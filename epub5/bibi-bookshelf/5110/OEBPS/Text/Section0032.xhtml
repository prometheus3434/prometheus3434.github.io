<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>“Bütün bu sorunların sebebi Kral Eli Turnuvası,” diyerek kral konseyine şikâyetlerini bildirdi Şehir Muhafızları Kumandanı.</p>

    <p>“Kralın turnuvası,” diyerek düzeltti Ned. “Sizi temin ederim ki Kral Eli’nin bu turnuvada zerre dahli yok.”</p>

    <p>“Adını ne isterseniz koyun lordum. Diyarın dört bir yanından şövalyeler akın ediyor ve her bir şövalye iki hürsüvari, üç zanaatkâr, silahlı altı adam, bir düzine tacir, iki düzine fahişe ve saymaya cesaret edemeyeceğim kadar fazla hırsızı da beraberinde getiriyor. Bu lanetli sıcak yüzünden şehir zaten cinnetin sınırındaydı ve şimdi bütün bu ziyaretçilerle... geçen gece bir boğulma olayı, bir taverna kavgası, üç bıçaklı dövüş, bir tecavüz, iki yangın, çok sayıda hırsızlık ve Rahibeler Caddesi’nde sarhoşlar arası bir at yarışı oldu. Ondan önceki gece, Büyük Sept’te kesik bir kadın başı bulundu. Gökkuşağı havuzunda yüzer halde. Kimse başın kime ait olduğunu ya da nereden geldiğini bilmiyor.”</p>

    <p>“Dehşet verici,” dedi Varys tiz bir sesle.</p>

    <p>Lord Renly Baratheon o kadar anlayışlı değildi. “Şehirde kralın barışını temin edemiyorsanız, belki de bunu yapabilecek biriyle değiştirilmelisiniz Janos,” dedi.</p>

    <p>İri yarı, geniş çeneli Janos Slynt öfkeden bir kurbağa gibi şişip kızardı. “Ejderha Aegon bile bu şehirde huzuru sağlayamazdı lordum, daha çok adama ihtiyacım var.”</p>

    <p>“Kaç adam?” diye sordu Ned masaya eğilerek. Her zaman olduğu gibi Robert konsey toplantısına gelme zahmetini göstermemişti ve bu yüzden Ned, Kral Eli olarak konuşmak zorundaydı.</p>

    <p>“Ne kadar çok olursa o kadar iyi lordum.”</p>

    <p>“Elli yeni adam tutun,” dedi Ned. “Lord Baelish size gerekli olan parayı temin edecek.”</p>

    <p>“Edecek miyim?” dedi Serçeparmak.</p>

    <p>“Edeceksiniz. Bir şampiyonun kesesine girecek kırk bin altın ejder bulabildiğinize göre, şehirde kralın barışını sağlamak için birkaç sikke daha bulmakta zorlanmazsınız.” Ned, Janos Slynt’e döndü. “Size, kendi maiyetimden silahlı yirmi sağlam adam vereceğim. Kalabalık, şehirden ayrılana kadar Şehir Muhafızları’na hizmet edecekler.”</p>

    <p>“Minnettarım Lord El,” dedi Slynt reverans yaparak. “Onlardan son derece iyi şekilde istifade edeceğimden şüpheniz olmasın.”</p>

    <p>Kumandan konsey toplantısından ayrıldığında Eddard Stark konsey üyelerine döndü. “Şu aptallık sona erdiğinde rahat bir nefes alacağım,” dedi. Bütün bu masraf ve kaos yeterince mide bulandırıcı değilmiş gibi, açık yaraya tuz basarmışçasına “Kral Eli Turnuvası” diyorlardı bu aptallığa. Ve Robert, Ned’in kendisini onurlandırılmış hissetmesi gerektiğine samimiyetle inanıyordu!</p>

    <p>“Krallık böyle olaylardan karlı çıkıyor lordum,” dedi Yüce Üstat Pycelle. “İyi olana zafer duygusu yaşatıyor ve halk günlük sorunlarından bir nebze de olsa uzaklaşıyor.”</p>

    <p>“Ve pek çok cep sikkelerle doluyor,” diye ekledi Serçeparmak. “Şehirdeki her han tıka basa dolu ve fahişeler bacakları açık yürüyor. Her adımlarında üstlerinden şıkır şıkır sesler geliyor.”</p>

    <p>Lord Renly güldü. “Ağabeyim Stannis aramızda olmadığı için şanslıyız. Genelevlerin yasaklanması gerektiğini söylediği konsey toplantısını hatırlıyor musunuz? Kral yemek yemeyi, tuvalete gitmeyi ve nefes almayı da yasaklayalım mı, diye sormuştu. Sık sık, Stannis’in o çirkin kızının nasıl olduğunu merak ederim. Adam karısıyla yatmaya, savaş alanına yürüyen bir asker edasıyla, gözlerinde görev kararlılığı varmış gibi bir tuhaflıkla gidiyor.”</p>

    <p>Ned kahkahaya eşlik etmedi. “Ben de ağabeyiniz Stannis’i merak ediyorum. Ejderha Kayası’ndaki ziyareti ne zaman bitecek ve konsey masasındaki yerini ne zaman alacak, meraktayım.”</p>

    <p>“Bütün fahişeleri denize döktüğümüz zaman geri döneceğinden hiç şüphem yok,” dedi Serçeparmak ve bir kahkaha fırtınası daha koptu.</p>

    <p>“Bugün fahişelerle ilgili yeterince söz duydum, yarın devam ederiz,” dedi Ned ve kalktı.</p>

    <p>Ned, El Kulesi’ne döndüğünde kapıda Harwin bekliyordu. “Jory’yi odama gönder ve babana atımı hazırlamasını söyle,” dedi kaba bir şekilde.</p>

    <p>“Emredersiniz lordum.”</p>

    <p>Kızıl Kale ve “Kral Eli Turnuvası” onu çiğ çiğ yutuyormuş gibi hissediyordu Ned merdivenleri tırmanırken. Catelyn’in kollarındaki huzuru, Robb ve Jon’un avludan yükselen kılıç seslerini, Kışyarı’nın serin günlerini ve soğuk gecelerini özlüyordu.</p>

    <p>Odasına geldiğinde, konsey toplantısında giydiği ipeklileri üstünden çıkardı. Jory’nin gelmesini beklerken Üstat’ın kendisine gönderdiği kitabı alıp biraz oturdu. <em>Yedi Krallık’ın Büyük Hanedanlarının Kökleri ve Tarihçeleri; Necip Lordların ve Soylu Leydilerin ve Çocuklarının Ayrıntılı Vasıfları. Yazan Yüce Üstat Malleon.</em> Pycelle doğru söylemişti. Bu kitabı okumak eziyet verecek ölçüde sıkıcıydı ama Lord Arryn’in bu kitabı özellikle aramasının bir sebebi olmalıydı ve bu yüzden Ned kitabı okumak zorundaydı. Bu sarı sayfaların arasında bir sır gömülüydü ve Ned o sırrı bulmalıydı. Ama <em>neydi</em> o sır? Kitap yüz yıldan daha uzun zaman önce yazılmıştı. Üstat Malleon düğünlerin, doğumların ve ölümlerin tozlu listelerini bir araya getirdiği zamanda, şu an hayatta olan hiç kimse doğmamıştı bile.</p>

    <p>Lannister Hanedanı’yla ilgili olan bölümü tekrar açtı. Aradığı sırrın önüne düşmesi umuduyla sayfaları ağır ağır çevirmeye başladı. Lannisterlar çok eski bir aileydi. Kökleri, Kahramanlar Çağı’nda yaşamış bir düzenbaz olan Akıllı Lann’e kadar gidiyordu. Akıllı Lann en az Mimar Brandon kadar efsaneviydi ve hikâyecilerle ozanların nezdinde çok daha fazlasıydı. Şarkılardaki Lann, Casterlyleri, Casterly Kayası’ndan silahlarla değil, zekâsıyla çıkarmış bir adamdı ve lüleli saçlarının rengini parlatmak için güneşten ışık çalmıştı. Ned bu adamın şimdi yaşıyor olmasını ve şu lanet olası kitaptaki sırrı ortaya çıkarmasını diledi.</p>

    <p>Kapının sertçe çalınması Jory’nin geldiğini haber veriyordu. Ned, önündeki kitabı kapadı, adamına içeri girmesini söyledi. “Şehir Muhafızları’na yirmi adam tahsis edeceğime söz verdim,” dedi. “Adamları seçme işini sana bırakıyorum. Alyn’a emrimi ilet ve adamların kavga çıkarmak için değil, kavgalara engel olmak için gönderildikleri anladıklarından emin ol.” Ned kalktı, sedir ağacından yapılmış sandığı açtı ve içinden ince bir iç tuniği aldı. “Seyis yamağını buldun mu?”</p>

    <p>“Artık muhafız lordum,” dedi Jory. “Bir daha asla bir ata dokunmayacağına dair yemin ediyor.”</p>

    <p>“Neler söyledi?”</p>

    <p>“Lord Arryn’i iyi tanıdığını iddia ediyor, sözde sıkı dostlarmış,” diye homurdandı Jory. “Kral Eli’nin, seyis yamaklarının isim günlerini hiç unutmadığını ve onlara birer sikke verdiğini söylüyor. Atlarla özel bir ilişkisi varmış. Onları asla fazla zorlamazmış ve sürekli elmayla havuç getirdiği için atlar onu çok severmiş.”</p>

    <p>“Elmalar ve havuçlar,” diye tekrarladı Ned.</p>

    <p>Görünüşe bakılırsa, bu çocuk da hiç işe yaramayacaktı ve Serçeparmak’ın bulduğu dört kişinin sonuncusuydu. Jory hepsiyle teker teker görüşmüştü. Sör Hugh nezaketsiz, temkinli ve ancak yeni şövalye ilan edilmiş bir adamın olabileceği kadar küstahtı. Eğer El onunla konuşmak istiyorsa onu kabul etmekten memnunluk duyacağını ama önemsiz bir baş muhafız tarafından sorguya çekilmeyi kabul edemeyeceğini söylüyor... ama önemsiz bulduğu muhafız kendisinden on yaş büyüktü ve onun hiçbir zaman olamayacağı kadar iyi bir kılıç dövüşçüsüydü. Mutfak hizmetçisi kız en azından nazik davranmıştı. Lord Jon’un okuması gerekenden çok daha fazla okuduğunu, küçük oğlunun rahatsızlığıyla ilgili sürekli üzgün ve sıkıntılı olduğunu ve karısına sık sık aksilik ettiğini söylemişti. Şimdi ayakkabıcılık yapan bulaşıkçı çocuk Lord Arryn’le hiç yüz yüze gelmemişti ama küçük mutfak, onun dedikodularıyla doluydu: Lord, kralla tartışmıştı; lord, yemek seçiyordu; lord, oğlunu Ejderha Kayası’na gönderiyordu; lord, av tazıları yetiştirmeye merak salmıştı; lord, yeni bir zırh yaptırmak için zırh ustasını ziyaret etmiş, zırh soluk gümüşten yapılacakmış, göğsüne mavi yeşim taşından ve sedeften bir şahin kakılacakmış, modelin seçimine yardım etmek için bizzat kralın kardeşi de lordla birlikte gitmiş, hayır, hayır, Lord Renly değil, Lord Stannis.</p>

    <p>“Muhafız çocuk dikkate değer bir şey hatırlıyor mu?”</p>

    <p>“Seyis yamağı, Lord Jon’un kendi yaşının yarısındaki gençlerden daha sağlıklı ve güçlü olduğuna yemin ediyor. Söylediğine göre sık sık Lord Stannis’le birlikte at gezilerine çıkıyorlarmış.”</p>

    <p><em>Yine Stannis,</em> diye düşündü Ned. Bu durumu biraz garip buluyordu. Arryn ve Stannis samimi sayılırlardı ama dost değillerdi. Robert, Kışyarı’na gelmek için kuzeye doğru yolculuk ederken Stannis, Ejderha Kayası’na, ağabeyi adına fethettiği Targaryen ada kalesine gitmişti. Ne zaman geri döneceğiyle ilgili de tek laf etmemişti. “Bu geziler sırasında nerelere gittiklerini biliyor muyuz?” diye sordu Ned.</p>

    <p>“Çocuk bir geneleve gittiklerini söylüyor.”</p>

    <p>“Bir geneleve mi?” diye sordu Ned. “Kartal Yuvası Lordu ve Kral Eli bir geneleve mi gidiyormuş? Hem de Stannis Baratheon’la birlikte?” Duyduğuna inanmadığını belli eden bir edayla başını salladı. Lord Renly bu dedikoduyu duysa ne yapardı diye merak etti. Robert’ın şehvetleri krallıktaki müstehcen sarhoş şarkılarına konu olmuştu ama Stannis başkaydı. Robert’tan sadece bir yaş küçüktü ama amansız, nükteden anlamaz, bağışlamaz ve göreviyle ilgili acımasız bir adamdı.</p>

    <p>“Çocuk bunların doğru olduğu konusunda ısrarlı. El yanına üç muhafız almış; sonradan atlarını aldığında adamlar bu konuyla ilgili şakalar yapıyorlarmış.”</p>

    <p>“Hangi genelev peki?”</p>

    <p>“Çocuk bilmiyor lordum ama muhafızlar biliyor olabilir.”</p>

    <p>“Lysa’nın onları Vadi’ye götürmüş olması büyük talihsizlik,” dedi Ned. “Tanrılar bize engel olmak için ellerinden geleni yapıyor. Leydi Lysa, Üstat Colemon, Lord Stannis... Jon Arryn’e gerçekte ne olduğunu bilmesi muhtemel herkes binlerce fersah uzakta.”</p>

    <p>“Lord Stannis’i Ejderha Kayası’ndan geri çağırmayı düşünüyor musunuz?”</p>

    <p>“Henüz değil,” dedi Ned. “Bütün bunların ne olduğuyla ilgili bir fikrim olmadan ve Stannis’in nerede durduğunu bilmeden olmaz.” Bu konu Ned’in başını ağrıtıyordu. Stannis neden gitmişti? Lord Arryn’in ölümünde bir rol oynamış mıydı? Ya da korkuyor muydu? Stannis bir yılını kuşatma altındaki Fırtına Burnu’nda, Lord Tyrell ve Redwyne surların dışında ziyafet sofraları kurarken surların içinde fare ve ve çizme derisi yiyip hayatta kalarak geçirmiş ve Fırtına Burnu’nu vermemişti. Böyle bir adamın herhangi bir şeyden korkacağını düşünmek mümkün değildi.</p>

    <p>“Lütfen bana yeleğimi getir. Üzerinde ulu kurt arması olan gri yeleği. Bu zırh ustasının kim olduğumu anlamasını istiyorum. Belki konuşmaya daha hevesli olur.”</p>

    <p>Jory gardıroba gitti. “Lord Renly, kralın kardeşi olduğu kadar Lord Stannis’in de kardeşi,” dedi.</p>

    <p>“Buna rağmen, anlıyoruz ki o gezilere davet edilmemiş.” Ned, Lord Renly hakkında ne düşüneceğini bilmiyordu. Arkadaşça tavırlarına ve samimiyet dolu gülümsemelerine bir anlam yükleyemiyordu. Birkaç gün önce Ned’i bir kenara çekmiş ve pembe altından nefes kesici bir kapaklı madalyon göstermişti. Madalyonun içinde, canlı renklerle Myr usulü resmedilmiş, karaca gözlü, açık kahverengi saçlı bir kız minyatürü vardı. Renly kızın Ned’e birini hatırlatıp hatırlatmadığını öğrenmek konusunda çok heyecanlı görünüyordu. Ned cevap vermeyip sadece omuz silktiğinde hayal kırıklığına uğramış gibiydi. Kızın, Loras Tyrell’in kız kardeşi Margaery olduğunu söylemiş ve pek çok kişinin bu kızı Lyanna’ya benzettiğini eklemişti. “Hayır,” demişti Ned şaşkınlıkla. Robert’ın genç haline bu kadar benzeyen Renly, Lyanna’ya benzettiği genç bir kıza tutku duyuyor olabilir miydi? Bu durum Ned’e basit bir tuhaflıktan çok daha fazlası gibi görünmüştü.</p>

    <p>Jory yeleği Ned’in arkasında tuttu ve Ned kollarını geçirdi. Jory yeleği bağlarken, “Lord Stannis turnuva için buraya gelir belki,” dedi Ned.</p>

    <p>“Bu gerçekten büyük talih olur lordum,” diye karşılık verdi Jory.</p>

    <p>Ned uzunkılıcına uzanırken, “Diğer bir deyişle hiç ihtimal yok,” diyerek tatsızca gülümsedi.</p>

    <p>Jory, Ned’in pelerinini omuzlarına koydu ve yakasını El rozetiyle kopçaladı. “Zırh ustası Çelik Caddesi’nin sonundaki dükkânının üst katında, büyük bir evde yaşıyor,” dedi. “Alyn yolu biliyor lordum.”</p>

    <p>Ned başıyla onayladı. “Beni gölgeleri kovalamak için yollara düşürüyorsa, tanrı o bulaşıkçı çocuğu korusun.” Ned’in bulaşıkçı çocuktan öğrendiği şeyler zar zor işe yarar bilgilerdi ama Ned’in tanıdığı Jon Arryn mücevherli gümüş zırhlar kuşanacak bir adam değildi. Çelik çelikti, insanı korumaya yarardı, süslenmek için kullanılmazdı. Lord Arryn de dünya görüşünü değiştirmiş olabilirdi elbette. Konsey masasına oturduktan sonra dünyaya farklı gözlerle bakan ilk adam da olmazdı. Ama bu değişim Ned’in merakını cezbedecek kadar büyüktü.</p>

    <p>“Benden istediğiniz başka bir şey var mı?”</p>

    <p>“Sanırım genelevleri dolaşmaya başlamalısın.”</p>

    <p>“Bu çok zor bir görev lordum,” diyerek sırıttı Jory. “Diğer adamlar da memnuniyetle yardım eder. Porther iyi bir başlangıç yapmıştı zaten.”</p>

    <p>Ned’in en sevdiği at eyerlenmiş halde avluda bekliyordu. Atına binip avludan çıkarken Varly ve Jacks hemen yanında atlarını sürmeye başladı. Çelik başlıklar ve metal zırhlar içinde eriyor olmalıydılar ama hiç şikâyet etmiyorlardı. Lord Eddard Stark, sırtında uçuşan gri beyaz peleriniyle kalenin büyük kapısından çıkıp şehrin pisliğine girdiği anda bütün gözler üzerine çevrildi. Ned atını tekmeledi ve hayvan koşmaya başladı. Muhafızları Ned’i takip etti.</p>

    <p>Şehrin kalabalık caddelerinde ilerlerken sık sık dönüp arkasına bakıyordu Ned. Tomard ve Desmond ondan çok daha önce yola çıkmış ve gideceği istikamette onları izleyecek birilerine karşı yol üstünde yer tutmuşlardı ama buna rağmen Ned izlenmediğinden emin olamıyordu. Kralın örümceği ve örümceğin kuşları, gerdek gecesine girecek genç bir bakire gibi sıkıntılı hissetmesine sebep oluyordu.</p>

    <p>Çelik Caddesi, haritalardaki adıyla Nehir Kapısı’nın, halk arasındaki ismiyle Çamur Kapısı’nın yanındaki pazar yerinde başlıyordu. Uzun tahta ayaklar üzerindeki bir mim sanatçısı, peşindeki çıplak ayaklı bir çocuk sürüsüyle birlikte kalabalığın içinde dev bir böcek taklidi yaparak yürüyordu. Bir başka yerde, yırtık pırtık kıyafetler giymiş, en fazla Bran yaşında olan iki küçük çocuk, kendilerini izleyen kalabalığın tezahüratları ve küfürleri eşliğinde ellerindeki sopalarla düello yapıyordu. Penceresinden dışarı eğilip elindeki bir kova pis suyu çocukların başına döken yaşlı kadın mücadeleye son verdi. Duvarların gölgesinde, tekerlekli at arabalarının yanında duran çiftçiler müşteri bulabilmek için bağırıyorlardı. “Elmalar. Harika elmalar. Yarı fiyatına, ucuz elmalar. Kan karpuzları burada, bal kadar tatlı karpuzlar. Turplar, soğanlar, kökler var.”</p>

    <p>Çamur Kapısı açıktı ve altın renkli pelerinleri içindeki Şehir Muhafızları’ndan bir manga, mızraklarına dayanmış halde kapı kanatlarının altında bekliyordu. Batıdan sıra halinde gelen süvariler göründüğünde muhafızlar hareketlendi. Etrafa emirler yağdırarak caddedeki atlı arabaları ve yayaları ayakaltından çekip, gelen şövalyenin geçmesi için yolu açtılar. Kapıdan giren ilk süvari uzun, siyah bir sancak taşıyordu. Esen rüzgârla canlıymış gibi hareket eden ipek sancağın üstünde, gece karanlığını kesen mor bir şimşek arması vardı. <em>Lord Beric için yol açın! Lord Beric için yol açın!</em> diye bağırdı süvari. Hemen arkasından lordun kendisi göründü. Siyah savaş atının üzerinde, yaldızlı siyah pelerini içinde son derece çarpıcı görünen kızıl altın rengi saçlı genç bir şövalye. “Kral Eli Turnuvası’na katılmak için mi buradasınız lordum?” diye sordu Şehir Muhafızları’ndan bir adam. “Kral Eli Turnuvası’nı <em>kazanmak</em> için buradayım,” diye bağırdı genç lord. Yolun kenarlarında birikmiş kalabalıktan tezahürat sesleri yükseldi.</p>

    <p>Ned, Çelik Caddesi’nin başladığı yerde meydandan döndü. Açık ocaklarının başında çalışan demircileri, zırhları içinde sokaklarda dolanan süvarileri, eski bıçaklar ve usturalar satan kır saçlı hırdavatçıları geçerek yüksek bir tepeye doğru uzanan dolambaçlı yolda ilerlemeye başladı. Yolun yukarılarına çıktıkça daha büyük binalar çıkıyordu karşılarına. Aradıkları adam yolun en tepesinde, üst katları dar sokağa taşan, büyük, alçı sıvalı ahşap bir evde yaşıyordu. İki kanatlı kapının üzerinde abanoz ve büvet ağacına oyulmuş bir savaş sahnesi vardı. Bir çift taş şövalye girişte nöbet tutuyordu. Üzerlerine giydirilmiş kırmızı cilalı çelikten zırhlarla, birer boynuzlu ata ve kızıl akbabaya dönüştürülmüşlerdi. Ned atını Jacks’e teslim etti ve kapıyı omzuyla açarak içeri girdi.</p>

    <p>Genç ve zayıf hizmetçi kız, Ned’in pelerininin boynuna iliştirilmiş rozeti ve yeleğinin göğsündeki armayı görünce heyecanlandı. Zırh ustası aceleyle, gülümseyerek ve reveranslar yaparak Ned’in yanına geldi. “Kral Eli için şarap,” dedi hizmetçi kıza ve Ned’e eliyle koltuğu işaret etti. “Ben Tobho Mott, lordum, lütfen, lütfen keyfinize bakın.” Adamın boynundaki gümüş kolyenin ucunda güvercin yumurtası büyüklüğünde bir safir sallanıyordu. Kollarına gümüş ipliklerle çekiçler işlenmiş siyah kadife bir elbise giyiyordu. “Kral Eli Turnuvası için yeni silahlar lazımsa doğru yere geldiniz lordum.” Ned adamın söylediklerini düzeltmeye lüzum görmedi. “Benden çıkan işler oldukça pahalıdır ama bu yüzden özür dileyemem lordum,” dedi, birbirinin aynısı gümüş kadehlere şarap doldururken. “Bendeki işçiliği Yedi Krallık’ın hiçbir yerinde bulamazsınız, inanın. Dilerseniz tüm ocakları gezin ve kendiniz kıyaslayın. Her köy demircisi metal zırh yapabilir ama benim yaptığım iş başlı başına bir sanattır.”</p>

    <p>Ned şarabından bir yudum aldı ve adamın devam etmesine izin verdi. Çiçek Şövalyesi de zırhını buradan almıştı. İyi çelikten anlayan bütün soylu lordlar, hatta kralın öz kardeşi Lord Renly bile Tobho’nun dükkânına gelirdi. Ned, Renly’nin yeni zırhını görmüş müydü? Üzerine altın geyik kakılmış koyu yeşil olan zırhı. Şehirdeki hiçbir zırh ustası öylesine derin bir yeşil yakalayamazdı çünkü Tobho çeliğin içine renk katmanın sırrını biliyordu. Çeliği boyamak ve emaylamak kalfaların emekleme işiydi. Belki de Kral Eli buraya yeni bir kılıç almaya gelmişti. Tobho, Valyria çeliğini dövmeyi küçük bir çocukken Qohor’un ocaklarında öğrenmişti. Sadece büyü yapmayı bilen bir adam eski silahları alıp onları yeniden dövebilirdi. “Ulu kurt Stark Hanedanı’nın arması değil mi? Ulu kurt şeklinde öyle bir miğfer yaparım ki, sokakta sizi gören çocuklar korkuyla kaçışır,” dedi.</p>

    <p>Ned gülümsedi. “Lord Arryn için kartal biçiminde bir miğfer yaptınız mı?”</p>

    <p>Tobho Mott uzunca bir süre durakladı ve elindeki şarap kadehini kenara bıraktı. “Lord Arryn ve kralın kardeşi Lord Stannis beni aradılar ama üzülerek söylüyorum ki müşterim olma onurunu bahşetmediler.”</p>

    <p>Ned, hiçbir şey söylemeden adama bakarak bekledi. Yıllar içinde, sessizliğin sorulardan daha çok cevap bulduğunu öğrenmişti. Bu da o anlardan biriydi.</p>

    <p>“Onlar sadece çocuğu görmek istediler,” dedi zırh ustası. “Ben de onları ocağa götürdüm.”</p>

    <p>“Çocuk,” diye tekrarladı Ned. Bahsettiği çocuğun kim olduğuyla ilgili hiç fikri yoktu. “Çocuğu ben de görmek isterim,” dedi.</p>

    <p>Tobho Mott, dikkatli ve soğuk bakışlarla Ned’i süzdü. “Nasıl isterseniz lordum,” dedi. Sesinde, az önceki arkadaşça tondan eser kalmamıştı. Ned’i, dar bir avluya açılan arka kapıdan çıkardı ve bütün işin yapıldığı mağaraya benzer bir taş ambara götürdü. Zırh ustası ambarın kapısını açtığında Ned’in yüzüne korkunç bir sıcak hava dalgası çarptı. Bir ejderhanın ağzında yürüyormuş gibi hissetti. İçeride, her köşede bir demir ocağı yanıyordu, hava duman ve sülfür kokuyordu. Çıplak göğüslü çırak çocuklar körükleri pompalarken, kalfalar sadece alınlarındaki teri silmeye yetecek kadar kısa bir süre kafalarını işten kaldırdı.</p>

    <p>Usta, Robb’un yaşlarında, uzun ve kaslı bir delikanlıya seslendi. “Lord Stark, yeni Kral Eli,” dedi. Genç adam, sulu mavi gözleriyle Ned’e bakarken terden sırılsıklam olmuş saçlarını eliyle alnından çekti. Saçları uzun, gür, dağınık ve mürekkep kadar siyahtı. Çenesinde daha yeni bitmeye başlayan sakallarının gölgesi vardı. “Bu delikanlı Gendry. Yaşına göre çok güçlüdür ve çok çalışkandır. Kral Eli’ne yaptığın miğferi göster delikanlı.” Çocuk neredeyse utanarak onları çalıştığı sıraya götürdü ve üzerinde kusursuzca kıvrılmış iki boynuz olan boğa kafası şeklindeki miğferi gösterdi.</p>

    <p>Ned miğferi elinde döndürerek inceledi. Miğfer parlatılmamış çiğ çelik halindeydi ama mükemmelce şekillendirilmişti. “Bu gayet ince bir iş. Miğferi memnuniyetle satın almak isterim.”</p>

    <p>Delikanlı miğferi kapar gibi aldı Ned’in elinden. “Satılık değil,” dedi.</p>

    <p>Tobho Mott yıldırım çarpmış gibi görünüyordu. “Evlat, karşındaki Kral Eli. Eğer bu miğferi istiyorsa hediye etmen gerekir. Sormakla bile sana büyük onur bahşetti.”</p>

    <p>“Ben bunu kendime yaptım,” dedi çocuk inatla.</p>

    <p>“Sizden yüzlerce kez özür dilerim lordum,” dedi usta. “Çocuk yeni çelik kadar ham; yeni çelik kadar iyi dövülmesi gerekiyor. Bu miğfer eninde sonunda bir kalfanın işi, size daha önce hiç görülmemiş bir miğferi kendi ellerimle yapacağıma söz veriyorum.”</p>

    <p>“Af gerektirecek bir şey yapmadı. Gendry, Lord Arryn seni görmeye geldiği zaman neyle ilgili konuştunuz?”</p>

    <p>“Bana sorular sordu lordum.”</p>

    <p>“Nasıl sorular?”</p>

    <p>Çocuk omuz silkti. “Nasıl olduğumu, burada bana iyi davranıp davranılmadığını, işi sevip sevmediğimi ve annemle ilgili sorular. Kim olduğuyla ilgili, nasıl biri olduğuyla ilgili.”</p>

    <p>“Sen bunlara ne cevap verdin peki?”</p>

    <p>Çocuk yine alnına düşen bir tutam siyah saçı elleriyle geri itti. “Annem ben küçükken öldü. Sarı saçları vardı. Bana şarkılar söylediğini hatırlıyorum, bir birahanede çalışıyordu.”</p>

    <p>“Lord Stannis de sorular sordu mu sana?”</p>

    <p>“Kel olan mı? O tek kelime etmedi. Sadece dik dik bakıp durdu. Sanki kızına tecavüz etmişim gibi.”</p>

    <p>“O pis diline dikkat et, Kral Eli’yle konuşuyorsun,” diye parladı usta. Çocuk gözlerini yere indirdi. “Çok zeki bir delikanlıdır ama fazla inatçı. Şu miğfer... diğerleri buna boğa kafalı dediler diye yaptı onu.”</p>

    <p>Ned elini çocuğun başına koyup gür siyah saçlarını okşadı. “Bana bak Gendry.” Delikanlı kafasını kaldırdı. Ned çocuğun yüzünü inceledi. Çenesinin şeklini, buz mavisi gözlerini. <em>Evet,</em> diye düşündü, <em>şimdi anlıyorum.</em> “Haydi işine dön delikanlı, seni rahatsız ettiğim için üzgünüm.” Ned, ustayla birlikte eve doğru yürümeye başladı. “Çocuğun çıraklık ücretini kim ödedi?” diye sordu usulca.</p>

    <p>Mott rahatsız olmuş gibi görünüyordu. “Çocuğu gördünüz. Çok güçlü bir delikanlı. Onun elleri çekiç tutmak için yaratılmış. Gelecek vadediyor. Onu ücret ödemeden aldım.”</p>

    <p>“Şimdi de gerçekler,” dedi Ned ısrarla. “Sokaklar güçlü çocuk dolu. Senin bir çırağı ücret ödemeden aldığın gün Sur’un yıkılacağı gündür. Kim ödedi?”</p>

    <p>“Bir lord,” dedi isteksizce. “İsim vermedi ve giysisinde bir arma da yoktu. İki kat ücret ödedi, hem çocuğun eğitimi hem de benim konuşmamam için.”</p>

    <p>“Tarif et.”</p>

    <p>“Tıknaz, geniş omuzlu bir adamdı. Sizin kadar uzun değildi. Kahverengi sakalları vardı ama aralarından kızıllar göründüğüne yemin edebilirim. Zengin görünüşlü, gümüş dikişli, mor kadifeden bir pelerin giyiyordu ama pelerinin başlığı yüzünü gizliyordu, tam olarak göremedim.” Bir an tereddüt etti. “Lordum, ben bela istemiyorum,” dedi.</p>

    <p>“Hiçbirimiz bela istemiyoruz ama bunlar belalı zamanlar Mott Usta,” diye karşılık verdi Ned. “Çocuğun kim olduğunu biliyorsun.”</p>

    <p>“Ben altı üstü bir zırh ustasıyım lordum, sadece bana söyleneni bilirim.”</p>

    <p>“Çocuğun kim olduğunu biliyorsun,” diye tekrarladı Ned sabırla. “Bu bir soru değil.”</p>

    <p>“Çocuk benim çırağım,” dedi usta. “Bana gelmeden önce kim olduğu beni hiç ilgilendirmez.”</p>

    <p>Ned başıyla onayladı. Zırh Ustası Tobho Mott’tan hoşlandığına karar verdi. “Eğer bir gün Gendry, bir kılıç dövmek yerine kullanmak isterse onu bana gönder. Çocukta bir savaşçı görünüşü var. O zaman kadar size şükran duyacağım. Ayrıca size söz veriyorum, eğer çocukları korkutmak için bir miğfer istersem geleceğim ilk yer sizin dükkânınız olacak.”</p>

    <p>Muhafızı kapıda atıyla birlikte bekliyordu. “Bir şeyler öğrenebildiniz mi lordum?” diye sordu Jory, Ned atına binerken.</p>

    <p>“Öğrendim,” dedi Ned. Jon Arryn kralın piçinden ne öğrenmek istemiş olabilirdi ve bu merakını neden hayatıyla ödemişti?</p>
  </div>
</body>
</html>
