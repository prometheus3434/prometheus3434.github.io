<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ucan_hali</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_10">SONSÖZ</h1>

  <p class="normal">Tüm bu fotoğraflara bakınca ve bu kısa, ama koca hayatı gözden geçirince bir şey fark ettim.</p>

  <p class="normal">Aslında yaptığımız şey halı dokumak.</p>

  <p class="normal">Attığımız her adım.</p>

  <p class="normal">Yaptığımız her iyilik, her kötülük birer ilmek.</p>

  <p class="normal">Unutulur gider sanıyoruz.</p>

  <p class="normal">Oysa halının üzerine işleniyor.</p>

  <p class="normal">Halı bittiğinde bakıyoruz üstüne, her şey görünüyor.</p>

  <p class="normal">Doğrular, yanlışlar, hatalar, sevaplar.</p>

  <p class="normal">Bir de kimimiz kilim dokuyoruz, kimimiz ipek halılar. Kiminde büyük emek var; kimi makine halısı gibi, pek bedavadan, özensiz yapılmış.</p>

  <p class="normal">Tek yaptığımız halı dokumak.</p>

  <p class="normal">Ancak bitince görürsünüz dokuduğunuz halı güzel mi, temiz mi. Başkalarına yarayacak mı? Yoksa kullan ve at mı olacak.</p>

  <p class="normal">Bu halıların yüzlerce yıllık olanı, sonsuza kadar yaşayacak olanları var. Leonardo Da Vinci’nin, Piri Reis’in halıları gibi.</p>

  <p class="normal">Babamınki belki yüzlerce yıl yaşamayacak.</p>

  <p class="normal">Ama bu kadar güzel dokunmuş, üstü bu kadar insani desenlerle bezeli, bir de bu kadar güzel kokan çok az halı gördüm ben.</p>

  <p class="normal">O markalı, cicili bicili, havalı, pahalı, ama çarçabuk kir tutan, iki yılda atılan halılara benzemiyor. Çoluk çocuğunu, evini ortada bırakıp maceraya kaçanlara hiç benzemiyor.</p>

  <p class="normal">Tam bir kök boyalı Yağcı Bedir. Sizler için küçük, emek harcamış, ufak hatalar desenlerin güzelliği arasında kaybolmuş. Benim gözümde ise uçan halı.</p>

  <p class="normal">Bir sabah uyandığımda yastığımın altında plastik tabanca, şerif yıldızı ve kemer buldum. Şerif olduğum gündü gerçekten. Beni masallardaki gibi uçurdu, en değerli saatlerini bana ayırdı ve maceralar yaşattı bana.</p>

  <p class="normal">Şimdi fark ediyorum, benim babam bir uçan halıydı.</p>

  <p class="normal">Aslan Babam.</p>

  <p class="normal">Babam, neye üzülürüm bilir misin? Hayat sevgisi ve bilgi doluydun, ben on dört yaşından itibaren, üzerimde üniforma, senden uzaktaydım. Şimdi senin de, benim de vaktim var; fakat vücudun çelmeler takıyor her ikimize de.</p>

  <p class="normal">Neye sevinirim bilir misin? Senle olduğumuz her anı sevgi, ilgi ve insanlıkla geçirdim.</p>

  <p class="normal">Seni turna kuşlarına benzetirim baba.</p>

  <p class="normal">Sabah, gün doğarken ikisi, üçü bir araya gelirler ve dans ederek günün gelişini kutlarlar. Hayatı bu kadar sevinçle karşılayan bir turna kuşları vardır, bir de çocuklar.</p>

  <p class="normal">Sen güneşi hep böyle karşıladın ve hayatı hep kutladın.</p>

  <p class="normal">Ağaçlardan, meyvelerden, kitaplardan, insanlardan aldığın zevki çok az insan almıştır. Senden çok fazlasına sahip insanlar etrafta mutsuz, umutsuz dolaşıyorlar. Gençliğini bilmem; ama bizim yanımızda hiç umudunu kaybetmedin.</p>

  <p class="normal">Çocuk kalbinden hep çok iyi anladın. Sıradan bir akşam yemeğini, balıkları tabak yerine gazete kâğıtlarının üzerinde yedirip şölene çevirirdin.</p>

  <p class="normal">Gözlerinde hep bir muziplik vardı, neşeye boğdun bizi.</p>

  <p class="normal">Konuşan saksağanlar, evin yerini bulan eşekler; ormanların içine geziler, banyoda yüzen karabataklar... Bunlar, bugünün çocukları için bilgisayar oyunlarında olabilir. Sen, evi Binbir Gece Masalları’na çevirdin. Türkçe konuşan Romen bir boksör ancak masallarda olur çünkü.</p>

  <p class="normal">Açıkçası ne, ne kadar gerçek, ne kadarı hayal şimdi bile hatırlamıyorum.</p>

  <p class="normal">Sen müthiş bir adamsın baba.</p>

  <p class="normal">Bizi kimseye muhtaç etmeden şehirlerin içine oyulmuş gizli masal saraylarında yaşattın.</p>

  <p class="normal">Şimdilerde en çok hoşuma giden şey ise, hiç söylemediğin kadar çok, anneme “Hanım seni seviyorum” demen. Kıpkırmızı oluyor gül tenli annem.</p>

  <p class="normal">İnşallah, ileride, birileri de benim için kitap yazar.</p>

  <p class="normal">Bu kitabın miras dağıtımında etkisi olacağına eminim.</p>

  <p class="normal">Bize bıraktığın sadece sevgi, hatıralar ve insanlık. İyi ki fazlasını bırakmıyorsun. Bengül’le Sanem yeterince sahipler. “Acaba bana da bunlardan biraz kalır mı?” diye düşündüm.</p>

  <p class="normal">Ben bu satırları tamamlarken, inanılır gibi değil, ama penceremin yanındaki ağaçta iki saksağan birbirlerine tohumlar koparıp yediriyorlar. Biri alıp ötekine veriyor, o yiyor, o koparıp ötekine yediriyor.</p>

  <p class="normal">Sen bizim bir tanemizsin.</p>

  <p class="normal">Allah, emin ol, sana çok dürüst davranacak; çünkü tanıdığım en dürüst insanlardan birisin.</p>

  <p class="normal">Yanaklarımda hep öpücüklerin olacak.</p>

  <p class="normal">Seni çok seviyorum.</p>

  <p class="normal">Aslan Babam.</p>

  <p class="sagdanithaf">29 Aralık 2006</p>

  <p class="sagdanithaf">Bilkent Üniversitesi Kütüphanesi</p>
</body>
</html>
