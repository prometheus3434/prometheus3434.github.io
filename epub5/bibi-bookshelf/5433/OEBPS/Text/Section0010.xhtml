<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">X</h1>

  <p>Mtalba’nın “Ayy, yelli, yelli!” diye bağırdığını duydum. Romilayu'ya “Ne diyor?” diye sordum.</p>

  <p>“Hoşçakal demek. Sonsuza kadar.”</p>

  <p>Itelo titrek bir sesle, “Lütfen, bayım, yüzünüzü örtmeyin,” dedi</p>

  <p>"Ne oluyor? Beni öldürmeyecek misin?”</p>

  <p>"Hayır, hayır. Beni yendiniz. Ölmek istiyorsanız, kendinizi öldürün. Dostumsunuz.”</p>

  <p>"Ne dost ama,” dedim.</p>

  <p>Boğazında iri bir lokma varmış gibi, güçlükle konuştuğunu fark edebiliyordum. “Size yardım etmek için hayatımı verirdim,” dedim. “Bombayı ne kadar uzun süre tuttuğumu gördünüz. Keşke elimde patlasaydı da paramparça olsaydım Hep aynı şey başıma geliyor: insanlarla karşılaşınca hata yapıyorum - her şeyi berbat ediyorum. Beni ilk gördüklerinde ağlamakta haklıydılar. Belanın kokusunu aldılar herhalde, buraya felaket getireceğimi anlamışlardı.”</p>

  <p>Yüzümün fanilayla örtülü olmasından yararlanarak duygularımın boşalmasına -minnettarlık duygusu da bunlara dahildi- izin verdim. “Bir kerecik olsun gönlümden geçeni yapamayacak mıyım ?” diye isyan ettim. “Hep yüzüme bulaştırdığıma <span style="text-indent: 0.8em;">göre lanetlenmiş olmalıyım.” Hayatımdaki bütün tutarsızlıkların açığa çıktığını düşündüm, bundan böyle ölsem de, ölmesem de fark etmeyecekti.</span></p>

  <p>Ama Itelo bıçağı indirmediğine göre, sarnıcın çamuruyla kirlenen fanilamı indirebilirdim. “Pekâlâ Prens,” dedim, “elinizi kanımla kirletmek istemiyorsanız siz bilirsiniz.”</p>

  <p>“Hayır, hayır,” dedi.</p>

  <p>“O halde teşekkür ederim, Itelo. Bu yükle yaşamayı öğreneceğim, herhalde.”</p>

  <p>“Biz ne yapmak, sahip?”</p>

  <p>“Gidiyoruz, Romilayu. Buradaki dostlarımın sağlığı için yapacağım en iyi şey gitmek olacak. Hoşça kal, Prens. Hoşça kal, sevgili bayan, kraliçeye de veda ettiğimi söyleyin. Ondan hayatın bilgeliğini öğrenmeyi umuyordum, ama galiba fazla aceleci davranıyorum. Böyle bir beraberlik için uygun değilim. Ama o yaşlı kadını seviyorum. Hepinizi seviyorum. Tanrı hepinizi takdis etsin. Burada kalıp,” diye devam ettim, “sarnıcınızı tamir etmek isterdim...”</p>

  <p>“Etmeseniz daha iyi, bayım,” dedi Itelo.</p>

  <p>Ona inandım; ne de olsa durumu en iyi o değerlendirebilirdi. Ayrıca ona itiraz edemeyecek kadar hüzünlenmiştim. Romilayu eşyalarımızı toparlamak için kulübeye gitti ve ben ıssız köyü ağır ağır terk ettim. Yollarda tek bir Allahın kulu yoktu, sığırları bile benimle karşılaşmasınlar diye kulübelere kapatmışlardı. Köyün girişinde bekledim, nihayet Romilayu göründü ve birlikte yeniden çöle döndük. Onların sularını, benim umutlarımı yok ettikten sonra utanç içinde, aşağılanmış olarak terk ediyordum köyü, Grun-tu-molani’yi de daha fazla öğrenemeyecektim.</p>

  <p>Romilayu doğal olarak Baventai'ye dönmek istiyordu, ona aramızdaki anlaşmanın koşullarını yerine getirdiğinin farkında olduğumu söyledim. Jip ne zaman istiyorsa onundu. “İyi ama,” diye devam ettim, “Birleşik Devletlerce nasıl dönebilirim ki? Itelo beni öldürmek istemedi. Soylu bir insan, dostluğa değer veriyor. Ama eve döneceğime bu .375’i alıp beynimi dağıtırım daha iyi.”</p>

  <p>“Sen ne demek istiyor, sahip?”</p>

  <p>“Şunu demek istiyorum ki Romilayu, bazı amaçlarımı gerçekleştirmek için dünyaya bu son çıkışımda neler olduğunu sen de gördün. Şimdi pes edersem muhtemelen yaşayan bir ölüye dönüşeceğim. Yüzüm mum gibi beyazlaşacak, yatağımdan çıkamayacağım ve sonunda çatlayacağım. Belki de bunu hak ediyorum. Seçim senin. Artık sana ne yapacağını söyleyemem. Baventai’ye gideceksen kendi başına gideceksin.”</p>

  <p>“Sen yalnız gitmek, sahip?” dedi, şaşkınlıkla.</p>

  <p>“Gerekirse evet, dostum,” dedim. “Çünkü geri dönemem. Biraz yiyeceğim, şapkamın altında da dört adet bin dolarlık banknot var, sanırım yolda su ve yiyecek bulabilirim. Çekirge yerim, istersen tüfeğimi de alabilirsin.”</p>

  <p>Romilayu kısa bir süre düşündükten sonra, “Hayır,” dedi. “Sen yalnız gitmek yok, sahip.”</p>

  <p>“Düzgün bir adamsın. İyi bir insansın, Romilayu. Ben belki de bir başarısızlık örneğiyim, elimi attığım her şeyi berbat ediyorum; ellerim Midas’ın elleri gibi, ama tersine işliyor. Belki de fikirlerimin hiçbir değeri yok, ama böyle düşünüyorum işte. Evet," diye devam ettim, “bizi neler bekliyor? Nereye gidiyoruz?”</p>

  <p>“Ben yok bilmek,” dedi Romilayu, “Belki Wariri’lere?” "Wariri’Ier. Prens Itelo onların kralıyla aynı okula gitmiş -adı neydi kralın?”</p>

  <p>“Dahfu.”</p>

  <p>"Evet, Dahfu. Pekâlâ, o yöne gidelim mi?”</p>

  <p>Romilayu isteksizce, “Peki sahip," dedi. Kendi teklifinden kuşkuya kapılmış gibiydi.</p>

  <p>En ağır çantayı ben yüklendim ve “Gidelim,” dedim. “Köyü görünce belki de girmekten vazgeçeriz. Bunu daha sonra düşünürüz. Ama gidelim. Fazla umudum yok, tek bildiğim eve dönersem geberip gideceğim.”</p>

  <p>Böylece Wariri’Iere doğru yürürken; aklımdan Oidipus’un Kolonos’ta gömülmesini geçiriyordum - ama o hiç olmazsa öldükten sonra halkına şans getirmişti. Onun yerinde olmayı tercih edebilirdim.</p>

  <p>Sekiz on gün daha, Hinçagara platosuna benzeyen yerlerden geçtik. Beşinci ya da altıncı günde manzara değişmeye başladı. Dağlarda daha çok ağaç vardı, ama dağ etekleri hâlâ çıplaktı. Mesalar, granit bloklar ve akropoller toprağa sıkıca tutunmuş, onları yutmaya çalıştığı izlenimini veren bulutlara karşı direniyorlardı. Belki de içimi kaplayan hüzünle her şey bana mücadele içinde görünüyordu. Romilayu bu zor patikada yürümekten hiç şikâyet etmiyor, açık denizdeki bir miçonun rahatlığıyla taşlı arazide ilerliyordu. Taşıdığı kargo, liman kaydı ya da varış noktası hiç önemli değildi. İncecik bacaklarıyla araziyi arşınlıyordu ve Romilayu için bu faaliyet kendi başına her şeyi açıklıyordu. Toprağa bir kamış sokup içme suyu çıkarmakta becerikliydi; su kabağı ve görsem bile ne olduğunu anlamayacağım başka bitkiler buluyor, bunları çiğneyip susuzluğunu gideriyordu. Bazı geceler uzun uzun konuşuyorduk, Romilayu, sarnıç boşaldıktan sonra Arnewi'lerin su bulmak için keşif gezisine çıkacaklarını öne sürdü. Ateşin başına oturup kurbağaları ve başka pek çok şeyi, utancımı ve yenilgimi düşündüm; ama insan yaşamaya devam ediyor ve yaşarken işler daha iyiye ya da daha kötüye gidiyor. Bu bitmek bilmeyen bir döngüdür, bir felaketten kurtulan herkes bunu bilir. Ölmediyseniz, bir şekilde olayı dönüştürüp başka amaçlar için kullanırsınız.</p>

  <p>Dev örümcekler, kaktüslerin arasında radar istasyonu gibi gerilmiş örümcek ağları gördük. Bu bölgedeki karıncaların kafaları şeytanı andırıyor, yuvaları arazide gri tümseklerle yükseliyordu. Devekuşlarının bu sıcakta nasıl hızlı koştuklarını hiçbir zaman anlayamadım. Gözlerinin ne kadar yuvarlak olduğuna bakmak için birinin yanına yaklaştım, birkaç kere ayaklarını <span style="text-indent: 0.8em;">yere vurduktan sonra kanatlarında sıcak bir rüzgârla, ardında kahverengi-beyaz bir toz bulutu bırakarak kaçıp gitti.</span></p>

  <p>Bazı geceler, Romilayu duasını bitirip yatmaya hazırlanırken hayat hikâyemi anlatarak onu uykusuz bırakıyordum, bu tuhaf arkaplanın, çölün, devekuşlarının ve karıncaların, gece kuşlarının ve zaman zaman duyulan aslan kükremelerinin üstümdeki lanetin birazını kaldıracağını umuyor ama her defasında bütün karıncalardan, devekuşlarından ve dağlardan daha tuhaf, daha gerçek dışı bir ruh haline bürünüyordum. “Kendilerine doğru gelen adamın kim olduğunu bilseler, Wariri'ler ne düşünürdü?” diye sordum.</p>

  <p>“Ben yok bilmek, sahip. Onlar Arnewi’ler gibi iyi insanlar olmamak.”</p>

  <p>“Ya, demek iyi değiller. Ama onlara kurbağalardan ve sarnıçtan söz etmeyeceksin, değil mi Romilayu?”</p>

  <p>"Yo, hayır sahip.”</p>

  <p>“Sağol dostum,” dedim. “Kimsenin bana inanmasını beklemiyorum, ne var ki bütün olanlara rağmen niyetim kötü değildi. O sığırların susuzluktan kıvranması beni gerçekten, ama gerçekten kahrediyor. Boş laf değil bunlar. Bir de şunu düşün; ya hayatımın en büyük arzusunu gerçekleştirip Doktor Grenfell ya da Doktor Schweitzer gibi biri olsaydım - ya da bir cerrah olsaydım ne olurdu? Yeryüzünde hiç hastasını kaybetmemiş bir cerrah var mı? Belki de bazıları peşlerinde kıyamet kadar ruhla dolaşıyordur.”</p>

  <p>Romilayu bir elini yanağının altına koymuş yerde uzanıyordu. Düz Habeş burnu ne kadar sabırlı olduğunun göstergesiydi.</p>

  <p>“Wariri'lerin kralı Dahfu, Itelo’nun okul arkadaşı. Ama Wariri'lerin iyi insanlar olmadığını söylüyorsun. Dertleri ne bunların?”</p>

  <p>"Onlar karanlık.”</p>

  <p>"Gerçekten iyi bir Hıristiyansın, Romilayu,” dedim. “Diğerlerinden daha akıllılar demek istiyorsun. Ama bu insanlarla beni karşılaştırırsan, hangimizin kendini daha çok sakınması gerekir?”</p>

  <p>Yerinden kımıldamadan, iri ve yumuşak gözlerinde muzip bir parıltıyla, “Hmm, herhalde onlar, sahip,” dedi.</p>

  <p>Tahmin edeceğiniz gibi, Wariri’lere uğramadan yola devam etme fikrinden vazgeçtim, bunun bir nedeni de Romilayu’nun onlar hakkında söyledikleriydi. Böyle sert ve vahşi insanlara kolay kolay zarar veremezdim.</p>

  <p>Böylece dokuz ya da on gün yürüdük, yolun sonuna doğru dağların şekli iyiden iyiye değişmeye başladı. Sağda solda gördüğümüz, tepeleri kubbe gibi yuvarlak beyaz kayalar bazı yerlerde çökmüş ve devasa yığınlar oluşturmuştu; sonunda, sanırım onuncu gün, bu beyaz taş yığınlarından birinin üstünde bir insan gördük. Öğleden sonra geç vakitlerde, kızıllaşan bir güneşin altında tepeye tırmanırken gördük onu. Ardımızda, arkada bıraktığımız yüksek dağların tarih öncesinden kalma, bazıları çökük, bazıları sivri tepeleri vardı. Önümüzdeyse porselen beyazlığındaki kubbeli kayaların arasını çalılıklar kaplamıştı. Elinde eğri büğrü bir değnek tutan çobanın üstünde bir hayvan postu vardı; hiçbir şey yapmadan dursa da, tehlikeli biri gibi görünüyordu. Çobanın duruşu bana Tevrat’ı anımsattı, özellikle de Hz. Yusuf kardeşlerini aramaya gittiğinde ona Dotan’ın yolunu gösteren adamı. Kişisel inancıma göre Tevrat’taki bu adam bir melekti ve kardeşlerinin Hz. Yusuf'u kuyuya atacaklarını biliyordu. Ama yine de onu Dotan’a yolladı. Bizim kara derili adamımız bir hayvan postu giymekle kalmıyordu, bütün bedeni kösele gibiydi ve eğer kanatları olsaydı eminim onlar da deriden olurdu. Yüz çizgileri küçük ve ketum yüzünün derinliklerinde kaybolmuş gibiydi ve suratı, kızıl güneşin ışınlarını doğrudan gönderdiği günün bu saatinde bile kapkaraydı. Aramızda kısa bir konuşma geçti. Kulakları ve gözleri yüzüne gömülüymüş gibi bir duyguya kapılarak “Merhaba, merhaba!” diye bağırdım. Romilayu yolu sordu ve adam değneğiyle gideceğimiz yeri işaret etti. Eski çağlarda da yolculara böyle yol gösteriyorlardı herhalde. Selam verir gibi yaptım ama adam karşılık vermedi, kösele suratından hiçbir ifade okunmuyordu. Böylece kayaların arasından onun işaret ettiği yöne doğru tırmandık.</p>

  <p>“Çok uzak mı?” diye sordum Romilayu’ya.</p>

  <p>“Hayır sahip. O diyor uzak değil.”</p>

  <p>Geceyi köyde geçirmeye karar verdim, on günlük yorucu bir yolculuktan sonra bir yatakta yatmayı, pişmiş sebze yemeyi, çevremde insan faaliyeti görmeyi, hatta hasır bir dam altında yatmayı özlemeye başlamıştım.</p>

  <p>Uzun süre taşlık bir arazide yürüdük ve bu durum beni kuşkulandırmaya başladı. Bir köye doğru gidiyor olsaydık, çoktan yola benzer bir şeyle karşılaşırdık. Oysa önümüzde, cahil bir elin anlamsız nesneleri gelişigüzel oraya buraya yerleştirdiği hissi veren, darmadağın beyaz taş kütleleri vardı. Gökyüzünün de mutlaka şapşalca düzenlenmiş bazı bölgeleri vardır, bu taşlar oradan düşmüştü yeryüzüne. Yerbilimci değilim, ama kalkerli sözcüğü buraya çok uyuyordu. Kireç taşına benziyorlardı ve tahminime göre su onları bu hale getirmişti. Şimdi hepsi de kupkuruydu ama küçük mağaraları andıran gözeneklerinden serin hava yayıyorlardı - biraz şekerleme yapmak için ideal yerlerdi, yılanlar da aynı düşüncede değilse tabii. Ama güneş alçalmaya başlamıştı. Gözeneklerin ağzı açıktı ve bu beyaz, yumru, dağınık taş kütleleri her yerdeydi.</p>

  <p>Tırmanmaya devam ettik, büyükçe bir kayanın yanından kıvrıldıktan hemen sonra Romilayu beni şaşırtan bir şey yaptı. Uzun bir adım atmak için ayağını kaldırmıştı, sonra birden ellerini yere koyarak öne doğru uzandı, ilerlemeyi bırakıp yere yapıştı. Onu yerde uzanmış halde görünce “Neyin var? Ne yapıyorsun?” dedim, “Yere yatmanın zamanı mı? Ayağa kalk.” Ama bütün vücuduyla, çantalarıyla yere daha da yapıştı, kıvırcık saçları taşların arasında hareketsiz duruyordu. Cevap vermedi, vermesi de gerekmiyordu çünkü yukarı baktığımda, yirmi metre kadar ilerimizde bir savaşçı kolu gördüm. Üçü diz çöküp bize nişan almışlardı, arkalarındaki sekiz on yerli de namlularını bize doğrultmuştu; bizi kolayca avlayabilirlerdi, bunu yapacak ateş gücüne sahiptiler. Üzerinize çevrilmiş on iki silah kötüye alamettir, bu yüzden .375’imi bıraktım ve ellerimi kaldırdım. Bir yandan da, asker mizacımın etkisiyle, durumdan hoşnuttum. O küçük kösele adam bizi bir pusuya sürüklemişti, her nedense bu hareketini zekice buldum ve bundan zevk aldım. Ha ha! Keyfim yerine gelmişti; Romilayu’yu taklit ettim. Yüzümü çakılların arasına gömdüm ve sırıtarak beklemeye başladım. Romilayu Afrikalılara has bir duruşla, ölü gibi yatıyordu. Sonunda adamlardan biri, ötekilerin koruması altında aşağı indi, askerlerin genellikle yaptığı gibi konuşmadan ama metin bir tavırla, .375’i, cephanemizi, bıçakları ve diğer silahları aldı ve kalkmamızı emretti. Ayağa kalkınca tekrar üstümüzü aradı. Yukardaki manga tüfeklerini indirdi; çoğu eski silahlardı, Berberilerin uzun namlulu, kabzası işlemeli tüfeklerine ya da Hartum’da General Gordon’un cephaneliğinden çalınıp bütün Afrika’ya dağılan eski Avrupa tüfeklerine benziyorlardı. Evet, diye düşündüm, zavallı Çinli Gordon, zavallı İncil öğrencisi. Ama böyle bir ölüm, pis kokulu eski İngiltere’de ölmekten daha iyiydi. Teknolojinin demir çağından hiç hazzetmem ama cesur ve kafaları karışık oldukları için Gordon gibilere sempati duyarım.</p>

  <p>Pusuya düşürülüp esir alınmak ilk birkaç dakika şaka gibiydi ama çantalarımızı alıp yürümemiz emredilince fikrimi değiştirmeye başladım. Bu yerliler Arnewi’lerden daha küçük, daha koyu renkli ve daha kısa ama çok serttiler. Bellerine süslü çaputlar geçirmişlerdi, enerjik adımlarla yürüyorlardı ve bir saat kadar ilerledikten sonra keyfim kaçmaya başladı. Bu adamlara kızmaya başladım, az daha hepsini birden kollarımla kavrayıp tepeden aşağı atacaktım. Beni durduran kurbağaların anısı oldu. İhtiyatsız davranmamaya, bekle gör politikası izlemeye karar verdim. Romilayu çok kötü görünüyordu, kolumla onu kavradım. Yere uzanırken toprağa bulanan yüzü daha da kırışmış, kaniş saçları tozdan grileşmişti, kesik kulağı bile kurabiye gibi beyazlaşmıştı.</p>

  <p>Onunla konuşmaya çalıştım, ama öyle endişeliydi ki beni duymuyordu. “Korkma evlat,” dedim, “Bize ne yapabilirler? Hapse mi atacaklar? Sınırdışı mı edecekler? Fidye mi isteyecekler? Çarmıha mı gerecekler?” Ama bendeki özgüven duygusunu ona iletemeyeceğimi anladım. O zaman, “Bizi krala mı götürüyorlar, sorsana,” dedim. “Kral Itelo’nun dostuymuş. İngilizce bildiğine eminim.” Romilayu çekingen bir sesle askerlerden biriyle konuşmayı denedi, ama asker yalnızca “Harrr!” dedi. Yanağındaki kaslarda askerlik mesleğine özgü bir sertlik vardı. Bunu bakar bakmaz anladım.</p>

  <p>İki ya da üç mil yokuş yukarı yürüdükten, süründükten, tırmandıktan, kıvrandıktan sonra köyü görebildik. Arnewi’lerin köyünden daha büyük binaları vardı, bazıları ahşaptı ve batmakta olan güneşin kızıl ışınlarıyla olduklarından büyük görünüyorlardı. Gecenin karanlığı göğün bir yanını örtmüş, ilk yıldızlar parlayıp sönmeye başlamıştı. Bu bölgedeki beyaz taşların çoğu yuvarlak ve kâse şeklindeydi ve kubbeli kayalardan düşmüşlerdi; bu taşlar köyde süsleme amacıyla kullanılıyordu. Kırmızı binaların en büyüğü olan sarayın önünde, bu taşların içinde çiçekler büyümüştü. Tahta çitlerin içinde dikenler ve bu taşlar yan yana duruyordu; Pasifik adalarının insan yiyen midyeleri büyüklüğündeki taşların içinde, ateş kırmızısı çiçekler vardı. Biz gelirken kapının önündeki iki nöbetçi kenara çekildi ama bizi o tarafa götürmediler. Sarayın önünden geçip köyün merkezine, oradan da kulübelerin arasında bir yere geldik. İnsanlar akşam yemeklerini bırakıp bizi görmeye geliyorlar, yüksek sesle gülüyor, bağrışıp çağrışıyorlardı. Birbirine benzeyen kulübeler kovan şeklindeydi ve üstleri sazla kaplıydı. Sokaklarda sığırlar dolaşıyordu, günün son ışıklarıyla uzaktaki bahçeleri görünce köyde yeterli su olduğunu, bu konuda benden yardım istemeyeceklerini düşündüm. Bana gülmelerine kızmadım, aksine onları daha da güldürecek şeyler yaptım, elimi sallayıp miğferimle selam verdim. Ama olup bitenlere aldırmıyordum. Bizi derhal Kral Dahfu’nun huzuruna çıkarmamaları canımı sıkmıştı.</p>

  <p>Bir avludan geçtik ve ötekilerden biraz daha büyük bir evin dış duvarında yere oturmamız emredildi. Kapıdaki kalın beyaz boya buranın resmî bir yer olduğunu gösteriyordu. Bizi esir alan devriye başımıza bir nöbetçi dikip yoluna devam etti. Tek hareketle silahını elinden alıp ikiye katlayabilirdim, ama neye yarardı? Arkamızda durmasına ses çıkarmadım ve beklemeye koyuldum. Etrafı çevrili avluda beş altı tavuk, kümeslerinde olmaları gereken bu saatte yerde yem arıyorlar, anadan üryan birkaç çocuk ip atlama oyunu oynuyor ve dillerini şaklatıyorlardı. Arnewi çocuklarının aksine yanımıza yaklaşmadılar. Gökyüzü önce kil rengiydi, pembeye dönüşürken burnuma yabancı kokular geldi. Sonunda her yer karardı. Tavuklar ve çocuklar ortalıktan çekildi, silahlı nöbetçinin ayaklarının dibinde yalnız kaldık.</p>

  <p>Beklemeye devam ettik; öfkeli bir mizaca sahip insanlar için beklemek, belayı davet etmektir. Bizi bekleten adamın, kara denli Wariri’li yargıcın ya da savcının ya da sorgu hâkiminin, biraz kendimize gelmemiz için bize süre tanıdığını düşündüm.</p>

  <p>Belki de ışık henüz kaybolmadan önce, kapıdaki hasırın arkasından bize bakmış ve beni görmüştü. Görünüşüm onu şaşırtmış olabilirdi, belki de benimle ne yapacağını düşünüyordu. Belki de karınca gibi bir köşeye kıvrılmış, sabrımın sınırlarını ölçüyordu.</p>

  <p>Gerçekten bozulmuştum, kafam atmak üzereydi. Beklemek konusunda hiç iyi değilimdir. Neden böyle olduğumu bilmiyorum, ama bir türlü yapamam, ruhum sıkılır. Böylece yorgun, endişeli, yerde oturmaya devam ettim, aklıma gelen şeylerden çoğu korkularımla ilgiliydi. Bu arada güzel gece, karanlık ve sıcaklıkla birlikte çevremizi sardı, önce yıldızlar, sonra lekeli ve yarım bir ay gökyüzünü doldurdu. Bize kendini göstermeyen sorgu hâkimi içerde oturuyor, silahları alınan ve midesine bir lokma girmeden beklemek zorunda bıraktığı bu iri yarı beyaz seyyahı küçük düşürdüğü için belki de sevinçten ellerini ovuşturuyordu.</p>

  <p>Ve aniden, hayatın benden esirgemeye yanaşmadığı şeylerden biri başıma geldi. Bu egzotik gecede oturmuş beklerken sert bir peksimeti dişledim ve ağzımdaki köprülerden birini kırdım. Bu beni hep endişelendirmişti - Afrika’nın derinliklerinde dişlerimdeki kaplamalara bir şey olursa ne yapardım? Bu korku beni birçok kavgadan alıkoymuştur; Itelo ile güreşirken beni yüzüstü yere fırlattığında, ilk aklıma gelen dişlerime bir şey olup olmadığıydı. Amerika’da da, sinemada düşüncesizce karamelli çikolata yerken ya da bir lokantada tavuğun kemiğini dişlerken, kimbilir kaç kez ağzıma bir şeylerin takıldığını ya da bir şeylerin koptuğunu zannedip, yüreğim ağzımda, dilimle yoklamıştım. Bu kez korktuğum başıma gelmişti, kırık dişi peksimetle birlikte çiğnemeye devam ettim. Köprünün sivri ucunu hissettim ve öfkelendim, midem bulandı, korktum; kahretsin! Çaresiz bir haldeydim, gözlerime yaşlar doluyordu.</p>

  <p>“Ne olmak sahip?” diye sordu Romilayu.</p>

  <p>Çakmağımı çıkarıp yaktım ve ona elimdeki diş parçalarını gösterdim; dilimi çıkarıp ağzımın içini görmesi için ateşi yaklaştırdım. “Dişlerimi kırdım,” dedim.</p>

  <p>“Ah! Çok kötü! Çok acımak, sahip?”</p>

  <p>“Hayır, hayır acımıyor. Keyfim kaçtı, hepsi o kadar. Daha kötü bir zamanda olamazdı.” Avucumdaki diş parçalarından dehşete kapıldığını anladım ve ateşi söndürdüm.</p>

  <p>Sonra, elimde olmadan dişlerime yapılan müdahalelerin tarihçesini anımsadım.</p>

  <p>Dişlerime ilk büyük müdahaleyi savaştan sonra Paris’te, Matmazel Montecuccoli yaptı. Ağzıma ilk köprüyü o koydu, iki küçük kızımıza bakması için tuttuğumuz Berthe adında bir kız vardı, Matmazel Montecuccoli’yi o tavsiye etmişti. Mareşal Turenne’in&nbsp;<a href="#b10dn1" id="b10dn1b"><sup>(1)</sup></a>&nbsp;son hasımlarından biri olan General Montecuccoli&nbsp;<a href="#b10dn2" id="b10dn2b"><sup>(2)</sup></a>&nbsp;adında biri vardı. O eski günlerde düşmanlar birbirlerinin cenaze törenlerine giderlerdi, Montecuccoli de Turenne’in cenaze törenine gitmiş, göğsünü yumruklayarak ağlamıştı. Bu vefa gösterisine hayran kalmıştım. Ne var ki, birçok şey yanlış gitti. Matmazel Montecuccoli’nin göğüsleri iriydi, işine dalıp kendini unutunca üstüme öyle abanıyordu ki boğulacak gibi oluyordum; ağzıma yığınla dişçilik aleti doldurduğu için de ses çıkaramıyordum. Bu arada Matmazel Montecuccoli endişeli siyah gözleriyle ağzımın içine bakardı. Muayenehanesi Rue de Colisee’deydi. Sarı-gri renkteki taş avluda çöp tenekeleri, çöpleri yağmalayan kediler, süpürgeler, kovalar ve ayaklarınızı koyacağınız çukurları olan bir hela vardı. Asansörü tahtırevan gibiydi. o kadar yavaş yükselirdi ki merdivenden çıkanlara saati sorabilirdiniz. Benim üstümde tüvit bir ceket ve domuz derisinden ayakkabılar olurdu. Yanımda Romilayu, tepemizde bizi bekleyen nöbetçi, kapısının üstünde resmî işaret bulunan kulübenin önünde otururken bütün bunlar aklımdan geçiyordu... Asansörle yukarı çıkıyorum. Kalbim hızlı hızlı atıyor ve işte karşımda, elli yaşındaki yüzü kalp şeklinde, uzun ince tebessümünde Fransız, İtalyan ve (anne tarafından) Romen hüznünün izlerini taşıyan, koca göğüslü Matmazel Montecuccoli. Korku içinde koltukta oturuyorum, bu arada o, köprüyü yerleştirmek <span style="text-indent: 0.8em;">için dişimin sinirini alırken yavaş yavaş beni boğmaya başlıyor. Aynı yere dolgu yaparken ağzıma tahta bir çubuk sokuyor ve “Grincez! Grincez les dents! Fâchez-vous”&nbsp;</span><a href="#b10dn3" id="b10dn3b"><sup>(3)</sup></a><span style="text-indent: 0.8em;">&nbsp;diyor. Bütün gücümle tahtayı ısırıp kemiriyorum. Nasıl yapacağımı göstermek için kendi dişlerini gıcırdatıyor.</span></p>

  <p>Matmazel, Amerikan dişçilerinin estetik açıdan affedilmez hatalar yaptığı kanısındaydı ve ön dişlerime çocukların dadısı Berthe’ninkilere benzeyen yeni kuronlar takmak istiyordu. Berthe’nin apandisiti alındığında hastanede tek ziyaretçisi bendim, Karım College de France’daki çalışmalarına kendini fazlasıyla kaptırmıştı. Kafamda bir melon şapkayla ve elimde eldivenlerle hastaneye gittim. Berthe ateşler içinde yatağında kıvranıyor, adeta hezeyan geçiriyordu. Elimi alıp ısırdı; Matmazel Montecuccoli’ye yaptırdığı dişlerin sağlamlığını ve gücünü böylece anlamış oldum. Berthe’nin iri burun delikleri vardı, havaya tekmeler atıyordu. Bu Berthe ile son derece dertli iki hafta geçirdik.</p>

  <p>Konuya dönersek, Matmazel Montecuccoli’nin yaptığı köprü berbat bir şeydi. Ağzımda bir tıkaç varmış gibi hissediyordum, dilim bir yana bükülmüştü. Boğazıma bile ağrılar girdi, asansörle çıkarken inliyordum. Evet, boğazımın biraz şiştiğini kabul ediyordu, ama yakında alışacaktım, benden bir asker gibi metin olmamı istedi. Ben de öyle yaptım. Ama New York’a döndüğümde köprüyü yeniden yaptırmam gerekti.</p>

  <p>Bunlar önemli bilgiler. Peksimeti dişlerken kırdığım bu ikinci köprüyü New York’ta Doktor Spohr adında biri yaptı; kendisi, Lily’nin portresini yapan Klaus Spohr’un büyük kuzeniydi. Ben dişçi koltuğunda otururken, Lily kır evinde sanatçı kuzene portresini yaptırıyordu. Dişçiye gitmek ve keman dersi almak için haftanın iki gününü şehirde geçiriyordum; iki metro durağı ve yolda uğradığım birkaç meyhaneden sonra, ruhum sıkışmış, kalbim hep aynı şeyi yinelerken, elimde keman çantasıyla nefes nefese Dr. Spohr’un muayenehanesine girerdim. Sokağı döndüğümde bazen, tıpkı Moby Dick’in kayıklara yaptığı gibi, bütün binayı ağzıma alıp ısırarak ikiye bölmek isterdim. Önce <span style="text-indent: 0.8em;">Dr. Spohr’un laboratuarının bulunduğu, Portorikolu bir teknisyenin kalıplar yapıp, küçük çarkında kaplamalara şekil verdiği bodrum katına uğrardım.</span></p>

  <p>İş giysilerinin arkasındaki elektrik düğmesini bulur, tuvaletin ışığını açıp içeri girerdim. Sifonu çektikten sonra aynada suratımı eğip büker, kendi gözlerimin içine bakarak “Eee?” “Ne zaman?” “Ve, wo bist du, soldat?”&nbsp;<a href="#b10dn4" id="b10dn4b"><sup>(4)</sup></a>&nbsp;“Dişsiz mi! Mon capitaine. Kendi ruhun seni yiyip bitiriyor,” gibi şeyler söylerdim. “Dünyayı bu hale getiren sensin. Gerçeklik <i>sensin</i>," derdim.</p>

  <p>Masadaki görevli, “Keman dersinden mi geliyorsunuz, Bay Henderson?” diye sorardı.</p>

  <p>“Yah.”</p>

  <p>Eserinin kırık parçalarını şimdi avucumda tutarak beklediğim gibi, dişçiyi de beklerdim ve bu sırada çocuklarımı, geçmişimi. Lily’i ve onunla birlikte neler yapacağımızı düşünürdüm. O anda ışıltılı yüzüyle, içindeki yoğun duygularını açmaya zorladığı çenesini oynatmamak için mücadele ederek, Spohrun stüdyosunda poz verdiğini biliyordum. Yaptırdığı tablo büyük oğlum Edward’la aramızda tartışma konusuydu. Şu kırmızı MG’si olan oğlumla. Tıpkı annesine benzer ve benden daha iyi olduğunu düşünür. Ama yanılıyor. Amerikalılar çok büyük şeyler başardı, ama bu Amerikalılar, onun ya da benim gibiler değildi. Sözgelimi o dev barajları yapan Slocum gibilerin başarısıdır bunlar. Gece gündüz binlerce ton beton döker, dünyayı yerinden oynatan makinelerle dağları yerle bir eder ve Punjab vadisini beton harcıyla doldururlar. İşte böyleleri yapar bütün işleri Bu alanda benim sınıfım, Edward’ın sınıfı, Lily'nin evlilik yoluyla girmek için can attığı sınıf, koca bir sıfırdır. Edward her zaman çoğunluk ne yöne gidiyorsa onlarla birlikte oldu. Özgür iradesiyle yaptığı tek şey, bir şempanzeye kovboy giysileri giydirip üstü açık arabasıyla New York sokaklarında dolaştırmasıydı. Hayvan soğuk algınlığından öldükten sonra, bir caz grubunda klarnet çaldı ve Bleecker sokağına taşındı. Yıllık geliri en az 20.000 dolardı ve Mills Hotel denen, sarhoşların toplanma yeri olan ucuz bir otelin hemen yanında oturuyordu.</p>

  <p>Ama sonuçta baba babadır, ben de Edward’la konuşmak için Kaliforniya'ya kadar gittim. Onu Malibu’da, okyanus kıyısında bir soyunma kabininde buldum, kumların üstüne uzanıp konuşmaya çalıştık. Hayalet gibi, tembel, ağırkanlı, insanı aptallaştıran bir deniz, donuk bir ışıltısı var. Bakıra çalıyor. Ak bir rahim gibi. Soluk; dumanlı; ıssız; donuk altın rengi; engin; göz kamaştırıcı; ara sıra parıltılar çakıyor. “Edward, neredeyiz biz?” dedim. “Dünyanın bir ucundayız. Neden burası?” Devam ettim. “Burası buluşmak için berbat bir yer. Duman üstünde yüzüyor sanki. Evlat, seninle konuşmam lazım. Kaba bir insan olduğum doğru. Belki de kaçığın tekiyim ama hepsinin bir nedeni var. ‘İstediğim iyi şeyi yapamıyorum.<a href="#b10dn5" id="b10dn5b"><sup>(5)</sup></a></p>

  <p>“Şey, anlamıyorum baba.”</p>

  <p>“Sen doktor olmalısın. Neden tıp okuluna gitmiyorsun? Lütfen tıp okuluna git, Edward."</p>

  <p>“Neden gideyim ki?”</p>

  <p>“Birçok neden var. Sağlığından endişe ettiğini biliyorum. Arı sütü tabletleri alıyorsun. Şunu da biliyorum ki...”</p>

  <p>“Bunca yolu bana bir şey söylemek için geldin - bunu mu söyleyecektin?”</p>

  <p>“Babanın düşünmeyi seven biri olmadığını, sadece annenin düşündüğünü sanıyorsun. Kendini kandırma evlat, ben de bazı gözlemler yaptım. Her şeyden önce, yeryüzünde aklı başında çok az insan var. Bu sana şaşırtıcı gelebilir, ama gerçek bu. İkinci olarak, kölelik hiçbir zaman tam anlamıyla kalkmadı. Tahmin edebileceğinden çok daha fazla insan, çok çeşitli şeylerin kölesi durumunda. Ama sana düşüncelerimi özetlememin hiçbir yararı yok. Kafamın çoğu zaman karışık olduğu doğru, ama bir yandan da ben bir savaşçıyım. Evet, bir savaşçı. Çok savaşırım.”</p>

  <p>“Ne için savaşırsın, baba?” dedi Edward.</p>

  <p>“Ne için mi savaşırım? Hakikat için tabii. Evet, hakikat için. Yalanlara karşı. Ama daha çok kendime karşı savaşırım.” Edward’ın ona ne uğruna yaşaması gerektiğini söylememi istediğini biliyordum, ama bu yanlıştı. Bana acı veren de buydu.</p>

  <p>Her evlat babasının ona açık seçik ilkeler göstermesini ister. Her baba da elinden geldiğince evladını dünyanın ona vereceği acıdan uzak tutmak ister.</p>

  <p>Sahilde bir fok balığı yavrusu ağlıyordu, hayalimde sürünün terk ettiği bir yavrunun imgesi oluştu ve gözlerimi ondan alamadım. Edward’ı dükkândan bir kutu ton balığı alması için yollayıp yavrunun etrafını saran köpekleri uzaklaştırmaya çalıştım, ama sahilde dolaşanlardan biri bu fokun bir dilenci olduğunu, yiyecek verirsem daha çok dilenmek için cesaretlendireceğimi söyledi. Arkasına geçip denize doğru kışkışladı, hayvan hiç itiraz etmeden, yüzgeçlerini kullanarak, pelikanların üstünde ağır ağır uçtuğu denize doğru yöneldi ve beyaz köpüklerin arasında kayboldu. “Geceleri sahilde üşümüyor musun, Eddy?” diye sordum.</p>

  <p>"Pek aldırmıyorum,” dedi.</p>

  <p>Oğluma büyük sevgi besliyordum, onu böyle görmeye dayanamıyordum. “Haydi, doktor ol Eddy,” dedim. “Kandan hoşlanmıyorsan okulda kalırsın, yetişkinleri sevmiyorsan çocuklarla ilgilenirsin, çocukları sevmiyorsan da kadın hastalıkları uzmanı olursun. Noel’de sana armağan ettiğim Doktor Grenfel'in kitaplarını okumalıydın. O kitapların kapağını bile açmadığını çok iyi biliyorum. Tanrı aşkına, insanların arasına karışmalı, onlara yardım etmeliyiz.”</p>

  <p>Connecticut’a döndüm, kısa bir süre sonra oğlan Orta Amerika’da bir yerlerden bir kızla birlikte yanıma geldi ve ince yüzlü, gözleri birbirine bitişik, kızılderili kanı taşıyan bu kızla evleneceğini söyledi.</p>

  <p>"Âşık oldum, baba,” dedi.</p>

  <p>"Ne oldu? Kızın başı dertte mi?”</p>

  <p>"Hayır. Dediğim gibi, âşığım ona.”</p>

  <p>"Edward, bırak palavrayı,” dedim. “İnanmamı bekleme benden.”</p>

  <p>"Sorun kızın ailesiyse, sen neden Lily’i aldın?”</p>

  <p>“Üvey annene karşı tek kelime bile duymak istemiyorum. Lily çok iyi bir kadındır. Bu kızılderili kim peki? Onun geçmişini araştıracağım.”</p>

  <p>“O halde söyler misin," dedi, “neden Lily’nin portresinin diğerlerinin yanına asılmasına karşı çıkıyorsun? Maria Felucca’yı rahat bırak." (Adı buydu galiba.) “Onu seviyorum." Yüzü öfkeden kızarmıştı.</p>

  <p>Cins bir adam olan oğluma, Edward’a, fırça saçlarına, kalçasız gövdesine, düğmeli yakasına, Princeton kravatına, beyaz ayakkabılarına, inatçı suratına baktım. “Tanrım!” diye düşündüm, “Bu çocuk benim kasıklarımdan mı çıktı? Burada neler oluyor? Onu bu kızla bırakırsam üç lokmaya ayırıp mideye indirir.”</p>

  <p>Ama işin tuhafı, o zaman bile, bu çocuğa duyduğum sevginin kalbimi titrettiğini hissediyordum. Benim oğlum! Huzursuzluk beni böyle yaptı, acılar beni bu hale getirdi. Boşver. Sauve qui peut!&nbsp;<a href="#b10dn6" id="b10dn6b"><sup>(6)</sup></a>&nbsp;Bir düzine Maria Felucca’yla evlen istersen; bir yararı olacaksa, o da bir tablosunu yaptırsın.</p>

  <p>Böylece Edward, Honduraslı Maria Felucca’sıyla birlikte New York’a döndü.</p>

  <p>Ben Ulusal Muhafız üniformalı tablomu çoktan duvardan indirmiştim. Büyük salonun duvarına ne Lily’nin ne de benim portrelerimiz asılacaktı.</p>

  <p>Romilayu ile Wariri köyünde başımıza gelecekleri beklerken hatırladıklarım bunlardan ibaret değildi. Birkaç kez Lily’e şöyle demiştim, “Her sabah tablonu yaptırmak için evden çıkıyorsun, ama aynı pislik devam ediyor. Yatağın altında, puro nemlendiricimin içinde çocuk bezleri buluyorum. Lavabonun içine yağlar bulaşmış, çöplükten farksız, evi bu haliyle gören burada pasaklı bir hayaletin oturduğuna inanır. Benden kaçıyorsun. Çocukları Buick’in arka koltuğuna oturtup saatte yetmiş mille gittiğini çok iyi biliyorum. Bu konuyu açtığımda yüzüme sıkıntıdan ölecekmişsin gibi bakma. Bütün bunlar değersiz bulduğun bir dünyaya ait işler olabilir, ama ben de burada oturuyorum, daha uzun zaman da oturacağım.”</p>

  <p>Bu sözleri duyunca Lily’nin yüzü bembeyaz olmuş, kafasını çevirip, bu portrenin sana ne büyük yararı olacağını yıllar sonra anlayacaksın, der gibi gülümsemişti.</p>

  <p>“Biliyorum,” dedim. “Buradaki hanımlar Süt Fonu hadisesinde kafana taktılar bu olayı. Seni komiteye almadılar. Her şeyi biliyorum.”</p>

  <p>Ama Afrika dağlarındaki bu gecede elimde kırık diş parçalarıyla otururken en çok hatırladığım şey, ressamın karısı ve dişçinin küçük kuzini olan Bayan K. Spohr’un karşısında kendimi nasıl küçük düşürdüğümdü. Birinci Dünya Savaşı’ndan önce (Bayan Spohr şimdi altmışlı yaşlarında) nam salmış bir güzel olduğu söylenir, ışıltısı solduktan sonra geçirdiği travmadan kurtulamamış, farbelalar ve çiçeklerle süslü giysiler giymeye devam etmiştir. Namlı güzeller arasında cinselliği de güçlü olanların pek nadir bulunduğu bilinen bir gerçek olsa da, iddia ettiği gibi bir zamanlar libidosunun gücüyle erkeklerin başını döndürmüş olabilir. Ama zaman ve doğa hükmünü yürütmüş, mihrap yıkılmaya yüz tutmuştu. Buna karşın cinsel yönden hâlâ güçlüydü ve bu güç, Sicilyalı bir haydut, bir Giuliano gibi gözlerinde saklıydı. Saçları kırmızı biber kızıllığındadır ve bu kızıllığın bir kısmı yüzüne ve çillerine bulaşmıştır.</p>

  <p>Bir kış öğleden sonrasında Clara Spohr’la Grand Central istasyonunda karşılaştık. Dişçi Spohr ve keman öğretmeni Haponyi ile olan seanslarımı tamamlamıştım; moralim bozuktu, merdivenlerden aşağı öyle hızlı iniyordum ki pantolonumla ayakkabılarım bana yetişmekte zorluk çekiyordu - baygın ışıkları, milyarlarca ayakkabının çiğnediği, çiğnenip atılmış çikletlerin amibimsi şekillerle yere yapıştığı zeminiyle aşağıya doğru kıvrılan koyu kahverengi geçitlerde aceleyle koşturuyordum. Clara Spohr’un İstiridye Barı’ndan çıktığını, daha doğrusu yelkenleri inmiş, ruhu güzelliğinin enkazına tutunmuş bir halde bu denize doğru sürüklendiğini gördüm. Yanından geçerken beni yakaladı, keman kutusunu taşımayan koluma girdi. birlikte istasyonun barına girdik ve içmeye başladık, daha doğrusu devam ettik. Bu saatte Lily kocası için poz vermekle meşguldü, Clara bana, “Neden beni bırakıp karınla birlikte evine gitmiyorsun?” diye sordu. Benim “Connecticut’a gideceğim de ne olacak bebeğim? Haydi gel, treni boşverelim ve şehri yangın yerine çevirelim,” dememi bekliyordu. Ama tren hareket etti, kısa bir süre sonra biz de Long Island Sound’un kıyısında, karlar ve gün batımıyla birlikte koşuyorduk; havanın nemi batmakta olan güneşin şeklini bozuyor, kara renkli gemiler “Vuu!” diye inleyerek dumanlarını dalgaların üstüne yayıyordu. Clara’nın içinde yangınlar vardı, konuştukça konuştu, gözleri ve kalkık burnuyla beni etkilemeye çalışıyordu. Gençliğinde Samoa ve Tonga’ya gittiğini, kumsallarda, salların üstünde, çiçeklerin arasında tutkulu aşklar yaşadığını anlattı. Sahillerde kan, ter ve gözyaşıyla savaşmaya ant içen Churchill gibiydi. Elimde olmadan ona bir parça sempati duydum. Ama bu gibi durumlarda genellikle şöyle bir tavır alırım; biri sana içini döküyorsa, ortalığa saçılan parçaları toplamayacaksın. Bırak kendi toplasın. Son istasyona girerken, çatlak kadın, ağlamaya başladı ve kendimi çok kötü hissettim. Kadınlar ağlayınca neler hissettiğimi daha önce anlatmıştım. Ayrıca öfkelenmeye de başlamıştım. Karların arasından çıktık, koluna girip ona destek oldum ve bir taksi çağırdım.</p>

  <p>Evine girdikten sonra galoşlarını çıkarmasına yardım ettim ama bir çığlık atarak elleriyle yüzümü kavradı ve beni öpmeye başladı. Bunun üzerine, onu iteceğime, salak gibi, ben de onu öptüm. Evet, öpücüğüne karşılık verdim. O zamanlar yeni olan köprü ağzımdaydı. Gerçekten tuhaf bir andı. Galoşlarla birlikte ayakkabılarını da çıkarmıştı. Samoa’dan ve Güney Denizlerinden aldığı hatıra eşyalarıyla dolu, lambayla aydınlatılmış, sıcacık koridorda birbirimize sarıldık, ölüm bizi her an ayıracakmış gibi öpüştük. Bu salaklığımın nedenini hiçbir zaman anlamamışımdır, çünkü pasif değildim. Dediğim gibi, öpücüğüne karşılık verdim.</p>

  <p>A-hal Bay Henderson. Nedir bu? Acı mı? Şehvet mi? Eski bir güzeli öpme arzusu mu? Sarhoşluk mu? Gözyaşları mı? Cama konmuş at sineği gibi dellenmek mi?</p>

  <p>Dahası, Lily ve Klaus Spohr her şeyi gördüler. Stüdyonun kapısı açıktı. İçerideki ocakta kömür ateşi vardı.</p>

  <p>“Neden birbirinizi öyle öptünüz?” dedi Lily.</p>

  <p>Klaus Spohr hiçbir şey demedi. Clara neyi uygun gördüyse kabulüydü.</p>

  <p>&nbsp;</p>

  <p class="dipnot"><a href="#b10dn1b" id="b10dn1"><sup>(1)</sup></a>&nbsp;<span style="text-indent: 0.8em;">Henri de ta Tour d’Auvergne, Vicomte de Turenne (1611-1675); büyük Fransız mareşali. (ç.n.)</span></p>

  <p class="dipnot"><a href="#b10dn2b" id="b10dn2"><sup>(2)</sup>&nbsp;</a><span style="text-indent: 0.8em;">Rainondo Montecuccoli (1608-1680); Avusturya imparatorluğu için savaşan büyük İtalyan general. Ren Vadisi'nde Turenne’in ölümüyle biten muharebeyi kazandı. (ç.n.)</span></p>

  <p class="dipnot"><a href="#b10dn3b" id="b10dn3"><sup>(3)</sup></a>&nbsp;Fr. Dişlerinizi gıcırdatın, kızın. (ç.n.)</p>

  <p class="dipnot"><a href="#b10dn4b" id="b10dn4"><sup>(4)</sup></a>&nbsp;Al. Rus. Nerdesin asker? (ç.n.)</p>

  <p class="dipnot"><a href="#b10dn5b" id="b10dn5"><sup>(5)</sup></a>&nbsp;İncil, Romalılar, 7:30. (ç.n.)</p>

  <p class="dipnot"><a href="#b10dn6b" id="b10dn6"><sup>(6)</sup></a>&nbsp;Fr. Kaçan kurtulur. (ç.n.)</p>
</body>
</html>
