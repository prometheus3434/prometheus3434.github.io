<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">VIII</h1>

  <p>Yüz yıldan uzun bir zaman alay konusu olmuş, lanetli bir sülaleden geliyorum: o sonsuz denizin sahilinde oturup şişeleri kırdığımda, komşularım atalarımdan yalnızca büyükelçi ve devlet adamı olanları değil, kaçık olanları da hatırlamışlardı. Aralarından biri, kendini Çinli olduğuna inandırıp Boxer ayaklanmasına katılmıştı; bir başkası bir İtalyan aktristine 300.000 dolar yedirmişti; yine bir başkası Kadın Hakları Hareketi için eylem yaparken bindiği bir balonla gökyüzünde kayboldu. Ailemizde çok sayıda tez canlı ve basiretsiz (Fransızca <i>imbécile</i> kelimesinin vurgusu daha güçlüdür) akraba mevcuttur. Bir kuşak önceki kuzenlerimden biri Sicilya’da, Messina’daki depremde kurtarma çalışmalarına katıldığı için Corona madalyası aldı. Roma’da aylak aylak dolaşmaktan patlamak üzereydi. O kadar sıkılmıştı ki, saray yavrusu evinin yatak odasından salona atla inerdi. Depremden sonra ilk trene atlayıp Messina’ya gitti; iki hafta boyunca uyumayıp yüzlerce binanın enkazını kaldırdığı, sayısız aileyi kurtardığı söylenir. Bu da, her ne kadar delice bir alışkanlık şeklinde kendini gösterse de, ailemizde bir sosyal hizmet anlayışının varlığına işaret ediyor. Rahiplikle ilgisi olmayan bir Henderson da komşularına vaaz verir, onları çağırmak için bir levyeyle bahçesindeki çana vururmuş. Bütün komşular gelmek zorundaymış.</p>

  <p>Ona benzediğimi söylerler. Boyun ölçümüz aynı, yirmi iki. Bu arada, İtalya'da mayınlanmış bir köprüyü mühendisler gelene kadar düşmesin diye havada tuttuğumu belirtmeliyim. Ama bunu askerî görev anlayışıyla yapmıştım, ayağımı kırdığımda hastanede yaptıklarım daha iyi bir örnek olabilir. Bütün zamanımı çocuk koğuşunda, çocukları eğlendirip güldürmekle geçirmiştim. Koltuk değneklerimle ve hastane önlüğümle hoplayıp zıplayarak her yeri dolaşırdım; önlüğün arkasını bağlamaya üşenirdim, yaşlı hemşireler arkamdan koşup önlüğün arkasını kapatmaya uğraşırlardı ama beni tutmak ne mümkün.</p>

  <p>Ve işte burada -o kahrolası anılardan çok uzakta- Afrika’nın en uzak dağlarındaydık, bu iyi insanların kurbağalar yüzünden acı çekmesi olacak şey değildi. Onları bu acıdan kurtarmak da benim için doğal bir şeydi. Büyük olasılıkla bu işin altından kalkabilirdim ve bu koşullarda hiç değilse bunu yapabileceğimin farkındaydım. Kraliçe Willatale’in benim için yaptıklarını düşünün - ruhumu okumuş, bana <i>grun-tu-molani</i>’yi vermişti. Arnewi’lerin bir istisna olmadığını, onların da tutarsızlıkları olduğunu düşündüm; hayatın sırrını çözmüş olabilirlerdi, ama iş kurbağalara gelince ellerinden bir şey gelmiyordu. Bunu anlayabiliyordum. Yahudilerin Yehova’sı vardı, ama Tanrı'nın dinlendiği Şabat gününde korumasız kalıyorlardı. Eskimolar, çevrede bol ren geyiği bulunduğu halde açlıktan kırılmak üzereydiler; çünkü balık mevsiminde ren geyiği yemeleri, ren geyiği mevsiminde de balık yemeleri yasaktı. Her şey değerlere endeksliydi. Peki gerçek nerede? Soruyorum size, gerçek nerede? Şahsen ben, keder ve sıkıntıdan ölmek üzere olsam da mutluydum, nesnel anlamda mutluydum, sığırların içmediği sarnıçtaki su kadar bol mutluluk vardı çevremde. Böylece, Arnewi’lerle karşılıklı bir yardımlaşma içinde olduğumuzu düşündüm; onların akıl dışı davrandığı yerde ben onlara yardım edecektim, benim akıl dışı davrandığım yerde onlar bana yardım edecekti.</p>

  <p>Ay çoktan yükselmiş, ardında bulut kümeleri bırakarak yüzünü doğuya dönmüştü. Dağların sarp yamaçları daha da belirginleşmişti; zirveleri tahminimce üç bin metreye yaklaşıyordu. Gökyüzü koyu yeşile kesti, ama ayın yaydığı ışık demetleri hâlâ beyazdı. Kulübenin damı her zamankinden daha tüylü, karanlık ve ağır bir görünüm aldı. Prens Itelo ile birlikte bu alacalı öbeklerden -karıları ve akrabalarından oluşan güruh, ellerinde kabak çiçeği gölgelikleriyle hâlâ bize refakat ediyorlardı- birinin yanında duruyorduk; “Prens, sarnıçtaki hayvanlara bir atış yapacağım. Onlarla nasıl başa çıkacağımı biliyorum. Siz bu olayın tamamen dışında kalacaksınız, fikrinizi söylemeniz bile gerekmeyecek. Bütün sorumluluğu üstüme alıyorum.”</p>

  <p>“Ah, Bay Henderson - o’lağanüstü bir insansınız. Ama dikkat. Hislere kapılmayın.”</p>

  <p>“Ha, ha, Prens - affedersiniz ama işte burada yanılıyorsunuz. Hislerime kapılmazsam hiçbir şeyi başaramam. Ama endişelenmeyin. Beni düşünmeyin,” dedim.</p>

  <p>Böylece Prens bizi kulübemizde bırakıp gitti, Romilayu ile birlikte tatlı patates ve peksimetten oluşan, vitamin haplarıyla zenginleştirdiğim akşam yemeğimizi yedik. Bunun üstüne bir yudum viski içtikten sonra, “Gel Romilayu,” dedim, “sarnıca gidelim ve ay ışığında nasıl göründüğüne bakalım.” Sarnıcın üstündeki damı hesaba katarak, yanıma cep fenerimi de aldım.</p>

  <p>Kurbağaların keyfi herkesten daha yerindeydi. Nemli olduğu için bütün köyde yeşilliklerin büyüdüğü tek yer burasıydı; bu tuhaf dağ kurbağası türü, yeşil-beyaz benekleriyle hoplayıp zıplıyor, suda yüzüyordu. Ruhun son istirahatgâhının hava olduğu söylenir, ama bence, eğer duyular söz konusuysa, sudan daha hoş bir ortam bulamazsınız. Yani bu kurbağalar çok keyifli bir hayat sürüyor olmalıydılar ve bana öyle geldi ki, ıslak ve parlak derileri, beyaz bacakları, pırtlak gözleri ve duygulu gırtlaklarıyla ayaklarımızın dibinde dolaşırken ideal ortamı bulmuşlardı. Dünyanın, Romilayu’nun ve benim temsil ettiğimiz geri kalanı ise kan ter içinde, sıcakla boğuşuyordu. Damdaki sazların koyulaştırdığı gölgede yüzüm bir yanardağ ağzı gibi ateş içindeydi. Çene kemiklerim kasılmıştı ve bana, cep fenerimi söndürsem sarnıçtaki kurbağaları içimden fışkıran ışığın yardımıyla görebilecekmişim gibi geldi.</p>

  <p>“Keyifleri yerinde,” dedim Romilayu’ya, “bakalım daha ne kadar sürecek.” İri cep fenerini yaratıkların gruplar halinde yüzdüğü suyun üstünde gezdirdim. Başka koşullar altında onlara karşı daha hoşgörülü, hatta şefkatli bir tavır içinde olabilirdim. Aslında onlarla bir alıp veremediğim yoktu.</p>

  <p>“Sen neden gülmek, sahip?”</p>

  <p>“Gülüyor muyum? Farkında değilim," dedim. “Bunlar çok iyi şarkıcıdır. Connecticut’ta, bizim memlekette çoğu ince seslidir, ama bunlar bas sesi çıkarıyor. Dinle. Çok şey söylüyorlar. Ta dam-dam-dum. Agnus Dei - Agnus Dei qui tollis pecca-ta mundi, miserere no-ho-bis!&nbsp;<a id="b08dn1b"><sup>(1)&nbsp;</sup></a>Mozart bu, Mozart, yemin ederim! Zavallı, sefil yaratıklar, onların da şarkı söylemeye hakkı var, çünkü tarihin dönüm noktasındayız.”</p>

  <p>“Zavallı sefil yaratıklar”ı içimden söylemiş olmalıyım, çünkü aslında keyiften “Oh, oh, oh" diyordum! Yakında öleceklerini bilmek beni canlandırmıştı. Ölümden nefret ederiz, ölümden korkarız, ama işin aslı şu ki, ölüm gibisi yoktur. Sığırlar için üzülüyordum, evet, insani açıdan da hiçbir eksiğim yoktu. Kesinlikle insani bir davranıştı bu. Ama yine de sarnıçtaki yaratıklara son darbeyi vurmak için sabırsızlanıyordum.</p>

  <p>Öte yandan, elimde olmadan onlarla tezat oluşturduğumun da farkına varıyordum. Bir yanda, aslında kimseye zararı dokunmayan, Arnewi’lerin başına dert açtıkları için suçlanamayacak, küçük, çift yaşamlı canlılar. Öte yanda bir doksan boyunda, yüz yirmi beş kilo ağırlığında, birkaç kez milyoner, sosyal statü sahibi, savaş madalyası ve başka madalyalar kazanmış bir mor bereli. Ama bu benim kabahatim değildi, öyle değil mi? Yine de, daha önce de hayvanlarla kanlı bir ilişkiye girdiğimi ve Danyal peygamberin sözlerinin kafamdan hiç çıkmadığını belirtmem gerekir: “İnsanların arasından kovulacak, yaban hayvanlarıyla yaşayacaksın." <a href="#b08dn2" id="b08dn2b"><sup>(2)</sup></a>&nbsp;Üretici olarak kendimi meşru bir ilişki içinde saydığım domuzları saymazsak, yakın geçmişte ilişkide olduğum başka bir hayvanın anısı zihnimi ve vicdanımı meşgul ediyordu. Kurbağalara saldırmaya hazırlanırken kafam bu yaratıkla, bir kediyle meşguldü, en iyisi size bunu da anlatayım.</p>

  <p>Lily’nin arazimizdeki binalardan birini yenilediğini daha önce anlatmıştım. Bu binayı bir matematik öğretmeniyle eşine kiraya verdi. Evin hiç yalıtımı yoktu, kiracılar şikâyet edince onları evden çıkardım. Bayan Lenox yere düşüp öldüğünde, Lily ile çıkardığımız kiracıların kedisi hakkında tartışıyorduk. Dumansı kahverengi-gri renkte tüyleri olan genç bir erkek kediydi.</p>

  <p>Kiracılar iki kez bizim eve kadar gelip ısınamadıklarından şikâyet etmişlerdi. İlk geldiklerinde hiç ilgilenmiyormuş gibi yapmış, üst kattan gizlice onları izlemiştim. Sesleri salona kadar geliyordu ve Lily’nin onları yatıştırmaya çalıştığını duyabiliyordum. İkinci katın holünde, üstümde kırmızı bornozum ve ambardayken giydiğim Wellington botlarımla gizleniyordum. Daha sonra Lily konuyu açınca; “Benim derdim değil,” dedim. “Burada yabancı istemiyorum zaten.” Kiracıları arkadaş olmak için eve aldığından kuşkulanıyordum ve başından itibaren karşı çıkmıştım. “Neden şikâyet ediyorlar? Domuzlardan mı?” “Hayır,” dedi Lily, “Domuzlar hakkında tek kelime söylemediler.” “Hah! Lapa pişirirken yüzlerinin şeklini gördüm ama,” dedim, “ayrıca birincisiyle başa çıkamazken ikinci evi neden yeniledin hiç anlamıyorum.”</p>

  <p>İkinci ve son kez şikâyete geldiklerinde çok kararlıydılar; onları yatak odamdan, elimde iki fırçayla saçlarımı fırçalayarak izledim, duman rengi toraman kedi, donmuş sebze bahçesindeki kırık dalların üzerinden atlayarak arkalarından geliyordu. Brokoliler don yiyince şahane bir manzara olur. Aşağıda yüksek sesle tartışmaya başladılar, daha fazla kaldıramayacağımı anlayınca salonun üstünden ayaklarımı yere vurdum. Sonunda, “Çekin arabanızı, sizi evimde istemiyorum!” diye aşağıya bağırdım.</p>

  <p>Kiracı, “Gideceğiz, ama önce depozitoyu geri verin, taşınma masraflarını da siz ödeyeceksiniz,” dedi.</p>

  <p>“Harika, gücün yetiyorsa yukarı gel de paranı vereyim,” dedim, Wellingtonlarımla merdivenlerde tepindim ve “Defolun!” diye haykırdım.</p>

  <p>Sonunda gittiler, ama toraman kedilerini götürmediler, arazimde vahşi bir kedi istemiyordum. Kediler vahşileşince berbat olurlar, bu da çok güçlü bir hayvandı. Onu avlanırken ve bir sincapla oynarken görmüştüm. Bir zamanlar gölün kenarındaki barakaya buna benzer bir kedi musallat olmuştu ve beş yıl boyunca burnumuzdan getirmişti. Ambardaki bütün toramanlarla kavga etmiş, pençeleriyle yüzlerinde mikroplu yaralar açmış, gözlerini çıkarmıştı. Zehirli balıkla, is bombasıyla öldürmeye çalışmıştım; ormandaki yuvasının yakınlarında günlerce dizlerimin üstünde nöbet tutup ortaya çıkmasını beklemiştim. Lily’e, “Bu da öteki kedi gibi vahşileşirse, çekeceğin var,” dedim.</p>

  <p>“Geri dönüp alacaklar,” dedi.</p>

  <p>“Kesinlikle inanmıyorum. Onu terk ettiler. Vahşi kedilerin neler yapabileceğini bilmiyorsun. Vaşağı bile tercih ederim.”</p>

  <p>Hannock adında bir adam tutmuştuk, ambara gittim ve ona, “Şu kahrolası sivillerin bıraktığı toraman kedi nerede?” dedim. Sonbaharın son günleriydi, Hannock elmaları istifliyor, çürük olanları domuzların yemesi için bir köşeye biriktiriyordu. Otları yolup bahçeyi darmadağın ettikleri için domuzlardan hoşlanmazdı.</p>

  <p>"Hiç sorun çıkarmıyor Bay Henderson,” dedi. “Çok iyi bir kedicik.”</p>

  <p>“Ona bakman için sana para mı verdiler yoksa?” dedim, korkusundan evet diyemedi ve yalan söyledi. Aslında iki şişe viskiyle bir kutu süt tozu vermişlerdi.</p>

  <p>“Hayır, vermediler, ama yine de bakacağım,” dedi, “bana hiç zararı dokunmuyor.”</p>

  <p>“Benim arazimde terk edilmiş kedilere yer yok,” dedim ve “Mini, mini, mini” diye seslenerek çiftliği dolaştım. Sonunda kedi yanıma kadar geldi; ensesinden tutup kaldırdığımda hiç itiraz etmedi, tavan arasına götürüp kapıyı arkasından kilitledim. Kedinin sahiplerine özel ulakla bir mektup gönderdim ve ertesi gün saat dörde kadar mühlet verdim. Aksi halde, onu uyutmak zorunda kalacağım, dedim.</p>

  <p>Lily’e özel ulağın makbuzunu gösterdim ve kedinin artık sorumluluğum altında olduğunu söyledim. Aklımı çelmeye çalıştı, hatta akşam yemeğinde güzel bir giysi giydi, yüzünü bile pudraladı. Masada titrediğini, beni ikna etmeye hazırlandığını hissedebiliyordum. “Neyin var, yemeğini yemiyorsun,” dedim; aslında çok iştahlıdır, gittiğimiz lokantalarda bu kadar çok yiyen bir kadın görmediklerini söylerler. Eğer günündeyse iki koca biftekle altı şişe birayı rahatça götürebilir. Ne yalan söyleyeyim, Lily’nin yemek yeme kapasitesi beni her zaman gururlandırmıştır.</p>

  <p>Lily, “Sen de yemiyorsun,” diye cevap verdi.</p>

  <p>“Çünkü aklımda bir şey var. İçim acıyor,” dedim.</p>

  <p>“Bebeğim, yapma böyle,” dedi Lily.</p>

  <p>Ama içimdeki duygu, her neyse, her yanımı sarmıştı, öyle ki kemiklerim sızlıyordu. Kendimi korkunç hissediyordum.</p>

  <p>Lily’e planımdan hiç söz etmedim, ertesi gün saat 3:59’da eski kiracılardan ses çıkmayınca, planımı uygulamak için yukarı çıktım. Elimde Grusan’ın marketinden aldığım bir alışveriş torbası, içinde de tabancam vardı. Duvar kâğıdı kaplı küçük tavan arası yeteri kadar aydınlıktı. Toramana, “Seni zaten gözden çıkarmışlar, kedicik,” dedim. Duvara yapıştı, sırtını kamburlaştırıp tüylerini kabarttı. Yukardan nişan almaya çalıştım, olmayınca oturdum ve tavan arasına kaldırdığımız bir briç masasının ayaklarının arasından ona baktım. Tek kurşunla işi bitirmek istiyordum. Pancho Villa üzerine yazılan kitaplardan, Meksika stili atış yapmayı öğrenmiştim; işaret parmağınızı namlunun üzerinde tutup orta parmağınızla tetiğe basarsınız, çünkü doğru nişan almak için en emin yol işaret parmağınızı kullanmaktır. Böylece (biraz bükük olan) işaret parmağımla kafasının tam orta yerini buldum ve ateş ettim, ama yeterince isteyerek nişan almamış olmalıyım ki, ıskaladım. Dört metreden ıskalamanın başka bir açıklaması olamaz. Kapıyı açtım ve kedi dışarı fırladı. Merdivenlerde Lily’le karşılaştım, güzel boynu gerilmiş, yüzü bembeyaz kesilmişti. Evde tabancayla ateş etmenin onun için tek anlamı vardı - babasının ölümünün anısı. Hâlâ yaptığım atışın şoku içindeydim, alışveriş torbası elimden sarkıyordu.</p>

  <p>“Ne yaptın?” dedi Lily.</p>

  <p>“Ne dediysem onu yapmaya çalıştım. Kahretsin!”</p>

  <p>Telefon çalmaya başladı, yanından geçip telefona doğru yürüdüm. Kiracının karısı arıyordu, “Neden bu kadar beklediniz?” dedim, “az daha iş işten geçiyordu.”</p>

  <p>Ağlamaya başladı ve kendimi çok kötü hissettim. “Gelin ve kahrolası kedinizi alın," diye bağırdım. “Siz şehirliler hayvanlara hiç değer vermiyorsunuz. İnsan kedisini bırakır mı?”</p>

  <p>İşin kafa karıştıran yanı şu ki. çok gerçek, çok temel bir saikle yola çıkıyorum, sonra hep bir yerde hata yapıyorum ama nerede hata yaptığımı bir türlü anlayamıyorum.</p>

  <p>Sözün kısası, sarnıcın başında kurbağa meselesini nasıl halledeceğimi düşünürken, bu anı da zihnimde canlanmıştı. “Ama bu farklı," dedim kendime. “Burada mesele çok açık, ayrıca o kedinin peşine düştüğümde, aslında ne yapmak istediğimi de göstermiş olacağım.” Öyle olacağını umuyordum, çünkü kalbim geçmişteki o olayın anısıyla burkulmuştu ve müthiş kederliydim. Ölümcül bir günahın neredeyse kıyısından geçmiştim.</p>

  <p>Şimdi işin pratik yönünü düşünmeliydim; suya ağ atmak, kurbağaları zehirlemek gibi çeşitli seçenekler gözümün önünden geçti, ama hiçbiri istenen sonucu vermeyecekti. Romilayu’ya, “Geriye tek yöntem kalıyor,” dedim, “o da suya bomba atmak. Tek bir patlamayla bu baş belalarının işini bitiririz, ölüp suyun yüzeyine çıkınca bütün yapacağımız suyu taramak olur, Arnewi'ler de gönül rahatlığıyla sığırlarına suyu içirirler. Çok basit.”</p>

  <p>Sonunda ne demek istediğimi anladı ve “Yo, hayır, hayır, sahip,” dedi.</p>

  <p>“Ne demek ‘Yo, hayır sahip’ ha? Saçmalama, ben eski bir askerim, ne dediğimi çok iyi biliyorum.” Ama onunla tartışmanın yararı yoktu; patlayıcı kullanma fikri onu korkutmuştu, ben de “Pekâlâ Romilayu, şimdi kulübeye dönelim ve biraz uyuyalım. Zor bir gün geçirdik, yarın yapacak çok işimiz var,” dedim.</p>

  <p>Böylece kulübeye döndük ve Romilayu dua etmeye koyuldu Nasıl bir adam olduğumu anlamaya başlamıştı; sanırım benden hoşlanıyordu, ama aceleci ve şanssız biri olduğumdan, fazla düşünmeden her işe atıldığımdan kuşkulanıyordu. Dizlerinin üzerine çöktü, kalçalarını yerleştirdiği baldırlarını ayırdı;&nbsp;<span style="text-indent: 0.8em;">iri ayak topuklarının altları göründü. Ellerinin ayalarını birleştirdi, parmaklarını gererek açıp çenesinin altına getirdi. Böyle durumlarda sık sık, yarı ciddi bir tavırla ona, “Benim için de iyi bir şeyler söyle,” derdim.</span></p>

  <p>Romilayu duasını bitirince yere yan yattı, dizlerini karnına çekti ve bir elini bacaklarının arasına sıkıştırdı. Öteki elini yanağının altına koydu. Uyurken hep bu pozisyonu alırdı. Ben de ay ışığının girmediği karanlık kulübede battaniyemin üstüne kıvrıldım. Genellikle yatar yatmaz uyurum, ama bu gece kafamdan çok şey geçiyordu; Danyal peygamberin kehaneti, kedi, kurbağalar, kadim çağlardan kalmışa benzeyen bu yer, ağlayan karşılama heyeti, Itelo’yla güreş, kalbimin derinliklerine bakan ve bana grun-tu-molani’yi anlatan kraliçe. Bütün bunlar birbirine karışarak kafama üşüşüyor, beni heyecanlandırıyordu; bir yandan da kurbağaları nasıl havaya uçuracağımı düşünüyordum. Doğal olarak bombalar hakkında bir şeyler biliyordum; cep fenerimdeki pilleri çıkarıp mahfazanın boşluğuna .375 Magnum tüfeğimin mermilerindeki barutu koyarak güzel bir bomba imal etmeyi düşündüm. Oldukça güçlü bir silahtır, bir filin derisini bile parçalayabilir. .375 hakkında <i>Life</i> ya da <i>Look</i> dergisinde bir şeyler okuduktan sonra, Afrika seyahati için bu tüfeği seçmiştim. Michiganlı bir adam aynı tüfekten almış, yıllık izninde Alaska’ya gitmiş; uçaktan iner inmez bir rehber kiralamış, birlikte bir Kodyak ayısının peşine düşmüşler; kayalıklardan, bataklıklardan geçerek ayının izini sürmüşler, sonunda bulmuşlar ve dört yüz metre mesafeden vurmuşlar. Bana gelince, eskiden avcılığa biraz ilgi duymuştum, ama yaşlandıkça, doğayla ilişki kurmanın garip bir yoluymuş gibi göründü bana. Yani şunu demek istiyorum; adamın biri doğaya çıkıyor ve bütün yapabildiği ona ateş etmek. Pek anlamlı gelmiyor. Böylece yıllardır, ekim ayı yaklaşıp av mevsimi başlayınca, bütün çalılıklardan barut dumanı yükselince ve hayvanlar sağa sola koşuşturmaya başlayınca, ben ortaya çıkarım ve avcıları arazimde izinsiz avlandıkları için azarlarım. Onları karakola götürür, ceza almalarını sağlarım.</p>

  <p>Kulübede mermilerdeki barutu çıkarıp bomba yapmaya karar verdikten sonra, kurbağaların nasıl bir sürprizle karşılaşacağını düşünerek keyifle gülümsedim; biraz da kendime gülümsedim, çünkü Willatale’in, Mtalba’nın ve bütün şehir halkının bana şükran duyacaklarını biliyordum; hatta kraliçenin beni kendine denk bir makama yükselteceğini düşünecek kadar ileri gittim. Ama ona, “Hayır, hayır,” diyecektim. “Buraya güç ve zafer kazanmak için gelmedim, bu küçük hizmetim için hiçbir karşılık beklemiyorum.”</p>

  <p>Bütün bunlar zihnimi meşgul ettiği için bir türlü uyuyamıyordum, yarın bomba imal edeceksem bu gece dinlenmem şarttı. Uyku konusunda biraz saplantılı sayılırım; sekiz saat yerine yedi çeyrek saat uyumuşsam kendimi hasta gibi hissederim, bütün gün sürünerek dolaşırım. Aslında hiçbir şeyim yoktur, sadece hasta olduğum düşüncesi kafama yerleşmiştir. Düşünceyle ilişkim de böyle işte; ben zayıfladıkça düşüncelerim güçlenir.</p>

  <p>Yerde uyanık yatarken Mtalba beni ziyarete geldi. Kapıdan girerken gövdesi ay ışığını kapattı; iç çekerek yere, yanıma oturdu, elimi eline aldı ve yumuşak bir sesle konuşmaya başladı. Elimi vücudunda gezdirdi, yumuşacık teniyle ne kadar gurur duysa haklıydı. Bu teması hissettiğim halde, ilgilenmiyormuş gibi yaptım ve hiç tepki vermedim; ama koca gövdem battaniyenin üzerinde uzanıyordu, bakışlarımı dama sabitledim ve bombayı nasıl yapacağımı düşünmeye çalıştım. Zihnimde cep fenerinin tepesini gevşettim, pilleri çıkardım; mermi kovanlarını açtım ve barutu cep fenerinin mahfazasına boşalttım. Ama nasıl ateşleyecektim? Su, aşmam gereken bir sorundu. Fitil olarak ne kullanacaktım ve ıslanmasını nasıl önleyecektim? Avusturya çakmağının ipliklerini birleştirip gaz yağında uzun süre bekletebilirdim. Ya da ayakkabı bağı kullanabilirdim; en iyisi ayakkabı bağını gaza batırmaktı. Ben bu düşünceler içindeyken yanımda oturan Prenses Mtalba vücudumu yalıyor, parmaklarımı öpüyordu. Kendimi suçlu hissettim ve bu parmaklarla ne haltlar yediğimi bilse kaldırıp ağzına götürmekte acele etmezdi, diye düşündüm. Tabancayla kediye nişan aldığım parmağı eline alınca bir sancı parmağımdan koluma, oradan bütün sinir sistemime yayıldı. Dediklerimi anlayabilseydi, ona “Güzel bayan,derdim (bütün kabile güzel olduğunu düşünüyordu ve bunu anlayabiliyordum) - “Güzel bayan, ben sandığınız adam değilim. Vicdanımda onulmaz yaralar var, ayrıca çok öfkeli bir kişiliğe sahibim. Domuzlarım bile benden korkar.”</p>

  <p>Ama bir kadın kafasına bir şey koyduysa, onu caydırmak kolay değildir. Cins adamlara -sarhoşlara, budalalara, suçlulara-kapılmaları görülmemiş şey değildir. Aşkın gücü o korkunç şeyleri görmelerini engelliyor herhalde. Ben salak ya da kör değilim, bir kadının aşkıyla hayatın yüksek prensipleri arasındaki ilişkiyi yaşayarak görmüş, anlamış biriyim. Anlamasaydım da Lily anlatırdı zaten.</p>

  <p>Romilayu uyanmamıştı, bir eli çıbanlı yanağının altında, başındaki çalı bir yana savrulmuş halde uyumaya devam ediyordu. Kapının önünden ayın yansıttığı billur gökkuşakları geçiyordu, dışarıda tezek ve dikenli dallarla ateşler yakılmıştı. Arnewi’ler ölmekte olan sığırlarıyla birlikte oturuyorlardı. Mtalba, bu çivit mavisi saçlı, dağ gibi kadın, iç geçirmeye, beni okşayıp öpmeye, parmak uçlarımı teninde ve dudaklarının arasında gezdirmeye devam edince, buraya bir amaç için geldiğini anladım ve kolumu kaldırıp Romilayu’nun yüzüne gelecek şekilde indirdim. Romilayu gözlerini açtı, ama yanağının altındaki elini çekmedi, pozisyonunu da değiştirmedi.</p>

  <p>“Romilayu?”</p>

  <p>Yerinden kalkmadan “Sen ne istemek, sahip?” dedi.</p>

  <p>“Kalk, kalk. Ziyaretçimiz var.” Pek şaşırmışa benzemiyordu, ama kalktı. Hasırların arasından ve kapıdan süzülen ay ışığı gittikçe daha saf ve temiz görünüyor, sanki havayı aydınlatmakla kalmıyor, aynı zamanda güzel kokular da yayıyordu. Mtalba kollarını vücudunun kavislerine dayayarak oturuyordu. “Bu ziyaretin amacını öğren,” dedim Romilayu’ya.</p>

  <p>Romilayu, formaliteye büyük önem veren Romilayu, gece yarısı bile prensese saraydaymış gibi davranıyordu ve son derece resmî bir tonla ona bir şeyler söyledi. Sonra Mtalba konuşmaya başladı. Tatlı bir sesi vardı, bazen hızlı hızlı, bazen sözcükleri yayarak konuşuyordu. Sonunda benim onu satın almamı istediği anlaşıldı, yeterli param olmadığını düşünerek bu gece parayı kendisi getirmişti. “Kadınları satın almak gerek, sahip,” dedi Romilayu.</p>

  <p>“Biliyorum dostum,” dedim.</p>

  <p>“Erkek para vermezse, kadınlar ona saygı duymamak, sahip."</p>

  <p>Aslında çok zengin olduğumu, ona istediği kadar para verebileceğimi anlatmaya çalıştım, ama meselenin para olmadığını anlayınca, “Haa, çok ince bir davranış,” dedim. “Kendisi Everest dağı kadar heybetli, aynı zamanda da nazik bir insan. Ona teşekkür ettiğimi söyle ve evine gönder. Saat kaç acaba? Tanrım. uykumu almazsam yarın kurbağalarla başa çıkabilecek durumda olamayacağım. Anlasana Romilayu, bunu ancak ben yapabilirim.”</p>

  <p>Ama Romilayu prensesin getirdiği armağanların dışarıda olduğunu, onları görmemin doğru olacağını söyledi, böylece istemeye istemeye yerimden kalktım ve kulübeden dışarı çıktık. Prenses yardımcılarıyla birlikte gelmişti, ay ışığında kafamda mantar miğferimle beni görünce, damatlığa kabul edilmişim gibi tezahürata başladılar - vakit geç olduğu için alçak sesle bağırıyorlardı. Geniş bir hasırın üstüne serilen armağanlar küçük bir tepe gibi yükselmişti; giysiler, süsler, davullar, resimler, boyalar: prenses armağanları tek tek saymaya başladı, Romilayu söylediklerini bana aktarıyordu.</p>

  <p>“Büyük bir insan. Müthiş bir kişilik,” dedim. “Ama çoktan koca bulması gerekirdi, hiç kocası yok mu?” Bu sorunun kesin bir yanıtı yoktu; o bir Ajılı kadındı ve kaç kez evlendiği hiç önemli değildi. Benim evli olduğumu söylememin de bir yararı olmayacaktı besbelli. Bu gerçek Lily’i durdurmamıştı, Mtalba’nın da umurunda olmayacaktı.</p>

  <p>Çeyizinin ne kadar değerli olduğunu göstermek için Mtalba, bir parmağında yumrulu, iri bir yüzük olan bir adamın çaldığı, silafonu andıran ve tümüyle kemiklerden oluşan bir çalgının eşliğinde, giysileri giymeye başladı. Adam sanki Ajılı kadını kendi eliyle bana veriyormuş gibi gülümsedi, bu arada prenses de giysilerle pozlar veriyor, şalları omuzlarına alıyordu; bazen de kalçalarına sarıyordu ki bu daha farklı, daha geniş bir hareketi gerektiriyordu. Bazen de şalı burnunun üstüne Arap tarzında, yarı peçe gibi tutuyor, güzel gözleri ortaya çıkıyordu; zaman zaman kınalı ellerini şakırdatarak o iri ama neşe saçan vücuduyla uzaklara kaçıyor, burnunu ve dudaklarını aşktan acı çekiyormuş gibi büzerek, omzunun üstünden bana bakıyordu. İçi oyuk kemiklerin -belki de karıncaların yiyerek boşalttığı gergedan ayaklarının- çıkardığı seslere uyarak bazen ağır ağır, amaçsızca yürüyor, bazen sendeliyordu. Bütün bunlar mavimsi bir ay ışığında gerçekleşiyor, ufuk çizgisinde yıldızların beyaz ışıkları yanıp sönüyordu.</p>

  <p>“Ona kahredici bir çekiciliğe ve muhteşem bir çeyize sahip olduğunu söyle Romilayu,” dedim.</p>

  <p>Romilayu’nun sözlerimi biraz değiştirip geleneksel bir Afrika komplimanına dönüştüreceğinden emindim.</p>

  <p>“Ne var ki,” diye ekledim, “o kurbağalarla işim henüz bitmedi. Yarın onlarla bir randevum var, bunu halletmeden başka herhangi bir konuda karar vermem imkânsız."</p>

  <p>Bu sözlerden sonra gideceğini sanmıştım ama giysilerle poz vermeye, o ağır ama güzel bedeniyle, muazzam bacaklarıyla ve kalçalarıyla dans etmeye, arada bir kaşlarını kaldırıp bana göz süzmeye devam etti. Böylece, gece ilerledikçe, dans devam ettikçe, büyülendiğimin farkına vardım. Bu şiirdi, sarnıçtaki kurbağaları yok etmek gibi pratik bir eylemin derin anlamını kavrayabilmek için bu şiirin içime işlemesine izin vermeliydim. Nehir yatağından inerken köyün hasır damlarını ilk gördüğümde hissettiğim, kadim topraklarda bulunduğuma ilişkin o duygu da aynı şeydi - şiirsellik ve büyülenme. Nedense güzelliğe doyamıyorum ve sadece güzelliğe güveniyorum, ama gelip geçiyor işte. Hiçbir zaman kalıcı olmuyor. Güzelliğin yakınımda olduğunu diş etlerimin sızlamasından anlıyorum; kafam karışıyor, göğsüm kabarıyor, sonra bu şey, her neyse, bir anda yok oluyor. Bir kez daha kendimi öteki tarafta buluyorum. Ne var ki bu kabilede, Arnewi’lerde bu şeyden bol miktarda olduğu anlaşılıyordu. Kafamdan geçen şuydu; kurbağalar konusunda görevimi yaptıktan sonra Arnewi’ler beni bağırlarına basacaklardı. Itelo’nun kalbini kazanmıştım zaten, kraliçe de bana derin bir şefkat duyuyordu, Mtalba benimle evlenmek istiyordu, geriye kalan tek şey, sevgilerini hak ettiğimi kanıtlamaktı ki, bu görev bunun için biçilmiş kaftandı, daha iyisini isteyemezdim.</p>

  <p>Böylece, Mtalba son kez ellerimi mutlulukla diline değdirdikten, kendini ve bütün dünyalığını bana verdikten sonra -gerçekten hoş bir gece geçirmiştik- “Teşekkürler ve iyi geceler, hepinize iyi geceler,” dedim.</p>

  <p>Bir ağızdan, “Avho,” dediler.</p>

  <p>“Avho, avho. Grun-tu-molani.”</p>

  <p>“Tu-molani,” diye yanıtladılar.</p>

  <p>Kalbim mutlulukla çarpıyordu, artık uyumak da istemiyordum. Onlar gittikten sonra gözlerimi kaparsam büyünün bozulacağından korkuyordum. Bu yüzden, Romilayu kısa bir dua okuyup -yine dizüstü çökmüş, ellerini sonsuzluğa atlayacakmış gibi birleştirmişti- uykuya daldığında, her yanımı yüce duygular sardı.</p>

  <p>&nbsp;</p>

  <p class="dipnot"><sup><a href="#b08dn1b" id="b08dn1">(1)</a></sup> Lat. Dünyayı günahtan temizleyen Allah'ın Kuzusu, merhametini esirgeme. Hıristiyan ilahiyatına göre Allah'ın Kuzusu, Hz. İsa'dır. (ç.n.)</p>

  <p class="dipnot"><sup><a href="#b08dn2b" id="b08dn2">(2)</a>&nbsp;</sup>Tevrat, Danyal peygamber, 4:25 (ç.n.)</p>
</body>
</html>
