<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">IX</h1>

  <p>Tan ağarırken kalktığımda, hâlâ bu duygularla doluydum. Gün sökümünün kızıl aydınlığı, kulübenin içini patates ambarı gibi karanlıklaştırmıştı. Sepetten pişmiş bir tatlı patates çıkardım ve kahvaltı niyetine yemek için kabuğunu soydum. Dışarı çıktım, yere oturarak serin sabah havasını ciğerlerime çektim; kulübenin kapısından, kenara atılmış bir kukla gibi uyumakta olan Romilayu’nun kıvrık bedenini ve buruşuk yüzünü görebiliyordum.</p>

  <p>“Bu hayatımdaki en unutulmaz günlerden biri olacak,” diye geçirdim içimden. Geceden kalan yüksek duyguları hâlâ içimde taşıyordum ki bu bir rekordu, bir yandan da çevremdeki her şeyin, bütün nesneler dünyasının bana “Haydi aslanım, kim tutar seni,” diye fısıldadığından emindim (hâlâ da eminim). Aslında Willatale'le karşılaşmamda bu duyguları yaşayacağımı sanmıştım, ama olmamıştı. Elini açıp bana işin aslını, kaynağı, tohumu göstereceğini sanmıştım, belki hatırlarsınız - hatırlamıyorsanız da şimdi anlatıyorum. Hayır, olaylar daha önce hiç düşünemeyeceğim bir şekilde gelişti; yanı başımdaki beyaz toprak duvarın üzerine gün sökümünden yansıyan ışığın şeklini aldı ve olağanüstü bir etki yaptı; birdenbire diş etlerimde, harikulade bir şeyin beni beklemekte olduğu mesajını ileten&nbsp;<span style="text-indent: 0.8em;">bir his oluştu; göğsümde çarpıntı ya da acıya benzer bir duygu da buna eşlik ediyordu. Kuş tüyüne ya da polenlere alerjisi olanlar ne demek istediğimi anlayacaktır; usul usul gelir, varlığı sonradan hissedilir. O sabah olağanüstü bir şey olacağını fark etmem de, üzerine gün ışığı vuran duvarın rengiyle başladı; renk yoğunlaşınca çiğnemekte olduğum pişmiş patatesi bıraktım, ellerimi yere koyup destek almak zorunda kaldım; yer altımdan kayıyordu ve eğer at üstünde olsaydım eyere sıkı sıkı yapışırdım. Başka deyişle, altımda insani olmayan, haşmetli bir güç vardı. Ve bu güç, karpuz suyunu andıran hafif bir pembeyle ortaya çıkmıştı. Durumun önemini hemen kavradım; hayatım boyunca, dilsizlerin konuşmaya başladığı, nesnelerin ve renklerin dile geldiği böyle durumlarla karşılaştım; fiziksel evren kırışmaya, biçim değiştirmeye, kabarmaya, yükselmeye ve alçalmaya başlar, öyle ki köpekler bile titreyerek bir ağaca yaslanmak zorunda kalırlar. Pembe ışığın vurduğu duvar pütürlüydü, tüyleri diken diken olmuş gibiydi; güneş doğarken üç bin beş yüz metreden, denizin beyaz noktalarının üstünden uçmaya benziyordu. Böyle bir renkle karşılaşalı en az elli yıl geçmiş olmalı, minik bir çocuk olarak çift kişilik bir yatakta, siyah bir yatakta tek başıma uyanıp tavana baktığım geceyi hatırlar gibi oldum; tavanın ortasında, içinde armutlar, kemanlar, buğday yığınları ve melek yüzleri olan eski tarz oval bir kartonpiyer, dışarıda ise beş metre uzunluğunda, üstünde aynı bunun gibi hafif pembe bir renk gördüğüm, beyaz bir pencere kepengi vardı.</span></p>

  <p>Minik bir çocuk mu dedim? Hiçbir zaman minik olmadım sanırım, beş yaşında bile on iki yaşında gösteriyordum ve bir baş belası olma yolunda hızla ilerliyordum. Yazları kaldığımız Adirondacks kasabasında, ağabeyim Dick’in boğulduğu yerde bir su değirmeni vardı, elimde bir değnekle koşa koşa bu değirmene gider, un çuvallarına vurur, değirmenci bana bağırırken havada uçuşan tozların arasından kaçardım. Babam Dick ile beni değirmenin bulunduğu küçük göle götürür, ikimizi kollarına oturtarak şelalenin altında dururdu. Sakalıyla bir Tritonu andırırdı; kasları gösterişliydi, sakalı da yüzüne gülümsüyormuş gibi bir ifade verirdi. Soğuk yeşil suda uzun balıkların birkaç metre ötede gezindiğini görebilirdim. Siyah renkliydiler, üstlerinde ateşi, suda yanan korları andıran benekler vardı. Kaldırımda aylak aylak dolaşan adamlar gibiydiler. Sonra bir akşam, değneğimle koşarak değirmene girdim ve un çuvallarına vurdum; beyaz tozlar az daha nefesimi kesiyordu. Değirmenci, “Seni manyak orospu çocuğu. Tavuk gibi kıracağım kemiklerini,” diye bağırdı. Gülerek kaçtım ve dışarıda, akşamın her zamanki renginden çok farklı bir renkle, bu pembe rengin aynısıyla karşılaştım. Değirmenin unlu tarafında, çarktan sular dökülürken gördüm onu. Gökyüzünde duru, ince bir gül rengi.</p>

  <p>Bu renkle Afrika’da karşılaşmayı hiç beklemiyordum, yemin ederim. Sonuna dek tadını çıkarmadan, bana verebileceği her şeyi almadan kaybolursa diye endişelendim. Böylece yüzümü, burnumu, duvara gömdüm. Değerli bir gülü koklar gibi bastırdım burnumu; yıpranmış dizlerimin, kederli birer havuç gibi görünen dizlerimin üstüne çöktüm; derin bir nefes aldım, yanağımla duvarı okşadım. Ruhum coşmuştu bir kere, ama öyle telaşlı değil, tıpkı rengin kendisi gibi ılımlı bir coşku. Kendi kendime, “Buranın eskilerden kalma bir yer olduğunu biliyordum dedim. Şunu demek istiyordum ki, ta başından beri burada eskilerden, hâlâ masum olduğum günlerden kalma, hayatım boyunca hasretini çektiğim, o olmadan <i>asla başaramayacağım</i> bir şeyler bulabileceğimi hissetmiştim. Ruhum uyumuyordu, aksine, şöyle diyordu: Hah, hah, hah, hah, ha!</p>

  <p>Işık yavaş yavaş değişmeye başladı, bu da beklenen bir şeydi, ama hiç değilse onu bir kez daha görmüştüm; Nirvana’nın eteklerini görmüş gibiydim, hiç direnmedim ve bir elli yıl daha geçmeden tekrar görmek umuduyla, gitmesine izin verdim. Bir daha göremezsem, üç milyon doları olsa da ikinci sınıf korkuların ve çalkantıların kölesi olmuş, yaşlı bir isyancı ya da ahmak olarak ölebilirdim.</p>

  <p>Ve şimdi, düşüncelerimi Arnewi'lerin kurtuluşuna çevirdiğimde, artık farklı bir insandım, ya da öyle olduğumu sanıyordum. Bir şeyden, hayati bir deneyimden geçmiştim. Ban-yules-sur-Mer’de su tankının içindeki ahtapotla yaşadığım deneyimin tam aksiydi. O deneyim bana ölümü anlatmıştı ve cama yapışan o soğuk kafanın soluklaşan tenini gördükten sonra, hiçbir büyük projeye girmeye cesaret edemeyebilirdim. Işığın o iyi alameti, bomba yapımına daha bir güvenle yaklaşmamı sağladı, gerçi karşılaştığım sorunlar azımsanacak gibi değildi. Bütün teknik bilgimi kullanmam gerekecekti. Özellikle fitil ve zamanlama sorunu kafamı kurcalıyordu, imal edeceğim cihazı suya atmadan önce, son ana kadar beklemem gerekecekti. New York’ta yaptığı bombayla herkesi korkutan adamın hikâyesini büyük ilgiyle okumuştum, hani şu elektrik şirketiyle kavga edip intikam almak isteyen adam. Grand Central İstasyonu'ndaki kiralık dolapta bulunan bombalarının şemaları <i>News</i> ya da <i>Mirror</i> gazetesinde basılmıştı ve ben bunları incelemeye o kadar kaptırmıştım ki (ayaklarımın arasındaki keman kutusuyla) metroda ineceğim durağı kaçırmıştım. Bomba tasarımı çok ilgimi çekiyordu ve bu konuda oldukça ayrıntılı fikirlerim vardı. O adam sanırım havagazı borusu kullanmıştı. Ben de evde daha iyi bir bomba yapılabileceğini düşünmüştüm ama elbette piyade okulunda aldığım, gerilla taktiklerini de içeren subay eğitiminin avantajını inkâr edemem. Ama fabrika yapımı bir el bombası bile o sarnıçta işe yaramayabilirdi ve bütün bunlar aşılması gereken bir sorunlar yumağı olarak önümde duruyordu.</p>

  <p>Malzemelerim bacaklarımın arasında, mantar miğferim geriye kaykılmış, yerde oturarak önümdeki işe odaklandım, mermi kovanlarını boşalttım ve barutu cep fenerinin mahfazasına döktüm. El becerisi gerektiren işlerde çalışırken kendimi kaybetmek gibi olumlu bir yeteneğim vardır. Tanrı biliyor ya, taşrada, yaşadığım yerde o kadar çok kavga ettim ki yardım isteyecek birini bulmak gitgide daha güç hale geldi ve sırf zorunluluktan kendi işimi kendim yapmaya başladım. Marangozluk, dam aktarma, boyacılık gibi işlerde bir numarayımdır, elektrikçilikte ve muslukçulukta çok iddialı değilim. Kendimi kaybederim derken yanlış söyledim; doğrusu şu ki o anda yaptığım işe kendimi verebiliyorum, Napolyon falı açarken de böyle oluyor. Cep fenerinin içinde minik bir ampul bulunan camlı ucunu çıkardım, yerine düzgün biçimde yonttuğum yuvarlak bir tahta parçası yerleştirdim. Tahta parçasının ortasına fitilin geçmesi için bir delik açtım. Sıra işin zor yanına gelmişti, cihazın çalışması fitilin yanma hızına bağlıydı. Doğru hızı bulmak için deneyler yapmaya başladım. Romilayu’dan tarafa pek bakmıyordum, ama baktığımda kafasını kuşkuyla salladığını gördüm. Hiç aldırmadım, sonunda, “Kahretsin, öyle endişeli endişeli bakma. Ne yaptığımı biliyorum, görmüyor musun?” dedim. Ama bir şekilde güvenini kazanmadığımı anladım, içimden ona lanet okuyup çakmağımı çıkardım, nasıl yanacaklarını görmek için çeşitli uzunluktaki ipleri ve kumaşları yaktım. Romilayu somurtup dursa da, sabahın erken saatlerinde tekrar gelen Mtalba bana moral verdi. Menekşe rengi, içini gösteren bol bir pantolon giymişti, burnunun üstünde dün gecekine benzer bir yarım peçe vardı. Elimi aldı ve dün gece bir anlaşmaya vardığımızı ima eden kıvrak bir hareketle göğsüne bastırdı. Enerji doluydu. Gergedan ayağından silafonun ve zaman zaman da ıslıkların eşliğinde ağır ağır -suda yürür gibi?- ilerleyerek dans etmeye başladı; cömert vücudu titreyip kıvrılıyor, yüzünden aşkını açığa vuran cilveli bir ifade okunuyordu. Yanındakilere kendisinin ve benim neler yaptığımızı anlatmaya başladı. Romilayu’nun çevirisiyle şunları söyledi: “Ajılı kadın dün gece, birlikte büyümüş iki adam gibi olan, büyük güreşçiyi ziyaret etti.” “Ziyaret etti,” dedi ötekiler. “Ona başlık parasını getirdi” -bunu getirdiği malların dökümü takip etti, yirmi kadar sığırın adlarını sıraladı ve şecerelerini saydı- “başlık parası bir soyluya yakışacak miktardaydı. Çünkü o bir Ajılı ve çok güzel bir kadın. Ve damadın yüzünde çeşit çeşit renk var.” “Renk var.” “Ve üzerinde kıllar var, yanakları sarkıyor ve kendisi pek çok boğadan daha güçlü. Gelinin kalbi hazır, kapıları açık. Damat bir şey yapıyor.” “Yapıyor.” “Ateş yapıyor.” “Ateş yapıyor.” Mtalba arada sırada kendi elini benim elim niyetine öpüyor, bana doğru uzatıyordu; burnunun etrafındaki çizgiler aşkın ıstırabını, aşk acılarını anlatıyordu. Bu arada ben gazyağına batırdığım ayakkabı bağını yakıyor, kafamı dizlerimin arasına gömmüş, nasıl ateş aldığını dikkatle izliyordum. Fena değil, diye düşündüm. Umut vericiydi. Kömürleşmiş, ince bir çizgi yere düştü. Mtalba’ya gelince, başka zaman olsa bana sunduğu aşk için farklı şeyler hissedebilirdim. Çok daha ciddi bir mesele olarak ele alabilirdim. Ama ah! Son zamanlarda kulaklarımın etrafında derin çizgiler oluşmaya başladı ve bazen, aynaya bakarken kafamı kaldırdığımda, burnumun içinde beyaz bir kıl görüyorum; böylece kendime, Mtalba’nın hayalî bir Henderson’a, kafasındaki Henderson’a âşık olduğunu söyledim. Bunları düşünürken göz kapaklarım kapanıyor, başımı sallıyordum. Bir yandan da fitil niyetine kullanacağım ip parçalarını, ayakkabı bağı parçalarını, hatta kâğıt parçalarını yakıyordum; sonunda. iki dakika kadar çakmak yağında tutulan ayakkabı bağının hepsinden iyi sonuç verdiğini keşfettim. Çöl botlarımın bağlarından uzunca bir parça kestim, tahta tıkacın ortasına deldiğim delikten geçirdim ve Romilayu’ya “Sanırım hazırız,” dedim.</p>

  <p>Çalışırken öne doğru eğildiğim için ense kökümde bir sancı hissediyordum, ama önemli değildi. Pembe ışığın verdiği ilhamla kararlılığım artmıştı, kendime inanıyordum ve Romilayu'nun benden kuşku duyduğunu açıkça belli etmesi sinirimi bozuyordu. “Bu tavırları bırak, Romilayu,” dedim. “Bana güvenebilirsin. Başaracağız diyorum, inan bana.”</p>

  <p>“Evet, sahip,” dedi.</p>

  <p>Başladığım işi bitirecek yetenekte olmadığımı düşünmeni istemem."</p>

  <p>Tekrar “Evet, sahip.”</p>

  <p>"Bir şiir vardır, şiirde bülbül, şarkısıyla insanoğlunun fazla gerçekliğe dayanamadığını söyler. Peki, gerçekdışılığa ne kadar dayanılır? Beni takip ediyor musun? Anlıyor musun?”</p>

  <p>“Ben anlıyor, sahip.”</p>

  <p>“Ben de bülbüle bunu sordum. Gerçek korkunç olsa ne olur? Şu halimizden iyi olacağı kesin.”</p>

  <p>“Peki sahip. Peki.”</p>

  <p>“Pekâlâ, seni saymıyorum. Benim şu halimden iyi olacağı kesin Ama her insan ruhunun bir yerinde, hayatını belirli bir derinliğe ulaştırması gerektiğini hisseder. İşte ben henüz o derinliğe ulaşmadığım için buradayım. Anlıyor musun?”</p>

  <p>“Evet, sahip.”</p>

  <p>“Hah! Hayat beni kayıt altına aldığını sanıyor. Henderson: şu, şu, şu tür bir yaratık; auk kuşları ve platipus’larla falan filan ilkeyi destekleyen deneylerde başarıyla kullanılmıştır. Ama hayat yakında çok şaşıracak, çünkü ne de olsa, bizler insanız. Ben insanım - ben, kendim, farklı bir yaratık gibi gözüksem de böyle bu. İnsanım. Ve birçok kez insan, tam işini bitirdiğini sandığı anda, hayata öyle oyunlar oynamıştır ki şaşarsın.”</p>

  <p>“Peki." Omuz silkerek uzaklaştı, kalın, kara ellerini, teslim olduğunu ilan eder gibi havaya kaldırdı.</p>

  <p>Konuşmak beni yormuştu, alüminyum mahfazadaki bombayı sıkıca tutarak ayağa kalktım, Itelo’ya ve halalarına verdiğim sözü yerine getirmeye hazırdım. Köylüler büyük bir olayın kendilerini beklediğini anlamışlardı, gruplar halinde, aralarında konuşarak, el çırparak ve şarkılar söyleyerek sarnıcın başına geldiler. Az önce giden Mtalba giysilerini değiştirip geri geldi; şimdi üstünde çuhaya benzer bir kumaştan, kırmızı bir kostüm vardı, çivit mavisi saçlarını yağlamış, kulaklarına iri pirinç küpeler, boynuna da pirinç bir kolye takmıştı. Adamları üstlerinde renkli çaputlarla geziniyor, bazıları renkli iplerle ve yularlarla çektikleri inekleri getiriyorlardı; inekler zayıf görünüyordu, aralarından bazıları yanlarına gidip onları öpüyor, sanki kuzenleriymiş gibi sağlıkları hakkında bilgi alıyorlardı. Bazı kadınlar kollarında ya da omuzlarında tavuklar taşıyordu. Öldürücü bir sıcak vardı, gökyüzü yüksek ve çoraktı.</p>

  <p>“İşte Itelo da geldi,” dedim. O da biraz endişeli görünüyordu. “ikisi de bana güvenmiyor,” dedim kendi kendime ve güvenlerini neden kazanamadığımı anlasam da, onlara gücendiğimi hissettim. “Merhaba Prens,” dedim. Ciddi bir tavırla elimi aldı ve burada yaptıkları gibi göğsüne götürdü; beyaz gömleğinin üstünden vücudunun sıcaklığını hissettim, dünkü beyaz bez parçasını giymiş, yeşil ipek kuşağını takmıştı. “Gün bugün,” dedim, “beklenen saat geldi.” Ayakkabı bağından fitiliyle alüminyum mahfazayı majestelerine gösterdim ve Romilayu’ya “Ölü kurbağaları toplayıp gömmek için hazırlık yapmalıyız,” dedim. “Gömmeden önce hepsini tek tek kaydedeceğiz. Prens, halkınız bu hayvanların ölümü hakkında ne düşünüyor? Bu mesele hâlâ bir tabu mu?”</p>

  <p>“Bay Handerson. Bayım. Su...” Itelo bu elementin ne kadar değerli olduğunu anlatacak sözcükleri bulamıyordu, başparmağını diğer parmaklarına sürerek kadifeye dokunuyormuş gibi bir hareket yaptı.</p>

  <p>“Biliyorum. Durumun tamamen farkındayım. Ama size bir şey söyleyeceğim, dün de söylediğim gibi, halkınızı seviyorum. Onlara dostluğumu göstermek için bir şey yapmalıyım. Dışardan geldiğim için de bunu yapmanın görevim olduğunu düşünüyorum.”</p>

  <p>Sığırlar, bütün sığırlar gibi, beraberlerinde sinekleri getirmişti. miğferin kalın beyaz kabuğunun altından ısırıklarını hissediyordum. “Haydi, başlıyoruz,” dedim. En önde elimde bombayla ben, sarnıca doğru yürümeye başladık. Çakmağın pantolonumun cebinde olup olmadığını kontrol ettim. Bağcıklarını çıkardığım için ayakkabılarımdan tekini sürüyerek yürüyordum, yine de su bendine kadar düzgün adımlarla yürüdüm. Bombayı New York Körfezi’ndeki özgürlük heykeli gibi başımın üstünde tutuyor, kendi kendime, “Pekâlâ, Henderson. İşte vakit geldi. Verdiğin sözü tutsan iyi edersin. Aylaklığın lüzumu yok,” gibi şeyler söylüyordum. Ne hissettiğimi tahmin edebilirsiniz!</p>

  <p>Sarnıca ulaştığımızda sıcaklık hayli artmıştı, doğruca kenardaki kamışların yanına gittim. Diğerleri arkamda kaldı, Romilayu bile benimle gelmedi. Doğru olan da buydu. Kriz zamanlarında insan tek başına durabilmelidir, bu da iyi yapabildiğim şeylerden biridir. “Tanrı’nın izniyle bunu da başaracağım, bunca yıldır tek başıma neler yaptım, bunu mu yapamayacağım,” diye düşündüm. Sol elimde bomba, sağ elimde ince, beyaz fitilli Avusturya çakmağı, suya baktım. Kurbağalar burada kendi evlerinde gibiydiler; koca kafalı, ince kuyruklu, kol ve bacakları yeni çıkmaya başlayan iribaşlar, gözleri üzüm koruğunu andıran yetişkinler, çamurdan gettolarında suya batıp çıkıyorlardı. Oysa ben, Henderson, kökleri birbirine geçmiş, birbirini boğan dev bir çam ağacı gibi - neyse, şimdilik beni boşverin. Yazgılarının efendisi olarak üzerlerinde belirdim ve hayvancıklar neyin alameti olduğumu anlayamadılar - anlayamazlardı elbette. Bu arada, endişeden kaynaklanan -çok iyi bildiğim ve nefret ettiğim- bir korku kimyası beni esir almaya başlamıştı - ışık gözlerimin önünde dalgalanıyor, ağzım kuruyor, uzuvlarım geriliyor, ensemdeki kaslar sertleşiyordu. Boğulmakta olan bir adamın sahildeki konuşmaları duyması gibi, süslü yularlarla ineklerini tutan, beklenti içindeki Arnewi’lerin kendi aralarında konuştuklarını işittim, sonra Mtalba’yı gördüm; kırmızı çuha giysisiyle bir gelincik gibi, alev almış kızıllığın ortasındaki siyah bir nokta gibi onlarla benim aramda duruyordu. Sonra üstündeki tozları temizlemek için (ve uğur olsun diye) cihazımın fitiline üfledim, çakmağın minik çarkını çevirdim, alev belirince kendi imalatım olan fitili, eski ayakkabı bağcığımı yaktım. Bağcık alev aldı ve önce metal ucu yere düştü. Kıvılcımlar ağır ağır mahfazaya doğru ilerliyordu. Kutuyu elimde tutup gözlerimi üstüne sabitlemekten başka yapacak bir şey yoktu; sıcak toprağın üstünde yalınayak olduğum halde ayaklarım hissizleşmişti. Fitilin yanması epey zaman aldı, kıvılcım tahta parçasının ortasındaki delikten geçerken bile bombayı elimden bırakmadım, fitilin sönmesi riskini göze alamazdım. Bundan sonrasında sezgilerime ve şansa güvenecektim; dış dünyada olanlar artık ilgimi çekmediği için gözlerimi kapadım ve ruhumun beni yönlendirmesini bekledim. Henüz zamanı gelmemişti, hâlâ erkendi, mahfazaya elimle bastırdım ve kıvılcımın iç bölümdeki bağcığa sıçradığını, baruta doğru ilerlediğini duyar gibi oldum. Son saniyede bu an için hazırladığım yara bandını alıp deliğin üstüne sardım. Sonra bombayı hafif bir falsoyla havaya fırlattım. Damdaki sazlara ucundan değdi, sonra sadece bir kez kendi ekseninde dönüp sarı suya düştü. Kurbağalar kaçıştı, sular yeniden kapandı; dalgacıklar dışarıya doğru dairelerle genişledi, hepsi o kadar. Ama sonra yeni bir hareket başladı; ortalarda bir yerde kabartılar olunca bombanın çalıştığını anladım. Su daha yukarı doğru püskürmeden önce, kalbim de bu kabartılarla birlikte kabardı, kendi kendime “Çok yaşa Henderson, seni ihtiyar çakal, başardın işte!” diye haykırdım. Sonra bir su sütunu jet gibi yukarı fışkırdı. Hiroşima kadar görkemli sayılmazdı, ama beni yeterince coşturdu; kurbağa cesetleri havaya yükseliyordu. Patlamayı izleyen basınçlı hava dalgasıyla dama fışkırıyorlar, çamur ve taş parçaları, iribaşlar saz çatıya çarpıyordu. .375’e ait on kadar mermiden bu kadar güçlü bir patlama beklemiyordum doğrusu, kendi kendimi tebrik ederken en alakasız düşünceler, ki çok hafif olduklarından en hızlı onlar hareket eder, zihnimin çeperinden merkeze doğru yöneldiler; bunlardan ilki, “Okuldakiler görseydi benimle gurur duyardı” idi. (Okuldan kasıt piyade okuluydu. Orada pek yüksek not alamamıştım.) Yükselen su sütunu kurbağa yavrularının uzun bacakları, beyaz karınları ve daha kalın olan bedenleriyle doluydu. Ben de çamur içinde kalmıştım, yine de bağırmaya başladım; “Hey, Itelo - Romilayu! Hoşunuza gitti mi? Bum! Hani bana inanmıyordunuz!”</p>

  <p>İlk birkaç saniyede beklediğimden çok daha iyi sonuç almıştım. yerlilerden coşkulu bir tezahürat beklerken, çığlıklar duydum; ne olduğunu anlamak için baktığımda, ölü kurbağalarla birlikte sarnıcın suyunun da boşalmakta olduğunu gördüm. Patlama, setin ön duvarını yıkmıştı. Büyük taş bloklar devrilmişti ve sarı sular hızla boşalıyordu. Felaketin verdiği iç bulantısıyla sersemleyen başımı tutup “Aman Tanrım!” diye haykırdım; sular birbiriyle yarışır gibi, kalan son kurbağalarla birlikte akıyordu. “Acele edin!” diye haykırmaya başladım. “Romilayu! ltelo! Tanrı aşkına, neler oluyor! Bana yardım edin, imdat, yardım edin!” Kendimi boşalan suyun önüne attım, akan seli göğsümle geri itmeye ve taşları yerine koymaya çalıştım. Kurbağalar erik kuruları gibi üstüme üşüştüler, kısa pantolonumun üstüne, bağcığı olmadığı için açık duran ayakkabımın içine düştüler. Bu kargaşada sığırlar yularlarına asılıp suya doğru ilerlemeye çalışıyorlardı. Ama su kirliydi ve sahipleri içmelerini istemiyordu. Bir dehşet sahnesiydi bu; inekler doğanın çağrısına uyup suya doğru yöneliyor, yerliler gitmemeleri için, gözyaşları içinde onlara yalvarıyor, bu arada sular boşalmaya devam ediyordu. Toprak bütün suyu emdi. Romilayu benimle birlikte çırpındı ve elinden geleni yaptı ama bu taş blokları kaldırmak imkânsızdı, ayrıca sarnıç baraj gibi inşa edilmişti ve biz yokuşun aşağı tarafındaydık. Her neyse, su gözümüzün önünde yok oldu - yok oldu! Birkaç dakika sonra sarnıcın dibindeki sarı çamuru ve oraya yerleşen kurbağaları görünce mideme bir ağrı girdi. Ölüm kurbağalar için anlık bir olaydı, şimdi her şey bitmiş, yeni bir hayat başlamıştı. Ama yerlilerin protestoları ve susuzluktan kıvranan ineklerin böğürtüleri birbirine karışıyordu! Kısa süre sonra Itelo ve Mtalba dışında herkes gitti.</p>

  <p>“Ah Tanrım, ne oldu?” dedim onlara. “Bu bir yıkım. Bir felaket yarattım.” Islak ve kirli fanilamı kaldırıp yüzümü sakladım. Kumaşın içinden, “Itelo, beni öldür!” dedim. “Yapabileceğim tek şey sana hayatımı vermek. Al hayatımı. Haydi, bekliyorum.”</p>

  <p>Geldiğini duymak için kulak kabarttım, ama ayak sesleri yerine, Mtalba'nın hıçkırıklarını duydum. Göbeğim öne düşmüş, bıçağın böğrüme saplanmasını bekledim.</p>

  <p>“Bay Henderson, Bayım! Ne oldu?”</p>

  <p>“Karnımı deş,” dedim, “soru sorma, deş karnımı. Yanında bıçak yoksa benimkini kullan. Aynı şey. Beni affetme. Buna dayanamam. Ölmeyi tercih ederim.”</p>

  <p>Tanrı bilir ya, doğru söylüyordum; sarnıçla birlikte her şeyi havaya uçurmuştum. Kalbimde dayanılmaz acılarla, bolarmış kirli fanilamı yüzüme tuttum. Itelo’nun karnımı deşmesi için hazırlandım, çıplak göbeğimi içindeki bütün acılarla birlikte ona sunup, beni öldürmesini bekledim. Altımda sarnıcın suları sıcak buharlara dönüşüyordu, güneş şimdiden ölü kurbağaların cesetlerini çürütmeye başlamıştı.</p>
</body>
</html>
