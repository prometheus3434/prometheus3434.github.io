<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XVIII</h1>

  <p>O gece Romilayu her zamankinden büyük bir gayretle dua etti. Dudaklarını iyice ileri uzatıyor, derisinin altındaki kaslar en derinlerden gelen iniltilerle hızlı hızlı inip kalkıyordu.&nbsp;“Çok iyi Romilayu,” dedim, “dua et. Yağdır duaları. Var gücünle, kendini vererek. Haydi Romilayu, göreyim seni.” Bana yeteri kadar kendini vermiyormuş gibi geldi, yeşil ipek pantolonumla yatağımdan atlayıp onunla birlikte dua etmek için yere diz çökünce iyice afalladı. Aslına bakarsanız, son yıllarda birkaç kez Tanrıya iki çift laf ettiğim olmuştu. Romilayu kafasındaki saç kümesinin altından bana baktı, sonra içini çekip titredi, bu titremenin dini itikadım olduğunu keşfetmenin verdiği hazdan mı, seslerimizin frekansı uyuşunca duyduğu dehşetten mi, yoksa on anki görüntümden mi kaynaklandığını anlamama imkân yoktu. Ah, dalıp gitmişim! Pörsümüş kafatası ve zavallı kraliçe Yasra en derin duygularımı harekete geçirmişti. Uzun uzun dua ettim. "Ey... Bir şey,” dedim, “Ey o olmadan Hiçbir şeyin olmadığı Bir şey. Senin iradeni yerine getirmem için bana yardım el. Saçma sapan günahlarımdan kurtar. Bağlarımı çöz. Cennetteki Baba, şu ahmak kalbimi aç ve Tanrı aşkına beni gerçek dışı şeylerden koru. Ah, beni domuzlardan azat eden, aslanlara verme beni. Suçlarımı, bütün saçmalıklarımı bağışla, Lily’e ve çocuklarıma&nbsp;<span style="text-indent: 0.8em;">döneyim.” Bedenimin ağırlığıyla neredeyse döşemeye kapaklanacaktım, halsiz dizlerimin üzerinde, avuçlarımı birbirine bastırarak sessizce dua etmeye devam ettim.</span></p>

  <p>Kralın ve Bunam'ın taraftarları arasında kalmak beni sarsmıştı. Kral deneyini benim üstümde gerçekleştirmek istiyordu. Ne kadar gelişmiş olursa olsun, bir insanın değişmesi için hiçbir zaman çok geç olmadığına inanıyordu. Beni bir örnek olarak ele almıştı ve kendi aslanından aslan nitelikleri edinmem konusunda kararlıydı.</p>

  <p>Yasra, Bunam ve Horko'nun ziyaretinin ertesi sabahı kralı görmek istediğimde, özel pavyonuna gitmem söylendi. Burası, kraliyet işaretleriyle süslü bir bahçeydi. Dört köşesine minik portakal ağaçları dikilmişti. Çiçekli bir sarmaşık, begonvil gibi saray duvarını sarmıştı, kral burada, kapalı bir şemsiyenin altında oturuyordu. Başında insan dişleriyle süslü geniş kadife şapkası vardı, altı yastıklı bir iskemleye oturmuştu, çevresini saran karıları küçük, renkli mendillerle yüzünü siliyorlardı. Piposunu yakıyor, eline içki tutuşturuyor, içkisini yudumlarken yüzünü işlemeli bir kumaşla gizlemeye özen gösteriyorlardı. Portakal ağaçlarından birinin yanında yaşlı bir adam telli bir çalgı çalıyordu. Çok uzun, kontrbastan biraz kısa bir çalgıydı bu; yuvarlak altı kalın bir çubukla yere dayanmıştı, at kılından bir yayla çalınıyordu ve kalın, törpü gibi sesler çıkarıyordu. Yaşlı müzisyenin yüzü kemikli, dizleri çıkıktı, uzun parlak kafası kat kat kırışıklarla doluydu. Örümcek ağı gibi birkaç saç teli arkasından gelen esintiyle dalgalanıyordu.</p>

  <p>“Ah, Henderson-Sungo, iyi ki geldiniz. Çok eğleneceğiz.”&nbsp;</p>

  <p>“Sizinle konuşmam gerekiyor, haşmetmeap.”</p>

  <p>“Elbette, ama bizimle dans edeceksiniz.”</p>

  <p>"Ama size bir şey söylemeliyim majesteleri.”</p>

  <p>“Evet, tabii, ama önce dans edeceğiz. Eşlerim bizi eğlendirecek.”</p>

  <p>Eşleri! diye düşündüm ve çevremdeki çıplak kadınlara baktım. Onlara hizmet edemeyecek hale geldiğinde boğdurulacağını söylediğinden beri bu kadınlar içimi karartmaya başlamıştı. Ama aralarından bazıları harika görünüyordu, en uzun boylu olanlarında zürafa zerafeti vardı, küçük yüzleri yara izleriyle süslenmişti. Hiçbir giysi vücutlarına göğüslerinden ve kalçalarından daha çok yakışamazdı. Vücutları iriydi ama kaba değildi; aksine burunları incecik, gözleri yumuşaktı. Boyalı ve süslüydüler, tenlerinden tatlı mazot kokusuyla karışık mis gibi bir koku yayılıyordu. Bazıları boyunlarına iki ya da üç kat dolanmış, ayaklarına kadar uzanan, altın ceviz kabuklarını andıran boncuk kolyeler takmışlardı. Diğerlerinin üstünde mercanlar, boncuklar ve tüyler vardı, dansçıların renkli fularları omuzlarından dalgalanarak sarkıyor, yaşlı adam yayını tellere sürttükçe uzun zarif bacaklarıyla hoplayıp zıplıyorlardı.</p>

  <p>“Ama söylemem gereken bir şey var.”</p>

  <p>“Evet, tahmin etmiştim, Henderson-Sungo. Yine de bu dansı izlememiz gerekiyor. Bu gördüğünüz Mupi, mükemmel bir dansçıdır." Yaşlı adam barbar yayıyla yüklendikçe çalgı inliyor, hıçkırıyor, gıcırdıyordu Mupi müziğe uyum sağlamak için birkaç kez sağa sola sallandı, sonra dizini kırmadan bir bacağını kaldırdı; ağır ağır aşağı indirdikten sonra ayağıyla yerde bir şey arıyormuş gibi yaptı. Sonra hızla sallanmaya başladı, gözleri kapalı, sırayla bir o bacağını bir bu bacağını kaldırıyordu. İnce altın kabuklar Mupi’nin vücudunda hışırtılı sesler çıkarıyordu. Kralın elinden piposunu aldı, içindeki yanan korları bacağına döküp eliyle üstüne bastırdı, böylece kendini yakarken yaşaran gözlerini bir an bile kralın gözlerinden ayırmıyordu.</p>

  <p>Kral, “Bu iyi bir kız - çok iyi bir kız,” diye fısıldadı.</p>

  <p>“Size abayı yakmış," dedim. İki telli çalgının gıcırtısıyla dans devam ediyordu. “Majesteleri, konuşmalıyız...” Kafasını çevirirken geniş kenarlı şapkasındaki dişler tıngırdadı. Şapkanın gölgesindeki yüzü, özellikle kemerli burnu ve şiş dudakları her zamankinden daha canlıydı.</p>

  <p>“Majesteleri.”</p>

  <p>“Ah, çok ısrar ediyorsunuz. Pekâlâ. Bu kadar acilse konuşabileceğimiz bir yere gidelim." Ayağa kalktı ve onun kalkmasıyla kadınların arasında bir kargaşa çıktı. Küçük pavyonun içinde kendilerini yerden yere atmaya, sağa sola koşturmaya, bağırıp çağırmaya, üstlerindeki süs eşyalarıyla gürültü yapmaya başladılar; kralın gitmesinden duydukları üzüntüyle ağlıyor, Dahfu’yu götürdüğüm için tiz seslerle üstüme atılıyorlardı, bazıları “Sdudu lebah!” diye haykırıyordu. Lebah -bu sözcüğü artık öğrenmiştim- Wariri dilinde aslan demekti. Kralı Atti’ye karşı uyarıyorlar, kendilerini terk ettiği için onu suçluyorlardı. Kral gülerek onlara el salladı. Çok şefkatli bir hali vardı ve sanırım onları ne denli sevdiğini söylüyordu. Yüzüm yaralarla katılaşmış halde, iri cüssemle yanında durup bekledim.</p>

  <p>Kadınlar haklı çıktı, Dahfu beni kendi odasına değil aşağıya, mahzene götürüyordu. Nereye gittiğini anlayınca arkasından koşup “Durun, bekleyin,” dedim. “Önce konuşalım. Sadece bir&nbsp;<span style="text-indent: 0.8em;">dakikanızı alacağım.”</span></p>

  <p>“Üzgünüm Henderson-Sungo, ama Atti’nin yanına gitmeliyiz. Sizi orada dinleyeceğim.”</p>

  <p>“Bunu söylediğim için beni mazur görün, ama çok inatçısınız, kral. Belki farkında değilsiniz ama çok kötü durumdasınız.”</p>

  <p>“Boşverin,” dedi. “Neyin peşinde olduklarını biliyorum.” “Bana önceki hayatında Atti olduğunu söyledikleri birinin kafasını gösterdiler.”</p>

  <p>Kral durdu. Tatu bizi kapıdan geçirmiş, elinde ağır sürgüyle dehlizde bekliyordu. “Bu iyi bilinen bir korkutma tekniğidir. Buna dayanacağız. Dostum, böyle durumlarda bazen nahoş olaylarla karşılaşılabilir. Sizi rahatsız ettiler mi? Sizi çok sevdiğimi bildikleri için yapıyorlar bunu.” Elini omzuma koydu.</p>

  <p>Belki de elinin temasından, içimden merdivenlerin başında ağlamak geldi. “Bakın,” dedim, “ne derseniz yapmaya hazırım. Hayatımda pek çok olayla karşılaştım, ama hiçbir şey beni korkutmadı. Kral, ben bir askerim. Soyağacımdaki herkes askerdir. Köylüleri korudular, haçlı seferlerine katılıp Müslümanlara karşı savaştılar. Anne tarafımdan atalarımdan biri vardı -ABD’nin generalleri o olmadan hiçbir şey yapmazlardı. ‘Billy Waters burada mı?’ diye sorarlardı. ‘Burada efendim.’ ‘Çok iyi. Savaş başlasın.’ Tanrı aşkına, bende asker kanı var. Ama, majesteleri, bu aslan meselesi kanımı donduruyor. Peki anneniz ne olacak?”</p>

  <p>“Annemi düşünmeyin, Sungo,” dedi. “Dünyanın bir yumurta olduğunu, bizim de üstünde kuluçkaya yattığımızı mı sanıyorsunuz? Olgular her şeyden önce gelir. Her şeyin üstündedir. Size büyük bir keşiften söz ediyorum, bana anneleri anlatıyorsunuz. Onu da korkutmaya çalıştıklarını biliyorum. Annem şimdiden babam Gmilo’dan beş yıl fazla yaşadı. İçeri girin ki Tatu kapıyı kapayabilsin. Gelin, gelin.” Yerimden kımıldamadım. “Gelin dedim!” diye bağırdı ve içeriye adım attım. Tatu’yu sürgü görevini gören büyük odun parçasını yerine yerleştirirken gördüm. Sürgü yerine oturdu, kapı kapandı ve zifiri karanlıkta kaldık. Kral aşağıya koştu.</p>

  <p>Tavandaki ızgaradan nemli, taşları yalayan sarı ışık göründüğünde ona yetişmiştim.</p>

  <p>“Neden bana tehdit eder gibi bakıyorsunuz? Yüzünüze tehlikedeymişsiniz gibi bir ifade geldi,” dedi.</p>

  <p>“Kral, böyle hissediyorum,” dedim. “Daha önce söylemiştim, bende biraz medyumluk var. Tehlikeyi hissediyorum.”</p>

  <p>“Tehlike kuşkusuz var. Ama Gmilo’yu yakalayacağım ve bütün dertler sona erecek. O zaman kimse bana itiraz edemeyecek. Her gün Gmilo’yu bulmaları için adamlarımı yolluyorum. Şimdiden görenler olmuş. Sizi temin ederim, yakında onu yakalayacağız.”</p>

  <p>Heyecanla, Gmilo’nun yakalanmasını ve bu tatsızlığın sona ermesini bütün kalbimle istediğimi, böylece Bunam ve kara kösele adamdan endişe etmemize gerek kalmayacağını anlattım. Annesini de daha fazla rahatsız edemeyeceklerdi. Annesinden ikinci kez söz ettiğimi duyunca yüzü asıldı. Kaşlarını çatıp bana baktı. Sonra merdivenlerden inmeye devam etti. Sarsılmış bir halde onu izledim. Bu siyah kral bir dâ<span style="text-indent: 0.8em;">hi olmalı, diye düşündüm. Öklid’in ikinci önermesini on iki yaşında kendi başına bulan Pascal gibi.</span></p>

  <p>Ama neden aslanlar?</p>

  <p>Çünkü Bay Henderson, dedim kendime, önce ölçüp biçer, ondan sonra seçersen gerçek aşkın ne olduğunu bilmiyorsun demektir, İnsan âşık olur, hepsi o kadar. Doğal bir güç. Karşı koyulmaz. Dişi aslanına ilk bakışta âşık oldu - coup de foudre.<a href="#b18dn1" id="b18dn1b"><sup>(1)</sup></a>&nbsp;Zihnimde bu iç diyalogu sürdürürken bir yandan da hızla basamakların otlarla kaplı bölümünü iniyordum. Aslanın inine yaklaşırken nefesimi tuttum. İçimdeki korku bulutu öncekinden daha yoğundu; yüzümde neredeyse fiziksel bir baskı hissediyordum, nefesim kesiliyordu. Terlemem arttı. Geldiğimizi duyan canavar içerdeki odasında kükremeye başladı. Dahfu ızgaradan baktı ve “Her şey yolunda, içeri girebiliriz,” dedi.</p>

  <p>“Şimdi mi? Sizce keyfi yerinde mi? Bana biraz rahatsız gibi geldi. Siz ne halde olduğunu öğreninceye kadar dışarıda beklesem olmaz mı?”</p>

  <p>“Hayır, mutlaka gelmelisin,” dedi kral. “Anlamıyor musun, senin için bir şey yapmaya çalışıyorum. Yararlı bir şey. Buna senden daha çok ihtiyacı olan birini tanımıyorum, inan bana, tehlike yok denecek kadar az. Zararsız bir hayvan.”</p>

  <p>“Sizin için zararsız olabilir, ama beni pek tanımıyor. Şansımı denemeye hazırım ama elimde değil, ondan korkuyorum.” Kral durdu ve bir an, hakkımdaki düşüncelerinin değiştiğini, gözünden düştüğümü hissettim; hiçbir şey bana daha büyük acı veremezdi. “Ah,” dedi, her zamankinden düşünceli bir tavırla. Sessizce durup düşünmeye devam etti. O an yine, sesine ve görünüşüne gerçeküstü bir hava geldi. “Darbeler hakkında konuşurken, dünyadaki cesur insanların azlığına değindiğimizi hatırlıyorum,” dedi. Sonra içini çekti ve şapkasının gölgesinde bile kan kırmızısı görünen dürüst ağzıyla, “Korku insanoğluna hükmeden güçlerden biridir,” dedi. “O en büyük otoritedir, insanı mum gibi beyazlatır. Gözleri ortadan ikiye ayırır. Korkuyla yaratılan şeylerin sayısı, başka nedenlerle yaratılan şeylerden çok fazladır. İnsanoğluna şekil vermekte sadece Doğa korkuyla boy ölçüşebilir.”</p>

  <p>“Bu sizin için de geçerli mi?”</p>

  <p>Başıyla onaylayarak “Elbette,” dedi. “Benim için de. Herkes için geçerli. Göze görünmese bile, sesini duyabilirsin, tıpkı radyo dalgası gibi. Neredeyse bütün frekanslarda. Az ya da çok ölçüde herkes titrer, ürker, çekinir.”</p>

  <p>“Sizce tedavisi var mı?”</p>

  <p>“Buna kesinlikle inanıyorum. Aksi halde hayal gücümüzü tümden yitirirdik. Her neyse, benimle gelmen için seni zorlamayacağım, yaptıklarımı, babam Gmilo’nun, Gmilo’nun babası Suffo’nun yaptıklarını yapmanı istemeyeceğim senden. Hayır. Bu beni aşar diyorsan, burada vedalaşalım, kendi yolumuza gidelim.”</p>

  <p>“Bir dakika Kral, acele etmeyin,” dedim. Onurum kırılmıştı ve korkuyordum; hiçbir şey bana onunla bağımı koparmaktan daha çok acı veremezdi. Göğsümden bir şey koptu, gözlerim doldu ve hıçkırır gibi bir sesle, “Beni böyle silip atmayacaksınız, değil mi Kral?” dedim. “Ne hissettiğimi biliyorsunuz.” Ne kadar zor bir durumda olduğumu anlamıştı, yine de, gitmemin belki de daha doğru olacağını tekrarladı; bir süreliğine de olsa güzel bir dostluk kurmuştuk, bana derin bir yakınlık duymuştu, ona beni tanıma fırsatını verdiğim için, ayrıca Mummah’ı kaldırarak Wariri’lere yardım ettiğim için bana minnettardı, yine de, aslanları anlamak için gayret göstermezsem, dostluğumuzun derinleşmesi mümkün değildi. Onu anlamak için karşı koyulmaz bir arzu hissettim. “Bir dakika Kral,” dedim. Kendimi size çok yakın hissediyorum, ne söylerseniz inanmaya hazırım.”</p>

  <p>"Teşekkür ederim Sungo,” dedi. “Ben de sana yakınlık hissediyorum. Bu konuda ortak duygulara sahibiz. Ama benim daha derin bir ilişkiye ihtiyacım var. Anlaşılmayı ve iletişim kurmayı talep ediyorum. Aslanla bağlantı kurup, içinde var olan temel bir benzerliği geliştirmemiz gerekiyor. Aksi halde, aramızdaki hakikat anlaşmasına nasıl sadık kalırız?”</p>

  <p>Çok etkilenmiştim, “Dostluğun yitirilmesi çok ağır bir tehdit, Kral,” dedim.</p>

  <p>Bu tehdit onun için de çok ağırdı. Evet, neredeyse benim kadar acı çektiğini görebiliyordum. Neredeyse benim kadar. Çünkü kim benim gibi acı çekebilir? Bir tiryaki için duman neyse benim için acı çekmek odur. Dünyanın en büyük işi.</p>

  <p>“Anlamıyorum,” dedim.</p>

  <p>Beni kapıya götürdü, ızgaradan dişi aslana bakmamı istedi, sonra o kendine özgü, yumuşak, işin özüne inen ses tonuyla.</p>

  <p>“Öğrenciyken gittiğim Türkiye’de Ayasofya müzesini ziyaret etmiştim, orada bir Hıristiyan ne hissederse, aslandan o duyguyu alıyorum,” dedi. “Kuyruğunu sallayınca, kalbime bir darbe iniyor. Senin için ne yapabileceğini soruyorsun. Çok şey yapabilir. Her şeyden önce, kimse ondan kaçamaz. Dene, kaçamayacağını göreceksin. Senin ihtiyacın olan da bu, çünkü kaçmaya meyilli bir insansın. Ah, bugüne dek hep kaçınarak yaşadın. Ama o, bunu değiştirecek. Bilincini parlatacak. Işıldayacaksın. Şu anı sana dayatacak, zorla yaşamanı sağlayacak. İkinci olarak, aslanlar deneyimcidir. Ama acele etmezler. Bilerek ağırdan alırlar. Şair ‘Gazabın kaplanları eğitilmiş atlardan daha bilgedir,’<a href="#b18dn2" id="b18dn2b"><sup>(2)</sup></a>&nbsp;demiş. Aslanlara da aynı gözle bakmalıyız. Atti’ye iyi bak, Onu gözle. Nasıl sıçrıyor, nasıl yürüyor, nasıl uzanıyor, bakıyor, dinleniyor, nefes alıyor. Özellikle nefes alışını,” dedi. “Çok derin nefes alır. Kaburarası kaslarındaki ve karın bölgesindeki bu esneklik (o sırada görmediğimiz karnının alt kısmı kar beyazdı) “vücudunun her yerine canlılık verir. Kahverengi elmas gözlerindeki ışık buradan kaynaklanır. Bir de daha incelikli yönleri var, verdiği tüyolar, kendini okşatmak için bulduğu yollar... Ama bütün bunları ilk bakışta görmeni beklemiyorum. Sana öğretecek çok şeyi var.”</p>

  <p>“Öğretmek mi? Gerçekten beni değiştireceğini mi düşünüyorsunuz?”</p>

  <p>“Mükemmel. Kesinlikle. Değişim. Eski halinden kaçtın. Çürüyüp yok olmayacağım, dedin. Son defa, bir kez daha dünyaya tutunmayı deneyeceğim, dedin. Değişmeyi umuyordun. Bunu fark ettiğime şaşma,” dedi, durumumun farkında olduğunu anlayınca duygulandığımı görerek. “Bana çok şey anlattın. Açık sözlüsün. Bu da seni dayanılmaz biri yapıyor, senin gibilere çok rastlanmaz. Yüksek bir kişiliğin tohumları var sende. Soylu olabilirdin. Bazı yönlerin o kadar uzun zaman gömülü kalmış ki, neredeyse ölmüş. Onları canlandırabilir miyiz? Burada değişim devreye giriyor.”</p>

  <p>“Sizce şansım var mı?” diye sordum.</p>

  <p>“Dediklerimi yaparsan kesinlikle var.”</p>

  <p>Dişi aslan kapıya bir darbe atıp geçti. Pes perdeden çıkardığı, hiç dinmeyen hırıltısını duyabiliyordum.</p>

  <p>Dahfu içeri doğru ilerledi. Bedenimin alt kısmı buz kesmişti. Dizlerim dağda soğuk yağmur altında kalmış iki kaya parçası gibi dondu. Bıyıklarım bıçak gibi sertleşip dudaklarıma batınca yüzümün dehşetle gerili olduğunu ve kaşlarımı çattığımı fark ettim, gözlerime ölümcül bir karanlık çökmüş olmalıydı. Daha önce yaptığı gibi elimden tuttu, içimden “Yardım et Tanrım! Yardım et!” diyerek ine girdim. Kör edici bir koku duydum, kapının yanında hava sıkışmıştı ve berbat koku oradan yayılıyordu. Karanlıkta aslanın kırışık yüzü gözüktü, bıyıkları cam yüzeyine elmasla çizilmiş ince çubukları andırıyordu. Kralın onu okşamasına izin verdi, ama sonra beni incelemeye karar verdi ve içlerindeki kara ışık halkaları amansız bir gazabı barındıran, kahverengi, saf gözleriyle bana yöneldi. Ağzıyla burun delikleri arasındaki dik çizgi üst dudağını ikiye ayırıyor, bir kum saatinin ince beli gibi yukarıya ve aşağıya genişliyordu. Ayaklarımı kokladıktan sonra başı yukarılara, kasıklarıma uzanınca, hayalarım bir kez daha karnıma çekildi. Sonra başını koltuk altıma sokup müthiş bir titreşimle mırıldadı ve başım kazan gibi vınladı.</p>

  <p>Dahfu “Seni sevdi,” diye fısıldadı. “Bu çok iyi. İkinizle de gurur duyuyorum. Korkuyor musun?”</p>

  <p>Gözlerimden yaşlar boşanıyordu. Sadece kafamı sallayabildim. “İleride kendine kahkahalarla güleceksin. Bu normal bir davranış.”</p>

  <p>“Ellerimi ovuşturmak istiyorum ama bir araya getiremiyorum,” dedim.</p>

  <p>“Felç mi oldun?”</p>

  <p>Dişi aslan ilerleyerek kalın patileriyle inin duvarlarını turladı. “Görebiliyor musun?" dedi.</p>

  <p>“Çok az. Hemen hemen hiçbir şey.”</p>

  <p>“Önce yürümekle başlayalım.”</p>

  <p>“Parmaklığın gerisinde yürüyelim. Çok iyi olur.”</p>

  <p>“Yine kaçak oynuyorsun, Henderson-Sungo.” Gözleri kadife siperliğin yumuşak kıvrımının altından bana bakıyordu. “Böyle yaparsan değişemezsin. Yeni alışkanlıklar edinmen gerek.”</p>

  <p>“Ah, Kral, ne yapabilirim? Önümde, arkamda bütün deliklerim sımsıkı kapandı. Bir dakika daha beklersem öbür tarafımdan çıkacaklar. Ağzım kupkuru, kafamın derisi gerildi, başımın arkasında bir ağırlık hissediyorum. Belki de bayılmak üzereyim.”</p>

  <p>Bu belirlilerin tıbbi açıdan ne anlama geldiğini düşünüyormuş gibi dikkatle bana baktığını hatırlıyorum. “Bütün direncini seferber etmişsin," dedi sonunda. Suratında koyu bir karanlık vardı, ama şapkasının kenarlarından görünen saçları daha da karanlıktı. “Pekâlâ,” dedi, “bunların hepsini içinden çıkaracağız. Sana güvenim tam.”</p>

  <p>Zayıf bir sesle, “Böyle düşündüğünüze sevindim,” dedim. “Paramparça olmayacaksam. Beni burada yarı yenmiş halde bırakmayacaksanız.”</p>

  <p>“Seni temin ederim. Bu olasılık söz konusu değil. Şimdi, nasıl yürüdüğüne bir bak. Güzel mi? Sana katılıyorum! Dahası, eğitimle elde edilemeyecek, türe özgü bir güzellik. Korkun geçince güzelliği takdir edebileceğini sanıyorum. Güzellik duygusu biraz da korkunun yenilmesiyle ortaya çıkar. Korku vücudu terk edince, yerini güzellik alır. Yanlış hatırlamıyorsam kusursuz aşk için de söylenmiştir, egonun gücünün yok edilmesi anlamında. Ah, Henderson, hareketlerindeki ritmi izle. Anatomi Bir de kediyi okudun mu? Kuyruğunu nasıl gerdiğini izle. Sanki ben yapıyormuşum gibi hissediyorum. Şimdi onu takip edelim.” Beni aslanın arkasından sürüklemeye başladı. Eğilerek yürüyordum, bacaklarım ağırlaşmıştı ve yalpalıyordum. Yeşil ipek pantolonum artık dalgalanmıyordu, elektrik yüklüydü ve butlarıma yapışmıştı. Kral durmadan konuşuyordu, bu iyiydi çünkü tek desteğim onun kelimeleriydi. Söylediklerini pek takip edemiyordum -bunu yapacak halde değildim- ama yavaş yavaş aslanın davranışlarını örnek almamı ya da taklit etmemi istediğini anladım. Bu da ne, diye düşündüm, Stanislavski tekniği mi? Moskova Sanat Tiyatrosu mu? 1905’te annem Rusya gezisine çıkmıştı. Japonya savaşından hemen önce<sup>&nbsp;</sup><a href="#b18dn3" id="b18dn3b"><sup>(3)</sup>&nbsp;</a>&nbsp;Çar’ın metresini bale yaparken izlemişti.</p>

  <p>Krala, “Obersteiner allokirisi ve bana verdiğiniz tıp metinlerinin bunlarla ne ilgisi var?” diye sordum.</p>

  <p>Sabırlı bir tavırla, “Bütün parçalar yerine oturuyor,” dedi. “Her şey açıklığa kavuşacak. Ama önce aslan aracılığıyla verili durumları ve kurgulanmış durumları ayırt etmeye gayret et. Atti’nin katışıksız bir aslan olduğunu gör. İçkinlikten söz etmiyorum. Yüzde yüz verili bir durum."</p>

  <p>Kırgın bir sesle, “O insan olmaya gayret etmezse, ben neden aslan olmaya gayret edeyim?” dedim. “Asla başaramayacağım. Birini kopya edeceksem, bu neden siz olmuyorsunuz?”</p>

  <p>“Ah, itirazlarına son ver, Henderson-Sungo. Ben onu kopya etlim. Aslandan insana aktarım mümkündür. Tecrübeyle sabit.” Sonra “Sakta!” diye bağırdı, bu aslana koşması için verilmiş bir komuttu. Aslan hızlandı, kral arkasından seğirtiyor, ben de uzak kalmamak için kralın arkasından koşuyordum. “Sakta, sakta,” diye haykırıyordu, aslan hızını artırdı. Karşı duvara geçti, birkaç dakika sonra arkamda olacaktı.</p>

  <p>“Kral, kral,” diye bağırmaya başladım, “durun, ben önünüze geçeyim, Tanrı aşkına.”</p>

  <p>“Yukarı doğru yaylan,” diye bağırarak yanıtladı. Ama ben yalpalayarak, sendeleyerek onu geçmeye çalışmayı sürdürdüm, bir yandan da hıçkırıyordum. Zihnimden iri kan damlaları geçiyordu, bir çeyrek büyüklüğündeki bu damlalar aslan pençelerini üstüme geçirdiğinde derimden fışkıracaktı, hareket ettiğim için av konumunda olduğuma, yeterince yakınıma gelir gelmez aslanın pençe atacağına emindim.Ya da belki boynumu kıracaktı. Bunu tercih edebileceğimi düşündüm. Tek bir darbe, gözler kararacak ve her şey gecenin karanlığında kaybolacak. Ah, Tanrım! O gecede yıldız olmayacak. Hiçbir şey olmayacak.</p>

  <p>Bir türlü krala yetişemiyordum, bu yüzden tökezlemiş gibi yaptım, bütün ağırlığımla kendimi yere, koşu yolunun kenarına attım ve yüksek sesle inledim. Yere kapaklandığımı gören kral Atti’yi durdurmak için “Tana, tana Atti,” diye bağırarak elini kaldırdı. Atti kenara sıçradı, kerevete doğru yürüdü. Toprak zeminden onu izledim. Arka ayakları üzerinde toparlandı ve hafif bir hareketle, uzanmaya bayıldığı kerevete atladı. Bir bacağını ileri uzatarak diliyle vücudunu yalamaya başladı. Kral yanına çöktü, bana “Yaralandın mı Bay Henderson?" diye sordu.</p>

  <p>“Hayır, sadece biraz sersemledim,” dedim.</p>

  <p>Sonra açıklamaya başladı. “Niyetim seni gevşetmek Sungo, öyle gerginsin ki. Bunun için koştuk. Bilincin kendini izole etmeye eğilimli. Bu seni aşırı ölçüde gergin yapıyor, içe kapanmana neden oluyor, bu yüzden şimdi senden isteyeceğim şey-” “Simdi mi?” dedim. “Şimdi ne? Yetti artık. Şimdiden burnum sürtüldü, toz toprak içinde kaldım. Tanrı aşkına Kral, başka ne yapmam gerekiyor? Önce bir cesetle bir odada kapalı kaldım, sonra amazonlarınız beni sığırların su içtiği yalağa attı. Harika. Yağmurun yağması. Sungo pantolonu falan. Harikaydı! Ama şimdi de bu!”</p>

  <p>Kafasındaki koyu şarap rengi, kadife şapkayı köşesinden tutarak, büyük bir hoşgörü ve sempatiyle, “Sabret Sungo,” dedi. “Sözünü ettiğin şeyleri bizim için, Wariri’ler için yaptın. Takdir etmediğimi sanma. Ama şimdi isteyeceğim şeyi kendin için yapacaksın.”</p>

  <p>“Bunu hep söylüyorsunuz. Ama bu aslan bakıcılığı beni nasıl sağaltabilir?”</p>

  <p>Kralın öne kavisli yüzü, tıpkı annesi gibi, onu size sunduğu izlenimi veriyordu. “Ah,” dedi, “yüksek ahlâk, yüksek ahlâk! Yüksek ahlâkın eksikliği acıdan başka şey getirmez. Amerika’daki evinden yüksek ahlâktan yoksun kaldığın için ayrıldığını biliyorum. Burada sana verilen ilk fırsatları iyi kullandın, Henderson-Sungo, ama devam etmelisin. Bir rastlantı eseri kullanımına açık olan çalışmalarımdan yararlan.”</p>

  <p>Düşerken çizilen elimi yaladım, sonra oturup kara kara düşündüm. Karşıma çömelerek kollarını dizlerine koydu. Kavuşturduğu kollarının arasından sabit bakışlarla beni süzüyor, gözlerimi yakalamaya çalışıyordu.</p>

  <p>“Ne yapmamı istiyorsunuz?”</p>

  <p>“Ben ne yaptıysam onu. Gmilo’nun, Suffo’nun, bütün ataların yaptığını. Hepsi aslan rolü yaptı. Her biri aslanı içine aldı. Dediklerimi yaparsan, sen de aslan rolü yapabilirsin.”</p>

  <p>Bu beden, sahip olduğum bu ten sadece bir rüya olsaydı uyanmak için bir umudum olabilirdi. Orada bozum olmuş gibi otururken bunu düşündüm. Bir anlamda, dibin dibinde oturuyordum. Sonunda içimi çekip, hayatımda gösterdiğim en büyük çabalardan biriyle kalkmaya davrandım. Bunu görünce “Neden kalkıyorsun, Sungo, hazır yerde uygun pozisyondayken?” dedi.</p>

  <p>“Nasıl uygun pozisyonda? Sürünmemi mi istiyorsunuz?”</p>

  <p>“Elbette hayır. Sürünmek başka bir türe ait bir davranış. Dört ayak üstünde dur. Senden aslan duruşu almanı istiyorum.” Kalkıp aslan duruşuna geçti, bu haliyle gerçekten de aslana benziyordu. Patilerini üst üste koyan Atti sadece ara sıra bize göz atıyordu.</p>

  <p>“Gördün mü?” dedi.</p>

  <p>“Şey, sizin yapmanızda şaşılacak bir şey yok. Böyle yetiştirildiniz. Ayrıca, bu sizin fikriniz. Ama ben yapamam.” Tekrar yere çöktüm.</p>

  <p>“Ah,” dedi. “Bay Henderson, Bay Henderson! Yalnızlık mezarından kalkmaktan söz eden, gün batımında yeşil yaprağın üstündeki küçük sineğin şiirini okuyan, Olacağımcılığa son vermek isteyen kişi bu adam mı? <i>istiyorum</i> diyen bir ses duyduğu için dünyanın yarısını uçakla kateden Henderson bu mu? Ve şimdi, dostu Dahfu derdine çare bulmayı teklif edince yığılıp kalıyor, öyle mi? İlişkimizi bitirmek mi istiyorsun?”</p>

  <p>“Bakın Kral, bu doğru değil. Kesinlikle doğru değil, siz de biliyorsunuz. Sizin için her şeyi yaparım.”</p>

  <p>Bunu kanıtlamak için ellerimle ayaklarımın üzerine kalktım, dizlerim bükük vaziyette, dümdüz ileri bakarak mümkün olduğunca aslana benzemeye çalıştım.</p>

  <p>“Ah, mükemmel,” dedi. “Çok sevindim. Yeterince esnek olduğundan emindim. Şimdi dizlerinin üstüne çök. Bu iyi, çok daha iyi.” Göbeğim kollarımın arasına sıkıştı. “Alışılmışın çok ötesinde bir yapın var,” dedi. “Fakat daha önceki sabit tavrını terk ettiğin için seni gönülden tebrik ediyorum. Şimdi, biraz daha esneyebilir misin? Heykel gibi duruyorsun. Vücudunu diyaframından yöneteceksin. Farklı bölgeleri hareket ettirebiliyor musun? Bu gönülsüz tavrı bırak. Neden o kadar hüzünlü ve katısın? Artık bir aslan oldun. Zihninle çevreyi gözlemle. Gökyüzü, güneş, çayırdaki yaratıklar. Hepsiyle akrabasın. Sivrisinekler kuzenlerin. Gökyüzü düşüncelerin. Yapraklar güvencen, başka güvenceye ihtiyacın yok. Yıldızların fısıltısı gece boyunca ara vermeden sürüyor. Beni takip ediyor musun? Bay Henderson, hayatın boyunca çok miktarda alkol tükettin mi? Yüzün evet diyor, özellikle de burnun. Bu kişisel değil. Çok şey değişebilir. Her şey değil elbette, ama pek çok şey. Yeni bir duruş kazanacaksın ve bu kendi duruşun olacak. Sesin plaklarda duyduğum, sesleri kuşlar kadar doğal çıkardığı için hiçbir zaman yorulmayan Caruso’nun sesini andıracak. Ne var ki,” dedi, “bana başka bir hayvanı hatırlatıyorsun. Ama hangisi?”</p>

  <p>Hiçbir şey söylememeye kararlıydım. Hem zaten ses tellerim fazla pişmiş makarna çubukları gibi birbirine yapışmıştı. “Gerçekten! Öyle irisin ki.” Bu şekilde konuşmaya devam etti. Sonunda sesim düzeldi ve “Bu pozisyonda ne kadar kalmamı istiyorsunuz?” diye sordum.</p>

  <p>“Seni gözlüyorum,” dedi. “İlk denemenizde aslanla ilgili bir şeyler hissetmen çok önemli. Kükremeyle başlayalım.”</p>

  <p>“Onu huzursuz etmesek, ne dersiniz?”</p>

  <p>“Hayır, hayır. Bak Bay Henderson, kafanda kendini bir aslan olarak canlandırmanı istiyorum. Gerçek bir aslan.”</p>

  <p>Bir inilti çıkardım.</p>

  <p>“Hayır bayım. Hatırım için. Gerçek bir kükreme. Sesini duymamız gerek. Biraz boğuk olmalı. Bilincinin kendini izole etmeye eğilimli olduğunu söylemiştim. Bir avda olduğunu farz et. Davetsiz bir misafiri uyaracaksın. Homurdanarak başla.”</p>

  <p>Bu adamla buraya kadar geldikten sonra geri dönüş söz konusu olamazdı. Hiçbir seçenek bırakmamıştı. Yapmak zorundaydım. Boğazımdan hırıltılı bir ses çıkarmaya başladım. Çaresizdim.</p>

  <p>“Daha yüksek, daha yüksek,” dedi sabırsızlanarak. “Atti farkına bile varmadı, bu da gerçek bir homurtu olmadığını gösteriyor.”</p>

  <p>Sesimi yükselttim.</p>

  <p>“Bir yandan da gözlerin parlayacak. Kükre, kükre, kükre, Henderson-Sungo. Korkma. Kendini bırak. İyice hırılda. Aslanı hisset. Ön pençelerini indir. Arka ayaklarını yükselt. Beni tehdit et. O muhteşem gözleri aç. Daha yüksek sesle. Şimdi elinle -pençenle- saldır! Tokat at! Geri çekil! Bir daha - vur, vur, vur, vur! Hisset. Hayvanlaş! Daha sonra yeniden insan olacaksın, ama şimdi tam bir hayvan ol.”</p>

  <p>Ve hayvan oldum. Kendimi vererek haykırdım, içimdeki bütün acı, kükrememle birlikte dışarı püskürdü. Hava ciğerlerimden geliyordu, ama sesin tonunu ruhum belirliyordu. Kükremem boğazımı yakıyor, ağzımın kenarlarını acıtıyordu, sonunda inin içini bir kilise orgunun bas sesleriyle doldurdum, Yaygaracı yüreğimin beni getirdiği yer burasıydı. Düştüğüm yer burasıydı. Ah, Nebukadnezar! Danyal’ın kehanetini öyle iyi anlıyorum ki. Pençelerim, kıllarım, biraz da dişim vardı, içimdeki kızgın ses infilak ediyordu, ama bütün bunları içimden atınca, yine de geride bir şey kalıyordu. Bu kalan son şey, insani özlemimdi.</p>

  <p>Krala gelince, o bir coşku seline kapılmış, beni övüyor, ellerini ovuşturuyor, yüzüme bakıyordu. Nefes almak için ara verince, “Çok iyi, Bay Henderson. Güzel, çok güzel. Tam düşündüğüm gibiymişsin," dediğini duydum. Tozun toprağın, hayvan pisliğinin içinde çömelmiş vaziyette, madem buraya kadar geldim sonuna kadar gideyim diye düşündüm; böylece bütün enerjimi verdim ve kafam çatlayıncaya kadar kükredim Şişen gözlerimi ne zaman açsam, kralın şapkasının altındaki sevinçli yüzünü, sehpasından bana bakan aslanı, bu som altın yaratığı görüyordum.</p>

  <p>Daha fazla devam edemeyince yüzüstü kapaklandım. Kral bayıldığımı düşündü, “Uyan sevgili dostum, uyan," diyerek nabzımı yokladı ve yanaklarıma vurdu. Gözlerimi açınca, "iyi misin? Senin için çok endişelendim,” dedi. “Rengin sternum’dan&nbsp;<a href="#b18dn4" id="b18dn4b"><sup>(4)</sup></a>&nbsp;başlayıp yüzüne doğru önce kırmızı, sonra siyaha dönüştü.”</p>

  <p>“Hayır, bir şeyim yok. Nasıldım?"</p>

  <p>“Harikaydın, Henderson, kardeşim, ileride yararını göreceksin, inan bana. Atti'yi göndereyim de biraz dinlen. İlk deneme için bu kadar yeter.”</p>

  <p>Kral Atti'yi içerdeki odasına kapattıktan sonra birlikte sehpaya oturup konuştuk. Aslan Gmilo’nun yakında ortaya çıkacağından emin görünüyordu. Yakınlarda bir yerde izine rastlanmıştı. O zaman dişi aslanı bırakacağını, Bunam’la arasındaki ihtilafın sona ereceğini açıkladı. Sonra yine, bedenle beyin arasındaki bağlantı üzerine konuşmaya başladı. “Bütün mesele, kortekste arzu edilen bağlantı modeline sahip olmak. Soylu biri için benlik algısı her şeydir. Çünkü insan, ne algılıyorsa odur. Başka deyişle, ruh nasılsa, ten de öyledir. Buradan devam edersek, insan kendini yaratan sanatçıdır da diyebiliriz. Beden ve yüz insan ruhu tarafından, korteksten başlayarak, hayat enerjisini bütün vücuda yayan üç ve dört nolu ventriküller yoluyla, gizlice resmedilir. Bu da neden bu kadar heyecanlı olduğumu açıklıyor, Henderson-Sungo.” Giderek heyecanı artmış, sonunda kendinden geçmişti. Coşku içinde, yükseklerde bir yerdeydi. Bu uçuşa ayak uydurmaya çalışırken başım döndü. Ayrıca kuramındaki bazı şeylerin neyi ima ettiğini anlamaya başlayınca biraz kırıldım. Eğer kendi burnumun, alnımın, bu heyula cüssenin, bu kolların ve parmakların ressamı bensem, kendime karşı muazzam bir cürüm işlemişim demekti. Ben ne yapmıştım! Biçimsiz bir insan müsveddesi! Ha, ha, ha, ha, ha! Ölümden rica etsem, canımı alıp bu devasa yanlışlıklar kümesini ortadan kaldırır mıydı? Birden kafama dank etti, “Domuzlar,” dedim kendime, “domuzlar! Ona aslanlar, bana domuzlar düştü. Keşke ölebilsem.”</p>

  <p>“Dalgınsın, Henderson-Sungo,” dedi.</p>

  <p>O an krala kin duymanın eşiğine geldim. Parlak zekâsına güvenmekte acele ettiğimi, bu mezbele kızıl sarayın müphem dayanaklar üstünde yükseldiğini bilmem gerekirdi.</p>

  <p>Kral bana yeni bir ders vermeye başladı. Doğanın zihinsel bir durum olabileceğini öne sürdü. Ne demek istediğinden emin değildim. Cansız nesnelerin zihinsel bir dünyası olabileceğini düşünüyordu. Madam Curie’nin beta taneciklerinin kuş sürüsü gibi havalandığına ilişkin bir şeyler yazdığını söyledi. “Hatırlar mısın,” dedi, “büyük Kepler tüm gezegenin uyuduğuna, uyandığına ve nefes aldığına inanırdı. Saçmalıyor muydu? Dediği doğruysa insan zihni belirli işler yapmak için Mutlak-Zekâ ile ilişki kurabilir. Hayal gücüyle.” Sonra insan muhayyilesinin böyle yapacağına bir dizi canavar yarattığını söyledi ve saymaya başladı. “Bunları daha önce anlattığım başlıklar altında topladım; iştahlılar, kederciler, kaderci-histerikler, kavgacı Lazaruslar, bağışık filler, deli gibi gülenler, çürük taşaklılar, vs. Oysa farklı muhayyilelerde bunların yerini nelerin alabileceğini bir düşün. Ne neşeli, parlak tipler, ne güzellikler, iyilikler, ne tatlı gülücükler, soylu tavırlar. Ah, ah, ah neler olabilirdik! Fırsat verilseydi zirvelere çıkabilirdik. Sen de o zirvelerden biri olmalıydın, Bay Henderson-Sungo."</p>

  <p>“Ben mi?” dedim, kendi kükreyişimin verdiği sersemlik hâlâ geçmemişti. Zihnim bulanıktı, ama üstüne çöken bulutlar eskisi kadar ağır ve karanlık değildi.</p>

  <p>"Bana grun-tu-molani’den söz ettin,” dedi Dahfu. “Arka planda inekler oldukça grun-tu-molani'nin ne yararı var?”</p>

  <p><i>Domuzlar!</i> da diyebilirdi.</p>

  <p>Bunun için Nicky Goldstein’a kızmak yararsızdı. Yahudi olması, Catskills’de mink yetiştirmeye kalkışması, benim domuz yetiştiriciliği işine gireceğimi söylemem onun kabahati değildi. Kader bundan çok daha karmaşık bir şey. Goldstein’ı ilk gördüğümden çok önce domuzlara bağlanmış olmalıyım. İki anaç domuz, Hester ve Valentina, benekli karınları ve ipek gibi parlayan ama dokununca iğne gibi batan ekşi kızıl, ışıltısı pas rengi beden kıllarıyla arkamdan gelirlerdi. “Araba yolundan uzak tut onları,” derdi Frances. “Sakın onlara zarar verme,” derdim ben de. “Bu hayvanlar benim bir parçam oldu.”</p>

  <p>Peki, o hayvanlar benim bir parçam olmuş muydu? Dahfu'ya açılamıyor, üzerimde domuzların etkisini görüp görmediğini sormakta tereddüt ediyordum. Gizlice kendimi inceledim, elmacık kemiklerimi yokladım. Ağaç gövdelerinde büyüyen mantarlar gibi çıkıntıları vardı, hani şu içleri domuz yağı gibi bembeyaz olan mantarlar. Parmaklarım miğferimin altına, kirpiklerime uzandı. Domuzların sadece üst göz kapaklarında kirpikleri vardır. Benim alt göz kapaklarımda da vardı, ama sayıları azdı ve tüy gibi yumuşaktılar. Çocukken Houdini gibi olmak için bazı çalışmalar yapmış, yatağımın ayak ucundan baş aşağı sarkarak kirpiklerimle yerdeki iğneleri tutmaya çalışmıştım. Houdini bunu yapabiliyordu. Ben yapamadım, ama başarısızlığımın nedeni kirpiklerimin kısalığı değildi. Evet, değişmiştim. Herkes değişir. Değişim mukadderdir. Mutlaka gerçekleşecektir. Ama nasıl? Krala sorsam, ana-imgenin yönlendirmesiyle gerçekleşeceğini söylerdi. Çenemin altını, burnumu yokladım; aşağıda neler olduğuna bakmaya cesaret edemiyordum. Domuz butu. Bir kazan dolusu işkembe. Gövde, yağlı bir silindir. Domuz gibi hırlamadan nefes alamayacağım duygusuna kapıldım. Vay benim başım! Elimle ağzımı ve burnumu kapattım, kederli gözlerle krala baktım. Ama o, gırtlağımdaki ses tellerinin titreşimini duydu ve “Çıkardığın o tuhaf ses ne, Henderson-Sungo?” diye sordu.</p>

  <p>“Neye benziyor, Kral?”</p>

  <p>“Bilmiyorum. Bir hayvan sesi mi? Bunca yorgunluktan sonra iyi görünmen ilginç doğrusu.”</p>

  <p>“Kendimi o kadar iyi hissetmiyorum. O zirvelerden biri değilim. Bunu benim kadar siz de biliyorsunuz.”</p>

  <p>“Güçlü, özgün, ama tıkanmış bir muhayyilenin belirtileri var sende.”</p>

  <p>“Beni öyle mi görüyorsunuz?” dedim.</p>

  <p>“Gördüğüm şey oldukça karışık,” dedi. “Bedenin, bazı olağandışı unsurları dışarı püskürtmüş. Urlar. Şiddet içeren güçlerin sıradışı bir bileşkesisin.” İçini çekti ve sessizce gülümsedi, son derece huzurluydu. “Burada suç ya da suçlu aramıyoruz,” dedi. “Birçok faktör birbiriyle ilişki içinde. Birbirini tahrik ediyor. Varlığını ilan ediyor. Hepsi birbirinden farklı. Etkiledikleri nesne tarafından algılanmayan milyarlarca küçük şey. Saf, has zekâ elinden geleni yapıyor, ama iyiyi kötüyü kim bilebilir? Negatif ve pozitif unsurlar birbiriyle çekişiyor, elimizden gelen tek şey onlara hayranlıkla bakmak ya da ağlamak. Bazen, bir melekle bir yırtıcının çarpışması gibi son derece net bir manzarayla karşılaşırsın. Gözler gökyüzüne aittir, burun kendine has bir parıltı saçar. Ama yüz ve beden ruhun kitabıdır, bilimin ve duygudaşlığın okuyucusuna açık bir kitap.” Hırıldayarak ona baktım.</p>

  <p>“Sungo,” dedi, “bütün dikkatini ver ve beni dinle, kesinliğinden emin olduğum şeyin ne olduğunu sana anlatacağım.” Hakkımda umut vadeden bir şey söyleyeceğini düşünerek dediği gibi yaptım. “Türümüzün kariyeri," dedi, “her hayalin hakikate uygun olarak gerçekleştiğini kanıtlıyor. Bunlar sadece rüya değil. Sadece rüya değil diyorum, çünkü bir şekilde gerçeğe dönüşüyorlar. Malindi’deki okulda bütün Bulfinch’i okudum. Anlatılanlar sadece rüya değildi. Hayır. Kuşlar uçuyordu, kadın başlı kuşlar, melekler, Daedalus ve oğlu uçuyordu. Ve bak burada, bunlar rüya ve hikâye olmaktan çıkıyor, çünkü gerçekten uçabiliyoruz. Sen buraya, Afrika’ya uçarak geldin. İnsanoğlunun bütün başarısının kaynağı bu. Hayal gücü doğanın güçlerinden biri. Bunu bilmek insanı coşkuyla titretmeye yetmez mi? Hayal gücü, hayal gücü, hayal gücü! Hakikate dönüşüyor. Dayanıklı, başka şekillere giriyor, vaadini yerine getiriyor! Gördüğün gibi,” dedi, “burada, Afrika’da oturuyorum ve kendi meşrebimce, bütün gayretimle, kendimi buna adıyorum. Homo sapiens hayal ederek, kendini dönüştürebilir. Ah, Henderson, burada olmandan öyle mutluyum ki! Bunları tartışacağım birini hasretle bekliyordum. Yardımcı bir zihin. Seni bana Tanrı gönderdi.”</p>

  <p>&nbsp;</p>

  <p class="dipnot"><a id="b18dn1">(1)</a>&nbsp;Fr. İlk görüşte aşk. (ç.n.)</p>

  <p class="dipnot"><a id="b18dn2">(2)</a>&nbsp;William Blake, <i>The Tigers of Wrath</i>'den. (ç.n.)</p>

  <p class="dipnot"><a id="b18dn3">(3)</a>&nbsp;1904-1905 Japon-Rus Savaşı. (ç.n.)</p>

  <p class="dipnot"><a id="b18dn4">(4)</a>&nbsp;Göğüs kemiğinin bulunduğu bölge. (ç.n.)</p>
</body>
</html>
