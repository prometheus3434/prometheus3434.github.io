<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XXI</h1>

  <p>Bir zamanlar, hayatımın çok erken bir evresinde, acı çekmenin kendine özgü bir tadı vardı. Sonraları bu tadı yitirmeye başladı, pis bir şeye dönüştü; Kaliforniya'daki oğlum Edward’a dediğim gibi, çekilmez bir şey oldu. Kahrolası! Acı çekmekten bıkkınlık getirmiştim. Fakat kralın ölümüyle acı, artık üstünde konuşulacak bir konu olmaktan çıkmış, hiç tadı kalmamıştı. Bir felaketti, hepsi o kadar. Bunam’la beyaz boyalı yardımcısı beni bir matem havası içinde taş odaya bıraktılar. Kırık bir sesle hep aynı şeyi tekrarlıyordum, “Ahmaklar uğruna heba oluyor.” (Hayat.) “Ahmaklara ve aptallara verilmiş her şey.” (Bizler ötekileriz.) Böylece, zırıl zırıl ağlayarak içeri soktular beni. Soru soramayacak kadar yastaydım. Bir süre sonra yerden başını kaldıran birini görünce irkildim. “Kim var orada?” dedim. İki kırışık el susmamı ihtar etti. Tekrar “Kimsin?” diye sordum, şemsiye ağacı gibi saçları olan bir kafayla patates yumrusu gibi deforme olmuş bir çift ayak görünce onu tanıdım.</p>

  <p>“Romilayu!”</p>

  <p>“Ben de burada, sahip,”</p>

  <p>Köyden çıkar çıkmaz onu yakalamışlar, Lily’e yazdığım mektubu götürmesine izin vermemişlerdi. Daha av başlamadan önce, nerede olduğumun bilinmemesi gerektiğine karar vermişlerdi.</p>

  <p>“Kral öldü Romilayu,” dedim.</p>

  <p>Beni rahatlatmaya çalıştı.</p>

  <p>“O harika insan. Öldü!”</p>

  <p>“O bir beyefendi, sahip.”</p>

  <p>“Beni değiştirebileceğini sandı. Ama onunla hayatımın çok geç bir döneminde karşılaştım, Romilayu. Kaba saba birine dönüştükten sonra. İş işten geçtikten sonra.”</p>

  <p>Üstümde ayakkabılarımdan, miğferimden, fanilamdan ve donumdan başka bir şey kalmamıştı; yerde iki büklüm olup saatlerce ağladım. Romilayu da acımı dindiremedi.</p>

  <p>Belki de zaman ıstırabın sona ermesi, sonsuza dek sürmemesi için icad edilmiş bir şey. Bunun bir anlamı olmalı. Peki ya tam tersi, mutluluk, o sonsuz mu? Mutlulukta zaman yoktur. Cennette saatlere yer yoktur.</p>

  <p>Ölümün karşısında hiç bu kadar zorlanmamıştım. Kralın kanamasını durdurmaya çalışırken üstüme sıçrayan kanlar kısa sürede kurumuştu. Ovarak çıkarmaya çalıştım. Belki de bu, onun varlığını sürdürmem için bir işaretti. Bunu nasıl yapacaktım? Elimden geldiğince. Elimden gelen neydi? Hayatım boyunca doğru yaptığımı söyleyebileceğim üç şey bile aklıma gelmiyor. Bunu düşününce daha da kederlendim.</p>

  <p>Bütün gün böyle geçti, gece de geçti, sabah kendimi hafiflemiş, içim boşalmış hissediyordum. Suda yüzen bir fıçı gibiydim. Bütün nem dışımda toplanmıştı, içim boş, karanlık ve kuruydu; ayıktım ama tükenmiştim. Kapının aralıklarından gördüğüm gökyüzü pembeleşmişti. Hâlâ beyaz boyasıyla duran Bunam’ın kara kösele adamı bize bekçilik yapıyordu, tatlı patates ve meyve getirdi. Emrinde iki amazon vardı ama bunlar Tamba ve Bebu değildi; hepsi de bana alışık olmadığım bir saygıyla yaklaşıyordu. Gün ilerlerken Romilayu’ya “Dahfu ölürken benim kral olacağımı söyledi,” dedim.</p>

  <p>“Sana Yassi diyorlar, sahip.”</p>

  <p>“Bu kral mı demek?” Evet, kral demekti. Düşüncelere dalarak “Ne kral ama,” dedim. “Tam maskaralık.” Romilayu yorum yapmadı. “Bütün o kadınların kocası olmam gerekecek."</p>

  <p>“Sen bundan hoşlanmamak, sahip?”</p>

  <p>“Aklını mı kaçırdın evlat?” dedim. “O kadınlarla birlikte olmayı aklımın ucundan geçiremem. Benim karım bana yetiyor. Lily harika bir kadındır. Hem zaten, kralın ölümü beni fazlasıyla üzdü. Yıkıldım, anlıyor musun Romilayu? Yıkıldım, hiçbir şey yapamayacak haldeyim. İçimde bir şey kırıldı.”</p>

  <p>“Sen o kadar kötü görünmemek, sahip.”</p>

  <p>“Kendimi iyi hissedeyim diye böyle konuşuyorsun. Ama kalbimin içini görmen gerek Romilayu. Kalbim sarhoş gibi. Çok fazla darbe aldı. Çok hırpalandı. Cüssemin iriliği seni yanıltmasın. Aslında çok hassasım. Romilayu, o gün yağmur yağmayacağına iddiaya girmemeliydim, Romilayu. Pek iyi bir seçim gibi görünmüyordu. Ama kral, Tanrı onu takdis etsin, beni bu tuzağa düşürdü. Turombo denen o adamdan daha güçlü değildim. Mummah’ı o da kaldırabilirdi. Ama Sungo olmak istemedi. Bir yolunu bulup pes etti. Tehlikeli bir makam. Kral bana bunu da yaptı.”</p>

  <p>“Ama o da tehlikede olmak, sahip.”</p>

  <p>“Evet, o da tehlikedeydi. Benim canım daha mı kıymetli? Haklısın, ihtiyar.” Bir süre düşündüm, sonra, sağduyu sahibi biri gibi, “Sence o kadınları korkutmaz mıyım?” dedim ve ne demek istediğimi göstermek için yüzümü ekşittim. “Suratım normal bir vücudun yarısı büyüklüğünde.”</p>

  <p>“Ben öyle düşünmemek, sahip.”</p>

  <p>“Sahi mi?” Suratımı elledim. “Her neyse, burada fazla kalmayacağım zaten. Böyle bir fırsatla bir daha karşılaşmayacak olsam da.” Cesedi henüz soğumayan, kısa bir süre önce hiçliğe, karanlık geceye göçen bu büyük adamı düşünürken, yerini almam için beni seçtiği hissine kapıldım Bir hiç olarak yaşadığım evime dönüp dönmemek benim elimdeydi. O, soylu bir yaradılışım olduğuna, hayata yeniden başlasam bu fırsatı iyi kullanacağıma inanmıştı. Taş duvarın ardından ona teşekkür ettim. Ama Romilayu’ya “Hayır, Onun yerine geçmeye çalışmak beni yıpratır, harap olurum,” dedim. “Ayrıca eve dönmem gerekiyor. Hem artık çok güçlü de sayılmam. Kendimi kandırmamalıyım, elli altı yaşındayım. Karılarımın beni öldürmesine gerek kalmadan nalları dikerim. Bir de, Bunam, Horko ve ötekilerin gölgesinde yaşamam gerekecek, kralın annesinin, Kraliçe Yasra'nın yüzüne bakamayacağım. Ona söz vermiştim. Herhangi bir şey için söz verebilirmişim gibi. Romilayu, gidelim buradan. Kendimi utanmaz bir sahtekâr gibi hissediyorum. Hayatım boyunca yaptığım tek doğru şey bazı insanları sevmem oldu. O güzel insanı da kaybettik. Ah, ah, ah, ah! İçim kanıyor. Bu dünyadan çekip gitmenin vaktidir. Keşke kalbimiz olmasaydı da bu kadar üzülmeseydik. Ama bizi ele veren bu kalpleri, bu kahrolası çürük mangoları göğsümüzde taşıyoruz. Kanlarından korkuyorum, evet, ama asıl korktuğum şey, konuşacak kimsenin kalmamış olması. Bu yaşta tek ihtiyacım insan sesi ve insan zekâsı. Bir tek bunlar kaldı. Sevgi ve şefkat.” Ağıt yakar gibi konuşmayı sürdürdüm, bu mezara girdiğimden beri başka bir şey yapmamıştım, hatırladığım kadarıyla bir süre daha ahlayıp vahladım. Sonra Romilayu’ya “Kralın ölümü kaza değildi,” dedim.</p>

  <p>“Nasıl, sahip?”</p>

  <p>“Kaza değildi. Bir tezgâh olduğunu düşünmeye başladım. Sarayın altında Atti'yi beslediği için cezalandırıldığını öne sürecekler şimdi. Ellerinden gelseydi, adamcağızı hiç çekinmeden boğazlarlardı. Benim kraldan daha uysal olduğumu düşünüyorlar. Bunu yapamazlar mı diyorsun?”</p>

  <p>“Evet sahip.”</p>

  <p>“Hem de nasıl yaparlar. Bu adamları bir elime geçirsem, bira kutusu gibi ezeceğim hepsini.” Nasıl yapacağımı göstermek için parmaklarımı birleştirip avuçlarımı birbirine sürttüm, dişlerimi gösterip kükredim. Belki de gerçekten aslanlardan bir şeyler kapmıştım, kısa birlikteliğimizde Dahfu’daki zerafeti ve güçlü adımları değil, aslanın daha acımasız bir yönünü özümsemiştim belki. Aslına bakarsanız, nereden nasıl etkileneceğini kimse bilemez. Matem havasından sıyrılıp cezalandırıcı bir ruh haline girmem Romilayu'yu rahatsız etmiş gibiydi, ama kendimde olmadığımı anlamıştı ve iyi bir Hıristiyan, ayrıca son derece cömert ve anlayışlı bir tip olduğu için beni hoş görmeye hazırdı. “Buradan toz olmanın bir yolunu bulmalıyız,” dedim. “Önce durum değerlendirmesi yapalım. Neredeyiz? Ne yapabiliriz? Elimizde ne var?”</p>

  <p>Romilayu “Bıçak var, sahip,” diyerek elindeki bıçağı gösterdi. Bu onun avcı bıçağıydı, Bunam’ın adamları köyün eteklerinde üstüne geldiklerinde saçlarının arasına saklamıştı.</p>

  <p>“Aferin sana,” diyerek bıçağı elinden aldım ve hançer gibi tuttum.</p>

  <p>“Kazmak için,” dedi.</p>

  <p>“Evet, işe yarar. Haklısın. Bunam’ı bir yakalasam,” dedim. “Ama çok şey istemek olur bu. İntikam bir lüks. Kurnaz olmam lazım. Yanlışlık yaparsam bana engel ol Romilayu. Kendimde olmadığımın farkındasın, değil mi? Yandaki odada ne var?” Duvarı inceledik, bir süre sonra kesme taşların arasında bir yarık bulduk ve sırayla kazıp genişletmeye başladık. Romilayu'yu bazen kucaklayıp yukarı kaldırıyor, bazen dört ayak üstüne çöküp sırtıma çıkarıyordum, ama tavan alçak olduğundan bu pozisyonda rahat çalışamıyordu.</p>

  <p>Sürekli “Evet, hopo'da biri makarayla oynamış olmalı,” diyordum.</p>

  <p>“Belki, sahip.”</p>

  <p>“Belki falan değil. Bunam seni neden yakaladı? Dahfu’yla bana tuzak kuruyordu da ondan. Mummah’ı kaldırmama izin vermekle kral da başıma büyük dert açtı. Bunu yaptı.”</p>

  <p>Romilayu bıçağı harcın içinde döndürerek kazıyor, çıkan kireci işaret parmağıyla sıyırıyordu. Üstüme tozlar dökülüyordu.</p>

  <p>“Ama kralın kendisi de ölüm tehdidiyle yaşadı. O başardıysa ben de başarırım. Benim dostumdu o.”</p>

  <p>“Senin dost, sahip?</p>

  <p>“Evet, sevgi bazen böyle bir şey de olabilir,” dedim. “Babam Plattsburg yakınlarındaki o yerde kardeşim Dick’in yerine benim ölmemi isterdi sanırım, sanırım değil, bundan eminim. Bu beni sevmediğini mi gösterir? Kesinlikle hayır. Ben de onun evladıydım, ihtiyar bunu dilerken cehennem azabı çekmiş olmalı. Evet, onun yerine ben ölseydim aynı gözyaşlarını benim için de dökecekti, iki oğlunu da severdi. Ama Dick ölmemeliydi. Bir tek öldüğü gün kural dışına çıkmıştı; belki de esrarlı sigara içmişti. Tek bir sigara için çok pahalı bir bedel ödedi. Ağabeyimi suçlamıyorum. Ne var ki - hayat bu; hayıflanmaya hakkımız var mı?”</p>

  <p>“Evet sahip,” dedi ve hevesle kazmaya devam etti; neden söz ettiğimi anlamadığını biliyordum.</p>

  <p>“Hayıflanacak ne var? Hayat saygı duyulmayı hak ediyor. Kendi işini yapıyor o. O duvarın ardındaki adama içimde <i>istiyorum</i> diyen bir ses var, demiştim. O ses ne istiyordu?”</p>

  <p>(Üstüme biraz daha harç dökerek) “Evet sahip.”</p>

  <p>“Gerçekliği istiyordu. Gerçekdışılığa daha ne kadar tahammül edebilirdi?”</p>

  <p>Durup dinlenmeden kazıyordu. Ben dört ayak üstündeydim ve yere bakarak konuşuyordum. “Soyluluğun gerçekdışı olduğu söylendi bize. Meselenin özü de burada işte. Gerçekdışı olan öteki. Şiddetle istediğimiz, özlemini çektiğimiz şeylerin bir hayalden ibaret olduğunu düşünmemizi istiyorlar. Benim istediğim şeyin hayalle ilgisi yok. Büyük düşün, diyorlar. Dünyanın en saçma lafı, iş dünyasına ait bir slogan. Ama büyüklük! O bambaşka bir şey. Ah, büyüklük! Ah, Tanrı! Romilayu, şişirilmiş, sahte büyüklükten bahsetmiyorum. Kibirden, şişine şişine ortalıkta dolaşmaktan bahsetmiyorum. Ama evreni içimizde taşıdığımıza göre, bir ufkumuz olmalı. Sonsuzlukla bağımız var. Sonsuzluk bizden üstümüze düşeni yapmamızı istiyor. Bu yüzden aramızdan bazıları bu kadar ucuz olmaya dayanamıyor. Benim de bir şey yapmam gerekiyordu. Belki evimden ayrılmamalıydım. Belki yeryüzünü öpmeyi öğrenmeliydim." (Şimdi öğrendim.) “Ama oradayken patlayacağımı sanıyordum, Ah Romilayu ah, o zavallı adama bütün kalbimi açabilseydim keşke. Bu ölüm beni parça parça etti. Bu kadar kötüsü hiç olmamıştı.</p>

  <p>“Ama elime bir fırsat geçsin, o tezgahçılara göstereceğim,” dedim.</p>

  <p>Romilayu sessizce kazmayı sürdürüyordu, sonra gözünü deliğe yasladı, “Ben görmek, sahip.”</p>

  <p>“Ne görüyorsun?”</p>

  <p>Sustu ve üstümden indi. Sırtımdaki tozları atmak için silkinerek ayağa kalktım, gözümü deliğe dayadım. Kralın cesedini yere uzatmışlar, üstüne deri bir kefen örtmüşlerdi. Kefenin baş tarafı aşağı kıvrıldığı için yüz hatları görünmüyordu. Kalçasını ve ayaklarını ince deri şeritlerle bağlamışlardı. Cesedin başında bekleyen Bunam’ın yardımcısı, kapının yanındaki bir taburenin üstünde uyuyordu. Bu oda da bizim oda gibi çok sıcaktı. Yanında iki sepet dolusu pişmiş tatlı patates vardı. Sepetlerden birine bir aslan yavrusu bağlanmıştı; bütün yavrular gibi kürkü benekliydi. İki ya da üç haftalık olmalıydı. Adam, arkalığı olmayan bir taburede oturmasına rağmen derin uykuya dalmıştı. Gevşek kollarını göğsüyle bacaklarının arasına sıkıştırmıştı, iri damarlı elleri neredeye yere değiyordu. Kin ve nefretle ürperdim, içimden “Seni namussuz. Görürsün sen,” dedim. Işığın tuhaf bir yansımasıyla derisi beyaz saten rengini almıştı; sadece burun delikleri ve buruşuk yanakları kara renkteydi. “Evini başına yıkacağım,” diye geçirdim içimden.</p>

  <p>“Evet Romilayu,” dedim. “Bu kez kafamızı kullanalım. Buradaki ilk gecemizde öteki adamın, benden önceki Sungo’nun cesedine yaptığımız gibi yapmayacağız. Plan yapacağız. Tahtın varisi benim. Kabileyi temsil edeceğim için bana dokunamazlar, bırakalım gösteriyi onlar sürdürsün. Dostumun ruhunu taşıyan aslan yavrusunu da bulmuşlar; hızlı davranıyorlar, bizim de elimizi çabuk tutmamız gerek. Biz onlardan daha hızlı davranmalıyız.”</p>

  <p>Sesimin tonu onu endişelendirmişti; “Sen ne yapmak sahip?”</p>

  <p>“Buradan tüyeceğim elbette. Bu halimizle Baventai’ye kadar yürüyebilir miyiz?”</p>

  <p>Soruma cevap vermedi ya da veremedi, bunun üzerine “Durum kötü galiba?” dedim.</p>

  <p>“Sen, hasta.”</p>

  <p>“Hıh. Sen yürürsen ben de yürürüm. Yola çıktığımda nasıl olduğumu biliyorsun. Dalga mı geçiyorsun? Sibirya’ya kadar ellerimin üstünde gidebilirim. Ayrıca, başka seçeneğimiz yok dostum. Böyle zamanlarda en iyi performansımı gösteririm Valley Forge<a href="#b21dn1" id="b21dn1b"><sup>(1)</sup></a> ruhu var bende. Kolay olmayacak, kabul. Yanımıza o tatlı patateslerden alacağız. İşe yarayacağına eminim. Beni yalnız bırakmayacaksın, değil mi?”</p>

  <p><span style="text-indent: 0.8em;">“Yo, hayır sahip. Onlar beni öldürmek.”</span><br /></p>

  <p>“O halde rahat ol,” dedim. “O amazonların bütün gece uyanık kaldıklarını sanmıyorum. Yirminci yüzyıldayız, ben istemezsem kimse beni kral yapamaz. Kimse o haremden korkup kaçtın diyemez. Ama Romilayu, görevi istiyormuş gibi davranmak daha akıllıca. Kılıma bile dokunamazlar. Bana zarar verirlerse cehennem azabı çekerler. Dahası, bu ıssız topraklarda yiyecek ve silah olmadan iki yüz, üç yüz mil yürüyecek kadar ahmak olmadığımızı düşüneceklerdir.”</p>

  <p>Kararlılığımı gören Romilayu korkuyla baktı. “Birbirimizden ayrılmamalıyız,” dedim, “Birkaç hafta sonra beni boğazlasalar, ki bu hiç ihtimal dışı değil, hiçbir şey için söz veremem; sana ne olacak? Sırlarını saklamak için seni de öldürürler. Grun-tu-molani’n güçlü mü? Yaşamak istiyor musun, evlat?”</p>

  <p>Horko aniden kapıda görününce cevap veremedi. Horko gülümsüyordu, ama davranışları daha resmîydi. Bana Yassi diye hitap etti ve kocaman kırmızı dilini gösterdi; sıcak güneşin altında uzun zaman yürüdüğü için kendini serinletme ihtiyacı duymuştu belki ama ben bunu bir saygı gösterisi olarak aldım. “Nasılsın, Bay Horko?”</p>

  <p>Çok memnun oldu ve işaret parmağını başının üstünde tutarak belinden yukarısıyla eğildi. Vücudunun üst kısmında her zamanki gibi dar bir deri zırh vardı ve kırmızı saray giysisini giymişti. Suratı şişmişti, kulakları kırmızı taşlı küpelerin ağırlığıyla sarkıyordu. Bana gülümsüyordu, bense kısık gözlerle ona baktım. Ondan nefret ediyordum, ama yapabileceğim bir şey olmadığı için nefretimi saklayıp kurnaz bir bakışla onu süzdüm ve “Sen şimdi kral. Roi Henderson. Yassi Henderson,” deyince “Evet Horko,” diye cevap verdim, “Dahfu için çok üzüldük, öyle değil mi?”</p>

  <p>“Ah, çok üzüldük. Dommage,<a href="#b21dn2" id="b21dn2b"><sup>(2)</sup></a>” dedi, Lamu'dayken öğrendiği birkaç kelimeyi satmaya bayılıyordu.</p>

  <p>İnsanoğlu hâlâ riyakârlıkla zaman kaybediyor, diye düşündüm. Böyle şeyler için vaktin çok geç olduğunu anlamıyorlar. “Artık Sungo yok. Sen Yassi.”</p>

  <p>“Evet öyle.” Romilayu’ya “Bu beyefendiye Yassi olduğum için çok mutlu olduğumu, benim için büyük bir onur olduğunu söyle,” dedim. “Ne zaman başlıyoruz?”</p>

  <p>Romilayu onun sözlerini tercüme ederek kurt kralın ağzından çıkıncaya kadar beklememiz gerektiğini söyledi. Daha sonra kurt minik bir aslana dönüşecek ve bu aslan yavrusu Yassi olacaktı.</p>

  <p>“Domuzlar da işin içinde olsaydı kabile kralı değil, imparator olurdum” dedim ve kendi sözlerimden buruk bir haz aldım. Keşke Dahfu da duyabilseydi, diye düşündüm. “Bay Horko’ya onur duyduğumu söyle,” dedim. Kalın suratını eğerek gülümserken kulağındaki taşlar yine olta kurşunu gibi sarktı; o an kafasını büküp koparmak için neler vermezdim. “Rahmetli kral benden daha büyük, çok daha iyi bir adamdı, yine de görevimi elimden geldiği kadar iyi yapmaya çalışacağım. Parlak bir geleceğimiz olduğuna inanıyorum. Ülkemi terk etmemin başlıca nedeni orada yapacak bir şey bulamamamdı, böyle bir fırsatı çoktandır bekliyordum.” Konuşurken yüzüm kızarıyordu ama bu kızarıklık samimiyetimin deliliymiş gibi davranıyordum. Bu ölü evinde daha ne kadar bekleyeceğiz?”</p>

  <p>“Üj, dört gün sahip.”</p>

  <p>Tamam?" dedi Horko. “Çok değil. Sen evlenmek, loutes les leddy.”<a href="#b21dn3" id="b21dn3b"><sup>(3)</sup></a> Parmaklarını onar onar açarak kaç kadın olduğunu gösterdi; toplam altmış yedi karım vardı.</p>

  <p>"Sen hiç merak etme,” dedim.</p>

  <p>Beni çantada keklik saydığını gösteren şatafatlı hareketlerle ayrıldıktan sonra Romilayu’ya “Bu gece buradan gidiyoruz,” dedim.</p>

  <p>Romilayu sessizce bana baktı, üst dudağı çaresizlikten daha da uzamıştı.</p>

  <p>"Bu gece,” diye yineledim. “Ay ışığı kuvvetli. Dün gece telefon rehberi okuyacak kadar parlaktı. Bu köye geleli bir ay oldu mu?”</p>

  <p>“Evet sahip. Biz ne yapmak?”</p>

  <p>"Gece yarısı bağırmaya başlayacaksın. Bir yılanın ya da başka bir şeyin beni ısırdığını söyleyeceksin. Kösele adam ve iki amazon ne olduğunu anlamak için buraya gelecekler. Kapıyı açmazlarsa başka bir plan yapacağız. Ama kapı açılırsa... Bu taşı alacaksın -anlıyor musun?- ve kapının menteşesine sokup kapanmamasını sağlayacaksın. Bu bize yeter. Şimdi, bıçağın nerede?”</p>

  <p>“Bıçak bende kalmak, sahip.”</p>

  <p>“Ben onsuz da yaparım. Evet, bıçak sende kalsın. Pekâlâ, iyice anladın mı? Dışarıdaki canilere sesleneceksin, Sungo Yassi’yi ya da adım her neyse onu yılan soktu diye bağıracaksın. Ayağı hızla şişiyor diyeceksin Taşı yerleştirmek için kapının yanında bekle.” Tam olarak ne yapacağını gösterdim.</p>

  <p>Gece oldu, düşüncelerimin her akşam yükselen ve gece yarısına kadar süren ateşimden etkilenmemesi için konsantre olmaya, yeni planlar yapmaya çalışıyordum. Ölü evinin boğucu atmosferi, kralın cesedini görmek için önce bir gözümü, sonra ötekini duvardaki yarığa yapıştırarak geçirdiğim saatler durumumu daha da zorlaştırıyor, bir de sanrılarla uğraşmak zorunda kalıyordum. Bazen kefenin kıvrımının altından kralın yüz hatlarını gördüğümü hayal ediyordum. Ama bu daha çok zihinsel bir yanılgı, bir... bir rüyaydı. Kafamın düzgün çalışmadığını o zaman anladım. Gece ilerlerken, ateşin etkisiyle dağların, putların, sığırların ve aslanların, iri kalçalarıyla kara derili kadınların, amazonların, kralın suratının ve hopodaki kulübenin görüntüleri zihnime teklifsizce girip çıkmaya başlayınca bunu daha çok fark ettim. Ama sonuna kadar dayandım ve eyleme geçmek için seçtiğim vakti, ayın doğmasını bekledim. Romilayu hiç uyumadı. Duvara sırtını vererek oturduğu köşeden sabit bakışlarla bakmaya devam etti. Ona ne zaman baksam bir çift gözle karşılaşıyordum.</p>

  <p>“Fikir değiştirmek, sahip?” diye bir iki kez sordu.</p>

  <p>“Hayır. Hayır değiştirmedim.”</p>

  <p>Vaktin geldiğine karar verince göğüs kemiğimi çatırdatan güçlü, derin bir nefes aldım. Bütün kemiklerim ağrıyordu. “Haydi!” dedim Romilayu’ya. Yan odadaki adam derin uykuda olmalıydı, gecenin başlangıcından beri oradan bir tıkırtı bile gelmemişti. Romilayu’yu kucakladım ve kazdığımız deliğe doğru kaldırdım. Kollarımın arasında tutarken vücudundaki titremeyi hissedebiliyordum. Romilayu önce kesik kesik, sonra daha yüksek sesle seslenmeye başladı, ben de arkasından inliyormuş gibi sesler çıkardım. Biraz sonra Bunam’ın adamı uyandı. Ayak sesleri duydum, duvara yaklaşmış olmalıydı. Romilayu titrek bir sesle “<i>Yassi k'muti!</i>” <span style="text-indent: 0.8em;">diyordu. Artçılar Dahfu’yu ölü evine taşırken k’muti dediklerini duymuştum. K'muti - ölüyor. Kulaklarına ulaşan son sözcük bu olmalıydı. "<i>Wunnutu zazai k'muti. Yassi k'muti.</i>” Zor bir dil değil; ben de çabuk öğreniyordum.</span></p>

  <p>Kralın odasının kapısı açıldı ve Bunam'ın adamı bağırmaya başladı.</p>

  <p>"İki asker kadın çağırmak, sahip,” dedi Romilayu.</p>

  <p>Onu indirdim ve yere uzandım. “Taşı al,” dedim. “Kapıya git ve gerekeni yap. Buradan çıkamazsak bizi bir ay bile yaşatmazlar.”</p>

  <p>Kapıdaki meşale ışığı amazonların derhal geldiğini gösteriyordu; bu sırada en tuhafıma giden şey, kalbimdeki cinayet duygusunun beni sakinleştirmesiydi. Bunam’ın ince suratlı adamını elime geçirip gebertmek düşüncesi bana merhem gibi geliyordu. “Hiç olmazsa onun hakkından gelmiş olurum,” diye düşünüyordum. Planımı uygulamaya koyup, ürkmüş ve halsiz kalmış gibi sesler çıkarmaya başladım - bu sesleri çıkarırken şeytanca bir zevk aldım; gerçekten halsizleştiğimi hissediyordum ama Bunam’ın adamıyla karşılaşınca eski gücüme kavuşacağımı biliyordum. Kapıdaki kalaslardan birini yerinden çıkardılar. İçeriye yansıyan ışıkta Bunam'ın adamı beni bir köşede bacağımı tutmuş, kıvranırken gördü. Sürgü indi, amazonlardan biri kapıyı itmeye başladı. Canım yanıyormuş gibi “Taşı al!” diye bağırdım, meşalenin aydınlığında, Romilayu'nun taşı aynen ona anlattığım gibi menteşenin altına geçirdiğini, bu arada amazonun mızrağının sivri ucunu onun çenesinin altına dayadığını gördüm. Romilayu gerileyerek bana doğru yaklaştı Meşalenin yükselen alevinden iri kıvılcımlar saçılıyor, sinsi bir is odaya yayılıyordu. Ayaklarından tutup kaldırınca amazon bir çığlık attı. Mızrağının ucu duvarı sıyırdı, Romilayu'nun kafasına değmemesi için dua ettim. Kadının kafasını duvara çarptım. Bu şartlar altında dişi olduğu için özel muamele yapacak değildim. Ateş söndü ve kapı hızla kapandı, ama menteşedeki taş sayesinde kapının kenarına parmaklarımı geçirebildim. Öteki amazonla Bunam’ın adamı dışarıdan çekmeye çalıştılar, ama bir hamleyle kapıyı yerinden söktüm. Sessiz çalışıyordum. Gecenin serinliğinde bir anda kendimi toparladım. Önce bir komando numarası çektim ve elimin kenarıyla ikinci amazona vurdum. Sert darbeyle sersemleyen kadın yere devrildi. Bütün bunlar sessizlik içinde olup bitiyor, hasımlarım benden fazla gürültü çıkarmıyorlardı. Sonra, ölü evinin arkasına kaçan adamın peşine düştüm. Üç adımda yakaladım ve saçlarından kavradım. Yükselen ayın altında yüzümü iyice görsün diye, bir kol uzaklığında havaya kaldırdım ve hırıldamaya başladım. Saçlarını avucumun içinde sıkıca tuttuğum için yüzünün bütün derisi yukarı çekilmiş, çekik gözlü bir kara deriliye benzemişti. Boğazına sarılıp sıkmaya başladım, bu sırada Romilayu bana doğru koşup “Hayır sahip, hayır!” diye haykırdı.</p>

  <p>“Boğacağım bu herifi.”</p>

  <p>“Öldürmek yok, sahip.” “Bana karışma,” diye bağırdım ve Bunam’ın adamını saçlarından indirip kaldırmaya başladım. “Asıl katil o. İçerideki kral onun yüzünden öldü.” Ama Bunam’ın büyücüsünün boğazını sıkmayı bıraktım. Beyaza boyalı bedenini kafasından tutarak salladım. Hiç sesi çıkmadı.</p>

  <p>“Öldürmek yok,” dedi Romilayu, içtenlikle. “Bunam peşimizden gelmek yok.”</p>

  <p>“Kalbimde cinayet var Romilayu,” dedim.</p>

  <p>“Sen benim dost, sahip?”</p>

  <p>“Pekâlâ, birkaç kemiğini kırarım ben de. Seninle bir anlaşma yapalım,” dedim. “Üstümde hakkın var. Evet, benim dostumsun. Ama Dahfu ne olacak? O da dostum değil miydi? Peki, kemiklerini kırmayacağım. Yalnızca döveceğim.”</p>

  <p>Ama dövmedim. Bizi kapattıkları odaya fırlattım, iki amazonu da oraya sürükledim. Romilayu mızraklarını aldı, kapıyı sürgüledik. Sonra diğer odaya geçtik. Ay iyice yükselmişti, her şey açık seçik görünüyordu. Romilayu yerden tatlı patates sepetini aldı, ben kralın yanına gittim.</p>

  <p>“Biz gitmek sahip?"</p>

  <p>Kefenin altına baktım. Yüzü sıcaktan şişmiş, hatları bozulup çarpıklaşmıştı. Ona çok büyük sevgi duymama rağmen başımı çevirmek zorunda kaldım. “Hoşçakal kral,” dedim. Oradan uzaklaştım.</p>

  <p>Son anda aklıma bir şey geldi. Bize tükürüp duran aslan yavrusunun bağını çözdüm ve kucağıma aldım.</p>

  <p>“Sen ne yapmak?"</p>

  <p>“Bu hayvan da bizimle geliyor,” dedim.</p>

  <p>&nbsp;</p>

  <p class="dipnot"><a href="#b21dn1b" id="b21dn1"><sup>(1)</sup></a> ABD bağımsızlık savaşında George Washington komutasındaki koloni birliklerinin kamp kurduğu yer. Burada çetin doğa koşulları altında bir kış geçiren ordu, sonunda zafere ulaştı - (ç.n.)<br /></p>

  <p class="dipnot"><a href="#b21dn2b" id="b21dn2"><sup>(2)</sup></a> Fr. Zayiat. (ç.n.)<br /></p>

  <p class="dipnot"><a href="#b21dn3b" id="b21dn3"><sup>(3)</sup></a> Fr. Bütün kadınlar. (ç.n.)<br /></p>
</body>
</html>
