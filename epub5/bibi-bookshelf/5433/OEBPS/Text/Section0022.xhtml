<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XXII</h1>

  <p>Romilayu’nun şiddetli itirazlarına rağmen tırnaklarını etime batıran, ince sesiyle hırıldayan minik yavruyu göğsüme bastırdım. “Kral da bizimle gelmesini isterdi. Dinle, onun da bir şekilde varlığını sürdürmesi gerekiyor. Anlıyor musun?” Ay ışığıyla aydınlanan ufuk son derece net görünüyordu. Bu manzara düşüncelerimi toparlamamı sağladı. Dağların doruklarından üstümüze güçlü bir ışık yayılıyordu. Otuz mil uzunluğunda engebeli araziden oluşan kaçış yolumuz önümüzde uzanıyordu. Romilayu, hayvanın beni Dahfu’dan ayıran düşmanımın yavrusu olduğunu düşünüyordu sanırım. “Bak," dedim, “senin hatırın için o adamı öldürmedim. Onun canını bağışladımsa... Romilayu, gevezelikle vakit kaybetmeyelim. Bu hayvanı bırakamam, bırakmayacağım da. Dinle, onu miğferimde taşıyabilirim. Gece ihtiyacım olmayacak.” Gece esintisi ateşime de iyi geliyordu.</p>

  <p>Romilayu pes etti, ay ışığının yansıttığı gölgelerin arasında hoplayıp sıçrayarak koyağın yamacından yukarı doğru yürümeye başladık. Baventai’ye en kısa sürede ulaşmak amacıyla, hopo’yu köyle bizim aramızda bırakan çizgi boyunca dağlara doğru tırmandık. Yavru aslanla arkadan koşturuyordum; gece boyunca iki misli güç harcadık, sabahın ilk ışıklarıyla yirmi mil kadar yol yürümüştük.</p>

  <p>Romilayu olmasa Baventai’ye kadar süren on günlük yolun iki gününe bile dayanamazdım. Suyun nerede olduğunu, hangi kökleri ve böcekleri yiyebileceğimizi o biliyordu. Dördüncü gün tatlı patatesler tükendi, otların arasında kökler, solucanlar, kurtlar aramaya başladık. “Hava Kuvvetlerinde hayatta kalma uzmanı olabilirdin," dedim. “Senin gibisini bulamazlar" da dedim. “Sonunda Aziz Yahya gibi çekirge yiyorum. Çölde haykıranın sesiyim ben.”’<a href="#b22dn1" id="b22dn1b"><sup>(1)</sup></a>&nbsp;Ama yanımızda bakmam ve doyurmam gereken bir aslan yavrusu vardı. Daha önce böyle bir külfetle karşılaşan olmuş mudur, bilmiyorum. Kökleri ve böcekleri avucumun içinde bıçakla ezip hamur haline getiriyor, minik yavruyu elimle besliyordum. Gündüzleri miğferimi başıma geçirmem gerektiğinden hayvanı koltuğumun altına alıyordum, bazen de yular takıp koşturuyordum. Miğferimin içinde, pasaportum ve cüzdanımla birlikte uyuyor, derileri kemiriyordu, sonunda çoğunu parçaladı. Ben de evraklarımla dört adet binlik banknotu iç donumda taşımaya başladım.</p>

  <p>Çöken yanaklarımda sakallarım çeşitli renklerde uzamaya başladı; yürüyüş sırasında çoğunluk, aklımı kaçırmış gibi, sayıklayarak ilerliyordum. Yavruya Dahfu adını vermiştim, Romilayu yiyecek ararken yere çöküp onunla oynardım. Kafam yerinde olmadığından Romilayu'ya yardım edecek halde değildim. Yine de temel meselelerde zihnim son derece açıktı. İç donumla oturup larvaları ve karıncaları yerken aslan gölgeme uzanırdı, benimle müthiş bir uyum içinde olan hayvanı okşar, özlü sözler ve şarkılar söylerdim; “Fais do-do,” “Pierrot,” “Malbrouck sen va-t’en guerre,” “Nut Brown Maiden,” ve “Spanish Guitar” gibi yuvaya giderken ve okulda öğrendiğim birçok şarkıyı hatırlayabiliyordum. Aslan ayaklarımın arasında yuvarlanır, bacaklarımı tırmalardı. Ama böceklerle ve köklerle sağlıklı beslendiği söylenemezdi Ben öleceğinden korkuyordum, Romilayu ise bu ihtimale seviniyordu. Ama şansımız yaver gitti. Mızrakları yanımıza almıştık, Romilayu birkaç kuş avlamayı başardı. Bulanık anılarımın arasında, bize çok yaklaşan vahşi bir hayvanı öldürmemiz de var, onun etini yediğimize eminim.</p>

  <p>Nihayet onuncu gün (Romilayu söylemese bilemeyecektim, günleri şaşırmıştım) Baventai’ye ulaştık. Sıcaktan dilimiz damağımız kurumuştu, kayaların üstünde sıcaktan kavrulan kasaba bize vaha gibi göründü. Duvarlar yumurta akı beyazlığındaydı, toprak yoldan yukarı doğru yürürken kendilerine özgü giysileriyle esmer Araplar bizi izliyorlardı. Yavru Dahfu'nun yularından tutmuş, gördüğüm herkese, kafaları sarıklı sessiz erkeklere, sadece gözleri görünen kadınlara, kara derili, saçlarındaki yağlar güneşin altında eriyen çobanlara iki parmağımı açarak Churchill’in zafer işaretini yapıyor, hayatta kalmanın sevinciyle gırtlağımdan çatlak, gülmekle ağlamak arası sesler çıkarıyordum. “Bandoyu getirin,” diyordum, “Müzik başlasın.” Kısa süre sonra iki büklüm olup yere çöktüm ama Romilayu’dan küçük hayvanıma bakacağına söz vermesini istedim. “Benim için Dahfu neyse, bu da odur,” dedim. “Lütfen ona bir şey olmasın Romilayu, yoksa mahvolurum. Seni tehdit etmiyorum ihtiyar. Çok halsizim, sadece yalvarıyorum.”</p>

  <p>Romilayu endişeye gerek olmadığını belirterek “Okkay sahip,” dedi.</p>

  <p>“İstersen yalvarırım da,” dedim. “Düşündüğüm gibi bir adam değilmişim.”</p>

  <p>“Bir şey soracağım, Romilayu...” Kasabadaki evlerden birinde yatağa uzanmıştım, Romilayu yanımda yere çökmüş, hayvanı kucağına almıştı. “Bu vadedilen bir şey mi? Başlangıçla son arasında, vadedilen bir şey mi?”</p>

  <p>“Hangi vaat, sahip?”</p>

  <p>“Çok açık bir şey söylüyorum. Vadedilen bir şey değil mi? Nedenden söz ediyorum Romilayu, bütün olup bitenlerin nedeninden. Son nefese kadar ertelenebilir. Ama adalet var. Adaletin olduğuna inanıyorum, bunun vadedildiği kesin. Ama ben düşündüğüm gibi değilmişim.”</p>

  <p>Romilayu beni teselli etmeye çalıştı, ona “Teselliye gerek yok,” dedim. “Uykudan uyandım, kendime geldim. Çocukların şarkıları uyandırdı beni. Bilmek istediğim şey, neden herkesin bunun için mücadele etmek zorunda kaldığı, çünkü hiçbir şey, bu uykudan uyanma meselesi kadar mücadeleyi gerektirmiyor.</p>

  <p>Mücadele edeceğimize acı çekiyoruz. Yakıcı acılar, doğurgan acılar.” Aslanı, kana susamış düşmanımızın yavrusunu göğsüme bastırdım. Halsiz ve yorgundum, Romilayu'ya çıkışmaktan başka bir şey elimden gelmiyordu. “Yüzümü kara çıkarma ihtiyar dostum,” demek istiyordum, aslında.</p>

  <p>Sonra hayvanı almasına izin verdim, bir süre uyuyup rüyalar gördüm, ya da uyumuyordum da, herhangi bir evin karyolasına uzanmıştım, gördüklerim de rüya değil sanrılardı. Kendime ve Romilayu’ya sürekli, Lily’e ve çocuklara dönmem gerektiğini tekrar edip durdum; onları, özellikle de Lily’i görmeden kendimi huzurlu hissetmeyecektim. Çok fena sıla hasreti çekiyordum. Evren nedir? diyordum. Büyüktür. Biz neyiz? Küçüğüz. Bu yüzden en iyisi beni seven bir eşin beklediği evime dönmek. Gerçekten sevmiyorsa, seviyormuş gibi yapıyorsa bile bu da hiç yoktan iyiydi. Her halükârda, ona karşı sevecen duygular taşıyordum. Çeşitli hallerini hatırlıyordum; söylediği bazı şeyler, insan şunun için değil bunun için, kötülük değil iyilik için, ölüm için değil yaşam için yaşamalı gibi kuramları kulaklarımda çınlıyordu. Ama ne söylediği o kadar önemli değildi sanırım, istediği kadar vaaz versin, onu sevmekten vazgeçemezdim. Romilayu sık sık yanıma geliyordu, hezeyanlarımın arttığı zamanlarda kara suratı, bütün darbelere dayanmış kurşun geçirmez cam gibi görünüyordu.</p>

  <p>Birçok kez ona “Ritimden kaçamazsın Romilayu,” dediğimi hatırlıyorum. “Ne yapsan kaçamazsın. Sol el sağ eli kavrar, nefes alırsın, nefes verirsin, sistol&nbsp;<a href="#b22dn2" id="b22dn2b"><sup>(2)</sup></a>&nbsp;diyastole<a href="#b22dn3" id="b22dn3b"><sup>(3)</sup></a>&nbsp;cevap verir, avuçlar alkış tutar, ayaklar birbiriyle dans eder. Ve mevsimler Yıldızlar ve ötekiler. Gelgitler vesaire. Bunlarla uzlaşman gerek, uzlaşmazsan kaybedersin. Karşı koyarsan kazanamazsın. Bu böyle devam eder. Ritimden kaçış yok, Romilayu. Bir ceset gibi geçirdiğim günlerin üstüme gelmemesini, beni rahat bırakmasını isterdim. Kötü şeylerin geri gelmek gibi bir alışkanlığı var, dünyanın en kötü ritmi budur işte. İnsanın kötü benliğinin kendini yinelemesi, bildiğim en koyu ıstırap budur. Devamlılıktan ka<span style="text-indent: 0.8em;">çamıyorsun. Ama Kral değişmem gerektiğini söylemişti. Acı çeken tiplerden olmamalıyım. Ya da Lazarus'lardan. Çimenler benim kuzenlerim olmalı. Romilayu, Ölüm bile kaç ölü olduğunu bilmiyor. Nüfus sayımı yapamaz. Ama bu ölüler gitmeli. Bizi kendileri hakkında düşünmeye zorluyorlar. Ölümsüzlüğe özeniyor, içimizde yaşıyorlar. Ama artık sırtım ağrıyor. Bu yükü çekemeyeceğim. Haksızlık bu - grun-tu-molani’ye ne olacak?” Bana küçük yavruyu gösterdi. Bütün zorluklara göğüs germiş, hatta bir parça büyümüştü.</span></p>

  <p>Baventai'de geçirdiğim birkaç haftadan sonra iyileşmeye başladım. Rehberime “Evet evlat,” dedim, “yavru hâlâ küçükken yola çıksam iyi olacak. Yetişkin bir aslan olmasını bekleyemeyiz, öyle değil mi? Bu haliyle bile Birleşik Devletlere sokmak kolay olmayacak.”</p>

  <p>“Hayır, hayır. Sen çok hasta sahip.”</p>

  <p>“Evet, formumun zirvesinde değilim. Ama bunu da atlatacağım. Önemsiz bir hastalık. Onun dışında gayet iyiyim.”</p>

  <p>Romilayu çok karşı çıktı ama sonunda onu beni Baktale’ye götürmeye ikna ettim. Orada bir pantolon satın aldım, misyoner merkezinde dizanterimi kontrol altına almaya yetecek kadar sulfa verdiler. Birkaç gün sonra kendimi daha iyi hissettim. Etiyopya’daki Harar şehrine doğru yola çıktık, jipi Romilayu kullanıyor, aslan yavrusuyla ben arkada bir battaniyeye sarılmış uyuyorduk. Yolculuk altı gün sürdü. Harar’da Romilayu’ya birkaç yüz dolarlık hediyeler aldım. Jipi çeşitli malzemelerle tıka basa doldurdum.</p>

  <p>“Dönüş yolunda İsviçre’ye uğrayıp küçük kızım Alice’i ziyaret etmeyi planlıyordum,” dedim. “Ama sanırım çok iyi görünmüyorum, çocuğu korkutmanın alemi yok. En iyisi bu işi başka zamana bırakmak. Hem yavru aslan da yanımda olacak.”&nbsp;</p>

  <p>“Sen onu götürmek?”</p>

  <p>“Benim gittiğim her yere o da gidecek,” dedim. “Romilayu, bir gün seninle yine karşılaşacağız. Dünya eskisi kadar büyük değil. Bir adamın yerini bulmak zor değil, yeter ki hayatta olsun. Sana adresimi vermiştim. Bana yaz. O kadar üzülme. Kimbilir, bir dahaki karşılaşmamızda üstümde beyaz boyayla görebilirsin beni. Benimle gurur duyacaksın. Senden tedavi ücreti almayacağım.”</p>

  <p>“Sen çok zayıf sahip, gitme,” dedi Romilayu.</p>

  <p>Ben de en az onun kadar kederlenmiştim.</p>

  <p>“Dinle Romilayu, ben ölümsüzüm. Doğa beni öldürmek için elinden geleni yaptı. En büyük cezaları verdi. Ama gördüğün gibi karşındayım.”</p>

  <p>Ama çok güçsüz olduğumun farkındaydı. İnce bir iplikle bağlanacak haldeydim.</p>

  <p>Son kez vedalaştıktan sonra, aslanımla Harar sokaklarında dolaşırken arkamdan geldiğini, belirli bir mesafeden beni izlediğini fark ettim. Ayaklarım titriyordu, sakalım Mormonlarınki gibi uzamıştı; yularından tuttuğum yavru aslanla kral Menelik’in sarayını ziyaret ederken, çalı süpürgesi saçlarıyla Romilayu, yüzünde korku ve endişeyle, yere düşersem yardımıma koşmak için köşeden beni izliyordu. Onun iyiliği için görmemiş gibi yaptım. Uçağa binerken gözleri hâlâ üstümdeydi. Uçak Hartum’a gidiyordu, aslanı bir hasır sepete koyup yanıma almıştım. Jip iniş pistinin hemen yanına park edilmişti. Romilayu direksiyondaydı ve benim için dua ediyordu. Dev bir kerevit gibi kollarını açmıştı, benim güvenliğim ve esenliğim için elinden geleni yaptığını biliyordum. “Romilayu!” diye haykırarak ayağa kalktım. Yolculardan bazıları küçük uçağı devireceğimden korkmuş gibi bana baktılar. “O kara derili adam hayatımı kurtardı,” dedim.</p>

  <p>Havalandık ve sıcak gölgelerin üstünde uçmaya başladık. Yerime oturdum, aslanı sepetinden çıkarıp kucağıma aldım.</p>

  <p>Hartum'da konsolosluk memurları bana zorluk çıkardı. Aslana itiraz ediyorlardı. Birleşik Devletlerde hayvanat bahçelerine hayvan satarak para kazanmayı iş haline getirenler olduğunu, işlemleri doğru yaptırmazsam aslanın karantinaya alınacağını söylediler. Veterinere götürüp birkaç aşı yaptırmaya itirazım yok dedim. “Ama bir an önce eve dönmek istiyorum. Hastayım, gecikmeye gelemem.” Adamlar başımdan çok şey geçtiğinin belli olduğunu söylediler. Yolculuğum hakkında ağzımı aradılar, bütün eşyamı nasıl kaybettiğimi sordular. “Sizi hiç ilgilendirmez,” dedim. “Pasaportum geçerli, öyle değil mi? Yeterli param da var. Büyük babamın babası siz ciğersizlerin en tepesindeydi, sizin gibi özel okullarda okumuş, ceketini iliklemeden dolaşmayan soğuk nevalenin teki de değildi. Hepiniz aynısınız. Tüm ABD vatandaşlarının salak ve moron olduğunu düşünürsünüz. Sizden tek isteğim işlemleri hızlandırmanız. Evet, kıtanın içlerine kadar gittim, çok şey gördüm. Bazı temel konuları yakından inceledim, ama sizin sefil merakınızı gidermeye hiç niyetim yok. Büyükelçiniz gelse, ona bile anlatmam.”</p>

  <p>Bundan hoşlanmadılar. Odada otururken bana yine titreme geldi. Aslan, adamlardan birinin masasına çıktı, tel zımbaları yere devirdi, giysilerini ısırdı. Beni bir an önce başlarından savmaya karar verdiler ve o akşam Kahire’ye giden uçağa bindim. Oradan Lily’e telefon ettim. “Benim, bebeğim.” Ağlıyordum. “Pazar günü eve dönüyorum.” Çok heyecanlandığında yüzünün giderek soluklaştığını, bebek teni gibi olduğunu biliyordum, cevap vermeden önce dudaklarını beş altı kez oynatmış olmalıydı. “Eve dönüyorum bebeğim,” dedim. “Tane tane konuş, mırıldanma.” “Genel” dediğini duydum, sonra dünyanın bu yarısındaki bütün dalgalar, hava, su, yeryüzünün kılcal damarları aramıza girdi. “Hayatım, daha iyi bir insan olmaya karar verdim. Yetti artık.” Onun söylediklerinin iki ya da üç kelimesini ancak duyabiliyordum. Uzaydan gelen tuhaf çığlıklar aramıza giriyordu. Sesi heyecanlıydı, bir ara sevgiden söz ettiğini duydum, yine doğruları yanlışları sayıp döktüğünü, beni eve çağırdığını tahmin ettim. “Fosforlu bir sarışına yakışmayacak kadar ince çıkıyor sesin,” deyip duruyordum. O beni duyabiliyordu. “Pazar günü Idleweed’de olacağım. Donovan'ı getir,” dedim. Donovan babamın gayrimenkullerinin mutemetliğini yapan yaşlı bir avukattı. Şimdi seksen yaşında olmalıydı. Aslan konusunda ondan hukuki yardım isteyecektim.</p>

  <p>Bütün bunlar çarşamba günü olup bitti. Perşembe günü Atina uçağına bindik. Akropolis'i mutlaka görmek istiyordum. Bir araba kiralayıp yanıma rehber aldım, ama hâlâ hastaydım ve kafam karışıktı, ne gördüğümü anlamadan gezip dolaştım. Yularından tuttuğum aslan yanımdaydı, Baktale’de aldığım bir safari takımın dışında üzerimde Afrika’da giydiğim botlar ve miğfer vardı. Sakalım çok uzamıştı, bir yanı beyazdı ama arasından sarılar, kırmızılar, karalar, morlar fışkırıyordu. Elçilikteki memurlar pasaportumdaki resmime uyması için sakalımı kesmemi önerdiler. Oralı olmadım. Akropolis’e kadar gittik, yüksek bir tepede sarı, kemiğimsi, gül kurusu bir şeyler gördüm. Herhalde çok güzel bir şey olmalıydı. Ama otomobilden çıkacak gücü kendimde bulamadım, rehber teklif dahi etmedi. Zaten pek az konuşuyor, neredeyse hiçbir şey söylemiyordu; ama gözlerinden ne düşündüğü okunuyordu. “Her şeyin bir nedeni var,” dedim ona.</p>

  <p>Cuma günü Roma’daydım. Bordo rengi kadife bir takım elbise, Bersagliere<a href="#b22dn4" id="b22dn4b"><sup>(4)</sup></a>&nbsp;tüyleri olan bir dağcı şapkası, gömlek ve iç çamaşırı aldım. Bu alışveriş dışında odamdan çıkmadım. Via Veneto’da yanımda bir aslanla yürümeye pek hevesli değildim.</p>

  <p>Cumartesi başka uçak bulamadığım için Paris ve Londra üzerinden uçtuk. Her iki şehir de bende hiçbir merak uyandırmıyordu. Yolculuğun en ilginç bölümünü okyanusun üstünden geçerken yaşadım. Kuraklıktan yeni çıkmışım gibi denizin kıyıları yalayan sularına, Atlantiğin sonsuzluğu çağrıştıran derinliğine bakmaya doyamadım. Derinlik beni mutlu ediyordu. Pencere kenarında, bulutların arasında oturuyordum. Deniz soluk ve tatsız bir akşamüstü güneşiyle kabarmıştı. Kurşun rengi, engin, kaynaşan suların üzerinde uçuyorduk.</p>

  <p>Diğer yolcular bir şeyler okuyorlardı. Şahsen hiç anlamadığım bir şeydir bu. Uçakta oturup nasıl bu kadar kayıtsız olabilir insan? Onlar elbette benim gibi Afrika’dan gelmiyorlardı; medeniyetle bağlarını hiç kesmemişlerdi. Paris ve Londra’dan kalkıp ellerinde kitaplarıyla göklere yükselmişlerdi. Ama ben, Henderson, kızgın suratım, kadife takımım ve Bersagliere tüylerimle -bu yeni ve heyecanlı yolculukta tanıdık bir eşyaya ihtiyacı olacağını düşünerek miğferimi sepete, aslanın yanına koymuştum- sulara, sıradağlara yukarıdan bakıyormuş hissi veren bulutlardan gözümü alamıyordum. Sonsuz cennetin sarayları&nbsp;<span style="text-indent: 0.8em;">gibi görünüyorlardı. (Ama sonsuz değiller, işin özü de burada; hepsi biçimden ibaret, hiçbiri kalıcı gerçeklik değil; Dahfu'yu bir daha kimse görmeyecek; bir zaman sonra beni de kimse görmeyecek; ama görme eyleminin bileşenleri herkese verilmiş: su, güneş, hava ve yeryüzü.)</span></p>

  <p>Gergin olduğumu gören hostes beni sakinleştirmek için elime bir dergi tutuşturdu. Ondan et ve süt istediğim için küçük Dahfu'nun bagaj bölmesinde olduğunu biliyordu, sürekli yerimden kalkıp uçağın arkasına gidip gelmem yolcuları rahatsız ediyordu. Anlayışlı bir kızdı, sonunda ona açıldım ve aslan yavrusunun benim için çok önemli olduğunu, onu karımla çocuklarıma götürdüğümü söyledim. “Çok yakın bir dostumun armağanı,” dedim. O dostun gizemli bir şekilde yeniden vücut bulmuş hali olduğunu da açıklayabilirdim. Rockford, Illinois’li bir kızdı. Yaklaşık yirmi yılda bir yeryüzü genç kızlarını tazeler. Bilmem anlatabiliyor muyum. Yanaklarında gençliğe özgü o kusursuz hatlar vardı; saçları dalgalı ve altın sarısıydı. Beni dinlerken bembeyaz dişleriyle gülüyordu. Lokum gibi, dünya tatlısı bir kızdı. Tanrı onun kalçalarını bağışlasın. Bacaklarını bağışlasın. Üniformasının manşetlerinde kaybolan küçük yumuşak parmaklarını bağışlasın. Altın kalbini bağışlasın. Tam bir fındık kurduydu, Orta Batı'nın genç kadınlarında çok rastlanan flörtöz ve dostça bir havası vardı. “Bana karımı hatırlatıyorsun,” dedim. “Aylar var ki onu görmedim.”</p>

  <p>“Ya? Kaç ay oldu?”</p>

  <p>Bunu söyleyemezdim, çünkü tarihleri karıştırmıştım. “Eylülde miyiz?” diye sordum.</p>

  <p>Çok şaşırdı, “Gerçekten bilmiyor musunuz? Önümüzdeki hafta Şükran Gününü kutlayacağız.”</p>

  <p>“O kadar oldu mu! Kayıt tarihini kaçırdım. Bir dahaki sömestiri beklemem gerekecek. Dinle, Afrika’da hastalandım, nöbet geçirdim ve günleri karıştırdım. Çok derinlere inince böyle şeylerin olması normal, öyle değil mi evlat?”</p>

  <p>Ona evlat demem hoşuna gitti.</p>

  <p>“Okula mı gidiyorsunuz?”</p>

  <p>“Kendimize döneceğimize, çarpıklıklar ve devasa sorunlar üretmekle meşgulüz. Ama bunların üstesinden gelebiliriz. Öyle değil mi? Kurtuluş gününü beklerken?”</p>

  <p>“O hangi gün, Bay Henderson?”</p>

  <p>“Şarkıyı bilmiyor musun?” dedim. “Dinle, hatırladığım kadarını söyleyeceğim.” Uçağın arka bölmesindeydik, bir yandan küçük Dahfu’ya yemek veriyordum. <i>“And who shall abide the day of his coming (The day of His coming)? And who shall stand when He appeareth (when He appeareth)?”</i><a href="#b22dn5" id="b22dn5b"><sup>(5)</sup></a></p>

  <p>“Handel mi bu?” dedi. “Rockford College’da Mesih oratoryosunu dinlemiştim.”</p>

  <p>“Doğru,” dedim. “Akıllı bir kızsın. Edward adında bir oğlum var, bu caz salgını çocuğun beyin hücrelerini öldürdü.” Bir yandan aslanı elimle beslerken devam ettim, “Gençliğimde çok uyurdum. Birinci sınıftaki yolcunuz gibi uyur, uyanır, tekrar uyurdum.” Burada şunu açıklamam gerek; özel lüks bir odası olan dev bir <i>stratocruiser</i> ile uçuyorduk, hostesin elinde biftek ve şampanyayla o odaya girip çıktığını görmüştüm. Adam yol boyunca dışarı çıkmadı. Kız ünlü bir diplomat olduğunu söyledi. “Bu kadar para ödediğine göre adamcağız kendini uyumak zorunda hissetmiş olmalı. O mevkideki bir adamın uykusuzluk çekmesi ayıp olurdu doğrusu. Karımı görmek için neden sabırsızlanıyorum, biliyor musun tatlım? Artık uykudan uyandığıma göre ne olacağını merak ediyorum Çocuklar da var tabii. Galiba onları da çok seviyorum.”</p>

  <p>“Neden galiba dediniz?”</p>

  <p>“Evet, galiba. Göreceğiz. Tuhaf arkadaşlar edinmeyi adet haline getirmiş bir aileyiz. Oğlum Edward’ın kovboy kıyafetli bir şempanzesi vardı. Daha sonra Kaliforniya’da az daha küçük bir fok balığını evlat edinecektik. Sonra kızım yolda bir bebek bulup eve gelirdi. Elinden almak zorunda kaldık tabii. Onun yerine bu aslanı vermeye çalışacağım. Umarım kabul eder.”</p>

  <p>Hostes “Uçakta küçük bir çocuk var,” dedi. “Aslanla oynarsa belki morali düzelir. Çok üzgün görünüyor.”</p>

  <p>“Nasıl bir çocuk?”</p>

  <p>“Annesiyle babası Amerikalı. Boynunda hikâyesini anlatan bir yazı var. Hiç İngilizce bilmiyor. Farsça konuşuyor.”</p>

  <p>“Devam et,” dedim,</p>

  <p>“Babası İran'da petrol işinde çalışmış. Çocuğu İranlı dadılar büyütmüş. Babasını kaybetmiş, Carson City, Nevada'daki büyükbabasının yanına gidiyor. Idleweed'de birilerine teslim edeceğim.”</p>

  <p>“Zavallı çocuk,” dedim. “Buraya getir de ona aslanı göstereyim.”</p>

  <p>Çocuğu gelirdi. Yüzü bembeyazdı, lastik askılı kısa pantolon ve koyu yeşil kazak giymişti. Çocuk birden yüreğime işledi. Bir insan yüreğinize nasıl düşer bilirsiniz; soğuk bir sonbahar sabahı dalından düşen, kırağı çalmış bir elma gibi. “Buraya gel ufaklık,” dedim ve eline uzandım. Hostese “Küçük bir çocuğu tek başına dünyanın öte yanına göndermek akıl kârı değil,” dedim. Yavru Dahfu’yu sepetinden çıkarıp ona verdim. “Ne olduğunu anladığını sanmıyorum, belki de kedi zannetti.”</p>

  <p>“Ama hoşuna gitti.”</p>

  <p>Gerçekten de hayvana dokununca çocuğun kederi azaldı, ben de biraz oynamasına izin verdim. Koltuklarımıza döndüğümüzde çocuğu yanıma aldım, ona dergideki resimleri göstererek eğlendirmeye çalıştım, yemeğini yedirdim. Gece bastırınca kucağımda uyuyakaldı, hostes kızdan aslanımla ilgilenmesini istedim, çünkü artık yerimden kıpırdayamıyordum. Kız aslanın da uyuduğunu söyledi.</p>

  <p>Yolculuğun bu kısmında hafızam bana cömert davranmaya başladı. Bazı şeyleri çok iyi hatırlıyordum, bu da büyük fark yaratıyordu. Uzun bir hayat sürmek o kadar da kötü bir şey değil. İnsan geçmişi kurcalayınca yararlı şeyler bulabiliyor. Önce patatesi ele aldım. Zehirli de olabilen patlıcangiller familyasındandır. Sonra, hırıldamanın domuzların tekelinde olmadığını düşündüm.</p>

  <p>Bu düşünceler beni ağabeyim Dick’in ölümünden sonra, on altı yaşında bıyığı terlemiş bir yeniyetme olarak evden ilk kez ayrıldığım, üniversiteye başladığım günlere götürdü. Evden ayrılmamın nedeni bizim ihtiyarın yas tutmasının dayanılmaz hale gelmesiydi. Güzel bir evimiz var, adeta bir sanat eseri. Doksan santim kalınlığında taş zemin üzerine inşa edilmiş, tavanların yüksekliği neredeyse altı metre. Pencereler üç metre yüksekliğinde ve yere kadar uzanır; eski tip buzlu camlar sayesinde ışık evin her yerine yayılır. Odalara benim bile bozmayı başaramadığım bir huzur atmosferi hâkimdir. Bir kusuru var; modernlikten çok uzak. Dışarıdaki hayata hiç benzemiyor, bu yüzden de yanıltıcı bir havası var. Ayrıca umrumda değildi, ev Dick’e kalsa hiç üzülmezdim. Ama bizim ak sakallı ihtiyar, Dick Adirondacks’da dolmakaleme ateş edip Yunanlının kahve otomatını deldiğinde, soyumuzun tükendiğine inanmıştı bir kere. Dick de ailenin diğer üyeleri gibi geniş omuzlu, kıvırcık saçlıydı. Issız dağlarda boğulup gitti, babam da bana baktıkça daha çok kederlendi.</p>

  <p>Gücünü kaybetmekte olan mutsuz bir ihtiyar, biraz canlanmak, hayat bulmak için öfkelenmeye ihtiyaç duyabilir. Bunu şimdi anlıyorum. Ama on altı yaşında, babamla son kavgam patlak verdiğinde bilemezdim. O yaz elimde bir alev makinesi, eski arabaları parçalayıp hurdalarını satmakla meşguldüm. Evden üç mil kadar ötede bir yerdeki bu hurdalığın tek ustası ve efendisi bendim. Bedensel çalışma ruhuma da iyi geliyordu. Bütün yaz arabaları söküp parçalamaktan başka bir şey yapmamıştım. Her yanım gres yağına, araba pasına bulanmıştı, alev makinesi gözlerimi kamaştırmış, vücudumda yanıklar oluşmuştu. Çamurluklardan, akslardan, motor parçalarından tepeler yaptım. Dick'in cenazesinden sonra da gidip hurdalıkta çalıştım. Akşam eve döndüm, arka bahçede hortumla yıkandım; ihtiyar sarmaşıkların yeşil karanlığında belirdiğinde kafamdan dökülen soğuk suyun etkisiyle hızlı hızlı soluyordum. Bir köşede, daha sonraları yıktığım bakımsız bir meyve bahçesi vardı. Her yanımdan sular akıyordu, hava uzay kadar soğuktu. İhtiyar bana öfkeyle bağırmaya başladı. Su başımın üstünde kabarcıklar oluştururken, içim, anayoldan getirdiğim kaza yapmış arabaları parçalamakta kullandığım alev makinesi kadar sıcaktı. Babam duyduğu acıyı bana yansıtarak küfretmeye başladı. Her zaman dikkatle seçtiği kelimeleri bir kenara bıraktığına göre, gerçekten kızmıştı. Onu teselli etmediğim için sanırım, bana küfrediyordu.</p>

  <p>Böylece oradan ayrıldım. Niagara Şelalesi'ne kadar otostop yaptım. Niagara'da manzarayı seyrettim. Suların görkemi beni büyüledi, iyileştirdi. Sonradan bir yangında kül olan <i>Maid of the Mists</i>'e gittim, Rüzgâr Mağarasını ve diğer yerleri gezdim. Oradan Ontarioya geçtim ve bir lunaparkta iş buldum. Kucağımda Amerikalı-İranlı çocuğun başı, altımda karanlık bir hayatın hüküm sürdüğü Atlantik okyanusu, dört güçlü pervane bizi eve götürürken hatırladıklarımın çoğu bunlardı.</p>

  <p>Ontario’daydım, ama eyaletin neresinde olduğumu hatırlamıyorum. Parkın içinde bir lunapark vardı, Hanson, oranın idarecisi olan adam, yatmam için ahırda bir yer gösterdi. Geceleri sıçanlar bacaklarımın arasında koşuşturur, yulaf çuvallarını didiklerlerdi. Sabahları gün sökerken, yüksek irtifalarda karanlık sona erince gökyüzünü kaplayan mavi ışıkta, atlara su verme işine başlanırdı. Yoğun bir nemle yüklü bu gece mavisinde zenciler atları almaya gelirlerdi.</p>

  <p>Ben Smolak’la çalışırdım. Bu kahverengi ayıyı az daha unutuyordum; onunla aynı adı taşıyan sahibi, kumpanyasıyla birlikte çekip gitmiş, Hanson'un eline kalmıştı. Terbiye edilmesi gerekmiyordu, fazla yaşlı olduğu için sahibi onu başından atmıştı. Bu terk edilmiş yaratık zamanla çürümüş, yosun tutmuştu; tek bir dişi kalmadığından, dişlerinin olması gereken yerlerde kara çukurlar vardı. Hanson bu pejmürde hayvandan yararlanmanın bir yolunu bulmuştu. Bisiklet sürmesi için terbiye edilmişti, ama artık bunu yapamayacak kadar yaşlıydı. Tavşanlarla aynı kaptan yemek yer, yemekten sonra emzikli bir şişeden bebek gibi süt içerdi. Ama hâlâ yapabildiği bir şey vardı, burada ben devreye giriyordum. Mevsimin sona ermesine bir ay kalmıştı; bu bir ay boyunca her gün, Smolak’la ben kalabalık bir seyirci topluluğu önünde lunaparkın hız trenine bindik. Zavallı hayvanla ben, yanyana, günde iki kez bu gösteriyi yaptık. Rayların en tepesine çıkıp aniden inişe geçerken, sert kavislerle virajları alıp tekrar yükselir ve tekrar hızla inerken birbirimize tutunurduk. En tepeden düşmeye başlarken bir çaresizlik hissi bizi yakınlaştırır, birbirimizi kucaklar, yanaklarımızı birleştirirdik. O bir yandan inleyip ağlar, ben başımı onun çektiği acılarla ve uzun bir hayatın çileleriyle yıpranmış, acınası, rengi solmuş kürküne bastırırdım. Smolak bazen altını ıslatırdı. Ama onun dostu olduğumu biliyordu ve beni pençelemeye kalkmadı. Yanımda kuru sıkı doldurulmuş bir tabanca taşıyordum ama hiçbir zaman ihtiyacım olmadı. Hatırladığım kadarıyla Hanson’a şuna benzer bir şeyler söyledim; “Biz bir elmanın iki yansıyız. Smolak terk edildi, ben de bir Ishmael'im.”<a href="#b22dn6" id="b22dn6b"><sup>(6)</sup></a>&nbsp;Ahırda uzanırken, Dick’in ölümünü ve babamı düşünürdüm. Ama zamanımın çoğunu atlardan çok Smolak'la geçirdim, bu zavallı yaratıkla çok yakınlaştık. Sözün kısası, domuzlar hayatıma girmeden çok önce bir ayı beni derinden etkiledi Eğer beden ruhun aynasıysa, görünen şeyler görünmeyenlerin karşılığıysa, Smolak ve ben terk edilmiş iki yoldaş, kalabalıkları güldüren iki soytarı iken, bir yandan da iki ruh kardeşi olmayı başardıysak -o beni biraz ayılaştırdıysa, ben de (kimbilir?) onu biraz insanlaştırdıysam- demek ki domuzların karşısına boş bir sayfa olarak çıkmamıştım. Derinlerimde bir yerde bir iz bıraktığı kesin. Dahfu da bunun farkına varmış mıydı acaba?</p>

  <p>Bu da böyle oldu. Hayatımda kâr hanesine yazdığım her şeyi bir tek şeye, sevgiye borçluyum. O hız treni ucuz sarı metalden rayların en tepesinden dipsiz bir kuyu gibi görünen zemine doğru hızla inerken, sonra tekrar uçsuz bucaksız maviliklere yükselirken (ah o mavilik, yeryüzüne hayat veren gazların bir araya geldiği o ince kılıf ve o kılıfın içinde olup bitenler!), sivilceli kırmızı suratlarıyla Kanadalı köylü çocukları bizi izlerken, Smolak ve ben o yaldızlı vagonlarda dehşet içinde birbirimize sarılırdık. Onun aşınmış, zamanın hor davrandığı kürküne başımı gömer, gözlerimi kapardım. O beni kollarına alır ve rahatlatırdı. İşin güzel yanı, beni hiç suçlamazdı. Çok şey görmüştü ve o devasa kafasının bir yerinde, hayal yolunun düz bir çizgi izlemediğine kanaat getirmişti.</p>

  <p>Sabaha kadar sürse de, Lily’e bunu anlatacağım, diye geçirdim içimden.</p>

  <p>Yanma Farsça kelimelerden başka bir şey almadan Nevada'ya seyahat eden kucağımdaki çocuğa gelince - o hâlâ ardında bir zafer bulutu bırakarak ilerliyordu. Tanrı bilir ya, ben de benimkini elimden geldiğince peşimden sürüklemiştim, sonunda solmuş, sakil, gri bir sise dönüşmüştü. Ama ben onun ne olduğunu hep biliyordum.</p>

  <p>Hostes “Şunlara bakar mısınız,” dedi, çocuğun uyanık olduğunu o zaman anladım. İki gri göz bana doğru döndü, beyazları kocamandı - yeni bir hayatın belirtisi. Taze bir ışık vardı bu gözlerde. Ve kadim bir güç. Bunun <i>ilk kez olduğuna</i> beni kimse inandıramaz.</p>

  <p>“Birazdan inişe geçiyoruz,” dedi genç kız.</p>

  <p>“Ne diyorsun. New York'a bu kadar çabuk mu geldik? Karıma beni öğleden sonra almasını söylemiştim.”</p>

  <p>“Hayır, burası Newfoundland, yakıt için iniyoruz. Gün ağarmak üzere. Görebiliyor musunuz?”</p>

  <p>“Aylardır kavurucu sıcakla boğuşuyorum, dışarıdaki buz gibi havayı içime çekmek için neler vermezdim,” dedim, “Beni anlıyor musun?”</p>

  <p>“Sanırım bunu ayarlayabiliriz.”</p>

  <p>Uçağın burnu aşağı döndü ve alçalmaya başladık, tam bu sırada, güneşin doğduğu taraftan, deniz yüzeyine yakın bulutların üstüne kırmızı bir ışık çaktı. Bir anlık bir parıltıydı bu, sonra bulutlar yeniden gri ışığa gömüldü, dağların buzdan zırhları suyun yeşil kıpırtılarıyla birleşti, uçak piste inerken gri gökyüzünün altında bembeyaz ve kuru bir manzara bizi karşıladı.</p>

  <p>Çocuğa “Dışarı çıkacağım, benimle yürür müsün?” dedim. Farsça cevap verdi. “O halde gidiyoruz,” dedim. Battaniyeyi açtım, koltuğunda doğrulan çocuğun üstüne örttüm. İyice sarmaladıktan sonra kollarımın arasına aldım. Hostes birinci sınıftaki görünmez adama kahve götürüyordu.</p>

  <p>“Hazır mısınız? Paltonuz nerede?” diye sordu.</p>

  <p>“O aslandan başka eşyam yok. Ama önemli değil. Çocukluğum dağlarda geçti. Zor şartlara alışkınım.”</p>

  <p>Kapı açıldı, çocuğu kucakladım, merdivenlerden inerek sonsuz bir kışın hüküm sürdüğü donmuş toprağa ayak bastım. Öyle derin bir nefes aldım ki her yanım katıksız bir sevinçle titredi; soğuk İtalyan kadife takımın içine işliyordu, sakalımdaki kıllar nefesimin nemiyle bir anda kaskatı kesildi. Çölde giydiğim süet botlarla buzun üstünde kayarak koştum. Çoraplarım botların içinde taş kesilmişti. Çocuğa “Derin nefes al,” dedim. “Yetimliğin acısı yüzünü bembeyaz yapmış. Bu havayı solu evlat, yüzüne biraz renk gelsin.” Onu göğsüme yasladım. Benimle birlikte düşmekten hiç korkmuyor gibiydi. Onu kollarımda tutmak bana ilaç gibi geldi; hava da öyle, o da bir merhemdi. Idleweed’de Lily’e kavuşacak olmamın mutluluğu buna eklendi. Ve aslan, o da bu mutluluğa dahildi. Uçağın parlak metal gövdesinin etrafını, yakıt kamyonlarının arkasını kısa adımlarla koşarak turladım. Karanlık yüzler içerden bana bakıyordu. Görkemli, dev pervanelerin dördü de hareketsizdi. Harekete geçme sırasının bana geldiğini düşündüğümden sanırım, gri kutup sessizliğinin saf beyaz örtüsünde, sıçrayarak, zıplayarak, koştum, koştum, koştum.</p>

  <p>&nbsp;</p>

  <p><a href="#b22dn1b" id="b22dn1"><sup>(1)</sup></a>&nbsp;İncil, Yuhanna, 1:23.</p>

  <p><a href="#b22dn2b" id="b22dn2"><sup>(2)</sup></a>&nbsp;Kalp kasının kasılması. (ç.n.)</p>

  <p><a href="#b22dn3b" id="b22dn3"><sup>(3)</sup></a>&nbsp;Kalp kasının gevşemesi. (ç.n.)</p>

  <p><a href="#b22dn4b" id="b22dn4"><sup>(4)</sup></a>&nbsp;İtalyan Kraliyet Ordusu'nda, karatavuk tüylü şapkalarıyla tanınan bir askeri birlik (ç.n.)</p>

  <p><a href="#b22dn5b" id="b22dn5"><sup>(5)</sup></a>&nbsp;Onun geleceği güne kim dayanabilir? O belirince kim durabilir? Tevrat, Malaki, 3:2. (ç.n.)</p>

  <p><a href="#b22dn6b" id="b22dn6"><sup>(6)</sup></a>&nbsp;Tevra'a göre Hz. İbrahim'in evlatlıktan reddettiği oğlu. (ç.n.)</p>
</body>
</html>
