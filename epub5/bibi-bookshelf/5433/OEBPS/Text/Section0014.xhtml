<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XIV</h1>

  <p>Bu güç gösterisinden sonra bulutlar gökyüzünü kaplayınca fazla şaşırmadım. Kaşlarımın altından bulutların yaklaşmasını izledim. Bu başarıyı kendi haneme yazmaktan çekinmedim.</p>

  <p>Üstümüzden ilk bulut geçerken kral Dahfu’ya “Ah, bu gölge ilaç gibi geldi,” dedim. Locasının üstündeki gölgelik mavi ve mor kurdelelerden oluşuyordu, ipek şemsiyeler de vardı, ama bunlar cafcaflı görüntünün içinde kayboluyordu. Doğudan gelen bulut bize gölge yapmakla kalmadı, bu şenlikli renkleri de pastele dönüştürdü. Çok güç harcamıştım, ama şimdi sessizce oturuyordum. İçimdeki şiddet yatışmış gibiydi. Ama Wariri’Ier hâlâ onuruma tezahürat yapıyor, neşeyle birbirlerinin üstüne atılarak bayraklar sallıyor, ziller, çanlar çalıyorlardı. Sevinmekte haklıydılar. Başarım için özel muamele istemiyordum, kişisel kazanç peşinde değildim. Kabilenin ne yaptığıyla fazla ilgilenmiyormuş gibi orada, boğucu sıcakta oturmaya devam ettim.</p>

  <p>“Bakın kimler gelmiş?" dedim. Gelen Bunam’dı. Locanın önünde durdu, elleri yapraklar, çimenler, çam kozaları ve çiçeklerle doluydu. Yanında İtalyan stili garnizon şapkasıyla, Dahfu’nun tanıştırıldığımızda elini sıkmam için ısrar ettiği, general ve amazonların lideri olduğunu söylediği iri yapılı kadın vardı Bu kadının arkasına deri yelekti başka asker kadınlar di<span style="text-indent: 0.8em;">zilmişti. Kralla kafatası oyununu oynayan, yüzündeki yaldızlar parıldayan uzun boylu kadın arkalarda bir yerdeydi. O amazonlardan biri değildi, ama önemli bir karakterdi, yüksek rütbeliydi ve hiçbir tören o olmadan tamamlanmış sayılmazdı. Bunam’ı, sorgucuyu, gülümserken görmek pek hayra alamet değildi, bana teşekküre mi geldiğini, yoksa o yaprakları, çiçek kolyeleri yeni bir şey istemek için mi getirdiğini merak ettim. Kadınların ellerinde de garip şeyler vardı. İkisi, paslı demir çubukların ucunda kafatasları taşıyordu, ötekilerde ise uçlarından deri şeritler sallanan tuhaf sineklikler vardı. Ama kavrayış biçimlerinden bunları sinek kovmak için kullanmadıklarını anladım. Bunlar küçük kırbaçlardı. Davulcular kraliyet locasının önünde toplandı, yine bir şamataya başlayacaklarını ve kraldan komut beklediklerini tahmin ettim.</span></p>

  <p>Bunam’a, amazonlara, antika şapkalı generale değil, doğrudan bana bakan Dahfu’ya “Ne istiyorlar?” diye sordum. Ötekiler de bana bakıyordu. Krala değil, bana doğru yaklaşıyorlardı. Eğri değneğiyle yerden bitip Romilayu ile beni pusu yerine gönderen rahip, kösele derili melek-adam en önde, Bunam’ın yanında duruyordu. Hepsi de gözlerinin bütün karanlığını, beklentisini, vahşiliğini, gücünü üstüme çevirmişlerdi. Ben ise yarı çıplak öylece serilmiş, harcadığım güçten sonra biraz rahatlamaya çalışıyordum ve hâlâ derin derin nefes alıyordum. Beni delecekmiş gibi bakan bu kara gözlerden endişe etmeye başladım. Kral, Mummah’la güç mücadelesine girmenin bazı sonuçları olacağını söylemişti. Ama yenilmemiştim. Hayır, parlak bir başarı kazanmıştım.</p>

  <p>“Benden ne istiyorlar?” dedim Dahfuya.</p>

  <p>Aslına bakılırsa o da bir vahşiydi. Uzun kurdelesinden belki de babasının kafatası sarkıyordu ve insan dişleriyle süslü, geniş kenarlı bir şapkası vardı. En küçük bir zayıflık belirtisinin mahvına neden olacağını bilen bir adamdan nasıl merhamet bekleyecektim ki? Yani eğer niyeti iyi değilse, törenine burnunu sokan bir yabancıya yapılacak kötülükleri önleyeceğini düşünmek için bir neden yoktu. İstese, kalabalığı üstüme salabilirdi. Ama o, kafasında bir taç gibi duran şapkasının yumuşak kadife gölgesinde etli dudaklarını araladı ve “Dinleyin, Bay Henderson,” dedi. “Size bir haberimiz var. Mummah’ı kaldırıp diğer tanrıların yanına götüren kişi, Wariri’lerin yağmur kralı unvanını alır. Bu unvanın bir adı da Sungo’dur. Siz artık Sungo’sunuz Bay Henderson, bu yüzden yanınıza geliyorlar.”</p>

  <p>Güvensiz ve ihtiyatlı bir sesle, “Anlayacağım dilde söyleyin. Ne demek istiyorsunuz?” diye sordum, içimden, “Tanrıçalarını kaldırmamın karşılığı buymuş demek,” dedim.</p>

  <p>“Bugünden itibaren Sungo’sunuz.”</p>

  <p>“Buna sevinmeli miyim, yoksa üzülmeli miyim bilmiyorum. Açık konuşmak gerekirse, biraz tedirgin oldum. Bu adamlar bir iş üstündeler. Nasıl bir iş bu? Dinleyin, Majesteleri, beni satmayacağınızı umuyorum. Anlıyor musunuz? Benden hoşlandığınızı sanmıştım.”</p>

  <p>Parmaklarını yere bastırarak hamakta sallanmayı bıraktı ve bana yaklaştı. “Sizden hoşlanıyorum,” dedi. “Şu ana dek yaptıklarınız bu duygumu azaltmadı, aksine çoğalttı. Neden endişe ediyorsunuz? Onların Sungo’su oldunuz. Bunu kabul edin ve onlara katılın.”</p>

  <p>Neden bilmiyorum, ama o anda Dahfu'ya çok da güvenemedim Sizden tek isteğim var,” dedim. “Kötü bir şey olursa karıma bir not iletmeme izin verilmesini istiyorum. Basit bir not, ona sevgilerimi ileteceğim ve veda edeceğim, iyi bir eş olduğunu söyleyeceğim. Hepsi bu kadar. Bir de, Romilayu’ya zarar vermeyin. O hiçbir şey yapmadı.” Komşularımın, mesela bir partide. şöyle konuştuklarını duyar gibiydim; <i>“Henderson, kocaoğlan, sonunda boyunun ölçüsünü aldı. Nasıl, duymadınız mı? Afrika'nın ortalarında kayboldu. Büyük olasılıkla yerlilere kabadayılık etti ve cezasını buldu. Çöplüğü boyladı, iyi de oldu. Gayrımenkulleri üç milyon eder diyorlar. Kaçığın teki olduğunun farkındaydı sanırım, cinayetten yakayı sıyırdığı için insanları hor görüyordu, içi bozuktu." “Sizin içiniz bozuk, hergeleler.” “Hep aşırıya kaçardı.” “Dinleyin baylar, aşırıya kaçtığım tek şey yaşama isteğimdi. Hayattaki her şey<span style="text-indent: 0.8em;">e ilaç muamelesi yaptım - tamam, peki! Neyiniz var şirin çocuklar? Hiçbir şey anlamıyor musunuz? Yeniden dirilmeye inanmıyor musunuz? İlla da tükenip gitmeli mi insan?”</span></i></p>

  <p>“Ah, Henderson,” dedi kral. “Ne kadar şüphecisiniz. Sizin ya da yardımcınızın zarar göreceğini nereden çıkardınız?”</p>

  <p>“O halde neden bana öyle bakıyorlar?"</p>

  <p>Bunam, kösele çoban ve barbar zenci kadınlar.</p>

  <p>“Korkmanızı gerektiren en ufak bir şey yok,” dedi Dahfu, bu tuhaf Afrikalı kral. “Size zarar vermeyecekler, hayır, hayır. Kuyuları ve sarnıçları temizlerken başlarında olmanızı istiyorlar. Buraya bu amaçla gönderildiğinizi söylüyorlar. Ha ha, Bay Henderson, halkın bağrında olmanın imrenilecek bir şey olduğunu söylemiştiniz. İşte siz de halkın bağrındasınız.”</p>

  <p>“Evet ama ben nasıl davranacağımı bilmiyorum. Siz öyle doğmuşsunuz.”</p>

  <p>“Nankörlük etmeyin, Henderson. Sizin de bir şey için doğduğunuz çok açık.”</p>

  <p>Evet, hakkını vermeliydim. Bu garip, farklı şekiller alan, kireçli beyaz taş ayaklarımın altındaydı. Bu taşın da bir dünyası vardı, belki birden fazla dünya, dünya içinde dünyalar, bir rüyalar dizisi. Beyzbol yayınlarında maç arasında işitilen parazitler ve bağrışlar yükseldi. Sorgucu arkamdan yaklaşıp miğferimi çıkardı, sert bakışlı iri yapılı general de biraz uğraştıktan sonra ayakkabılarımı çıkardı. Sonra, itiraz etmeme meydan vermeden kısa pantolonumu çıkardı. Yolculuğun izlerini taşıyan kirli külotumla kalmıştım. Bu kadarla da kalmadılar, Bunam beni otlar ve yapraklarla süsledi, general üstümdeki son kumaş parçasına asıldı. “Hayır, hayır,” diye itiraz ederken külotum dizlerime kadar inmişti bile. En kötüsü başıma gelmişti, çırılçıplaktım. Tek giysim hafifçe esen rüzgârdı. Yapraklarla üstümü örtmeye çalıştım. Kurumuştum, sersemlemiştim, yanıyordum, ağzım kendi kendine hareket ediyordu; çıplak yerlerimi ellerimle ve yapraklarla kapadım ama Tatu, amazon general parmaklarımı çekti ve avucuma o çok şeritli kırbaçlardan birini bıraktı. Giysilerim alınınca mahvolduğumu, utançtan öleceğimi düşünmüştüm. Ama amazon elini sırtıma koydu ve beni ileri doğru itti. Kalabalık “Sungo, Sungo, Sungolay,” diye haykırmaya başladı. Evet, bu bendim, Sungo Henderson. Koşmaya başladık. Bunam’ı, Dahfu’yu, tören alanını geride bıraktık, köyün dar sokaklarına girdik. Keskin taşlar ayaklarımı deliyordu, sersemlemiş bir halde, bağırsaklarımda bir dehşet duygusuyla koşan bir yağmur rahibiydim. Hayır, kraldım, yağmur kral. Amazonlar bağrışıyor, üst perdeden, tok ve kısa hecelerle haykırıyorlardı. İri, kel, narin kafalar, açık ağızlar, o kelimelerin gücü ve şiddeti - sıkıca ilikledikleri kısa deri giysileriyle o muhteşem kadınlar! Koşuyorlardı. Ben de bu çıplak koşucuların arasındaydım, ben de çırılçıplaktım, önümden ve arkamdan yapraklar, sarmaşıklar savruluyordu, sıcak taşların üstünde ayaklarım yanarak dansediyordum. Zaman zaman da bağırmam gerekiyordu. Bana talimat veren general Tatu ağzını açarak yüzünü benimkine yaklaştırıyor, ben de onunla birlikte “Ya-na-bu-ni-ho-no-mum-mah!” diye haykırıyordum. Yolumuzun üstüne çıkan birkaç yaşlı adam kadınların hışmına uğrayıp kaçıştı, seyrek yaprakların arasındaki çıplak bedenimin onları korkuttuğu açıktı. Biz koşarken, demir çubukların üstündeki kafatasları da bizimle birlikte geliyordu. Köyde bir daire çizdik ve darağaçlarının olduğu yere kadar geldik. Darağaçlarına ölüler asılmıştı, her birinin başına akbabalar toplanmıştı, sallanan kafaların altından geçtim, suratlarına bakacak vaktim yoktu, şimdi çok hızlı koşuyorduk ve zor bir parkura girmiştik; nefes nefese kendime, Nereye gidiyoruz? diye soruyordum. Bir hedefimiz vardı, bu, sığırların su içtiği büyükçe bir havuzdu; kadınlar hoplayıp zıplayarak, şarkılar söyleyerek beni oraya sürüklediler, aralarından on kadar kadın kendini üstüme attı. Beni kaldırıp fırlattılar, kendimi uzun boynuzlu birkaç inekle birlikte suyun içinde buldum. Suyun derinliği on beş santim kadardı, alttaki yumuşak çamur çok daha derinlere gidiyordu, kendimi suya bıraktım. Orada kalıp havuzun dibine gömülmemi beklediklerini düşündüm, ama kafatası taşıyıcılar demir çubuklarını bana uzattılar, bunlara tutunarak sudan çıkarıldım. Neredeyse beni çamurun içinde bırakmalarını dileyecektim, iradem o kadar zayıflamıştı. Öfkelenmek boşunaydı. Şaka yapar ya da dalga geçer gibi bir halleri yoktu. Her şeyi ciddiyetle ve içtenlikle yapıyorlardı. Üstümden çamurlar akıtarak havuzdan çıktım. Utancımı hiç değilse bu şekilde örtmeyi umuyordum, ince yapraklar, sarmaşıklar uçup gitmiş, her şey ortaya çıkmıştı. Sert yapılı bu kadınlar bana o gözle bakmıyorlardı. Hayır, oralı değildiler. Ama kırbaçları, kafa tasları ve silahlarıyla beni, yağmur kralı aralarına aldılar, üstüm başım batmış halde, kendimden geçerek eskisi gibi “Ya-na-bu-ni-ho-no-mum-mah!” diye bağırmaya başladım. Evet, işte karşınızda, Mummah’ı deviren adam, şampiyon, Sungo. ABD’den Henderson geliyor - Yüzbaşı Henderson, mor madalya sahibi, Kuzey Afrika, Sicilya, Monte Cassino vs. gazisi, devasa bir gölge, kanlı canlı bir adam, arayışlarının sonu yok, acınacak, kaba saba bir adam, köprüsü kırık yaşlı bir zengin, ölüme ve intihara meydan okuyor. Ey Göklerin hâkimleri! Ey lanetli güçler! Ah, gözlerim kararıyor! Sonunda çatlayıp öleceğim, beni tezeklerin arasına atacaklar, akbabalar karnımda yuva kuracak. Bütün varlığımla, “Merhamet! Merhamet edin!” diye haykırdım. Sonra “Hayır, adalet!” diye bağırdım. Sonra fikrimi değiştirdim ve “Hayır, hayır, hakikat, hakikat!” diye haykırdım. En sonunda, “Senin isteğin olsun!” dedim, “Benim değil, senin isteğin!”&nbsp;<a href="#b14dn1" id="b14dn1b"><sup>(*)</sup></a>&nbsp;Bu acınacak, kaba saba adam, bu yalpalayan kabadayı, hakikati öğrenmek için göklere sesleniyordu. İşitiyor musun?</p>

  <p>Bağrışarak, hoplayıp zıplayarak, etrafa dehşet salarak sokaklardan hızla geçtik, ayaklar toprağı tepiyor, davullar ve kafatasları tempoyu hızlandırıyordu. Bu arada yağmur bulutları gri, uzun gölgelerle gökyüzünü kaplamaya başlamıştı, ama şekilleri bir tuhaftı, kilise orglarının boruları ya da paleozoik zamanların okyanus amonitleri gibi sıkışık bir görünüşleri vardı. Amazonlar şişmiş boğazlarıyla bağırıp çağırmaya, inlemeye başladılar, onların heyecanına katılan ben, kim olduğumu hatırlamaya çalışıyordum. Ben. Bedenimde kuruyan çamur sıvalı yapraklarla ben. Yağmurun kralı. Bunun pek itibarlı bir paye olması gerektiğini anlamıştım, ama tam olarak ne olduğunu bilmiyordum.</p>

  <p>Ağırlaşan yağmur bulutlarının altından sıcak, karanlık bir rüzgâr esti. İsli bir kokusu vardı. Bunaltıcı bir havaydı, dokunaklı, boğucu, yapışkan, vıcık vıcık. Arzulu, kabarmış, ağır bir hava. Çok, çok ağırdı. Bir canlı gibi boşalmak ihtiyacındaydı. Ter içindeki general nefes nefeseydi; iri gözlerini devirdi ve koluyla beni ileriye doğru itti. Üstümdeki çamurlar kurumuş, topraktan bir giysiye dönüşmüştü. İçinde kendimi Vezüv yanardağı gibi hissediyordum; üst tarafım alevler içindeydi, damarlarımdaki kan da yukarıya doğru püskürmeye hazırlanıyordu. Kırbaçlar kuru, sinsi bir sesle ıslık çalıyordu, ne yaptıklarını merak ettim. Kesik kesik esen rüzgârdan sonra, tıpkı kavurucu bir ağustos günü trenler Grand Central’ın tünellerindeki sonsuz karanlığa girdiğinde olduğu gibi, her yeri koyu bir karanlık kapladı. Trendeyken hep gözlerimi kapardım.</p>

  <p>Ama şimdi kapayamıyordum. Yeniden, halkın bizi beklediği tören alanına koştuk. Bir türlü yağmayan yağmur gibi, kalabalığın sesi de bana ulaşmıyordu, sanki aramızda ince bir su bendi vardı. Dahfu’nun “Bay Henderson, sonunda bahsi kaybedeceksiniz,” dediğini işittim. Tekrar locasının önüne gelmiştik. Dahfu General Tatu’ya bir emir verdi, herkes dönüp tören alanına koştu - ben de, iri cüssemin bütün ağırlığına, ayaklarımdaki kesiklerin verdiği acıya rağmen diğerleriyle birlikte, adeta huşu içinde koşuyordum. Kalbim yerinden çıkacak gibiydi, başım dönüyordu, Edward’la birlikte kıyısında yürüdüğüm o Pasifik manzarasının ışıltısına benzer bir his içimi dolduruyordu. O zaman da her şey köpüren bir beyazlığa bulanmıştı, martılar ringa balıkları için kavga ediyor, yukarıdan büyük bulutlar geçiyordu. Beyaz taşların her biri ötekinden farklıydı, üstlerindeki insanlar ayaktaydı, kendinden geçmiş bir halde sıçrıyor, Mummah’ın büyük bulutlarının, patlamak üzere olan bu devasa amonitlerin baskısını üzerlerinde hissediyorlardı. Bir çılgınlık nöbetine tutulmuş gibiydiler. Çığlıklar bitmek bilmiyordu. Ve kafam, yağmur kralın kafası bütün bu çığlıkları içine alan bir kovandı. Hepsi bana doğru uçuşuyor, beynime giriyorlardı. Toprak ayaklarımın altında titrerken, bütün bu seslerin üstünden aslanların kükreyişini duyuyordum.</p>

  <p>Yanımdaki kadınlar dans ediyordu, tabii buna dans denirse. Zıplayıp hopluyorlar, kendilerini üstüme atıyorlardı. Hep birlikte tanrıların olduğu yere yaklaştık, Hummat ve Mummah diğerlerinin tepesinden bakıyorlardı. Bana son derece tatsız gelen bir şeyin parçası olmamak için yere uzanmak istedim; bu kadınlar, amazonlar, tanrı heykellerinin üstüne yürümeye, ellerindeki kısa saplı kırbaçlarla onlara vurmaya başladılar. “Durun!” diye haykırdım. “Yapmayın! Neyiniz var? Aklınızı mı kaçırdınız?” Simgesel bir kırbaçlama olsaydı ve tanrılara kalın deri şeritlerle hafifçe vursalardı anlardım. Ama heykellere büyük şiddet uyguluyorlardı, küçük heykeller darbelerin etkisiyle sağa sola devriliyor, daha büyük olanlarsa ifadelerini değiştirmeden, savunmasız, sıralarını bekliyorlardı. Karanlığın çocukları, amazonlar, fırtınalı havalardaki martılar gibi çığlıklar atıyorlardı. Sonunda yere uzanabildim. Anadan doğma yerde yatarken “Hayır, hayır, hayır!” diye haykırdım. Ama Tatu kolumu tuttu ve büyük çabayla beni dizlerimin üstüne kaldırdı. Şimdi yerde emekliyordum. Hâlâ kırbacı tutan elimi bir iki kere kaldırıp indirdim, böylece istemesem de yağmur kralın görevini yerine getirmiş oldum. “Bunu yapmayacağım, bana bunu yaptıramazsınız,” diyordum. “Ezin beni, öldürün. Karnımı deşin, ateşte pişirin!” Bu şekilde yerde kendimi korumaya çalıştım, ama bir kırbaç önce kafamın arkasında sonra yüzümde patladı, kadınlar kırbaçlarını her yana sallıyorlar, tanrıları, birbirlerini, bu arada da beni kırbaçlıyorlardı. Bu çılgınlığın ortasında, dizlerimin üstünde darbeleri savuşturmaya çalışıyordum, hayatımın tehlikede olduğu hissine kapıldım ve avazım çıktığı kadar haykırdım. Sonunda bir gök gürültüsü duyuldu.</p>

  <p>Soğuk bir rüzgâr kişneyerek üstümüzden geçtikten sonra bulutlar aralandı ve yağmur boşandı. İri damlalar her yanımda el bombası gibi patlıyordu. Az önce kırbaçlanan Mummah'ın yüzü şimdi gümüş su kabarcıklarıyla doluydu ve toprak çamurlaşmaya başlamıştı. Amazonlar ıslak bedenleriyle beni kucakladılar. Onları üstümden itemeyecek kadar sersemlemiştim. Hayatımda bu kadar çok su görmedim. Hollandalı asiler setleri açınca sular altında kalan Alva’nın adamları gibiydim. Bu yağmur selinde yanımdakileri göremiyordum. Dahfu’nun locasına doğru gitmek istedim, fırtınaya karşı durarak el yordamıyla beyaz taşları takip ettim. Romilayu’yla karşılaştım, tehlikeli biriymişim gibi benden uzak duruyordu. Fırtına saçlarını düzleştirmişti ve suratından korku okunuyordu. “Romilayu,” dedim, “lütfen dostum, bana yardım etmelisin. Ne halde olduğuma bir bak. Giysilerimi bul. Kral nerede? Herkes nereye gitti? Giysilerimi topla - miğferimi de,” dedim. “Miğferimi mutlaka bulmalıyım.”</p>

  <p>Çıplak halde ona tutundum, beni kralın locasına götürürken ayaklarım kaymasın diye iki büklüm oldum. Dört kadın yağmurdan korumak için Dahfu’nun üstüne bir örtü tutuyorlardı, hamağı da yükseltmişlerdi. Kralı götürüyorlardı.</p>

  <p>“Kral, kral,” diye seslendim.</p>

  <p>Üstündeki örtünün ucunu açıp geniş kenarlı şapkasının altından bana baktı. “Ne oluyor?” diye bağırdım.</p>

  <p>“Yağmur yağıyor," dedi.</p>

  <p>“Yağmur mu? Ne yağmuru? Tufan bu... Dünyanın sonu sanki...”</p>

  <p>“Bay Henderson,” dedi, “bize olağanüstü bir gösteri sundunuz, bunca yorulduktan sonra sizi biraz keyiflendirmemiz gerekiyor.” Yüzümdeki ifadeyi görünce ekledi, “Anlamadınız mı Bay Henderson, tanrılar bizi tanıyor.” Sekiz kadın omuzlarına aldıkları hamakla onu götürürlerken seslendi; “Bahsi kaybettiniz!”</p>

  <p>Toprak giysimin içinde, dev bir şalgam gibi kalakaldım.</p>

  <p>&nbsp;</p>

  <p class="dipnot"><a href="#b14dn1b" id="b14dn1"><sup>(*)</sup></a>&nbsp;“Göklerdeki Babamız...” diye başlayan, İncil’deki Tanrı Duası’ndan; “Gökte olduğu gibi, yeryüzünde senin isteğin olsun.” (Matta 6; 9-10).</p>
</body>
</html>
