<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XII</h1>

  <p>Küfrettim. “Beyin yıkamaktan farkı yok bunun,” dedim. Ve kendi kendime, ne yaparlarsa yapsınlar aklımı kaçırmayacağıma söz verdim. Daha önce de ölü gördüm, hem de pek çok. Savaşın son yılını Avrupa kıtasında on beş milyon ölüyle birlikte geçirdim, ama tek bir ölüyle karşı karşıya kalmak her zaman en kötüsüdür. Cesedin üstünde onu fırlatıp attığım yolun tozu vardı, buraya getirdiklerine göre onunla olan ilişkim bir sır olmaktan çıkmıştı, olduğum yerde kalıp olayların nasıl bir yön alacağını beklemeye karar verdim. Artık hiçbir şey yapamazdım. Romilayu, bir eli dizlerinin arasında, öteki buruşuk çenesinin altında, uyuyordu. Uyandırmam için bir neden yoktu. Onu cesetle birlikte kulübede bırakıp açık havaya çıktım. Kendimde ya da yaklaşan günde, ya da her ikisinde birden, bir tuhaflık hissediyordum. Bir süre sonra beni pençesine alacak olan ateşin ilk belirtileri olabilirdi. Bu tuhaf hisse, göğüs kafesimde bir canlılık ya da özlem duygusunu anımsatan bir kaşıntı eşlik ediyordu. Bu duygu kaburgalarımın arasındaki sinirlerde daha da güçlüydü. Mazot dumanı kokladığınızda hissettiğinize benzer karışık duygulanımlardan biriydi. Ilık hava yüzümde dolaşıyor, etrafımdaki renkler canlanıyordu. Bunlar olağanüstü renklerdi. Kuşkusuz bu izlenimler, yaşadığım gerilimden ve uykusuzluktan kaynaklanıyordu.</p>

  <p>Bir bayram günü olduğu için köy halkı şimdiden ayaktaydı, insanlar sağa sola koşuşuyordu, Romilayu ile benim kulübede kiminle birlikte olduğumuzu bilip bilmediklerini anlamaya imkân yoktu. Hasır duvarlardan yerlilerin baharatlı ve tatlı birasının kokusu geliyordu. Anlaşılan burada gün doğunca içmeye başlıyorlardı; sarhoş gürültüsüne benzer sesler de duyuluyordu. Dikkatli adımlarla aralarında dolaştım, kimse bana özel bir ilgi göstermedi ve bunu iyiye alamet saydım. Çok sayıda aile kavgasına şahit oldum, özellikle ihtiyarlar huysuz ve küfürbaz görünüyordu. Hayretle onları izledim. Küçük bir taş miğferime isabet etti, ama bana nişan almadıklarını tahmin ettim; küçük çocuklar birbirlerine çakıl taşları atıyor, toprağın üstünde itişip kakışıyorlardı. Bir kadın kulübesinden çıktı, tiz bir sesle haykırıp çocukları tokatladı ve oradan uzaklaştırdı. Benimle yüz yüze gelince çok şaşırmış görünmedi, geri dönerek kulübesine girdi. Sezdirmeden kulübenin içine göz attım ve yaşlı bir adamın bir hasırın üstünde yattığını gördüm. Kadın çıplak ayaklarıyla adamın üstüne çıktı, bir çeşit masaj yapmak amacıyla omurgasını çiğnemeye başladı, sonra sırtına sıvı yağ döküp kaburgalarına ve karnına sürdü. Adamın alnı kırışık, kır sakalı yoluk yoluktu. Gözlerini benim durduğum kapıya doğru devirdi, iri ve yaşlı dişlerini göstererek bana güldü. Dar sokaklardan geçerken, çitlerin ardından bahçelere bakarken “Burada ne oluyor?” diye düşünüyordum, dikkati elden bırakmıyordum elbette, kafamın bir köşesinde uyumakta olan Romilayu ve duvara dayalı ölü adam vardı. Birkaç genç kadın sığırların boynuzlarını parlatıyor, birbirlerinin yüzünü boyuyor, boyunlarına devekuşu tüyleri, akbaba tüyleri ve başka süsler takıyorlardı. Erkeklerin bazıları boyunlarına süs olarak insan çene kemikleri takmışlardı. Temizlenen ve giydirilen putlara ve fetişlere adaklar sunuluyordu. Saçları küçük ve sert örgülerle örülmüş çok yaşlı bir kadın bu fetişlerden birinin üstüne sarı bir yemek döktü ve yeni kesilmiş bir tavuğu tepesinde sallamaya başladı. Bu arada çıkan gürültülere her an yeni bir ses, davul, trampet, çıngırak ya da tüfek sesleri ekleniyordu.</p>

  <p>Romilayu’yu kulübemizin kapısından çıkarken gördüm; ne halde olduğunu anlamak için iyi bir gözlemci olmaya gerek yoktu. Ona doğru gittim; toplanan kalabalığın arasında beni gördü, belki kafamdaki beyaz kabuktan, miğferimden beni tanıdı ve ürküyormuş gibi elini yanağına koydu.</p>

  <p>“Evet, evet, evet,” dedim, “ama ne yapabiliriz? Bekleyeceğiz. Hiçbir şey çıkmayabilir. Kral - adı her neyse, Itelo’nun arkadaşı, bu sabah onunla görüşecekmişiz. Bizi her an çağırabilir, ona her şeyi anlatacağım. Merak etme Romilayu, ne olduğunu yakında anlayacağız. Sakın kendini bırakma. Eşyalarımızı kulübeden çıkar, gözünü onlardan ayırma."</p>

  <p>Sonra biçimli vücutlarıyla kralın, Dahfu’nun kadın askerleri ya da amazonları davullarını çalmaya başladılar, bu derin ve hızlı tempolu davul sesiyle sokağı daha resmî görünüşlü, dev şemsiyeler taşıyan insanlar doldurdu. Fuşya rengi, ipek malzemeden yapılmış birinin altında izbandut gibi bir adam yürüyordu. Şemsiyelerden biri sahipsizdi, bana gönderdiklerini düşündüm ve haklı çıktım. “Gördün mü?” dedim Romilayu’ya, “bize oyun oynasalardı böyle pahalı bir şemsiye göndermezlerdi. Bu önemli bir artı puan. Sadece bir önsezi, ama endişeye gerek olmadığını sanıyorum.”</p>

  <p>Davulcular hızla ileri atıldılar, şemsiyeler dans ederek kıvrılıp bükülüyor, ağır dönüşlerle tempoya ayak uyduruyordu. Uçları saçaklı bu devasa ipek şemsiyeler geçerken Wariri’ler kenara çekiliyordu. Beni gören iri yapılı adam, güçlü kollarını bana doğru uzattı; başının duruşu ve şefkatli gülümseyişi hoşgeldin der gibiydi. Adının Horko olduğunu, kralın amcası olduğunu sonradan öğrenecektim. Üstünde kırmızı çuhadan bir giysi vardı, bu büyük kumaş parçası ayak bileklerinden yukarı doğru, göğsüne ve koltuk altlarına kadar bağlarla bağlanmıştı. Bağlar öyle sıkıydı ki, çenesinin altından ve omuzlarından yağları fışkırıyordu. Kulak memeleri iki yakut taşın (lal taşı?) ağırlığıyla sarkmıştı. Basık, güçlü bir çehresi vardı. Resmî şemsiyesinin gölgesinden çıkınca güneş ışığı gözlerine doldu ve onlara kırmızı-siyah bir renk verdi. Kaşlarını kaldırdığında kafa derisi olduğu gibi yukarı kalktı, kafasının tepesine kadar belki bir düzine kırışıklık oluştu. Saçları tane biber büyüklüğünde minik buklelerle omuzlarına iniyordu.</p>

  <p>Güleryüzlü bir tavırla elini uzattı, iki medeni insan gibi el sıkıştık ve güldük. Şeker yalamış gibi kıpkırmızı, kocaman, şişkin, güleç dilini gösterdi. Ben de onun havasına uyarak güldüm, cesedi boşverdim, Romilayu’nun göğsüne elimle vurarak ‘‘Gördün mü? Gördün mü? Ne demiştim?” dedim. İhtiyatı elden bırakmayan Romilayu, bu küçük kanıtla tatmin olmamıştı. Çevremizi saran köylüler bizimle birlikte gülüyorlardı, ama kahkahaları Horko’nunkinden daha gürültülüydü; omuzlarını sarsıp beni taklit ediyorlardı. Çoğu buranın yerli birası olan pombo’nun etkisindeydi. Yakasız deri yelekler giyen amazonlar onları uzaklaştırdı. Horko’nun ve benim yanıma fazla yaklaşmaları yasaktı. Korse benzeri yeleklerden başka bir şey giymeyen bu iri yapılı kadınların kalçaları olağanüstü irilikteydi.</p>

  <p>Horko’ya “Haydi, dans edelim,” diye seslendim, o beni sahipsiz şemsiyenin altına davet etti. Hayatımda böyle lüks görmemiştim, pahalı bir malzemeden yapılmıştı, milyon dolarlık bir şemsiye, diye geçirdim içimden.</p>

  <p>“Saat sabahın sekizi olmadı, güneş şimdiden çok sıcak,” dedim. “Çok cömertsiniz, teşekkürler.” Yüzümü sıvazladım, dostça suratlarına baktım, kısacası durumdan mümkün olduğu kadar yararlanmaya ve cesetle aramıza mesafe koymaya çalışıyordum.</p>

  <p>“Ben Horko,” dedi. “Dahfu amca.”</p>

  <p>“Bak hele, dilimi konuşuyorsunuz,” dedim, “ne kadar şanslıyım. Kral Dahfu yeğeniniz oluyor demek? Şu işe bak! Şimdi onu ziyaret mi edeceğiz? Dün gece konuştuğum beyefendi öyle demişti de.”</p>

  <p>“Ben amca, evet,"dedi. “Dahfu amca.” Sonra Horko amazonlara bir komut verdi, birden bir koşuşma oldu; ayaklarında bot olsaydı epey gürültü çıkardı, sonra davullar deminki hızlı tempolu marş ritmine başladılar. Dev şemsiyeler yine ışıltılar çakarak dönüyor, gün ışığı ıslak ipeğin üstünde hoş oyunlar oynuyordu. Güneş bile yerdeki oyuna katılmak için aşağıya uzanıyor gibiydi. “Saraya gitmek,” dedi Horko.</p>

  <p>“Gidelim,” dedim. “Evet, çok isterim. Dûn gece şehre geldiğimizde önünden geçtik.”</p>

  <p>Ne yalan söyleyeyim, hâlâ endişeliydim. Itelo okul arkadaşı Dahfu'nun dünyanın en önemli insanı olduğu kanısındaydı, milyonda bir rastlayacağınız biri gibi bahsetmişti ondan, ama şu ana kadar Wariri’lerle geçirdiğim deneyim, rahatlamama engel oluyordu.</p>

  <p>Davulların sesini bastırmaya çalışarak, “Romilayu, Romilayu nerede?” diye bağırdım. Onu cesetle ilgili olarak tutuklamalarından korkuyordum. Onu yanımda istiyordum. Tören alayında benim arkamda, sırtında bütün eşyamızla yürümesine izin verildi. Gücünün ve sabrının sonuna gelmiş, taşıdığı yükle iki büklüm olmuştu; benim bir şeyler taşımam söz konusu olamazdı. Yürüdük. Davulların ve şemsiyelerin büyüklüğü göz önüne alındığında, olağanüstü hızlıydık. Önümüzde ve ardımızda davul çalan amazonlarla ileriye doğru uçuyorduk. Şehir bugün nasıl da farklıydı. Yolumuzun iki yanında kalabalık bizi izliyor, bazıları şemsiyenin ve miğferimin altından yüzümü görmek için eğilip bakıyordu. Binlerce el ve sabırsız ayak, merakla bakan, coşku ve bayram havasıyla ışıldayan yüzler gördüm. Tavuklar ve domuzlar yürüyüş yolunun üstünde sağa sola kaçışıyordu. Tiz sesler, haykırışlar, maymun çığlıkları davulların gürültüsünün arasından duyuluyordu.</p>

  <p>“Bu büyük bir değişiklik,” dedim, “oysa dün her yer çok sessizdi Neden böyle oldu, Bay Horko?”</p>

  <p>“Dün yas günü. Herkes oruç tutmak.”</p>

  <p>“İdamdan dolayı mı?” dedim birden. Solda biraz ötede, cesetlerin ayaklarından sarkıtıldığı bir darağacı görür gibi oldum. Işığın neden olduğu bir yanılsamayla küçülmüş, oyuncak bebek gibi olmuşlardı. Atmosfer yalnızca büyüteç görevi görmez, bazen de şekilleri küçültür. “Umarım bunlar kukladır,” dedim. Ama endişeli kalbim başka şeyler söylüyordu. Ceset hakkında soruşturma yapmadıkları açıktı. Bir ceset onlar için neydi ki? Bunlar cesetleri toptan satardı. Bu düşünceyle ateşim yükseldi, göğsümdeki kaşıntı arttı, yüzüme tuhaf, bayat bir his yerleşti. Korku. Bunu kabul etmekten asla çekinmem. Gözlerimi tekrar&nbsp;<span style="text-indent: 0.8em;">Romilayu’ya çevirdim, malzememizin ağırlığı altında ezildiğini, ayrıca aramızda bir sıra amazon davulcu olduğunu gördüm.</span></p>

  <p>“Burada çok ölü var!" dedim Horko’ya, davulların sesini bastırmak için bağırmak zorunda kalmıştım. Dar sokaklardan çıkıp, sarayın önüne çıkan geniş bir yola gelmiştik.</p>

  <p>Koca kafasını sallayarak kırmızı diliyle gülümsedi, sonra ucundan kırmızı bir mücevher sarkan kulağını okşadı. Beni duymamıştı.</p>

  <p>“Ölüler!” dedim. Sonra, “Böyle çaresiz bir tavırla bilgi istenir mi?” diye kendime kızdım. Suratım büyümüş, sinirli ve endişeli bir hal almıştı.</p>

  <p>Horko gülerek beni anlamadığını belirtti, ipe asılı bir adamı canlandırmaya kalktığımda bile. Lily’i bir an için buraya getirtip, iyiliğe dair o büyük fikirleriyle bu işi nasıl çözeceğini görmek için nakit dört bin dolar verirdim. Ve gerçekliğe dair. Gerçeklik üzerine büyük bir kavgaya tutuştuk, Sonunda Ricey evi terk etti ve Danbury’de bulduğu çocukla birlikte okuluna döndü. Lily’nin gerçeklik hakkında bir şey bilmediğini ve gerçekliği sevmediğini daima savunmuşumdur. Ben mi? Ben o şıllığı her haliyle severim ve bana göstereceği en berbat şey için bile daima hazırlıklıyımdır. Ben yaşamı kutsayan biriyim, en üst seviyeye çıkıp yüzünü göremesem de, altlarda bir yeri eğilerek öperim. Anlayana bu kadar açıklama yetecektir.</p>

  <p>Lily’nin karşılık veremeyeceğini hayal etmek korkularımı yatıştırdı. Ama şimdi düşündüğümde onu hiçbir şeyin durduracağını sanmıyorum. Mutlaka bir cevap bulurdu. Bu arada tören alanını geçmiştik, nöbetçiler kırmızı kapıyı açtı. Dün gördüğümüz içi oyuk taş çanaklarda sardunyaya benzer kırmızı çiçekler vardı, ve işte sarayın iç avlusundaydık; üç katlı, merdivenlerin üstü açık, ambar gibi bir yer. Zemindeki odaların kapısı yoktu, dar ahır bölmeleri gibi açık ve çıplaklardı. Burada yanılmama imkân yoktu, aşağıda bir yerden vahşi bir hayvanın kükreyişini duymuştum. Aslandan başka hiçbir hayvan bu sesi çıkaramazdı. Bunun dışında, şehrin sokaklarına kıyasla saray sessizdi. Bahçede bebek evi gibi iki kulübede, bu sabah beyaza boyanmışa benzeyen boynuzlu iki put duruyordu. İki kulübenin arasında ince bir kireç izi vardı. Ufak bir kuleden güneşte durmaktan solmuş, pas rengi bir bayrak sallanıyordu. Beyaz, kıvrık, diyagonal bir çizgi, bayrağın çapraz köşelerini birleştiriyordu.</p>

  <p>“Krala nereden gideceğiz?” dedim.</p>

  <p>Ama Horko görgü kurallarına uyarak, Dahfu’nun huzuruna çıkmadan önce beni ağırlamak ve etrafı göstermek istiyordu. Kendi odası zemin kattaydı. Şemsiyeler büyük törenle yerlerine dikildi, amazonlar eski bir briç masası çıkardılar. Üstüne Suriyeli tüccarların sattığı cinsten, üstünde Arapça süslemeler olan kırmızı sarı bir örtü serildi. Sonra gümüş servis takımları, çaydanlık, şekerlemeler, kapalı kaplar getirildi. Sıcak su, içmeyi reddettiğim, yeni kesilmiş sığır kanıyla süt karışımına benzer bir içki, hurma ve ananas, pombo, soğuk tatlı patatesler ve başka yemekler vardı - bir şurupla birlikte yenen fare ayaklarından biraz denedim. Tatlı patates yiyip pombo içtim, bu güçlü meşrubat bir anda ayaklarıma ve dizlerime canlılık verdi. Heyecanlıydım, ateşim yükseliyordu; dış dünyadan hiçbir destek alamıyordum, masanın bile bacakları sallanıyordu; hiç olmazsa içimde sert bir şeyler olsun diye bu içkiden birkaç bardak yuvarladım. Yarı umutla, belki de kusacağımı düşündüm. Bu gibi heyecanları genellikle kaldıramam. Horko ile sosyalleşmek için elimden geleni yaptım Briç masasını methetmemi istiyordu, onu memnun etmek için biraz pohpohladım, aynısından memleketteki evimde de olduğunu söyledim. Gerçekten de var, tavan arasında duruyor. Kediyi vurmaya kalktığımda altına oturmuştum. Ama onunki kadar güzel olmadığını ekledim. Aynı yaşlarda iki beyefendi olarak şurada oturup huzurlu Afrika sabahının tadını çıkaramayışımıza hayıflanıyordum. Ama ben bir kaçaktım, sürekli yanlışlar yapmıştım ve dün geceki olaylardan duyduğum endişe devam ediyordu. Kralın beni temize çıkaracağını umuyordum, birkaç kez kalkmaya davrandım, cüssemin tüm ağırlığıyla yerimden doğruldum, ama protokol kalkmama izin vermedi. Sabırlı olmaya çalıştım, korkularıma lanet okudum. Horko oflayıp puflayarak ağaç gövdesi gibi parmaklarıyla masanın üstünden gümüş kabı aldı içine pişmiş saman gibi kokan bir içki doldurdu. Başka çarem yoktu, kabı kaldırıp bütün terbiyemi takınarak içtim.</p>

  <p>Sonunda Horko beni yeteri kadar ağırladığına kanaat getirdi ve kalkmamız gerektiğini işaret etti. Amazonlar rekor sayılabilecek bir sürede masayı ve üstündekileri kaldırdılar, hizaya geçip bizi krala götürmeye hazırlandılar. Sırtları kevgir gibi delik delikti. Şapkamı düzelttim, kısa pantolonumu yukarı çektim, ellerimi fanilama kuruladım; avuç içlerim ıslaktı ve kralın elini kuru bir elle sıkmak istiyordum. Bu çok şey anlatır. Merdivenlere doğru yürümeye başladık. Romilayu neredeydi? Horko'ya sordum. Gülümsedi ve, “Ah, o iyi,” dedi, “iyi, iyi.” Merdivenleri çıkıyorduk, Romilayu’yu aşağıda mahzun, çömelmiş beklerken gördüm, çaresiz elleri dizlerinin üstündeydi, eğri sırtını iyice kambur yapmıştı. Zavallı! diye düşündüm. Onun için bir şey yapmam lazım. Bu iş biter bitmez yapacağım. Kesinlikle yapacağım. Onu bunca felakete sürükledikten sonra iyi bir ödülü hak etti.</p>

  <p>Geniş, çarpık merdivenlerden ağır ağır çıktık, bir dönüş yaptık ve binanın öteki tarafına geldik. Aşağıda büyük bir ağaç vardı, birtakım adamlar tuhaf bir şey yapıyor, iri taşları ve kaya parçalarını iplerle ve kaba makaralarla ağacın dallarına asıyorlar, bu yüzden koca ağaç sağa sola bükülüp çatırdıyordu. Yukarıda çalışanlar aşağıdakilere taşları yükseltmeleri için bağırıyorlardı, suratları yaptıkları işin ağırlığıyla parıldıyordu. Bu taşların, biraz sonra başlayacak ayinle gelmesi beklenen yağmur bulutlarıyla ilgili olduğunu anlatmaya çalıştı ama ne demek istediğini pek anlayamadım. Hepsi de, bugün yağmur yağacağından emin görünüyordu. Dün geceki sorgucu, “Vak-ta,” diyerek yağmuru parmaklarıyla canlandırmıştı. Ama gökyüzünde bulut görünmüyordu. Güneşten başka hiçbir şey yoktu. Sadece, dallara asılan ve muhtemelen yağmur bulutlarını temsil eden yuvarlak taşlar.</p>

  <p>Kral Dahfu’nun dairesi üçüncü kattaydı. Horko beni birkaç geniş ama alçak tavanlı odadan geçirdi; zemin alttan belli belirsiz destekleniyor gibiyse de, görünürde kolon yoktu. Duvarlara kumaş parçaları, perdeler asılmıştı. Ama pencereler dardı ve güneş ışıklarının üstüne vurduğu bir mızrak askılığı, bir tabure, hayvan postları gibi birkaç eşyanın dışında pek bir şey görmek mümkün değildi. Kral’ın odasının kapısında Horko geri çekildi. Bunu beklemiyordum, “Hey, ne yapıyorsunuz?” dedim. Ama amazonlardan biri çıplak kolumdan tuttu ve beni kapıdan geçirdi. Dahfu’dan önce kadınların varlığını hissettim -ilk tahminime göre odada yirmi ya da otuz kadın vardı- çıplak kadınların yoğun kokusu, volupté'leri&nbsp;<a href="#b12dn1" id="b12dn1b"><sup>(1)</sup></a>&nbsp;(ancak Fransızca bir sözcük bu duyguyu anlatabilir) her yandan üstüme geliyordu. Sıcaklık çok artmıştı ve havada baskın bir dişi kokusu vardı. Sıcaklık ve yakınlıklığıyla karşılaştırabilecek tek ortam, balıkların üreme havuzuydu - alçak tavanın bu çağrışıma etkisi azımsanamaz. Kapıda yüksek bir taburede, eski model bir muhasebeci masasında, amazon yeleği ve bu yüzyıl başlarında İtalyan askerlerinin giydiği şapkasıyla, yaşlı ve şişman bir kadın oturuyordu. Kral adına elimi sıktı.</p>

  <p>‘Nasılsınız?” dedim.</p>

  <p>Kral! Kadınları ağır ağır çekilerek bana yol açtılar ve onu odanın karşı köşesinde, yaklaşık üç metre uzunluğunda hilal biçiminde, ağır bir kumaşla döşenmiş, kabarık bir divanın üzerinde uzanırken gördüm. Bu saltanat tahtının üstünde çok rahattı, atletik vücudu, dizlerine uzanan mor, ipek krep kumaştan kısa pantolonuyla havada yüzer gibiydi, boynunda altın işlemeli beyaz bir tülbent vardı. Ayaklarında aynı renk saten terlikler. Bütün endişeme ve ateşimin yükselmesine karşın, ona bakarken, onu takdir ettiğimi hissettim. Benim gibi iri yapılıydı, tahminen bir seksenin üstünde ve muhteşem bir huzur içindeydi Kadınları her isteğini yerine getiriyordu. Aralarından biri bir bezle yüzünün terini siliyor, biri göğsünü okşuyor, biri piposunu doldurup yakıyor ve sönmemesi için ara sıra içine çekiyordu.</p>

  <p>Krala doğru ilerlerken sendeledim. Fazla yaklaşamadan bir el beni durdurdu, yeşil divandan yaklaşık bir buçuk metre ileriye bir tabure koydular. Oturdum. Aramızda, büyük bir kabın içinde. yanak yanağa yaslanmış bir çift kafatası duruyordu. Alınları kafataslarına has o sarı ışıkla parıldıyordu. Önümde yan yana duran boş göz çukurları, burun delikleri ve dört sıra diş vardı.</p>

  <p><span style="text-indent: 0.8em;">Kral ona ihtiyatla baktığımı gördü ve gülümser gibi yaptı. İri ve çıkıntılı dudakları, yüzündeki zencilere has özellikleri en çok yansıtan uzuvlarıydı. "Endişe etmeyin. Bunlar bugünkü ayinde kullanılacak,” dedi.</span><br /></p>

  <p>Bazı sesleri bir kez duydunuz mu kafanızın içinde tekrar tekrar yankılanır, daha ilk kelimeden böyle bir ses duyduğumu anladım. Daha iyi görmek için ileriye eğildim. Göğsümü ve belimi bir şeyden korumak ister gibi ellerimle vücudumu sarmalamam kralı çok eğlendirmişti, o da beni incelemek için yerinden doğruldu. Bir kadın başının arkasına yastık koydu, ama o eliyle yere itip yeniden uzandı. İçimden “Henüz şansımı yitirmedim,” diye geçirdim. Çünkü kralın, tuzağa düşmemizde, yakalanmamızda, sorguya çekilmemizde ve ölüyle geçirdiğimiz gecede hiçbir rolü olamazdı. O türden bir adam değildi, ne tür bir adam olduğunu henüz tam olarak bilmiyorsam da, şimdiden bu ziyaretten keyif almaya başlamıştım.</p>

  <p>“Dün öğleden sonra geldiğinizi haber verdiler. Çok heyecanlandım. Dün gece, bugün görüşeceğimizi düşünerek çok az uyuyabildim... Ah, ha ha... Benim için iyi olmadı, kesinlikle.” “Çok tuhaf, ben de fazla uyuyamadım,” dedim. “Bir iki saat ancak uyudum. Ama sizi tanıdığıma çok memnun oldum, kral hazretleri.”</p>

  <p>"Ah, ben de öyle. Şahane. Uykunuz için üzüldüm. Ama kendim için seviniyorum. Bu benim için sıradışı bir fırsat. Çok önemli bir olay. Hoş geldiniz.”</p>

  <p>“Size arkadaşınız Itelo’dan selam getirdim,” dedim.</p>

  <p>“Demek Arnewi'lerle karşılaştınız? Anladığım kadarıyla en ücra yerlere seyahat ediyorsunuz. Sevgili dostum nasıl? Onu özlüyorum. Güreştiniz mi?”</p>

  <p>“Elbette.”</p>

  <p>“Kim kazandı?”</p>

  <p>“Sonuna kadar gittik, ama yenişemedik.”</p>

  <p>“Evet,” dedi, “çok ilginç bir insansınız. Özellikle fiziksel yapınız. Olağanüstü. Sizin kategorinizde biriyle karşılaştığımı hatırlamıyorum. O da çok güçlüdür. Sırtımdan atamadım, çok sevinmişti. Her zaman neşelidir.”</p>

  <p>“Yaşımın ağırlığını hissetmeye başlıyorum,” dedim.</p>

  <p>Kral, “Ah, saçmalamayın,” dedi. “Bana kalırsa bir abide gibisiniz. İnanın, sizin yapınızda biriyle karşılaşmadım.”</p>

  <p>“Sizinle mindere çıkmayacağımı umuyorum, majesteleri,” dedim.</p>

  <p>“Yo, hayır. Bizde âdet değil. Yerel âdetimiz değil. Karşılarken kalkmadığım için özür dilerim,” dedi. “General Tatu'dan elinizi sıkmasını istedim, çünkü kalkmaya üşeniyorum. İlke olarak."</p>

  <p>“Ya, demek öyle,” dedim.</p>

  <p>“Ne kadar az hareket edersem, ne kadar dinlenirsem, görevlerimi daha kolay yerine getiriyorum. Bütün görevlerimi. Çok eşliliğin yükümlülükleri dahil. İlk bakışta öyle görünmeyebilir, ama benim yaptığım kocalık, son derece karmaşık bir varoluşu gerektiriyor. Samimi fikrinizi söyler misiniz, bay-”</p>

  <p>“Adım Henderson,” dedim. Lafı uzatmasından, piposuyla oynamasından, beni sınavdan geçirdiği duygusuna kapılmıştım.</p>

  <p>“Bay Henderson. Evet, sormam gerekirdi. Medeni kuralları ihmal ettiğim için özür dilerim. Ama burada olmanız bana her şeyi unutturdu bayım; İngilizce konuşmak için fırsat bulmuş oldum. Döndüğümden bu yana, okuldayken çok iyi bildiğim konularda geri kaldığımı hissediyorum. Siz uygar dünyadan gelen ilk ziyaretçimsiniz.”</p>

  <p>“ Buraları pek kimse bilmiyor galiba?”</p>

  <p>“ Bizim tercihimiz. Birkaç kuşaktır gizlenmeyi tercih ediyoruz. bu güzel dağlarda saklanıyoruz. İngilizce konuşmama şaşırdınız mı? Sanırım hayır. Dostumuz Itelo söylemiş olmalı. O adamın kişiliğine hayranım. Birlikte çok şey yaşadık. Sizi şaşırtma fırsatını kaçırdığıma üzüldüm.”</p>

  <p>“Merak etmeyin, yeterince şaşırdım zaten. Prens Itelo, Malindi'de gittiğiniz okul hakkında bana her şeyi anlattı.” Daha önce belirttiğim gibi berbat bir haldeydim, ateşim geçmek bilmiyordu ve dün geceki olayların etkisi altındaydım. Ama bu adamda, birlikte çok yükseklere çıkacağımızı sezdiren bir şey vardı. Bu hissi dış görünüşünden ve sesinin tonundan alıyordum, şu ana kadarki davranışlarına ise, beni ölçüp biçiyormuş gibi hissettiren bir laubalilik hâkimdi. Wariri’lerin dış dünyadan uzak oluşuna gelince; bu sabah, zihnimdeki karışıklıktan ötürü, dünya bildiğimiz dünya değildi, bir organizmanın, hücrelerinde dolaşmakta olduğum zihinsel bir durumun karşılığı olan bir dünya biçimini almıştı, içimdeki coşku zihnimden geliyor, zihnim bana yolumu gösteriyordu, bu yüzden hiçbir şey beni fazla şaşırtmazdı.</p>

  <p>“Bay Henderson, şimdi soracağım soruyu içtenlikle cevaplarsanız sevinirim. Bu kadınların hiçbiri konuştuklarımızı anlayamaz, rahatça konuşabilirsiniz. Bana imrendiniz mi?”</p>

  <p>Yalan söylemenin sırası değildi.</p>

  <p>“Yani sizinle yer değiştirmek ister miydim mi diyorsunuz? Şey, majesteleri -saygısızlık etmek istemem- son derece cazip bir konumda olduğunuz kesin. Ama şu anda, daha dezavantajlı bir durumda olamazdım,” dedim. “Kendinizi benimle karşılaştırmayın."</p>

  <p>Kara suratındaki burnu kalkık ama kemerliydi. Gözlerindeki kızıl karanlık bir aile özelliği olmalı, amcası Horko’da da bu gözleri görmüştüm. Ama kralda daha parlak, daha göz alıcı bir ışık vardı. Sorgulamaya devam ederek, “Bu kadınlar yüzünden mi?” dedi.</p>

  <p>“Şey, ben de çok kadın tanıdım, majesteleri,” dedim, “ama hepsini aynı zamanda tanımadım. Siz anlaşılan bu şekilde yaşıyorsunuz. Ama ben evliyim ve çok mutluyum. Karım harika bir insan, tinsel bir birlikteliğimiz var. Hatalarını görmüyor değilim, bazen ona egomun mihrabı olduğunu söylerim. İyi bir insan, ama biraz şantajcı. Huyu böyle, beni azarlar gibi konuşur. Ha ha.” Kafamın pek yerinde olmadığını daha önce söylemiştim. Şöyle devam ettim; “Size neden imreniyorum? Halkınızın bağrında yaşıyorsunuz. Size ihtiyaçları var. Baksanıza nasıl yanınızdan ayrılmıyorlar, her ihtiyacınıza koşuyorlar. Size değer verdikleri çok açık.”</p>

  <p>“Genç ve güçlü kaldığım sürece,” dedi. “Ama zayıflamaya başlayınca ne olacağı hakkında fikriniz var mı?”</p>

  <p>“Ne olacak?...”</p>

  <p>“Benden ilgilerini esirgemeyen bu kadınlar, durumumu bildirecekler, buranın başrahibi olan Bunam, diğer rahiplerle birlikte beni çayıra gönderecek ve orada beni boğacaklar.”</p>

  <p>“Hayır, Tanrım!” dedim.</p>

  <p>“Kesinlikle. Bir Wariri kralını bekleyen son budur. Rahip, bir kurtçuk görünceye kadar cesedin başında bekleyecek, sonra kurtçuğu ipek bir kumaş parçasına sarıp köye getirecek. Halka bunun kralın, benim ruhum olduğunu ilan edecek. Aradan bir süre geçtikten sonra yeniden çayıra gidecek, köye bir aslan yavrusu getirecek ve kurtçuğun ruhunun bu aslana geçtiğini açıklayacak. Yine aradan bir süre geçecek, halka aslanın yeni krala dönüştüğünü bildirecekler. Bu kral benim halefim olacak.” “Boğacaklar mı? Sizi mi? Ama bu gaddarlık. Bu nasıl iş böyle?” Kral, “Hâlâ bana imreniyor musunuz?" dedi, kelimeler iri, ılık, şişmişe benzeyen dudaklarından yavaşça döküldü.</p>

  <p>Durakladım ve bunu fark etti, “Kısa gözlemimden çıkardığım sonucu açıklıyorum - muhtemelen siz de tutkuya eğilimlisiniz.”</p>

  <p>“Tutku mu? Yani kıskandım mı demek istiyorsunuz?” dedim alıngan bir sesle, ve karşımda bir kral olduğunu unuttum. Kralın karılarının arkasında, duvar boyunca sıralanan amazon muhafızlar sesimdeki itirazın farkına vararak huzursuzca kıpırdandılar ve kulak kesildiler. Kral bir komutla onları susturdu. Sonra boğazını temizleyerek yerinde doğruldu, çıplak güzellerden biri tükürmesi için ona bir çanak tuttu. Piposundan bir duman çekmek istedi, ağzına tütün suyu gelince canı sıkıldı ve pipoyu fırlattı. Başka bir kadın koşup pipoyu getirdi, marpucunu bir kumaş parçasıyla sildi.</p>

  <p>Gülümsedim, ama acı çekiyormuş gibi göründüğüme eminim Ağzımı çevreleyen kıllar bu tebessümle büküldü. Soruma cevap beklemenin doğru olmayacağının farkındaydım. Şöyle dedim: “Majesteleri, dün gece son derece olağandışı bir şey oldu Buraya gelirken tuzağa düşürülmemizden ve silahlarımızın alınmasından şikâyet etmiyorum, ama dün gece kaldığım kulübede bir ceset vardı. Bu bir şikâyet değil, ölülerden korkmam. Yine de bilmenizi istedim.”</p>

  <p>Kral tedirgin olmuştu, öfkesinde en küçük bir yapmacık yoktu; “Eminim bir yanlışlık olmuştur. Bilerek yaptılarsa utanç verici bir şey. Bu konuyu derhal araştıracağım.”</p>

  <p>“İtiraf etmeliyim ki majesteleri, bir miktar düşmanlık da hissettim ve öfkelendim. Yardımcımın korkudan dili tutuldu. En iyisi her şeyi açıklayayım. Ölünüze saygısızlık etmeyi aklımdan geçirmemekle birlikte, onu kulübeden çıkardım. Bunun anlamı nedir?”</p>

  <p>“Ne anlamı olabilir?” dedi. “Bildiğim kadarıyla anlamı yok.” “Bu beni rahatlattı,” dedim. “Yardımcım ve ben çok kötü saatler geçirdik. Ayrıca gece yarısı ceset geri getirildi.”</p>

  <p>“Özür dilerim,” dedi kral. “Bütün kalbimle. İçtenlikle. Korkunç ve rahatsız edici bir tecrübe olduğunu anlıyorum.” Ayrıntılarla ilgilenmedi. “Kimdi, nasıl bir adamdı?” diye sormadı. Erkek, kadın ya da çocuk olması umrunda değildi. Endişemi giderdiği için mutluydum, bu ilgi eksikliğinin tuhaflığına fazla dikkat etmedim.</p>

  <p>“Bu sıralar ölülerle çok uğraşıyor olmalısınız,” dedim. “Saraya gelirken yolda idam sehpaları gördüğüme yemin edebilirim.” Kral yanıt vermedi, sadece, “Sizi o rahatsız evden kurtarmalıyız. Lütfen sarayda konuğum olun,” dedi.</p>

  <p>“Teşekkür ederim.”</p>

  <p>“Eşyalarınızı getirteceğim.”</p>

  <p>“Yardımcım Romilayu eşyalarımızı getirdi zaten, ama kahvaltısını etmedi.”</p>

  <p>“Bana güvenin, onunla da ilgilenilecek.”</p>

  <p>“Ya tüfeğim...”</p>

  <p>“Atış fırsatı bulduğunuzda, tüfeğiniz elinizde olacak.”</p>

  <p>“Bir aslan sesi duyuyorum,” dedim. “Odamdaki ceset hakkında verdiğiniz bilgilerle bir ilgisi...” Sorumu tamamlamadım. “Sizi buraya getiren nedir, Bay Henderson?”</p>

  <p>Ona açılmak için güçlü bir istek duydum -bana güven duygusu veriyordu- ama konu, aşağıdan geldiğine kesinlikle emin olduğum aslan kükremelerinden saptığına göre, öyle birdenbire kendimi açamazdım, “Sadece bir gezginim,” dedim. Üç ayaklı taburedeki halim, sorgulanmaktan kurtulmak için oraya sığınmışım gibi bir manzara yaratıyordu. Serinkanlı ve rahat olmalıydım, ama maalesef değildim. Woolworth bandanamla burnumu siliyor, çekiştiriyordum. Aklımdan “Bu kadınların hangisi kraliçe acaba?” diye geçirdim. Sonra haremdeki çoğu kapkara, yumuşak ve diri vücutlu kadınlara tek tek bakmak doğru olmayacağından, bakışlarımı yere çevirdim. Kral çok rahattı, bense sınırlarla çevriliydim. O büyümüş, kanatlanmıştı, ben kenetlenmiştim, mideme kramp girmişti. Dizlerimin altı ter içindeydi. Evet, o bir ruh gibi yükseldikçe ben taş gibi yere yapışıyordum, yorgun gözlerimle, etrafından gördüğü ilgiyle daha da büyüyen bu adama hasetle bakmaktan kendini alamıyordum (ve böylece bende gördüğü tutkuyu doğrulamış oluyordum). Bu belki de ödemem gereken bir bedeldi? Eğer öyleyse, bedeli eksiksiz ödüyordum.</p>

  <p>“Bir soru daha sorabilir miyim, Bay Henderson? Nasıl bir gezginsiniz?”</p>

  <p>“Ah... bu değişir. Henüz bilmiyorum. Bekleyip görmek lazım Bildiğiniz gibi,” dedim, “böyle bir yolculuğa çıkmak için çok zengin olmanız gerekir.” Aklıma, bazı kişilerin salt varolmaktan haz aldığını söylemek geldi (Walt Whitman: Yeter, sadece var ol! Sadece nefes al! Neşe! Neşe! Her yer sevinç içinde!) Varım. Başkaları olacağım der. Varımcılar hep kazançlı çıkar Olacağımcılar şanssızdır, hep bir dertleri vardır. Olacağımcılar kendilerini hep Varımcılara bir şeyler açıklamak zorunda hisseder, kendi davranışlarını aklarlar. Varımcılar onları bu açıklamaları yapmaya kışkırtır. Hakkımda herkesin bilmesi gereken şeylerden birinin bu olduğuna bütün samimiyetimle inanıyorum. Arnewi’lerin kraliçesi Willatale, Ajılı kadın, tanıdığım en büyük Varımcıydı. Bir de kral Dahfu. Varımcılığın gerektirdiği bilinçli farkındalığa sahip olsaydım, Olacağımcılığın kulaklarımdan fışkırmaya başladığını itiraf ederdim. Yeter! Yeter!&nbsp;Olmuşsan olmuşsundur, artık Var ol! Ruhu uykusundan uyandır. Uyan Amerika! Uzmanlarını ezip geç. Bütün bunların yerine krala “Bir çeşit turist sayılırım,” dedim.</p>

  <p>“Ya da bir göçebe,” dedi. “Çekingen bir yanınızı görüyorum, bu haliniz hoşuma gidiyor.”</p>

  <p>Bu sözler üzerine eğilir gibi yapmak istedim, ama birkaç nedenden dolayı yapamadım, en önemlisi karnım çıplak bacaklarıma dayalı, çömelmiş olmamdı (bu duruşumun farkına varınca, çok kötü koktuğumu, banyo yapmam gerektiğini de hatırladım.) “Bana çok iltifat ediyorsunuz,” dedim. “Memleketimde pek çok kişi serseriden başka bir şey olmadığımı düşünür.”</p>

  <p>Söyleşimizin bu aşamasında, içinde bulunduğum durum üzerine bir tespit yapmak istedim. Her şey yolunda gibi görünüyordu, ama ne kadar yolunda olabilirdi? Itelo’ya göre Kral Dahfu, müthiş bir adamdı. Mavi şeritle ödüllendirilmişti, ltelo’nun deyişiyle, A sınıfı bir adam. Primo. Aslında, ben de ondan etkilenmiştim, ama o sabah gördüklerimi, vahşilerin arasında olduğumu, bir cesetle aynı odaya kapatıldığımı, ayaklarından sallanan adamları ve kralın en az bir kez kuşku uyandıran bir imada bulunduğunu unutamıyordum. Bundan başka ateşim de artıyor, dikkatimi toplamak için güç sarf etmem gerekiyordu. Bütün bunlar ensemde ve gözlerimde büyük bir baskı oluşturmuştu. Başka türlü bir tavra layık olan bu kadınlar da dahil olmak üzere her şeye ilgisizce bakıyordum. Amacım yalnızca işin esasını anlayabilmekti, sadece esasları; ayrıca sanrılara karşı da dikkatli olmalıydım. Zaten hiçbir şey göründüğü gibi değildir.</p>

  <p>Krala gelince, bana olan ilgisi sürekli artıyordu. Yarı gülümseyerek, gitgide yakınlaşarak beni sorgulamayı sürdürdü. Gönlünde yatan hedefleri ve amaçları nasıl tahmin edebilirdim? Tanrı bana ihtiyacım olan sezginin yarısını bile vermedi. Ona güvenmediğime göre, onu anlamak zorundaydım. Anlamak! Onu nasıl anlayacaktım? Kahretsin! Kaynarken parçalara ayrılmış bir yılan balığını çorbadan çıkarmak gibi bir şeydi bu. Bu gezegende milyarlarca yolcu var, onlardan önce de milyarlarca insan vardı, ileride daha da çok olacak; bütün bu insanların hiçbirini, tekini bile anlayacağımı sanmıyorum. Asla! Anlayış konusunda ne büyük bir özgüvene sahip olduğumu düşünüyorum da, insanı ağlatmaya yeter. Sayıların ne önemi var? diyebilirsiniz elbette. Bu da haklı bir soru. Sayılar içimizi karartır, oysa çokluklarla yaşamayı kabul etmeliyiz. Büyüklük olarak güneş ve atomların tam ortasında bir yerdeyiz, astronomik kavramlarla yaşıyoruz, her parmak, her parmak izi bir gizem, çok haneli sayılarla yaşamaya alışmamız gerekiyor. Dünya tarihinde pek çok ruh var oldu, var ve var olacak, insan biraz düşünürse bunun iç karartıcı değil, harika bir şey olduğunu anlar. Pek çok dangalak bunu can sıkıcı bulur, bunlara göre nicelik arttıkça, insan canlı canlı mezara girmiş gibi olacaktır. Deli saçması. Sayılar tehlikelidir, ama en büyük işlevleri, gururunuzu kırmalarıdır. Bu da iyi bir şeydir. Anlamak konusunda kendime çok güvenirdim. “Baba, onları bağışla, çünkü ne yaptıklarını bilmiyorlar”&nbsp;<a href="#b12dn2" id="b12dn2b"><sup>(2)</sup></a>&nbsp;sözünü ele alalım. Bu cümle, zaman içinde körlükten kurtulacağımızı ve bileceğimizi bildiren bir müjde olarak yorumlanabilir. Buna karşılık, ileride kendi alçaklıklarımızı ve suçlarımızı bileceğimiz anlamına da gelebilir ki, bu yorum bana bir tehdit gibi geliyor.</p>

  <p>Düşünceli bir ifadeyle oturmaya devam ediyordum. Ya da, daha olgusal ve tanımlayıcı bir anlatımla, zihnimdeki homurtuları dinliyordum. Kral bana baktı, ve beni şaşırtan şu sözleri söyledi: “Seyahat sizi fazla yıpratmamışa benziyor. Çok güçlü olduğunuzu tahmin ediyorum. Hem de çok. İlk bakışta anlaşılıyor. ltelo’yla yenişemedik demiştiniz, değil mi? Belki de nazik davrandığınız için yenişemediniz. Sizi ilk gören, çok nazik olmadığınızı düşünür. Ama hiç görmediğim ölçüde gelişmiş bir canlı türüsünüz, bunu saklamayacağım.”</p>

  <p>Önce beni gece yarısı ceset hakkında sorgulayan sorgucu, vücudumu incelemek için gömleğimi çıkarmamı istemişti, şimdi de kral benzer bir ilgi gösteriyordu. “Yaklaşık yüz metrelik bir yokuşu sırtımda bir cesetle koşabilirim,” diyerek övünebilirdim. Gerçekten de gücümle biraz gurur duyarım (ikame mekanizması). Ama şu anda karmakarışık duygular içindeydim. Kralın kişiliği ve davranışları önce beni rahatlatmıştı. Sevinmiştim Kalbim bayram yapmıştı. Sonra kuşkular su yüzüne çıktı, şimdi de fiziğime gösterilen bu tuhaf ilgi karşısında yeniden endişelenip terlemeye başlamıştım. Eğer beni kurban etmeyi düşünüyorlarsa, iyi bir kurbanın sağlıklı olması gerektiğini hatırladım Bugün kendimi pek iyi hissetmediğimi, hatta ateşimin çıktığını anlattım.</p>

  <p><span style="text-indent: 0.8em;">“Ateşiniz olamaz, şu anda terliyorsunuz,” dedi Dahfu.</span><br /></p>

  <p>“Bu da bana özgü bir durum,” dedim. “Ateşim yüksek olsa da domuz gibi terleyebiliyorum.” Pek ilgilenmedi. “Ayrıca daha dün gece, peksimet yerken korkunç bir şey oldu,” dedim. “Bir felaket. Ağzımdaki köprüyü kırdım.” Parmaklarımla ağzımı gerdim ve aradaki boşluğa bakması için başımı arkaya attım. Saklamak için koyduğum cebin düğmesini açıp dişleri ona gösterdim. Kral ağzıma, o muazzam hendeğin içine baktı. Verdiği tepkiyi tam olarak anlatamayacağım, ama şöyle dedi; “Berbat görünüyor. Bu nerede oldu?”</p>

  <p>“O adam beni sorguya çekmeden hemen önce,” dedim. “Ona şey diyordunuz...”</p>

  <p>“Bunam,” dedi. “Ciddi bir insan, öyle değil mi? Aynı zamanda başrahiptir. Dişinizin kırılması sizi üzmüş olmalı.”</p>

  <p>“Belamı arıyordum,” dedim. “Böyle aptalca davrandığım için ne kadar dövünsem az. Diş köklerimle çiğnerim sandım. Ama ya köprü çıkarsa? Dişçilikle ne kadar ilgilendiğinizi bilmiyorum majesteleri, ama içerde her şey hamur halinde ve o köklere en küçük bir baskı olduğunda, yemin ederim böyle işkence görmemişsinizdir. Dişten yana hiç şansım olmadı, karımın da öyle. Doğal olarak, bir dişin sonsuza kadar aynı kalmasını bekleyemezsiniz. Yıpranırlar. Ama hepsi bu değil...”</p>

  <p>“Rahatsızlığınızın başka nedeni olabilir mi?” dedi. “Fiziksel açıdan çok güçlü ve sağlıklı görünüyorsunuz.”</p>

  <p>Kızardım, “Basurum bazen çok acı verir, majesteleri. Ayrıca zaman zaman başım döner, bayılırım.”</p>

  <p>Sevecen bir tavırla sordu, “Şu düşme hastalığı mı? Petit mal mı, yoksa grand mal mı?”</p>

  <p>“Hayır,” dedim, “bendeki türü bütün sınıflamaların dışında. New York’ta en büyük uzmanlarla görüştüm, sara olmadığını söylediler. Ama birkaç yıl önce bayılma nöbetleri geçirmeye başladım, durup dururken, hiçbir uyarı olmadan. Gazetemi okurken, merdiven çıkarken, panjurları tamir ederken... Bir keresinde keman çalarken gözlerim karardı. Sonra bir yıl kadar önce, Chrysler binasının hızlı asansörüyle çıkarken gözlerim karardı. Yerçekiminden hızlı hareket ettiğim için olmalı. Yanımda vizon kürklü bir bayan vardı. Başımı omzuna dayadım, kadın bir çığlık attı ve ben yere uzandım.”</p>

  <p>Acıya karşı dayanıklı olduğum için, yıllardır hastalıklarımı anlatırken inandırıcı olmayı başaramıyorum. Tıp literatürünü okurken de, yediklerimin içtiklerimin değil de, zihnimin, yalnızca zihnimin şikâyetlerimin kaynağı olduğunu anlarım. Bayılmama neden olan şey kişilik bozukluğuydu. Ayrıca kalbim o kadar çok istiyorum diyordu ki, bir mola vermek için arada sırada bayılmak iyi geliyordu. Her şeye karşın, kralın eğer isterse beni kullanabileceğini anlamaya başlamıştım, ne denli şirin olsa da, karılarının karşısında saygınlığını korumak zorundaydı. Bana iyi davranması için özel bir neden yoktu.</p>

  <p>Yüksek sesle, “Majesteleri, bu harika ve son derece ilginç bir ziyaret oldu. Kim derdi ki! Afrika’nın tam ortasında! Itelo majestelerinden övgüyle söz etmişti. Müthiş biri olduğunuzu söylemişti, gerçekten de öylesiniz. Olağanüstü anılar edindim, ama konukseverliğinizi suiistimal etmek istemem. Bugün yağmur yağdırmayı planladığınızı biliyorum, burada kalırsam ayak bağı olabilirim. Konukseverliğiniz için teşekkür ediyor, ayinde bol şans diliyorum, ama yemekten sonra yardımcımla birlikte yola koyulmalıyız.”</p>

  <p>Ben niyetimi belli eder etmez kral kafasını sallamaya başladı, bunu gören kadınlar homurdandılar ve kralı heyecanlandırıp daha verimli kullanabileceği enerjisini boşa harcatmakla sınırı aştığımı gösteren, dostane olmayan bakışlarla baktılar.</p>

  <p>Ah, hayır Bay Henderson,” dedi kral. “Daha yeni geldiniz, bizi hemen bırakmanıza izin veremeyiz. Kesinlikle olağanüstü bir karizmanız var, sevgili konuğum. Bizi şimdi bırakırsanız, telafisi olmayan bir eksiklik duyacağım. Kaderin bizi yakınlaştırdığını hissediyorum. Dış dünyadan geldiğinizi haber alınca nasıl heyecanlandığımı anlatmıştım. Tören başlamak üzere, konuğum olmanızı rica ediyorum.”</p>

  <p>Pantolonuyla aynı renkte, ama kadifeden, geniş kenarlı bir şapka giydi. Şapkanın tepesine, nazardan korumak için insan dişleri işlenmişti. Yeşil divandan kalktı ama bu sefer de bir hamağa uzandı. Hamağın sırıkları, kısa deri yelekler giymiş amazonlardı. Hamak iki yanda duran dörder amazonun omuzlarındaki sırıklara asılmıştı ve bu omuzlar, amazon omuzu olmasına rağmen, yumuşacıktı. Fiziksel güç beni her zaman canlandırmıştır, özellikle bu gücün sahibi kadınlarsa. Times meydanında Olimpiyat oyunlarını izlemeye bayılırım, özellikle önce koşup sonra ciritlerini fırlatan Atalantalıları. “Bakın bayanlar baylar - kadınlar neler yapabiliyor!” demek istemişimdir hep. Hem içimdeki askere, hem de güzelliği onaylayan yanıma hitap ediyor. O sekiz amazonun yerine tanıdığım kadınları koymaya çalıştım -Frances, Matmazel Montecuccoli, Berthe, Lily, Clara Spohr ve ötekiler- ama aralarından yalnızca Lily’nin orantıları bu işe uygundu. Amazonlara rakip olacak bir ekip oluşturamadım. Berthe güçlü olmasına rağmen omuzları fazla genişti, Matmazel Montecuccoli’nin ise göğüsleri büyüktü ama omuzları yoktu. Bu dostlar, tanıdıklar, sevgililer, kralı taşıyamazdı.</p>

  <p>Majestelerinin ricası üzerine, merdivenlerden onunla birlikte indim ve sarayın bahçesine çıktık. Hamağına tembelce yayılmamıştı; biçimli vücudu soylu bir aileden geldiğini gösteriyordu. Ona ve Itelo’ya Beyrut’taki öğrencilik günlerinde rastlasaydım bütün bunları göremeyecektim. Afrikalı öğrencilere hepimiz rastlamışızdır, çuval gibi pantolonlar giyerler, kravat takma alışkanlıkları olmadığından yakaları buruşuktur.</p>

  <p>Sarayın bahçesinde korteje Horko, şemsiyeleri, karıları, amazonlar, uzun mısır koçanlarıyla oynayan çocuklar, kolları taze toprak boyası ve kireçle boyalı, ellerinde dünyanın en çirkin putlarını taşıyan savaşçılar katıldı. Putların bazıları sadece dişten ibaretti, bazıları da burun deliğinden; bazılarının aletleri kendi vücutlarından büyüktü. Bahçe birden çok kalabalıklaştı. Parlak ve yakıcı güneş kalbimin kapılarını, asetilenin boyayı silmesinden daha beter eritiyordu. Aptalca bir vehimle bayılacağımı hissettim (aptalca olması cüssemden ve gücümden kaynaklanıyor). New York’ta bir yaz günü geçirdiğimizi düşündüm. Yanlış metroya binmiştim ve üst Broadway’e gideceğime Lenox caddesiyle 125. sokağın birleştiği yere gelmiştim, kaldırımda yol açmaya çalışıyordum.</p>

  <p>Kral, “Arnewi’lerde de su sorunu var, öyle değil mi Bay Henderson?” diye sordu.</p>

  <p>“Her şey bitti,” diye düşündüm. “Adam sarnıcın hikâyesini duymuş.” Ama durumun böyle olmadığı anlaşılıyordu. Tavırlarında bir ima yoktu; yalnızca hamağından esintisiz ve bulutsuz gökyüzüne bakıyordu.</p>

  <p>“Şu kadarını söyleyeyim, Kral,” dedim, “O konuda pek şansları yok.”</p>

  <p>“Öyle mi?” dedi, düşünceli. “Şansla ilginç bir ilişki içindeler. Bir zamanlar hepimizin aynı kabileden olduğu, ama şansın bizi ayırdığı yolunda bir efsane vardır. Dilimizde onlara nibai deriz. ‘Şanssızlık’ kelimesiyle karşılanabilir. Kesinlikle, dilimizdeki karşılığı budur.”</p>

  <p>“Öyle mi? Wariri’ler şanslı mı yani?”</p>

  <p>“Elbette. Kaç kez kanıtlandı. Biz onların tersi olduğumuzu düşünürüz. Kendimize Wariri ibai deriz. Yani Şanslı Wariri’ler.” “Gerçekten mi? Vay vay. Bu konuda sizin görüşünüz nedir? Bu doğru bir tabir mi?”</p>

  <p>“Biz Waririler şanslı mıyız?” diye sordu. Beni aydınlatmaya kararlı olduğu anlaşılıyordu, çünkü sorumla ona meydan okumuştum. Ne tecrübeydi ama. Bana ders oldu. Kral haşmetini öyle bir incelikle gösterdi ki, fark etmek zordu. “Biz her zaman şanslıyız,” dedi. “Şansın tartışma götürmeyen özelliklerinden biridir bu. Ne kadar istikrarlı olduğunu bilemezsiniz.”</p>

  <p>O halde bugün yağmur yağacak mı?” dedim, hafifçe sırıtarak. Serinkanlılıkla cevap verdi, “Böyle başlayan günlerde yağmur yağdığını gördüm.” Sonra ekledi, “Neden böyle davrandığınızı anladığımı sanıyorum, Arnewi'lerin iyi huyundan kaynaklanıyor. Her zaman olduğu gibi sizde de iyi bir izlenim bırakmayı başarmışlar, ltelo’nun en iyi arkadaşım olduğunu, pek çok olayda birlikte hareket edip yakınlaştığımızı unutmayın. Evet, niteliklerini biliyorum. Cömert. Alçakgönüllü. İyi. Yerini kimse tutamaz. Bu konuda görüşlerim net ve kesin, Bay Henderson.”</p>

  <p>Yumruğumu yüzüme tutup gökyüzüne baktım, Tanrım! Evden bu kadar uzakta nasıl bir insanla karşılaştım, diye düşünerek güldüm. Evet, bir yolculuğa çıkmak her koşulda önerilebilir. Ve inanın, dünya bir zihindir. Her yolculuk, zihinsel bir yolculuktur. Bundan hep kuşkulanmıştım. Gerçeği biliyorum demek bilgiçlik taslamaktır. Evet, yatağımızın üstünde ayağa kalkıp Lily’e bağırmamalı, Ricey’i korkutmamalı, çocukla birlikte kaçmasına neden olmamalıydım. Gerçekle aramın ondan daha iyi olduğunu iddia etmiştim. Evet, evet, evet. Olgular dünyası gerçektir, pekâlâ, ve değiştirilemez. Fiziksel dünya orada duruyor, o bilimin alanına ait. Ama bir de zihnin, düşüncenin alanı var, orada hiç ara vermeden yaratıyoruz. Merakımızın bizi yönelttiği yollarda kaygıyla yürürken, neyin gerçek olduğunu bildiğimizi sanıyoruz. Bir bakıma Lily’e doğruyu söylüyordum; evet, gerçeği biliyordum, ama benim gerçeğim -benim kurduğum benzerliklerle dolu bir gerçek- olduğu için biliyordum; onun gerçeği de onun kurduğu benzerliklerin gerçeğiydi. Ah, bu tanrısal bir esinlenme! Hakikat benimle konuşmuştu. Benimle, Henderson’la.</p>

  <p>Kralın gözlerinde öyle anlamlı ve güçlü bir ifade vardı ki, eğer isterse, ruhumun derinliklerine inebileceğini, onu ele geçirip kullanabileceğini hissettim. Ama yüksek şeylerde tecrübesiz olduğum için -kötü huylarım beni yüksek konularda acemi bir çaylak yapmıştır- ne olacağını kestiremiyordum. Ne ki, kral Dahfu’nun gözlerindeki ışığa bakınca, sarnıcı bombalamakla son şansımı yitirmediğimi anladım. Hayır bayım. Hâlâ bir şansım vardı.</p>

  <p>Kralın amcası Horko, kortejin en önünde yürüyordu. Sarayın duvarlarından hiçbir ölümlü gırtlaktan ya da ciğerden çıktığını duymadığım inlemeler ve sesler geliyordu. Ortalık biraz yatışınca kral, “Çok önemli bir işi başarmak için buraya geldiğinizi anlamıştım, Bay Gezgin,” dedi.</p>

  <p>“Evet, majesteleri. İyi bildiniz,” dedim, ve önünde eğildim. “Yatağıma uzanıp bir atlasa ya da Angkor Vat diyalarına da bakabilirdim. Evde bir kutu var, hepsi de renkli.”</p>

  <p>“Tam isabet. Ben de bunu kastetmiştim,” dedi. “Kalbinizi Arnewi’li dostlarınızla bıraktınız. Onların mükemmel oldukları konusunda hemfikiriz. Bunun doğadan mı yoksa çevreden mi geldiğini anlamak için kafa yordum. Beslenmeyle ilgili değil de, içkin bir şey olduğu tezine daha yakınım. Dostum ltelo’yu bazen özlüyorum. Sesini duymak için hazineler verirdim. Maalesef benim gitmem imkânsız. Görevlerim mani oluyor. İyi, sizi etkiliyor, değil mi Bay Henderson?”</p>

  <p>Güneş ışınlarının arasından, gözümün içindeki minik altın pıhtılar beni kör ederken başımı salladım. “Evet, majesteleri. Palavra olanı değil. Hakiki iyi. Has iyi.”</p>

  <p>“Evet, ne hissettiğinizi anlıyorum,” dedi, sesinde tuhaf bir yumuşaklık ya da özlem vardı. Günün birinde adamın biri seninle böyle konuşacak deseler asla inanmazdım; hele kraliyet hamağına uzanan, mor bol kenarlı şapkasının üstü dişlerle süslü, iri yarı, yumuşak, kaçık gözleri hafif kırmızı, pembe şiş dudaklı böyle bir insan azmanı. “Kötü,” diye devam etti, “daha göz alıcıdır, enerjiktir, kabadayıdır ve zihinde iyiden daha çok iz bırakır derler. Ah, bana sorarsanız bu bir hata. Belki kamu yararı için düşünülebilir. Ne çok iyi insan var. Ah, evet. İyi olmaya niyet ediyor, iyi şeyler yapıyorlar. Ne sıkıcı! Salt aritmetik. 'Şunu şunu yapmalıydım ama yapmadım, şunu şunu yapmamalıydım ama yaptım.' Bir hayat bununla tanımlanabilir mi? Hesap tutmak ne yorucu. Ben aksini düşünüyorum; uğraşmayla, çekişmeyle iyiye ulaşılamaz, iyi en yüce, en yüksek olduğunda muhteşemdir. Ah, Bay Henderson, iyi çok daha göz alıcıdır. Çekişmenin değil, esinlenmenin alanındadır, çekişen insan hemen orada kaybeder, kılıcı çeken kılıçla ölür. Kuru niyet, kuru meyve verir, hiçbir ilginç yanı yoktur. Kişi, savaş sınırını çizdiği yerdedir ve buradan yalnız ölüsü çıkar; bu da yalnızca büyük bir çaba gösterildiğini kanıtlar, hepsi o kadar.” Hevesle, “Ah, Kral Dahfu, ah majesteleri!" dedim. Beni öyle heyecanlandırmıştı ki. Hem de hamağında uzanırken söylediği birkaç sözle. “Oradaki kraliçeyi, Ajılı kadın Willatale’i tanır mısınız? Itelo’nun halası oluyor. Bana grun-tu-molani'yi öğretecekti, ama her şey üst üste geldi ve..."</p>

  <p>Ama amazonlar sırıkları sırtlarına geçirmişlerdi, hamak yükseldi ve ilerlemeye başladı. Ve o çığlıklar, o heyecan! Kükremeler, sanki birtakım hayvanlar bir zamanlar vücutlarını örten deri parçalarının aracılığıyla konuşuyormuş gibi derinlerden gelen davul sesleri! Müthiş bir gürültüydü, tıpkı yeni yıl kutlamalarında Coney Island’da, Atlantic City’de ya da Times Meydanında karşılaştığınız gürültüler gibi; kral kapıdan çıktıktan sonra kopan gürültü, bildiğim hiçbir gürültüye benzemiyordu.</p>

  <p>Krala “Nereye?...” diye bağırdım.</p>

  <p>Cevabını duymak için iyice eğildim. özel bir... yer... arena...” dedi.</p>

  <p>Gerisini duyamadım. Taşkınlıklar ancak metropollerde görülen bir seviyeye ulaşmıştı. Erkekler, kadınlar girdaplar oluşturarak dönüyor, köpek dövülüyormuş gibi hırıltılar, orak bileniyormuş gibi iniltiler, borazan sesleri gökyüzüne yükseliyordu. Sesleri bir arada tutan bağlar kopmak üzereydi. İşiten kulağımı parmağımla kapatarak korumaya çalıştım, az işiten kulağım bile patlamak üzereydi. Kalabalık en az bin yerliden oluşuyordu, çoğu çıplaktı, bazıları vücutlarını rengarenk boyalarla boyamış ve süslemişti, hepsi de ellerindeki kaynana zırıltısına benzer aletleri çeviriyor, bütün güçleriyle bağırıyorlardı. Hava ağır ve bunaltıcıydı, vücudum kaşınmaya başladı. Tozlu, boğucu bir sıcak vardı, zaman zaman yüzüm yünlü kumaşla kaplıymış gibi terliyordum. Ama kralla birlikte ilerlediğim için, rahatsızlığımın farkına varacak vaktim yoktu. Tören alayı ahşap çitlerle çevrili, stadyumu andıran büyük bir alana girdi, içerde, daha önce bahsettiğim beyaz kireçli taştan kesilmiş dörderli sıralar vardı. Havada uçuşan kurdelelerle bezenmiş kraliyet locasına kral, karıları, resmî erkân ve diğer soylularla birlikte oturdum. Korseyi andıran yelekleri, iri yumuşak vücutları, narin, dazlak, iri kafalarıyla, karpuz gibi yuvarlak, misk kabağı gibi oval, hint kavunu gibi uzun amazonlar her yerdeydi. Horko maiyeti ve şemsiyeleriyle kralı selamlayarak önünde eğildi. Bu ikili arasındaki ailevi benzerlik, sadece bakışarak konuşabildikleri izlenimini veriyordu, böyle şeyler mümkündür. Aynı burun, aynı gözler, ırkın şeceresini yansıtan aynı izler. Bu sessiz iletişimle Horko, yeğeni krala önceden konuştukları bir şeyi hatırlatmak ister gibiydi. Ama kralın bakışlarından hiçbir şey vaat etmediği anlaşılıyordu. Burada onun sözü geçerdi, bundan kuşku yoktu.</p>

  <p>Dört amazon, her biri bir bacağından tutarak briç masasını getirdiler. Üstünde biraz önce kralın dairesinde gördüğüm, içinde iki kafatası olan çanak vardı. Ama bu kez göz çukurlarına koyu mavi, çok uzun, parlak kurdeleler bağlanmıştı. Kral önüne konan kafataslarına şöyle bir göz attı, bir daha da bakmadı. Bu arada Horko ızbandut gibi vücuduyla kırmızı zırhının içine sıkışmış, ayaklar bitişik, iki büklüm, çenesinden ve omuzlarından yağlar fışkırarak beni taklit etmeye yeltendi. Ya da ben öyle hissettim, çünkü suratında kendi sıkıntılı ifademi gördüm. Aldırmadım. Bana iyi davrandığı için başımla kısaca selamladım. Siyasetçi bir yapısı olduğundan bana halinden memnun, küstah bir bakış fırlattı. Renkli şemsiyesi tepesinde dönmeye başladı, kralın solundaki yerine döndü, dün gece beni sorguya çeken, Dahfu’nun Bunam dediği tiple ve bizi tuzağa gönderen, buruşuk kösele derili adamla birlikte oturdu. Şu beyaz kayaların arasından, Hz. Yusuf'un karşılaştığı adam gibi karşımıza çıkan ihtiyar. Yusuf'u Dotan’a gönderen adam. Sonra kardeşleri Yusuf'u gördüler ve “Bakın! Rüyacı geliyor,” dediler. Eski Ahit’i herkes okumalı.</p>

  <p>Kendimi rüyada gibi hissediyordum, yalan söylemiyorum.</p>

  <p>“Zeytin gibi buruşmuş şu adam kimdir?” dedim.</p>

  <p>“Pardon?” dedi kral.</p>

  <p>“Bunam ve amcanızla birlikte oturan.”</p>

  <p>“Ah, elbette. Üst düzey bir rahip. Bir çeşit kâhin.”</p>

  <p>“Dün rastladığımızda elinde eğri bir sopa tutuyordu,” dememe kalmadan ellerinde misket tüfekleriyle amazon mangaları sıraya girdiler ve gökyüzüne nişan aldılar. .375’im ortalıkta görünmüyordu. Kadınlar iri kalçalarını sallayarak önce kralın. sonra rahmetli babasının, sonra da başkalarının onuruna tüfeklerini ateşlediler. Kral, bu atışlardan biriyle beni selamladıklarını söyledi.</p>

  <p>“Beni mi? Şaka yapıyorsunuz majesteleri,” dedim. Ama yapmıyordu. “Ayağa mı kalkmalıyım?” diye sordum.</p>

  <p>“Herkesin bundan mutlu olacağına eminim.”</p>

  <p>Ayağa kalktım, gürültülü bağırışlar, haykırmalar duyuldu. “O cesedin hikâyesi bütün şehrin ağzında. Bir Casper Milquetoast&nbsp;<a href="#b12dn3" id="b12dn3b"><sup>(3)</sup></a>&nbsp;olmadığımı, cesur ve güçlü olduğumu biliyorlar. Yeterince moxie&nbsp;<a href="#b12dn4" id="b12dn4b"><sup>(4)</sup></a>&nbsp;içtim,” diye düşündüm. Tören havasına girmeye başlamıştım -içimde barbarca duygular kabarıyordu- göğsümdeki kaşıntı dayanılamayacak hale gelmişti. Amazonların tüfek seslerine cevap olacak bir sözüm, ateşleyecek bombam, bazukam yoktu. Ama bir ses çıkarmam gerekiyordu, bu yüzden dev Asur boğaları gibi kükredim. Kalabalıkta dikkatleri üstümde toplamak beni hem canlandırır, hem rahatsız eder. Arnewi’ler sarnıcın başında ağlarken de böyle olmuştu. İtalya’da Guiscardos harabeleri yakınındaki kalede kafam tıraşlıyken de. Babam da büyük kalabalıklar karşısında heyecanlanırdı. Bir keresinde konuşma kürsüsünü kaldırıp orkestra boşluğuna fırlatmıştı.</p>

  <p>Ama ben kükredim. Ve muhteşem bir tepki aldım. Beni duymuşlardı. Böğürürken ellerimle göğsümü kavradığımı görmüşlerdi. Kalabalık bunun üzerine çılgına döndü ve ne yalan söyleyeyim, haykırışları bana ilaç gibi geldi. Demek kamu hizmeti yapanlar böyle tatmin oluyor, diye düşündüm. Vay vay. Dahfu’nun uygar dünyadan geri gelip kabilesinin başına geçmesine artık şaşmıyordum. Küçük bir yerin kralı da olsa, kim kral olmak istemez? Kaçırılmayacak bir ayrıcalıktı bu. (Genç, güçlü bir adam ödeme vakti gelene kadar epey iyi vakit geçirebilirdi; karıları dikkatini çekmek ve minnetlerini bildirmek için kendilerini parçalıyorlardı; kalplerinin efendisiydi o).</p>

  <p>Bu tezahüratın keyfini bir süre daha çıkardıktan sonra, gülerek yerime oturdum.</p>

  <p>Ve birden dehşetle, ağzını kocaman açmış, kırışıklar içinde bir yüzün sırıttığını gördüm. Beşinci Cadde’deki dükkânların vitrinlerinde karşılaşabileceğiniz, New York’un hangi hayaleti başınıza musallat ettiğini anlamak için arkanıza döndüğünüzde kayboluveren görüntülerden biri. Ne var ki bu yüz kaybolmadı ve hareket etmeden, kraliyet locasındakilere sırıtmayı sürdürdü. Bu arada bir adam, yeşil kabzalı zalim bir bıçağı yüzün sahibinin göğsünde gezdiriyor, açılan kesiklerden kanlar boşalıyordu. Hey, adamı koyun gibi doğruyorlar. Durun, durun! Hay Allah! Burada cinayet işleniyor, dedim, içimin derinlikleri, bir tüneldeymiş gibi, büyük binaların altından tren geçerken oluşan sarsıntıya benzer bir titremeyle sallandı.</p>

  <p>Ama kesikler derin değildi, çizikler yatay çizilmişti; bıçağı tutan boyalı rahip işini hızla yapsa da her şey bir plan dahilinde, beceriyle kotarılıyordu. Yaralara aşıboyası sürdüler, adamın acıdan haykırması gerekirdi ama o sırıtmaya devam etti ve kral, “Bunlar gelenek olmuş âdetler, Bay Henderson. Endişelenmeyin. Bu adam rahiplik mesleğinde bu yolla ilerliyor, kendisi çok memnun. Kana gelince, gökkubbeyi akmaya ikna edenin, göklerin tulumbasının kan olduğu söylenir,” dedi.</p>

  <p>“Ha ha!” diyerek güldüm ve haykırdım. “Yok canım! O da ne? Tanrım - tekrarlar mısınız? Göklerin tulumbası mı? Amma fiyakalı!”</p>

  <p>Ama kralın bana ayıracak vakti yoktu. Horko’nun locasından gelen bir işaretle tüfekler gürültülü bir selam atışı daha yaptı, bunu bas davulların akıcı müziği takip etti. Kral yerinden kalktı Şükürler olsun! Sen kullarına merhamet et! Gururla gerilmiş, çeşitli ifadelerle büzülmüş suratlar. Yerlilerin baskın ten rengi olan koyu siyahın arasından kırmızı bir renk fışkırdı ya da püskürdü, halk tribünlerin beyaz taşlarının üstüne çıkarak, ellerindeki kırmızı nesneleri bayrak gibi sallıyor, dalgalandırıyordu Wariri’lerin bayram rengi kırmızıydı. Amazonlar kralın rengi olan mor bayraklarla karşılık verdiler. Kralın şemsiyesi yükseldi, gergin tepesi eğilip kalktı.</p>

  <p>Kral artık yanımda değildi. Locasından çıkmış, arenadaki yerini almıştı. Genişçe bir dairenin öteki yanında, uzun boylu bir kadın göründü. Beline kadar çıplaktı ve kafasında yün halkalar vardı. Yaklaştığında, yüzünün kör alfabesine benzer, güzel bir desen oluşturan yaralarla kaplı olduğunu gördüm. İki sıra yara yukarıdan iki kulağına doğru ilerliyor, bir sıra da burun köprüsüne kadar iniyordu. Karnını yaprak kurusu ya da ölü altın renginde bir boyayla boyamıştı. Gençti, bunu yürürken, yetişkin dişilerinki gibi sallanmayan küçük göğüslerinden anlıyordunuz, ayrıca kolları da uzun ve inceydi. Üç temel kemik, humerus, radius ve ulna kolayca görülüyordu. Yüzü küçük ve çıkıntılıydı; alanın öteki ucunda ilk göründüğünde, bir bayrak direğinden farkı yoktu, yaklaşınca hatları ortaya çıktı, yüzü yaldızlı bir elma gibi parladı. O da kralınkiyle birörnek mor pantolon giymişti ve başlamak üzere olan oyunda onun rakibiydi. Arenanın ortasında, üzerleri örtülü birtakım yontular gördüm. Bunların Wariri’lerin tanrıları olduğunu tahmin ettim. Kral ve bu yaldızlı kadın, kurukafalarla tanrıların üstünde ve çevresinde bir oyun oynamaya başladılar. Uzun kurdelelerinden tutarak koşuyor ve kafataslarını yükseklere, ahşap putların üstüne fırlatıyorlardı - bu putların en büyüğü dik çevrilmiş kuyruklu bir Steinway piyano yüksekliğindeydi. İki kafatası havada uçuyor, kral ve kız bunları yakalıyorlardı. Zarif bir oyundu. Bütün gürültü, kızgın bir ütünün altındaki kırışıklar gibi söndü. İlk atışlar tam bir sessizlik içinde izlendi, kafatasını yakalayan ellerin çıkardığı sesler yankılandı. Kısa süre sonra sağlam kulağımla kafataslarının rüzgârda çıkardığı sesleri bile duymaya başladım. Kadın, kalın mor ve mavi kurdelelerle havada bir çiçeği andıran kafatasını fırlattı. Tanrı şahidimdir, tıpkı bir jensiyana&nbsp;<a href="#b12dn5" id="b12dn5b"><sup>(5)</sup></a>&nbsp;benziyordu. Havada kralın fırlattığı kafatasıyla karşılaştı. İkisi de, okyanus polipleri gibi, arkalarındaki mavi saten kurdelelerle yere doğru süzüldüler. Kısa süre sonra bunun yalnızca bir oyun değil, aynı zamanda bir maç olduğunu anladım ve tabii kralın tarafını tuttum. Ne yaptıklarını anlamıyordum, belki de kafatasını yere düşürmenin cezası ölümdü. Şimdi, ölümle şahsen ultra bir yakınlığım var, yalnızca yaşım itibariyle değil, şu anda anlatmanın gereksiz olacağı pek çok nedenle. Ölüm ve ben kuzen sayılırız. Ama kralın başına bir şey geleceğini düşünmek beni korkutuyordu. Kendine güveni tam görünüyordu, iyi bir tenis oyuncusu ya da binici gibi oyuna ısınırken yaptığı hamleler, kendinden emin tavırları hoş bir manzaraydı ve bütün endişeleri önemsiz kılan bir iktidar hissi veriyordu; böyle bir adam her şeyi bilerek yapar; yine de başına bir şey gelecek diye ödüm patlıyordu. Kız için de korkuyordum. İkisinden birinin ayağı kaysa, kurdelelere takılsa ya da kafatasları birbirine çarpsa, kulübemde bulduğum zavallı ihtiyarla aynı kaderi paylaşabilirlerdi. O adam doğal nedenlerle ölmemişti. Benden kaçmaz, isteseydim harika bir adli tıp hekimi olabilirdim. Ama kral ve kadın formlarının zirvesindeydiler, buradan da kralın bütün vaktini sırtüstü yatarak, kadınlarının baştan çıkarıcılığına kanarak geçirmediğini anladım; her yerinden güç fışkırıyordu ve muhteşem görünüyordu. Kafasındaki insan dişleriyle süslü mor kadife şapkayı bile çıkarmamıştı. Kadınla eşit koşullarda mücadele ediyordu, çünkü bana göre oyunu kadın götürüyordu. Bir rahibe gibi, kralı adeta sınavdan geçiriyordu. Altın rengi boyası ve suratındaki izlerle gerçek dışı bir görünüşü vardı. Seğirtirken, dans ederken, memeleri gerçekten altınmış gibi sabit kalıyor, vücudunun uzunluğu ve inceliği yüzünden, sıçrarken doğaüstü bir yaratığı, mesela dev bir çekirgeyi andırıyordu.</p>

  <p>Son iki atıştan sonra oyun tamamlandı. Her iki oyuncu da kafa taslarını eskrimciler gibi koltuklarının altına alıp eğilerek selam verdiler. Müthiş bir gürültü koptu, kırmızı bayraklar ve kurdeleler yeniden dalgalandı.</p>

  <p>Kral, Tiziano’nun 1. Francesco tablosuna yakışacak şapkasıyla döndüğünde, nefes nefeseydi. Oturdu. Karıları başkalarının onu içerken görmemesi için etrafını bir perdeyle çevirdiler Bu bir tabuydu. Sonra terini kuruladılar, kalın bacaklarına ve hızla inip kalkan göğsüne masaj yaptılar, mor pantolonunun altın rengi ipini gevşettiler. Neler hissettiğimi anlatmak için ölüyordum. “Ah, Kral, ne soylu bir gösteri. Gerçek hır sanatçı gibisiniz. Kahretsin, bir sanatçı gibi! Kral, soyluluğa ve güzel hareketlere bayılırım!" diyebilirdim. Ama hiçbir şev demedim. Davranıştan maket vurmak kahrolası huylarımdan biridir. Bugünün köleliği de böyle bir şey. Güya serinkanlı olacağız. Oğlum Edward’a söylediğim gibi - kölelik! Gerçeği sevdiğimi söyleyince benim tavizci olduğumu sanmıştı. Ah, çok acıtmıştı içimi. Her neyse, sık sık bir şeyler söylemek isterim, ama içimde kalır. Böylece söylenmemiş olarak kalırlar, aslında hiç varolmamışlardır, dile getirmediğiniz bir şey size itibar sağlamaz. Gökkubbeden söz etmekle kral bana yolu göstermişti, orada ona çok şey söyleyebilirdim. Ne mi? Sözgelimi, kaos’un gösterinin tek yöneticisi olmadığını. Bunun bir rüyadan yokoluşa doğru giden hastalıklı, tezayak bir koşu olmadığını. Hayır bayım! Aksini söyleyen bir iki şey var. Sanat, sözgelimi. Hız ölçülebilir, zaman bölünebilir. Ölçü! O yüce düşünce. Gizem! Meleklerin sesi! Keman çalmaya neden başladım sanıyorsunuz? Fransa’nın büyük katedrallerinde kemiklerim neden eridi, neden dayanamayacak hale gelip kafayı çektim ve Lily’e sövüp saydım? Krala bunlardan bahsedersem ve ona kalbimi açarsam, dostum olacağını düşündüm. Ama karıları çıplak kalçalarıyla aramıza girmişti, üstelik arkaları bana dönüktü ki, vahşi olmasalar bu yaptıkları büyük saygısızlık olarak kabul edilebilirdi. Bu heyecan fırtınasında kralla konuşmam imkânsızdı. Birkaç dakika sonra, onunla konuşma fırsatı bulunca, “Kral, atışları kaçırsaydınız, sonucun çok kötü olacağına dair bir his var içimde,” dedim.</p>

  <p>Cevap vermeden önce dudaklarını ıslattı, göğsü hâlâ hızlı hızlı inip kalkıyordu. “Atışı kaçırma faktörünün neden ihtimal dışı olduğunu açıklayabilirim, Bay Henderson,” dedi. Dişleri bana doğru parlıyordu, nefes nefese olduğu için gülüyormuş gibi görünüyordu, ama gülecek bir şey yoktu. “Günün birinde kurdeleler buraya takılacak,” dedi. İki parmağıyla gözlerini gösterdi. “Kafatasım hava alacak.” Yükselir gibi bir hareket yaptı, “Uçacak.”</p>

  <p>“Onlar kralların kafatasları mıydı? Yakınlarınız mı?” dedim. O kafalarla akrabalık derecesini sormaya cesaret edemedim. Benzer bir atışı yakaladığımı hayal ettim, ellerim diken diken oldu, titredim.</p>

  <p>Ama bunları konuşmanın sırası değildi. Etrafta çok şey oluyordu. Sıra bir sığırın kurban edilmesine gelmişti, bu işi faz<span style="text-indent: 0.8em;">la törene gerek görmeden bitirdiler. Üstünde her yöne uzanan devekuşu tüyleri olan bir rahip kolunu bir ineğin boynuna attı, ağzını ve burnunu tuttu, kafasını kaldırdı, pantolonunun kabasında kibrit çakarmış gibi rahatlıkla boğazını kesti. İnek yere düşerek öldü. Kimse fazla ilgilenmedi.</span></p>

  <p>&nbsp;</p>

  <p class="dipnot"><a href="#b12dn1b" id="b12dn1"><sup>(1)</sup>&nbsp;</a><span style="text-indent: 0.8em;">Fr. Şehvet. (ç.n.)</span></p>

  <p class="dipnot"><a href="#b12dn2b" id="b12dn2"><sup>(2)</sup></a><span style="text-indent: 0.8em;">&nbsp;Hz. İsa'nın Tanrı'ya hitabı. İncil: 23:33-34. (ç.n.)</span></p>

  <p class="dipnot"><a href="#b12dn3b" id="b12dn3"><sup>(3)</sup></a><span style="text-indent: 0.8em;">&nbsp;</span>Caspar Milquetoast; Harold Webster’in 1924’te <i>New York World</i> için çizdiği <i>The Timid Soul</i> adlı bant karikatürün kahramanı - ç.n.</p>

  <p class="dipnot"><a href="#b12dn4b" id="b12dn4"><sup>(4)</sup>&nbsp;</a>ABD'de bir zamanlar popüler olan ve zindelik verdiğine inanılan alkolsüz, sodalı bir içecek. (ç.n.)</p>

  <p class="dipnot"><a href="#b12dn5b" id="b12dn5"><sup>(5)</sup></a><span style="text-indent: 0.8em;">&nbsp;</span><span style="text-indent: 0.8em;">Nesli dünya ölçeğinde tehlikede olan, Doğu ve Batı Karadeniz ve Uludağ Göller bölgesinde rastlanan, temmuz ve haziran aylarında sarı çiçekler açan, tıpta da kullanılan bir bitki. (ç.n.)</span></p>
</body>
</html>
