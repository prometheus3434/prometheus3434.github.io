<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XVI</h1>

  <p>Küçük odanın kapısı, sazlar ve yapraklarla gizlenmiş uzun bir koridora açılıyordu. Amazon Tatu bizi odadan çıkardıktan sonra arkamızdan gelerek bizi takip etti. Kral kendi özel dehlizinde benden çok ileride yürüyordu. Ona yetişmeye çalıştım, hızlı yürüyünce dün ayaklarımda oluşan yaraların acısını hissettim. Ayaklarımı sürüyerek ilerlerken Tatu meşin askeri giysisiyle arkamdan geliyordu. Kimse bizi takip etmesin diye küçük kapıyı arkamızdan sürgülemişti, yaklaşık on beş metre uzunluğundaki koridoru geçtikten sonra karşımıza çıkan ikinci bir kapının ağır ahşap sürgüsünü bu defa aşağı indirdi. Sürgü demir gibi ağır olmalıydı çünkü dizleri bükülmüştü, ama kadın çok güçlüydü ve işini nasıl yapacağını biliyordu. Kral kapıdan geçti, aşağıya doğru kıvrılan bir merdiven gördüm. Geniş bir merdivendi, ama ilerisi koyu karanlıktı. Karanlıktan gelen kesif küf ve çürüme kokusu nefes almamı zorlaştırıyordu. Ama kral bu çürük kokulu karanlığa doğru ilerledi, bu arada korkumu yenmek için içimden “Buraya bir madenci lambası ve bir kafes dolusu kanarya lazım” gibi şeyler geçiriyordum. “Pekâlâ,” dedim kendi kendime, “inmem gerekiyorsa ineceğim. Bir, ki, üç, devam et Yüzbaşı Henderson.” Böyle zamanlarda askeri kimliğimi yardıma çağırırım. Kendimi yatıştırmayı başardım, başka&nbsp;<span style="text-indent: 0.8em;">deyişle ayaklarımın ilerlemesine izin verdim ve karanlığa doğru yürüdüm. İçeri girince “Kral?” dedim. Ama cevap gelmedi. Sesimin hafiften titrediğini fark ettim, sonra hızla aşağı inen kralın ayak seslerini işittim. Ellerimi uzattım ama bir duvar ya da tırabzan bulamadım. Ayaklarımın yardımıyla merdivenlerin düz ve geniş olduğunu keşfettim. Tatu kapıyı arkamızdan kapayınca yukarıdan gelen ışık da kesildi. Ardından sürgü yerine yerleşirken çıkan gürültüyü işittim. Şimdi aşağı inmekten ya da kralın geri dönmesini beklemekten başka seçeneğim yoktu. Ama bu ikinci seçenek, dün Mummah’ı yenmekle kazandığım bütün saygınlığı kaybetmeme yol açabilirdi. İçimden kralın az rastlanan büyük bir adam, hatta bir dâhi olduğunu, güzelliğiyle göz kamaştırdığını, hırıldamasının bana New York’ta sıcak bir gecede 16. Cadde’deki o elektrik santralini hatırlattığını, nasıl dost olduğumuzu ve hakikati söylemek konusundaki anlaşmamızı; son olarak da soyluluğun bir geleceği olduğunu söylediğini geçirerek merdivenleri inmeye devam ettim. Bu anılardan beni en çok etkileyeni, sonuncusuydu. Yaralı ayaklarımla arkasından giderken içimden sürekli “Kendine güven Henderson, kendine güvenmenin vakti geldi,” diye tekrarlıyordum. Sonunda biraz ışık göründü ve merdivenlerin sonunu görebildim. Basamakların genişliği sarayın kaba mimari yapısına uygundu. Şimdi binanın altındaydık. Yukarıdaki dar bir pencereden gün ışığı geliyordu; yukarıda sarı olan bu ışık, taşlara değdikten sonra gri bir renk alıyordu. Pencerede küçük bir çocuğun bile içeri girmesini engelleyecek iki demir çubuk vardı. Çevreye göz atınca, yine aşağı doğru kıvrılan taş basamaklı başka bir merdivene açılan, sert kayaya oyulmuş küçük bir geçit gördüm. Bu kez basamaklar daha dar ve yüksekti, bir süre sonra bazı yerlerinde otların büyüdüğünü, çatlaklardan toprağın sızdığını fark ettim. “Kral, hey, orada mısınız, majesteleri? diye seslendim.</span></p>

  <p>Ama kimse cevap vermedi, örümcek ağlarını sallayan sıcak bir hava akımının dışında hiçbir hareket yoktu. “Bu adamın acelesi ne?" diye düşündüm, yanaklarım seğirdi ve aşağıya inmeye devam ettim. Hava serinleyeceğine daha da ısınıyordu, ışık taş mekânı, filtre görevi gören duvarlardan giren gri-sarı bir sıvı gibi doldurmuştu; dehlizin atmosferi durgun su gibiydi. Sonunda sahanlığa ulaştım; merdivenin son birkaç basamağı topraktı, duvarların dibi de toprakla karışmıştı. Banyules-sur-Mer’deki akvaryumda, alacakaranlıkta gördüğüm benekli hayaleti, başını cama yapıştıran ahtapotu hatırladım. Ama orada üşümüştüm, oysa burası sıcacıktı. Yürümeye devam ettim, kıyafetim -öncelikle miğferim elbette, ama yeşil ipekten yağmur kral pantolonum bile- bir fazlalık ya da yük gibi gelmeye başlamıştı. Duvarlar giderek büyüdü ve bir çeşit mağaraya açıldı. Sol tarafa açılan tünelin içi karanlıktı. Buraya girmeye hiç niyetim yoktu. Karşı tarafta, yarım daire şeklindeki duvarda üzerinde ahşap bir sürgü olan büyük bir kapı vardı. Kapı yarı açıktı ve kenardan Dahfu’nun elini gördüm. İçimden yirmiye kadar saydıysam da daha fazlasını göremedim, ama beni nereye götürdüğünü anlamıştım. Burası aslanın iniydi. Kapı aralık olduğu için kımıldamadan durmaya karar verdim. Olduğum yerde donakalmışım, gölgesini gördüğüm aslanla aramda kraldan başka kimse yoktu. Bu, yakalamak zorunda olduğu hayvan değildi. Kralla nasıl bir ilişki içinde olduğunu tam olarak anlayamasam da, çekinmeden içeri girdiğine göre hayvanı benim için hazırlıyordu. Yanına gitmemi, ine girmemi bekliyordu. Bu çok açıktı. Yaratığın çıkardığı, bir şey ortasından yırtılıyormuş gibi, yumuşak ve tehlikeli sesi duyunca, dizlerimin arasından geçen bir ipin üzerindeymişim gibi hissettim. Kendi kendime, krala tam itaat etmeyi emretmiştim, ama bir asker olarak kaçış planı da yapmalıydım ve burada kötü çuvallıyordum, Merdivenlere dönersem, en yukarıda beni sürgülü bir kapı bekliyordu. Kapıyı yumruklamamın ya da bağırıp çağırmamın yararı olmayacaktı. Tatu kapıyı açmayacaktı, hayvanın peşimden geldiğini ve yüzünü kanımla yıkadığını gözümün önüne getirebiliyordum. Herhalde karaciğerimden başlardı; bu avcı hayvanlar önce gıda bakımından en zengin ve en değerli uzuvları yerler. Öbür seçenek karanlık tünele girmekti, orada da muhtemelen kapalı bir kapıyla karşılaşacaktım. Böylece, kendime metanet aşılamaya çalışarak, hazin yeşil pantolonumla ve kirli donumla kalakaldım. Hayvanın içeride dolaştığını duyabiliyordum, o yırtılma sesi yükselip alçalıyordu; bu arada kralın sesini duydum, onunla Wariri dilinde, bazen de, belki de beni yatıştırmak amacıyla İngilizce konuşuyordu. “Yavaş bebeğim, yavaş. Gel güzelim, gel.” Sözlerinden hayvanın dişi olduğu anlaşılıyordu, kral alçak bir sesle, kesintisiz konuşuyor, onu yatıştırıyordu. Sesini yükseltmeden bana “Henderson-Sungo, burada olduğunu<span style="text-indent: 0.8em;">zu biliyor. Buraya yavaşça gelmeniz gerekiyor, ağır ağır,” dedi.</span></p>

  <p>“Gelmem şart mı, majesteleri?” dedim.</p>

  <p>Kapıdan elini bana doğru kaldırdı ve parmaklarını oynattı. Bir adım attım, o anda zihnimde, briç masasının altından vurmaya teşebbüs ettiğim kedinin gölgesinin belirdiğini inkâr edemem. Kralın elinden başka bir şey göremiyordum. Beni çağırmaya devam ediyordu, lastik tabanlı botlarımla son derece küçük adımlar atarak yaklaştım. Hayvanın odada dolaşırken çıkardığı sesler diken gibi kulağımı deliyor, metelik büyüklüğünde siyah gölgeler gözlerimin önünden gidip geliyordu. Bu saydam kesintilere rağmen kapının aralığından hayvanın bedenini -sakin, katil suratını, berrak gözlerini ve yüzünü- görebiliyordum. Kral geriye doğru eğilip bana dokundu, parmaklarıyla kolumu kavradı ve beni yanına çekti. Kolunu belime doladı. "Kral, beni buraya neden getirdiniz?” diye fısıldadım.</p>

  <p>Kral “Sakın hareket etmeyin,” dedi ve aslanla konuşmaya devam etti; “Sevgilim, güzel kızım, bu Henderson.” Hayvan bedenini krala sürttü, ağırlığının kralın bedenine yaptığı baskıyı hissettim. Yüksekliği kalçalarımızın hizasındaydı. Kral ona dokununca kalın, siyah kılların her birini ayrı ayrı gördüğüm sakallı ağzını buruşturdu. Sonra ileriye doğru yürüdü, arkamızdan dolaştı ve tekrar, bu kez beni incelemek için yanımıza geldi. Burnunu önce koltuk altıma, sonra bacaklarımın arasına sokunca, doğal olarak oradaki uzvum karnıma kadar çekildi. Beni kavrayıp dik durmama yardım eden kral onunla alçak ve yatıştırıcı bir sesle konuşuyor, bu arada yeşil ipekten Sungo pantolonum hayvanın nefesiyle dalgalanıyordu. Köprüsü kırık dişim de dahil olmak üzere bütün dişlerimle ağzımın içindeki yanak etlerimi ısırıyordum, gözlerim ağır ağır kapandı ve yüzümün kaderimi kabullenen dev bir kütleye dönüştüğünü bütün benliğimle hissettim. Acı çekiyordum. (Yüzümdeki ifade, işte bir hayattan arta kalanlar - al hepsi senin olsun! der gibiydi.) Ama dişi aslan kafasını kasıklarımdan uzaklaştırdı, tekrar dolanmaya başladı; kral “Henderson-Sungo, her şey yolunda,” dedi. “Sizi dost olarak kabul edecek.”</p>

  <p>Boğazım kurumuş bir halde “Nereden biliyorsunuz?” diye sordum.</p>

  <p>“Nereden mi biliyorum?” Kendine güvenini vurgulayan bir sesle konuşuyordu. “Nereden biliyorum!” Hafifçe gülerek, “Çünkü onu tanıyorum. İsmi Atti’dir,” dedi.</p>

  <p>“Çok güzel. Sizin için sorun yok,” dedim. “Ama ben...” Daha fazla konuşamadım, çünkü aslan tekrar bana doğru geliyordu. İki koca gazap çemberi gibi açtığı gözleriyle bana bakıyordu. Yanımdan geçerek Dahfu’ya sürtündü; karnı hafifçe sallanıyordu, sonra tekrar döndü, okşanmak istiyormuş gibi başını kralın elinin altına getirdi. Sonra tekrar, taş duvarlarından gri ve sarı ışıklar süzülen bu büyük odanın, bu inin en uzak köşesine gitti. Duvarlara sürtünerek yürüyor, hırıldarken sakalının dibindeki koyu kadife benekler ortaya çıkıyordu. Kral genizden gelen Afrikalı sesiyle, şarkı söyler gibi oyuncu, keyifli bir tonla ona “Atti, Atti” diye sesleniyordu. “Ne güzel şey, değil mi?” dedi. Sonra bana talimat verdi, “Hiç kıpırdamadan durun, Henderson-Sungo.”</p>

  <p>Sert bir sesle fısıldayarak “Hayır, hayır hareket etmeyin,” dedim, ama beni dinlemedi. “Kral, Tanrı aşkına,” dedim. Endişe etme der gibi bir işaret yaptı, ama aslanla arasının iyi olduğunu bana göstermeye takmıştı bir kere, benden ayrılırken attığı adım dün kafataslarını fırlatırken yaptığı hareketleri andırıyordu. Tıpkı dün, altın işlemeli beyaz terlikleriyle, güçlü bacaklarıyla dansedip havaya atıldığı gibi. O zarif, dar pantolonun içindeki bacaklarda mağrur ve anlaşıldığı kadarıyla ona şans getiren bir şey vardı. Bir yandan korkudan ödüm patlıyor, bir yandan böyle bacakları olan bir adamın çok şanslı olması gerektiğini düşünüyordum. Hayvanla yakınlığını göstermeye çalışırken şansını fazla zorlamaması için dua ediyordum, çünkü deneyimlerimden öğrendiğim bir tek şey varsa, o da aşırı özgüvenin felakete yol açtığıdır. Aslan hâlâ kralın yanında eşiniyor, başını parmaklarının altına uzatıyordu. Kral hayvanı benden uzağa, kalın ahşap kütüklerin üstüne oturtulup duvara yaslanan bir kerevetin bulunduğu, inin en uzak köşesine götürdü. Buraya oturdu, hayvanın başını dizine koydu, kaşıyıp okşamaya başladı; aslan arka ayaklarının üstüne oturmuş, pençeleriyle ona yumruk atar gibi yapıyordu. Kral onun yuvarlak kulaklarını çekerken omuzlarının hareketini görüyordum. Öyle dikkat kesilmiştim ki alnım kırışmaya başlamış, sonunda miğferim alnımdan kaşlarımın üstüne düşmüştü, ama olduğum yerden bir santim bile kıpırdayamıyor, miğferi kaldırmaya cesaret edemiyordum. Orada yarı ölü, yarı kör, bütün yuvarlak kaslarım kapanmış, boğazım tıkanmış halde duruyordum. Bu arada kral o rahat pozisyonlarından birini almış, ağırlığını dirseğine vererek uzanmıştı. Son derece rahat görünüyordu, sanki dünyevi hayatının her anında, daha yoğun bir varoluşun armağanı olan bir ışık ona eşlik ediyordu. Atti ön pençelerini kerevetin kenarına uzatmış Dahfu’nun göğsünü yalıyor, Dahfu bir ayağını üstünden geçirip onunla oynuyordu. Boğulacak gibi oldum, az daha bayılıyordum; bunun nedeni kralın güvenliğinden endişelenmem miydi yoksa başka bir şey miydi bilmiyorum. Belki de kendimden geçmiş, bu ikiliye duyduğum hayranlıkla düşünemeyecek haldeydim. Kral platformun üstüne boylu boyunca uzandı, kimsenin böyle uzanabileceğini sanmıyorum. Bunu bir sanat haline getirmişti, belki de uzanmanın ona güç verdiğini söylerken şaka yapmamıştı çünkü gerçekten daha da canlanmış görünüyordu. Hayvan derin, yumuşak, yırtıcı bir sesle, tırnaklarını<span style="text-indent: 0.8em;">&nbsp;saklayarak iri arka ayaklarının üstünde kalktı ve onun yanına atladı. Platformun üstünde ileri geri yürüyor, arada sırada, kralın koruyucusuymuş gibi bana göz atıyordu. Bana baktığında, doğal bir şiddetin hüküm sürdüğü bir arka plandan bana doğru açılan yuvarlak, berrak gözler görüyordum. Bu bakışta doğrudan bir tehdit yoktu, kişisel değildi; yine de, miğferimin içine sıkışan saçlarımın dimdik olduğunu hissettim. Kediler dünyasına karşı işlediğim suçun buralarda duyulmuş olabileceğine ilişkin o belirsiz endişe hâlâ içimdeydi. Ruhun uykusunu darmadağın eden o saat için de endişeliydim. Belki de verilen mesajı tamamen yanlış anlamıştım. Bunun benim son saatim olmadığını nereden biliyordum?</span></p>

  <p>Ne var ki, şu anda başka seçeneğim yoktu. Elimden gelen tek şey öylece dikilmekti, nitekim öyle yaptım. Sonunda kral, şimdi üstüne çıkıp ileri geri yürümekte olan aslanın arkasından bana el salladı. Kapıyı işaret ederek, “Lütfen kapar mısınız, Bay Henderson,” dedi ve ekledi, “Açık kapılar onu huzursuz ediyor.”</p>

  <p>Paslı boru gibi bir sesle “Hareket edebilir miyim?” diye sordum.</p>

  <p>“Çok yavaş,” dedi, “ama merak etmeyin, ben ne dersem onu yapar.”</p>

  <p>Geri geri yürüyerek kapıya doğru ilerledim, son derece yavaş adımlarla kapıya ulaştığımda içimden devam etmek ve kapının dışında oturup beklemek geçiyordu. Ama ne olursa olsun, kralla olan bağlantımı tehlikeye atamazdım. Kapıya dayandım ve içimden bir ah çekerek vücut ağırlığımla kapattım. Dağılmıştım. Krizler birbiri üstüne geliyordu, daha fazla dayanamayacaktım.</p>

  <p>“Şimdi ileri doğru yürüyün, Bay Henderson-Sungo,” dedi kral. “Şu ana kadar çok iyi götürdünüz. Birazcık daha hızlı hareket edin, ama telaş etmeyin. Yakına gelince rahat edeceksiniz. Aslan yakını iyi göremez. Gözleri uzakları izlemeye alışmıştır. Yaklaşın.”</p>

  <p>İçimden ona da, aslanına da küfrederek ilerledim, bakışlarım hayvanın bir metronom gibi sağa sola sallanan kuyruğundaydı ve bütün vücudum titriyordu. Yerdeki taşlardan başka destek alabileceğim bir şey yoktu.</p>

  <p>“Biraz daha, biraz daha, yakına gelin,” dedi ve iki parmağıyla işaret etti. “Size alışacaktır.”</p>

  <p>“O zamana kadar ölmezsem,” dedim.</p>

  <p>“Hayır, Henderson, göreceksiniz, beni etkilediği gibi sizi de etkileyecek.”</p>

  <p>Yanına yeterince yaklaşınca sol eliyle hayvanın kafasını öteki yana çevirdi, diğer eliyle de beni kendine doğru çekti. Büyük güçlükle yanına tırmandım. Sonra yüzümü sildim. Aslında bu gereksiz bir davranıştı, ateşim yükseldiğinden yüzüm zaten kupkuruydu. Atti divanın ucuna kadar yürüyüp geri geliyordu. Geri dönüşlerinde ensemdeki tüyler deniz kestanesi gibi kabarıyor, kral eliyle başımı koruyordu. Atti sırtımı kokladı. Kral gülüyordu, çok iyi anlaştığımız kanısındaydı. Biraz ağladım. Hayvan uzaklaştı ve kral “Tedirgin olmanız için hiçbir neden yok, Henderson-Sungo,” dedi.</p>

  <p>“Ah, majesteleri, kendime hâkim olamıyorum. Başka türlü hissedemiyorum. Yalnızca ondan korktuğum için değil, evet, hem de nasıl korkuyorum, ama yalnız bu değil. Karışımın zenginliği beni böyle yapıyor. Karışımın zenginliği. Anlayamadığım şey, bunca zaman pençesine düştüm, ensemde hissettim, ama hâlâ korkuya tahammül edemiyorum.” Hıçkırmaya devam ettim, ama dikkati çekmesin diye alçak sesle.</p>

  <p>“Bu hayvanın güzelliğini takdir etmek için daha çok gayret etmelisiniz,” dedi. “Sizi bir hiç uğruna sınavdan geçirmeye cüret ettiğimi düşünmeyin. Sinirlerinizin dayanıklılığını mı ölçüyorum sandınız? Belki de beyninizi yıkadığımı düşünüyorsunuz? Sizi temin ederim, böyle bir durum söz konusu değil. Onu kontrol edeceğimden emin olmasam sizi buraya getirmezdim Bu gerçek bir skandal olurdu.” Lal taşlı eli canavarın boynundaydı, “Olduğunuz yerde durursanız, tam güvenlikte olursunuz,” dedi.</p>

  <p>Aniden divandan yere atladı, hareketin aniliği bende kötü bir şok etkisi yaptı. Göğsümde bir dehşet ürpertisi hissettim. Aslan da aynı anda yere atladı ve ikisi mağaranın ortasına doğru ilerlediler. Kral durdu ve ona bir komut verdi. Atti oturdu. Kral tekrar bir şey söyleyince sırtüstü yatıp ağzını açtı, Kral yere çömelip kolunu aslanın çenesine doğru uzattı, buruşuk ağzına bastırmaya başladı; aslan yerde yayılmış yatarken kuyruğu büyük bir yay çizerek yeri süpürüyordu. Kral kolunu çekti ve aslanı ayağa kaldırdı; sonra altına yattı, bacaklarını aslanın beline doğru kaldırdı, kollarını da ensesine doladı; beyaz terlikli ayaklarını hayvanın kalçasında birleştirdi. Bu yüz yüze pozisyonda Atti onu taşırken onunla konuşmaya başladı. Hayvan hırlıyordu, ama ona hırlamadığı açıktı. Birlikte bütün ini dolaşıp kerevetin yanına geldiler. Hayvan orada durdu, yırtıcı bir sesle kükredi ve dudaklarını geriye doğru çekti. Mor pantolonunun içindeki kral bana baktı. Dünyadaki bütün tuhaflıkları gördüğümü sanırdım, oysa daha hiçbir şey görmemişim! Aslandan ayrılırken, o şiş dudaklarıyla başaşağı bana gülümserken, hiçbir şey bilmediğimi anladım. İşte, ustalık diye buna derim, diye düşündüm, bu adam bir dâhi. Hayvan da bunun farkındaydı. O hayvani duyarlığıyla kralı sevdiğine kuşku yoktu. Sevmek! Hayvan sevgisiyle. Dahfu’yu ben de seviyordum. Kim sevmezdi ki?</p>

  <p>“Böyle şey görmedim,” dedim.</p>

  <p>Aslanın boynunu bıraktı, diziyle onu uzaklaştırdı ve kerevetin üstündeki yerine oturdu. Atti de aynı anda yukarı atlayınca, kerevetin ahşap bacakları sallandı.</p>

  <p>“Şimdi fikriniz değişti mi, Bay Henderson?”</p>

  <p>“Evet, kral, değişti. Hem de çok değişti.”</p>

  <p>“Yine de korkunuz geçmedi,” dedi kral.</p>

  <p>Artık korkmuyorum demek istedim, ama yüzüm gerilmeye başladı ve sözler ağzımdan çıkmadı. Sonra öksürmeye başladım, başparmağımı içeri kıvırıp yumruk yaptığım elimi ağzıma götürdüm, gözlerim sulandı. Sonunda, “Refleks,” dedim.</p>

  <p>Atti volta atarak yanımızdan geçerken, kral itiraz etmeme meydan vermeden bileğimi tuttu ve elimi hayvanın böğrüne bastırdı. Aslanın postu parmak uçlarımın altındaydı, tırnaklarım ateşten kavrulan beş çivi gibiydi. Elimin kemikleri akkora dönüştü. Dehşet veren bir şok dalgası kolumdan göğsüme yükseldi.</p>

  <p>“Ona dokundunuz, şimdi ne düşünüyorsunuz?”</p>

  <p>“Ne mi düşünüyorum?” Dişlerimin yardımıyla alt dudağıma hâkim olmaya çalışıyordum. “Ah, majesteleri lütfen. Hepsi bir günde olmaz. Elimden geleni yapıyorum.”</p>

  <p>Bana hak verdi. “Hızlı bir ilerleme sağlamaya çalıştığım doğru. Başlangıçta karşılaşacağınız zorlukları bir an önce aşmanız için.”</p>

  <p>Aslanın kendine özgü kokusunu taşıyan parmaklarımı kokladım. “Dinleyin,” dedim, “Kendi hesabıma ben de çok sabırsızım. Ama ilk karşılaşmada kaldırabileceklerimin de bir sınırı var. Dün yüzüme aldığım yaralar hâlâ iyileşmedi, kan kokusu almasından korkuyorum. Bu hayvanlar kan kokusu aldılar mı, durdurmak güç olur diye biliyorum.”</p>

  <p>Bu olağanüstü adam bana güldü ve “Ah Bay Henderson, çok zarifsiniz,” dedi (bu niteliğimin hiç farkına varmamıştım). “Benim için çok değerlisiniz, biliyor musunuz, çok az kişi aslanlara dokunmuştur.”</p>

  <p>“Ben de çok can atmıyordum,” demek geldi içimden. Ama aslanları bu denli önemsediğine göre fikrimi kendime saklamalıydım. Anlamsız sesler çıkararak mırıldandım.</p>

  <p>“Nasıl da korkuyorsunuz! Gerçekten! En yüksek derecede! Gerçekten çok hoşuma gitti. Korkunun böyle sergilendiğini ilk kez görüyorum. Bana endişe-zevk ikilisini anımsattı. Pek çok güçlü insanın bu korku ve doyum harmanından büyük zevk aldığını biliyor musunuz? Bence siz de bu türe aitsiniz. Ayrıca kaşlarınızı oynatmanıza bayılıyorum. O’lağanüstü. Çeneniz armut taşı gibi bir şekil alıyor, yüzünüzün rengi ve şişmesi, ağzınızı yayarak açmanız bir düğümlenme ya da fıtığı akla getiriyor. Ve ağlamanız! Ağlamaya başladığınızda size hayran oldum.”</p>

  <p>Gözlemlerinin bendeki belirtilere duyduğu bilimsel ve tıbbi ilgiden kaynaklandığını biliyordum. “Labium inferium’da neler oluyor?” dedi, çenemi yoklayarak, “buradaki deriniz neden kırış kırış?” Benden üstündü; o dumanlı ışıltısıyla, aslana asılıp dolaşmasıyla, tüm varlığıyla beni öyle etkilemişti ki söylediği hiçbir şeye itiraz etmiyordum. Kral burnum, göbeğim, dizlerimdeki çizgiler hakkında birkaç ilginç gözlemini daha aktardıktan sonra, “Atti ve ben birbirimizi etkileriz,” dedi. “Sizin de bize katılmanızı öneriyorum.”</p>

  <p>"Ben mi<sup>?</sup>” Neden söz ettiğini anlamamıştım.</p>

  <p>“Bünyeniz hakkında yorumlar yaparken, başka niteliklerinizin de ne kadar üstün olduğunu bilmediğimi sanmayın.”&nbsp;</p>

  <p>"Benim için bu hayvanla ilgili planlarınız olduğunu mu söylüyorsunuz, majesteleri?”</p>

  <p>“Evet, açıklayacağım.”</p>

  <p>“O halde ihtiyatlı olmalıyız,” dedim. “Kalbimin daha ne kadar kaldıracağını bilmiyorum. Bayılma nöbetlerim fazla kaldıramayacağımı gösteriyor. Dahası, şuraya devrilip düşsem ne yapar dersiniz?”</p>

  <p>Bunun üzerine, “Belki de ilk gün için Atti'yle bu kadar beraberlik yeter,” dedi. Tekrar platformdan indi, hayvan da peşinden atladı. Kral aslanı, yerden beş metre kadar yüksekte, dişli bir çarktan geçen bir halatla kaldırılan ağır bir kapının ardındaki ayrı bir odaya götürdü. Kedi ailesinin hiçbir üyesinin kendi rızası dışında bir kapıdan geçtiğini görmedim; aslan da farklı davranmıyordu. Kral kapının asılı olduğu halata asılırken Atti birkaç kez kapıdan kafasını uzatıp geri döndü. Kapının önündeyken, krala “kuyruğuna bir tekme atıp karar vermesine yardımcı olun,” demeyi düşündüm, Atti’nin onun emrinde olduğu çok açıktı, ama haddimi aşıp koşulları zorlayamazdım. Sonunda rahvan, zarif, rahat bir yürüyüşle, canlı ve kararlı adımlarla yandaki odaya girdi. Kral halatı bırakarak ağır kapıyı indirdi. Kapı taş zemine gürültüyle çarptı, kral kerevete gelip yanıma oturdu, harika görünüyordu. Huzurluydu. Geriye yaslandı, damarlı göz kapakları hafifçe kapandı, sakin sakin nefes alıyor, dinleniyordu. Barbar pantolonumla ve altındaki külotumla yanında otururken, altındaki kalaslardan başka bir şeyin ona destek verdiğini düşündüm. Ben de orada oturuyordum ama onun kadar rahat değildim. Her neyse, orada oturdum ve dinlenmesini bekledim. Danyal peygamberin Nabukadnezar’a söylediği kehanet yine aklıma geldi. <i>İnsanların arasından kovulacak, yaban hayvanlarıyla yaşayacaksın.</i> Parmaklarımdaki aslan kokusu hâlâ çok güçlüydü. Tekrar tekrar kokladım, aklıma Arnewi'lerin kurbağaları, sevgili sığırları, kiracıların öldürmeye teşebbüs ettiğim kedisi ve elbette domuzlarım geldi. Kehanet tuhaf bir şekilde benimle ilgiliydi, belki de insanların arasında yaşamaya uygun olmadığımı ima ediyordu.</p>

  <p>Kısa bir dinlenmeden sonra kral benimle konuşmaya hazırlandı.</p>

  <p>Kendine özgü aksanını özellikle vurgulayarak “Evet, Bay Henderson," dedi.</p>

  <p>“Neden bu aslanla dost olmamı istediğinizi anlatacaktınız. Bu konuda en ufak bir fikrim yok. Kafam karıştı!”</p>

  <p>“Meseleyi açıklığa kavuşturacağım,” dedi. “Öncelikle aslanlar hakkında her şeyi anlatmalıyım. Atti’yi bir yıl kadar önce yakaladım. Wariri’ler bir aslana ihtiyaç duyduklarında geleneksel bir yol izlerler. Davulcular önden gider ve hayvanı hopo dediğimiz bir yere sürüklerler. Hopo çayırda, birkaç kilometre genişliğinde, çok büyük bir arazidir. Hayvanlar davul ve borazan sesleriyle hopo’nun geniş ucundan dar ucuna doğru sürülür. Dar uca bir tuzak kurulur, kral olarak görevim aslanı yakalamaktır. Atti’yi böyle yakaladım. Aslında, babam Gmilo’dan başka aslan yakalamam yasaktır ve yasadışıdır. Atti’yi buraya getirdiğimde ciddi bir muhalefetle ve itirazlarla karşılaştım, halkım endişelendi, bana karşı tavır aldı. Özellikle de Bunam.”</p>

  <p>“Söyler misiniz, bu adamların nesi var?” diye sordum. “Sizin gibi bir kralı hak etmiyorlar. Sizin gibi bir şahsiyet, büyük bir ülkeyi yönetmeye layıktır.”</p>

  <p>Bu sözleri benden duyduğuna sanırım memnun oldu. “Bunam, amcam Horko ve ötekiler karşı çıktı,” dedi, “ana kraliçe ve karılarımdan bazıları da öyle. Bay Henderson, buraya yalnız bir aslan kabul edilebilir, o da merhum kraldır. Diğer aslanların maraza çıkardığına, kötülük yaptığına inanılır. Anlıyor musunuz? Yeni kralın, ölen kralı yakalamakla yükümlü olmasının nedeni, onu o kötü hayvanların arasında tek başına bırakmamaktır. Wariri cadılarının kötü aslanlarla yasadışı cinsel ilişkiye girdikleri söylenir. Bu birleşmeden doğan çocuklar tehlikeli addedilir. Şunu da eklemeliyim ki, bir erkek karısının onu bir aslanla aldattığını kanıtlarsa, ona en büyük cezayı vermeye hak kazanır.”</p>

  <p>“Çok tuhaf,” dedim.</p>

  <p>Kral devam etti; “Özetlersek, bana yöneltilen iki eleştiri var. Öncelikle, Gmilo’yu, baba-aslanımı yakalamamış olmam. İkincisi. Atti’yi yanımda tuttuğum için kötü yolda olduğumu söylüyorlar. Ama bütün muhalefete rağmen onu bırakmamaya kararlıyım.”</p>

  <p>“Ne istiyorlar?” dedim, “Windsor dükü gibi tahtınızdan feragat etmenizi mi?”</p>

  <p>Hafifçe güldü, -odanın sarı-gri havası ağır ağır derinleşiyor ve kararıyordu, derin bir sessizlik içindeydik- “Böyle bir niyetim yok,” dedi.</p>

  <p>“Evet,” dedim, “zor bir durum, çok iyi anlıyorum.” “Henderson-Sungo,” dedi, “size biraz daha bilgi vermem gerekiyor. Kral halefini çok küçük yaşlarda buraya getirir. Aslan büyükbabamı burada ziyaret ederdim. Adı Sufo’ydu. Böylece çocukluğumdan itibaren aslanlarla yakınlaştım, hiçbir şey onların yerini alamaz. Babam Gmilo öldüğünde ve bu trajik olayı bana okulda bildirdiklerinde, bu aslan bağlantısını çok özlüyordum, tıp okulundaki dersleri çok sevmeme rağmen hiç tereddüt etmedim. Bu bağdan uzun zaman uzak kalmamın beni zayıflattığını söyleyebilirim, tekrar kendime gelmek için buraya döndüm. Doğal olarak bir an önce Gmilo'yu yakalamak niyetindeydim. Ama şansıma Atti düştü, ondan vazgeçemedim.” Eğilip renkli pantolonumla yüzümü silmek istedim, ama ateş yüzümü kurutmuştu. Aslında ter içinde olmalıydım.</p>

  <p>“Ama Gmilo’yu da mutlaka ele geçireceğiz,” dedi. “Onu ben yakalayacağım.”</p>

  <p>“Size bol şans dilerim.”</p>

  <p>Sonra bileğimden tuttu ve sertçe sıkarak şöyle dedi; “İçinizden bu bir sanrı ya da bir çeşit delilik olsa keşke, diye geçiriyorsanız sizi suçlayamam Bay Henderson. Ama hatırım için, birbirimize hakikati söylemek için yaptığımız anlaşmaya sadık kalarak, sabırlı ve güçlü olmanızı rica ediyorum.”</p>

  <p>Bir avuç sulfa hapı&nbsp;<a href="#b16dn1" id="b16dn1b"><sup>(*)</sup></a>&nbsp;yutarsam ancak kendime gelirim, diye düşündüm.</p>

  <p>Uzunca bir aradan sonra, bileğimi sıkmayı sürdürerek -hiç acele etmiyordu- “Ah, Bay Henderson-Sungo,” dedi. “Evet, - delilik, hayal gücü, rüya - bunları kolaylıkla anlayabilirim. Ama ne uykudasınız ne de rüya görüyorsunuz, uyanıksınız. Ha, ha! En obur insanlar gerçeklikten en çok kuşku duyanlardır. Umudun yılgınlığa, aşkın nefrete, ölüme, sessizliğe vs. dönüşmesine tahammül edemezler. Makul kuşkular duymak her zihnin hakkıdır ve her kısa ömürle zihin, aynı kısalıkta başka ömürlerin zihinlerinin artlarında bıraktıklarına uyanır, onları görür ve anlar. Bu kadar çok sayıda kısa ömrün tek bir şey etrafında toplanıp onu göğe çıkarmasını, insan düşüncesinin doğru olduğunu reddetmek son derece doğal. Bu gerçek insanın nefesini kesmeye yeter. Evet, Sungo, bu geçici varlık olağanüstü bir hayal gücüne sahip. Ve sahip olduğu bu şey şimdi onu yaşama değil, ölüme sürüklüyor. Neden? Bu çok şaşırtıcı bir olgu. Ah, ne karamsar bir tablo, Henderson,” dedi, “Sadede gelirsek, bana, Itelo’nun dostu, senin dostun Dahfu’ya güven. Sen ve ben artık dostuz, her şeyinle bana güvenmen gerek.”</p>

  <p>“Benim açımdan sorun yok, majesteleri,” dedim. “Bana uyar, işime gelir. Henüz sizi tam anlamıyorum, ama şimdilik hakkınızda bir karara varmayı da düşünmüyorum. Sanrı olasılığı sizi endişelendirmesin. Aslına bakarsanız benim kadar hayatın çilesini çekmiş çok insan yoktur. En büyük sadakati bu özelliğime gösterdim. Zaman zaman kendimi yitirdiğim oldu, ama hep geri döndüm ve Tanrı biliyor ki, hiçbiri kolay olmadı. Ama buna bayılıyorum. Grun-tu-molani!”</p>

  <p>“Evet,” dedi, “gerçekten öyle. Bu yüzde yüz katıldığım bir tavır. Ama hangi şekilde ve hangi koşullarda? Bay Henderson, engin bir hayal gücünüz olduğunu biliyorum, ayrıca bir... bir ihtiyaç içindesiniz.”</p>

  <p>İhtiyaç derken tam üstüne bastınız. Bende daha çok <i>İstiyorum, İstiyorum</i> şeklini alıyor.”</p>

  <p>Şaşırmıştı, “O da nedir?” diye sordu.</p>

  <p>“İçimde bir ses bunu sürekli hatırlatıyor,” dedim, “Beni hiç rahat bırakmadığı zamanlar da oldu.”</p>

  <p>Çok etkilenmiş gibiydi, ellerini butlarına koymuş, yukarı kıvrılan dudakları, geniş burun delikleri ve parlak burnuyla kıpırdamadan duruyor, bana bakıyordu.</p>

  <p>“Bu sesi ne zaman duyuyordunuz?"</p>

  <p>“Neredeyse her zaman.”</p>

  <p>Alçak sesle “Nedir bu?” dedi, “doğumla gelen haklarınızı talep etmek mi? Ne tuhaf! Çok etkileyici bir belirti. Daha önce benzerini gördüğümü ya da duyduğumu hatırlamıyorum. Ne istediğini söylüyor mu?”</p>

  <p>“Hayır,” dedim, “bugüne dek hiç söylemedi. Hiç isim vermedi.”</p>

  <p>“Olağanüstü,” dedi, “çok acı veriyor olmalı. Anladığım kadarıyla siz bir cevap buluncaya kadar susmayacak. Ne dokunaklı bir durum. Ve bu her neyse, çok aç olmalı. Bir yandan da uzun süren bir mahpusluğu anımsatıyor. Ama ne istediğini söylemiyor dediniz, öyle değil mi? Yaşamak ya da ölmek için özel bir talimat vermiyor mu?”</p>

  <p>“İntiharla tehdit kozunu çok kullandım, majesteleri. Zaman zaman içime bir şey giriyor, sağa sola saldırıyorum, karımı beynimi dağıtmakla tehdit ediyorum. Hayır, ne istediğini söyletmeyi başaramadım ve bugüne dek ona sadece istemediklerini verdim.”</p>

  <p>“Ya, istenmeyen şeyler en sık rastlanan ölüm nedenleridir. Bu gerçekten görülmemiş bir şey, öyle değil mi Henderson? Mummah’ın karşısında nasıl başarılı olduğunuzu şimdi çok daha iyi anlıyorum. İçinize hapsolan o istek kazanmanıza yetti.”</p>

  <p>“Bunu fark ettiniz mi, majesteleri? Gerçekten mi? Nasıl müteşekkirim bilemezsiniz. Başım hâlâ dönüyor.” Bu doğruydu. İçimde kabaran sevgi ve şükran duygusu dayanılmaz bir hal almıştı. “Bu tecrübenin benim için ne anlama geldiğini bilmek ister misiniz? Neden sanrı ya da yanılgı diyelim ki? Bakın, sizinle açık konuşurken, istiyorum, <i>istiyorum</i>’u sürekli duymanın benim için nasıl bir şey olduğunu anlatırken, bunun bir yanılgı olmadığını biliyorum. Buradan hareketle, sanrılardan endişe etmeme gerek yok. Bu şeyin beni ayık kafayla harekete geçirdiğini kemiklerimde hissediyorum. Ülkemi terk etmeden önce bir dergide, çölde (Büyük Amerikan Çölünde) belki kırk elli yılda bir açan çiçekler olduğunu okumuştum. Her şey düşen yağmurun miktarına bağlıydı. Bu makaleye göre tohumları alıp bir kova suyun içine koysanız, filiz vermezler. Hayır bayım, majesteleri, suyla ıslatmak bir işe yaramaz. Topraktan süzülen yağmur suyuna ihtiyaç duyar o tohumlar. Yağmurun birkaç gün boyunca yağması gerekir. Elli ya da altmış yıl sonra ilk kez zambaklarla, saray çiçekleriyle karşılaşırsınız.” Sonlara doğru sesim kısılmaya başlamıştı, boğuk bir sesle “Derginin adı <i>Scientific American</i>'dı,” dedim. “Karımın bu dergiye abone olduğunu söylemiştim sanırım, majesteleri. Çok ilginç ve hareketli bir zihni vardır demek istemiştim. Lily’den söz etmek beni duygulandırıyordu.</p>

  <p>Ciddi bir tavırla “Sizi anlıyorum Henderson,” dedi. “Evet, ortak bir anlayışa sahibiz. Sözleşme de diyebiliriz.”</p>

  <p>“Teşekkürler Kral,” dedim. “Doğru, ilerleme kaydettik.”</p>

  <p>“Bir süre sizden teşekkür etmemenizi isteyeceğim. Bana güvenmenizi ve sabırlı olmanızı rica ediyorum. Ayrıca, her şeyden önce, sizi temin ederim ki dünyayı geride bırakıp Wariri'lerin arasına dönerken kesinlikle içe kapanmak gibi bir niyetim yoktu."</p>

  <p>Burada yeri gelmişken, aslanlar, insan zihni, hayal gücü, zekâ ve insanoğlunun geleceği hakkında güçlü bir önsezisi olduğunu söyleyebilirim. Çünkü, (onun sözleriyle) zekâ artık özgürdür, istediği yerden başlayabilir, istediği yere gidebilir. Düşüncelerinin çekiciliğine kapılıp kendini kaybetmiş olması da mümkündü. Çünkü o yalnız bir hayalci değil, hayalini gerçekleştiren, planları olan bir adamdı. Kendini kaybetmiş derken bundan sağduyusunu kaybettiği anlaşılmasın; içindeki şevk ve heyecan onu umulmadık yerlere götürmüştü, demek istiyorum.</p>

  <p>&nbsp;</p>

  <p class="dipnot"><a href="#b16dn1b" id="b16dn1"><sup>(*)</sup></a>&nbsp;İkinci Dünya Savaşı'nda yaralıların iyileştirilmesi için kullanılan antibakteryel kristalize bir toz. (ç.n.)</p>
</body>
</html>
