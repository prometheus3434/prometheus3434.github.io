<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">V</h1>

  <p>Birçok bakımdan bana benzeyen Charlie’yle tanıştığımda, henüz evden dışarı iki adım bile atmamış küçücük bir çocuktum. 1915’te birlikte dans okuluna (Bayan Lenox’un cenazesinin çıktığı evin yerindeki dans okuluna) gittik, böyle beraberlikler kalıcı olur. Benden sadece bir yaş küçüktür, benden biraz daha zengin sayılır çünkü annesi öldüğünde hatırı sayılır bir servete daha sahip olacak. Afrika’ya, derdime şifa bulacağım umuduyla, Charlie’yle birlikte gittim. Onunla gitmekle hata yaptım sanırım, ama tek başıma nasıl gideceğimi bilmiyordum. Afrika’ya belirli bir iş için gitmek gerekiyor. Bizim mazeretimiz Charlie ve karısının Afrikalıları ve hayvanları filme çekecek olmalarıydı; Charlie, Patton’un ordusunda kameramanlık yapmıştı -o da benim gibi cephe gerisinde kalmak istememişti- işi böyle öğrendi. Ben fotoğrafçılıkla pek ilgilenmem.</p>

  <p>Her neyse, geçen yıl Charlie’den gelip domuzlarımın fotoğraflarını çekmesini istedim. İşinde ne kadar iyi olduğunu gösterme fırsatı bulduğu için sevindi, bazı birinci sınıf işler de yaptı. Sonra ahırdan çıktık ve bana nişanlandığını söyledi. “Fahişeler hakkında çok şey biliyorsun, Charlie, ama kızlar hakkında ne biliyorsun - bildiğin bir şey var mı?”</p>

  <p>“Evet,” dedi, “pek bir şey bilmediğim doğru, ama onun eşsiz olduğunu biliyorum.”</p>

  <p>“Evet, bu eşsizlik dalgasını iyi bilirim,” dedim. (Lily’den öğrenmiştim, ama kadın artık eve gelmiyordu bile).</p>

  <p>Neyse, nişanlanmasını bir kadeh içkiyle kutlamak için birlikte stüdyoya indik, benden sağdıcı olmamı istedi. Neredeyse hiç dostu yok. İçki içtik, şakalaştık, dans derslerini hatırladık, o günlere duyduğumuz özlemle birbirimizin gözlerini yaşarttık. İkimiz de iyice gevşeyince karısıyla birlikte balayını geçirecekleri Afrika seyahatine beni de davet etti.</p>

  <p>Nikâh törenine katıldım ve sağdıçlık yaptım. Ne var ki, törenden sonra gelini öpmeyi unutmam, gelinle aramızda bir soğukluğa neden oldu, öyle ki sonunda kadın bana düşmanlık duymaya başladı. Charlie’nin planladığı keşif yolculuğunda yepyeni malzemeler kullanılacaktı, her açıdan modern bir yolculuk olacaktı. Seyyar jeneratörümüz, duşumuz, sıcak suyumuz vardı ve ben ilk günden itibaren bütün bunları eleştirmeye başladım. “Charlie,” dedim, “biz böyle savaşmadık. Kahretsin, iki eski askeriz biz. Bu ne böyle?” Afrika’da bu şekilde seyahat etmek beni yaralıyordu.</p>

  <p>Ama bu kıtaya kalmak için gelmiştim. New York’ta, Battery Park yakınlarındaki havayolu bürosunda dönüş bileti alıp almamak konusunda sessiz bir mücadele verdim. Sonunda içtenliğimi kanıtlamak için, sadece gidiş bileti almaya karar verdim. Böylece Idlewild’dan Kahire’ye uçtuk. Bir otobüsle piramitleri ve Büyük Sfenks’i görmeye gittim, sonra tekrar uçağa binip iç bölgelere doğru havalandık. Afrika hemen orada, uçaktan göründüğü kadarıyla bile gönlüme girdi, insanlığın beşiğini andıran bir görünüşü vardı. Üç mil yukarda, bulutların üstünde, kendimi havada yolculuk eden bir tohum gibi hissettim. Yeryüzündeki çatlaklarda nehirler güneş ışığından ısırıklar koparıyordu. Maden işletmelerindeki göletler gibi parlıyorlardı, sonra üstleri kabuk gibi bir örtüyle örtüldü. Bitki örtüsüne gelince, gökyüzünden bakınca neredeyse hiç görünmüyordu, bana bir santimden daha kısa gibi geldi. Bulutlara yukarıdan bakarak hayallere daldım, çocukken de bulutlara aşağıdan bakarak hayal kurduğumu düşündüm; daha önceleri kimsenin bulutlara hem yukardan hem aşağıdan bakıp hayallere dalmadığı bir kuşağın çocukları olarak ölümün gerçekliği karşısında daha serinkanlı olmamız gerekir. Yine de her defasında sağ salim yere inmeyi&nbsp;başardık. Her neyse, buraya az önce açıkladığım koşullar altında geldiğim için, bir parça duygulanmam doğaldı. Evet, yanımda epey duygusallık getirmiştim ve sürekli “Ne bereket! Hayat ne bereketli!” diye geçiriyordum içimden. Burada bir şansım olabilirdi. Her şeyden önce sıcaklık tam istediğim gibiydi, hava Meksika Körfezi’nden çok daha sıcaktı, ayrıca renkler de çok iyi geldi. Göğsümdeki baskı da, içimdeki ses de yok oldu. Ses o sıralar susmuştu. Charlie, karısı ve ben, yerliler, kamyonetler ve malzemeyle birlikte bir göl kenarında kamp kurduk. Burada gölün suyu durgundu, çürümüş kamışlar, kökler, kumların üstünde yengeçler vardı. Timsahlar nilüferlerin arasında geziniyordu, ağızlarını açtıklarında, nemli bir hayvanın içinin ne kadar sıcak olabileceğini fark ettim. Kuşlar çenelerinin arasına giriyor, dişlerini temizliyorlardı. Ama bu bölgenin insanlarında kederli bir hava vardı, çok cansızdılar. Ağaçlar tüyümsü çiçekler açmıştı, papirüs kamışları bana cenazelerdeki sorguçları hatırlatmaya başladı, Charlie ile üç hafta çalıştıktan, kamera ekipmanının taşınmasına yardım ettikten ve fotoğrafa ilgi duymaya çalıştıktan sonra, bir öğle vakti, içimdeki o tanıdık ses kendini duyurdu. <i>İstiyorum, istiyorum, istiyorum!</i></p>

  <p>Charlie’ye, “Seni üzmek istemem ama bu iş yürümeyecek, böyle üçümüz Afrika’da, birlikte...” dedim.</p>

  <p>Güneş gözlüklerinin üzerinden duygusuzca baktı. Su kenarındaydık. Dans derslerinden bildiğim çocuk bu muydu? Zaman ikimizi nasıl da değiştirmişti. Ama şimdi de, o zaman olduğu gibi, kısa pantolonluyduk. Oldukça geniş bir göğsü vardır. Ben çok daha uzun olduğum için yukarıya doğru bakıyordu, ama korkmuş gibi bir hali yoktu, daha çok kızgın görünüyordu. Durumu tartarken dudaklarının etrafı yamru yumru oldu, sonra “Yürümeyecek mi? Neden?” diye sordu.</p>

  <p>“Bak,” dedim, “buraya gelmek için seni kullandım, Charlie, sana minnettarım çünkü Afrika’ya her zaman merak duydum, ama şimdi anladım ki, buraya geliş nedenim fotoğraf çekmek değil. Jiplerden birini bana sat hemen gideyim.”</p>

  <p>“Nereye gitmek istiyorsun?”</p>

  <p>“Tek bildiğim, burası bana göre bir yer değil.”</p>

  <p>“Pekâlâ, istiyorsan çekip gidebilirsin. Seni durdurmayacağım Gene.”</p>

  <p>Bu tavrının tek nedeni törenden sonra karısını öpmeyi unutmam ve kadının beni affedememesiydi. Neden onu öpmemi istemişti ki? Bazı insanlar neye sevinmeleri gerektiğini bilmiyor. Karısını neden öpmediğimi bilmiyorum, sanırım kafam başka yerdeydi. Anladığım kadarıyla Charlie’yi kıskandığım sonucunu çıkarmıştı, her halükârda kadıncağızın balayını mahvetmekteydim.</p>

  <p>“Gücenmek yok, oldu mu Charlie? Böyle seyahat etmek bana hiç keyif vermiyor.”</p>

  <p>“Önemli değil. Seni durdurmaya çalışmayacağım. Haydi, toz ol.”</p>

  <p>Öyle de yaptım. Askeri mizacıma daha uygun olan ayrı bir keşif ekibi kurdum. Charlie’nin yerlilerinden ikisini kiraladım, jipe atlayıp yola çıkar çıkmaz kendimi daha iyi hissettim. Ve birkaç gün sonra, işleri daha da basitleştirmek için adamlardan birine yol verdim, öteki Afrikalıyla, Romilayu ile uzun bir konuşma yaptım. Sonunda bir anlaşmaya vardık. Ana yolların dışında kalan bazı yerleri görmek istersem, bana rehberlik etmeyi kabul etti.</p>

  <p>“İşte bu,” dedim. “Şimdi oldu. Buralara kadar bir sarışınla bir öpücük üzerine kavga etmek için gelmedim.”</p>

  <p>“Ben seni götürmek, çok, çok uzaklara,” dedi.</p>

  <p>“İşte budur! Ne kadar ileriye gidersek o kadar iyi olacak. Haydi, gidiyoruz,” dedim. Aradığım adamı bulmuştum, tam istediğim gibiydi. Bagajı biraz daha hafiflettik, jipe tutkun olduğunu anladım ve beni yeterince uzağa götürürse arabayı ona vereceğimi anlattım. Çok uzaklara gideceğimizi - oralara ancak yürüyerek ulaşıldığını söyledi. “Yürüyelim o halde,” dedim. “Jipin altına ahşap bir set kurarız, döndüğümüzde senin olur.”</p>

  <p>Teklifime çok sevindi, Talusi adında bir şehre geldiğimizde jipi çalışmayacak şekilde bir kamış kulübeye bıraktık. Oradan Baventai’ye uçtuk, uçağımız eski bir Bellanca’ydı, kanatları her an kopacak gibiydi, pilotumuz bir Arap’tı ve uçağı çıplak ayakla kullanıyordu. Olağanüstü bir yolculuktu, dağın ötesinde, sert, killi bir arazide sona erdi. Uzun boylu sığır çobanları yağlı saçları ve kalın dudaklarıyla yanımıza geldiler. Böyle vahşi görünüşlü insanlar görmemiştim, rehberim Romilayu’ya,“Beni götürmeyi vaat ettiğin yer burası mı?” dedim.</p>

  <p>“Hayır sahip,” dedi.</p>

  <p>Bir hafta daha yürüyecektik, yaya olarak tabii.</p>

  <p>Coğrafi açıdan nerede olduğumuza dair en küçük bir fikrim yoktu, umrumda da değildi. Sormayı bile düşünmüyordum çünkü buraya gelmekteki amacım bazı şeyleri geride bırakmaktı. Zaten Romilayu'ya güvenim tamdı. Böylece günler boyunca Romilayu beni köylerden, dağ yollarından geçirdi ve uzaklara, çok uzaklara, çöllere götürdü. Sorsam da kısıtlı İngilizcesiyle gittiğimiz yer hakkında fazla bir şey söyleyemezdi. Sadece Arnewi dediği bir kabileyi göreceğimizi söyledi.</p>

  <p>“Bu insanları tanıyor musun?” dedim.</p>

  <p>Uzun yıllar önce, henüz yetişkin olmadığı bir yaşta, babası ya da amcasıyla birlikte Arnewi’leri ziyaret etmişlerdi - bunu pek çok kez anlattı, ama babasıyla mı yoksa amcasıyla mı gittiğini bir türlü anlayamadım.</p>

  <p>“Her neyse, anlaşılan gençliğini geçirdiğin bir yere gitmek istiyorsun,” dedim, “seni anlıyorum.”</p>

  <p>Çölde, taşların arasında harika zaman geçiriyordum, Charlie ve karısından ayrıldığım ve doğru yerliyi seçtiğim için çok mutluydum. Romilayu gibi, neyin peşinde olduğumu hissedebilen bir adam bulmak büyük şanstı. Otuzlu yaşlarının sonlarında olduğunu söyledi, ama erken kırışmış derisiyle çok daha yaşlı gösteriyordu. Derisi bir numara büyük gibiydi. Bu durum bazı soylara mensup kara derililerde yaygındır, vücuttaki yağın dağılımıyla ilişkili olduğu söylenir. Saçları kafasında çalı gibi toplanmıştı, bazen düzleştirmeye yelteniyordu ama boşuna. Tarak tutacak gibi değildi saçları, cüce bir çam ağacı gibi kafasının iki yanından fışkırıyordu. Yanaklarında eski kabile âdetlerine göre kazınmış kesikler vardı, kulakları da kesikti ve uçları saçlarına batıyordu. Burnu yayvan değildi, Habeşlerinki gibi ince ve düzgündü. Kafasındaki kesikler pagan doğduğunu, ama yolun bir yerinde din değiştirdiğini gösteriyordu, her akşam mutlaka duasını ediyordu. Dizlerinin üstüne çöküyor, mor ellerini çenesinin altında birleştiriyor, sonra indiriyor, ileriye fırlamış dudaklarıyla, kolunun derisinin altında kasılıp gevşeyen kısa ama güçlü kaslarıyla dua okuyordu. Göğsünden gelen derin sesler ruhunun sırlarını anlatan iniltiler gibiydi. Alacakaranlıkta kamp yapmak için durduğumuzda, kırlangıçlar dalışlarını yaparken bu manzarayla karşılaşıyordum. Böyle zamanlarda ben de yanına çöker, onu cesaretlendirirdim; “Devam et. Söyle onlara. Benim için de bir iki şey söyle.”</p>

  <p>Yolculuk rahat geçti, sonunda etrafı dağlarla çevrili bir düzlüğe geldik. Hava açık, sıcak ve kuruydu, birkaç gün sonra çevremizde insan izi kalmadı. Etrafta fazla bitki de yoktu, aslına bakılırsa hiçbir şey yoktu; her şey son derece yalın ve mükemmeldi, geçmişe gidiyormuşum gibi bir duyguya kapıldım - gerçek geçmişe, tarihe ya da o tür saçmalıklara değil, insan öncesi geçmişe. Taşlarla aramda bir şey olduğuna inanmaya başladım. Tepeler çıplaktı, yılanımsı şekiller alıyordu, ağaç yoktu ve tepelerden bulutların yükseldiği görülüyordu. Bu kayalardan bir buhar yükseliyordu, ama bu bildiğimiz buhar değildi, parlak bir gölgesi vardı. O ilk uzun günler boyunca, hava çok sıcak olmasına rağmen kendimi harika hissettim. Geceleri Romilayu duasını ettikten sonra yere uzanıyorduk, hava bize nefesini üflüyordu, bizim nefesimize karşı onun nefesi. Dingin yıldızlar gökyüzünde dönerek şarkı söylüyor, gece kuşları ağır gövdeleriyle bizi yelpazeleyerek yanımızdan uçuyordu. Daha iyisini isteyemezdim. Kulağımı yere yapıştırınca hayvanların topuk seslerini duyduğumu sanıyordum. Bir davulun üstünde yatar gibiydim. Belki yaban eşekleriydi, belki de sürüler halinde koşan zebralar. Romilayu böyle seyahat ediyordu ve zamanla günlerin sayısını unuttum. Muhtemelen dünya da bir süreliğine benden kurtulduğu için mutlu oldu.</p>

  <p>Yağmur mevsimi çok kısa sürmüş, dere yataklarının hemen hepsi kurumuştu, çalılara kibrit tutsanız ateş alırlardı. Geceleri, Avusturya’da hemen herkesin elinde olan uzun fitilli çakmağımla ateş yakıyordum. Bu çakmaklar düzineyle satılır ve tanesi on dört sente gelir; bundan ucuz çakmak bulamazsınız. Romilayu’nun Hınçagara dediği bir yere gelmiştik, bu bölgenin haritası henüz çıkarılmamıştır. O sıcak ve (bana göründüğü kadarıyla) hafif içe kavisli platonun üzerinde yürürken, sarısabırları ya da ardıçları andıran (botanikten çok anlamam) kısa ve narin ağaçların altında sıcaklık, açık zeytin rengi, dumanımsı bir sis oluşturmuştu; arkamdan ilerlemekte olan Romilayu’nun tuhaf, yabancı gölgesi, bana fırına giren bir fırıncı küreğini anımsatıyordu. Burası gerçekten de pişiyordu.</p>

  <p>Sonunda bir sabah büyükçe bir nehre, Arnewi’ye ulaştık ve nehir yatağında ters istikamette yürümeye başladık, çünkü nehir kurumuştu. Çamur kile dönüşmüştü ve kil tepeler tozlu ışıltının içinde altın külçeler gibi yükseliyordu. Sonra yukarı doğru sivrilen çember çatılarıyla Arnewi köyünü gördük. Bu çatılar sazdan yapılmış damlardı, gevrek ve gözenekliydiler; tüy gibi görünüyorlardı ama ağırdılar - ağır bir tüy gibi. Damlarından dumanların sessizce yükseldiği bu tarih öncesi kulübelerden cansız bir parlaklık da yansıyordu. “Romilayu,” diyerek onu durdurdum, “resim gibi, öyle değil mi? Neredeyiz? Burası çok eski bir yer mi?”</p>

  <p>Romilayu şaşkınlıkla “Ben yok bilmek, sahip,” dedi.</p>

  <p>Tuhaf bir hisse kapıldım. Lanet olsun, burası insanlığın doğduğu yere benziyor. Ur şehrinden daha eski olmalı. “Tozda, toprakta bile kadim çağların kokusu var,” dedim kendime, “içimde burasının bana çok iyi geleceğine dair bir his var.”</p>

  <p>Arnewi’ler sığır yetiştiricisiydi. Nehir kenarındaki cılız hayvanlardan birkaçını ürküttük, sıçrayıp kaçmaya başladılar ve kısa süre sonra kendimizi, bizi görünce bağırmaya başlayan çıplak kız ve erkek çocuklarının arasında bulduk. En minikleri bile, şiş göbekleriyle yüzlerini buruşturuyor, tiz seslerle haykırıyorlar, sesleri sığırların böğürtülerine karışıyor, ağaçların dallarındaki kuşlar kuru yaprakların arasından havalanıyordu.</p>

  <p>Kuşları görmeden önce, çıkardıkları sesleri taş sesine benzettim ve saldırıya uğradığımızı düşündüm. Taşlandığımıza kanaat getirdiğim için gülüp küfrettim. Üstümüze taş yağdırmaları eğlenceli bir fikirdi, “İsa aşkına, Tann misafiri böyle mi karşılanır?” dedim. Ama sonra gökyüzünde kaçışan kuş sürülerini gördüm.</p>

  <p>Romilayu, Arnewi’lerin sığırları konusunda çok hassas olduklarını, onları evcilleştirilmiş hayvanlar olarak değil, adeta kendi akrabaları gibi gördüklerini söyledi. Burada sığır eti yenmiyordu. Sığır sürüsü tek bir çobanla otlanmaya götürülmüyor, her ineğe iki ya da üç çocuk eşlik ediyordu; hayvanlar sinirliyse çocuklar peşlerinden koşup onları yatıştırmaya çalışıyordu. Yetişkinler hayvanlarına daha da düşkündü, bunu bir süre sonra anladım. Ama o gün çocuklara armağan getirmediğime pişman olduğumu hatırlıyorum. İtalya’da savaşırken yanımda daima çocuklar için PX’ten aldığım Hershey çikolataları ve fıstık bulundururdum. Ve şimdi, nehir yatağından yürüyerek köyün diken, tezek ve balçıkla sıvalı duvarlarına yaklaştığımızda, çocukların bir kısmının bizi beklemekte olduğunu, diğerlerinin gelişimizi haber vermek için köye gittiğini gördük.“Ne tatlılar, değil mi?” dedim Romilayu’ya. “Tanrım, şu minik göbeklerine bak, şu kıvırcık saçlarına. Çoğunun ağzında süt dişleri var.” Çığlıklar atarak sıçrayıp duruyorlardı, “Keşke onlara armağan getirseydim,” dedim, “ama üstümde hiçbir şey yok. Şu çakmakla çalıları yaksam hoşlarına gider mi dersin?” Romilayu’nun yanıtını beklemeden uzun fitilli Avusturya çakmağımı çıkardım, başparmağımla minik çarkını çevirdim, çalı aniden alev aldı. Güneşin güçlü ışığında önce belli belirsiz görünen alev aniden parladı, çalının tümünü tutuşturdu, sonra kumların arasında söndü. İnce fitili yumruğumdan sıçan kuyruğu gibi uzanan çakmakla kalakaldım. Çocukların hepsi susmuştu, sadece bana bakıyorlardı, ben de onlara bakıyordum. Gerçeğin karanlık rüyası denen şey bu mudur? Sonra aniden hepsi kaçıştı, sığırlar koşmaya başladı. Çalıdan geriye kalan korlar botlarımın yanına düştü.</p>

  <p>“Sence hata mı yaptım?” diye sordum Romilayu’ya. “Kötü bir niyetim yoktu.” Ama konuyu tartışmaya vakit bulamadan çıplak yerlilerden oluşan bir kalabalıkla karşılaştık. Önlerinde, kızım Ricey’den daha büyük göstermeyen genç bir kadın vardı. Beni görür görmez bağıra bağıra ağlamaya başladı.</p>

  <p>Böyle bir şeyin beni bu kadar etkileyeceğini hiç tahmin etmemiştim. Acıya, çileye, çeşitli sıkıntılara hazır olmadan dünyayı dolaşmaya çıkmak gerçekçi bir davranış değil, ama bu genç kadının manzarası beni çok kötü yaptı. Kadınların ağlaması beni her zaman derinden etkilemiştir, bir süre önce, Meksika Körfezi’ndeki otel odamızda Lily ağlamaya başlayınca onu kötü paylamıştım. Ama bu genç kadını tanımadığım halde, ağlamasının bende neden böyle bir dehşet duygusu yarattığını anlamak zor. Aklıma gelen ilk düşünce, “Ne yaptım ben?” oldu.</p>

  <p>“Çöle dönüp içimdeki şeytanı çıkarıncaya, bana bakanları gözyaşına boğmayacak hale gelinceye kadar insan içine çıkmasam mı acaba? Henüz çölde yeteri kadar vakit geçirmedim. Silahımı, miğferimi, çakmağımı, hepsini çıkarıp atarsam belki içimdeki azgınlıktan kurtulurum, burada böcek yiyerek yaşamaya alışırım. Çekirge yerim. İçimdeki bütün kötülük yok olana dek. Ah bu kötülük! Ah bu hatalar! Ne yapsam? Verdiğim bunca hasar için ne yapsam? Bu benim kişiliğimde mi var? Allah yardımcım olsun, her şeyi berbat ettim, sonuçlarından kaçamam. Suratıma bir bakan bütün olan biteni anlar.”</p>

  <p>Görüldüğü gibi Romilayu ile Hinçagara yaylasında yürüyerek geçirdiğimiz birkaç günün bende büyük bir değişim yarattığına kendimi inandırmaya başlamıştım. Ama henüz toplum önüne çıkmaya hazır olmadığım anlaşılıyordu. Toplum beni kötü yapıyor. Tek başıma oldukça iyiyim, ama insanların arasındayken işe şeytan karışıyor. Bu ağlayan kızı görünce Lily’i,&nbsp;<span style="text-indent: 0.8em;">çocukları, babamı, kemanı, küçük bebeği, hayatımın bütün acılarını düşünüp kendimle kavga etmeye hazırlandım. Burnum şişmiş, kıpkırmızı olmuştu.</span></p>

  <p>Ağlayan kızın arkasındaki yerliler de sessizce hıçkırıyorlardı. Romilayu’ya, “Ne oluyor?” diye sordum.</p>

  <p>Romilayu, ciddi bir ifadeyle “O utanmak,” dedi.</p>

  <p>Genç ve masum görünen inatçı kız hiç hareket etmeden ağlıyordu - sadece ağlıyordu; kolları uysalca iki yana sarkmıştı ve bütün özellikleri (fiziksel özellikleri) meydandaydı. Gözyaşları yanaklarından göğüslerine süzülüyordu.</p>

  <p>“Bu çocuğun neyi var? Utanmak da ne demek? Bana sorarsan kötü bir durumdayız, Romilayu. Kötü bir olayın üstüne geldik sanırım, manzara hiç hoşuma gitmiyor. Neden bu köyü bırakıp çöle dönmüyoruz, oradaki manzara çok daha güzel.”</p>

  <p>Romilayu gözyaşları içindeki bu topluluğun beni bunalttığını anladı, “Hayır sahip, hayır,” dedi, “suç yok sende.”</p>

  <p>“Belki de çalıyı yakmakla hata ettim?”</p>

  <p>“Hayır sahip. Sen yok ağlatmak.”</p>

  <p>Bunun üzerine boş olan elimle kafama vurdum. “Ha tabii! Ben de ne sandım,” dedim (“Benim marifetim sandım” demek istedim). “Zavallı kızın başı dertte mi? Onun için yapabileceğim bir şey var mı? Benden yardım istiyor. Bunu hissediyorum. Belki ailesini aslanlar yemiştir. Burada insan yiyen vahşi hayvanlar mı var? Sor ona Romilayu. Ona yardıma geldiğimi söyle, bölgede canavarlar varsa hepsini avlayacağım.” Dürbünlü HH Magnum tüfeğimi çıkarıp kalabalığa gösterdim. Bu feryatların benim hatamdan kaynaklanmadığını, bir şeyler yapabileceğimi, akıttıkları gözyaşlarına katlanmam gerekmediğini anlamam içimi rahatlattı. “Hepiniz beni dinleyin! Bu işi bana bırakın,” dedim. “Bakın, bakın!” Tüfeğin mekanizmasıyla oynayıp onlara küçük bir gösteri yaptım, bir yandan da talimdeymiş gibi “Bir, ki, üç,” diye sayıyordum.</p>

  <p>Ama ağlamalar kesilmedi. Sadece en küçük çocuklar yaptığım gösteriye bayıldılar. Ötekiler ağıtlar söyleyerek inliyor, çıplak bedenleri titrerken elleriyle yüzlerini kapatıyorlardı.</p>

  <p>“Pekâlâ Romilayu,” dedim, “bu iş beni aşıyor, varlığımız onları rahatsız etti.”</p>

  <p>“Ölü inek için ağlamak,” dedi. Ve her şeyi açıkladı, yerliler susuzluktan ölen sığırları için ağlıyorlar, kuraklıktan kendilerini sorumlu tutuyorlardı - tanrıları darıltmışlar, ya da benzer bir şey yapmışlardı; bir lanetten söz etti. Yabancı olduğumuz için bütün bunları bize anlatmak, dertlerinin çaresini bilip bilmediğimizi öğrenmek zorundaydılar.</p>

  <p>“Nereden bileceğim, bir tek kuraklığı biliyorum. Kuraklık da kuraklıktır işte,” dedim, “ama onları çok iyi anlıyorum, sevdiğin bir hayvanı kaybetmenin nasıl bir şey olduğunu iyi bilirim. Tamam, tamam, tamam,” diye bağırarak devam ettim, “Pekâlâ bayanlar; siz de, kesin artık. Bu kadar yeter, lütfen. Sizi anlıyorum.” Konuşmam etkili oldu, sanırım sesimin tonundan benim de üzüldüğümü anlamışlardı, Romilayu’ya, “Ne yapmamı istediklerini sor onlara," dedim, “bir şeyler yapmak istiyorum, çok samimiyim.”</p>

  <p>“Sen ne yapmak, sahip?”</p>

  <p>“Boşver. Yalnızca benim yapabileceğim bir şey olmalı. Sor onlara.”</p>

  <p>Romilayu onlarla konuşurken yumuşak derili, sırtları hörgüçtü sığırlar o tatlı bas sesleriyle homurdandılar (Afrika inekleri bizimkiler gibi mö sesi çıkarmaz). Ama ağlamalar kesildi. Bu insanların kendilerine özgü bir renkleri olduğunu, gözlerinin çevresinin biraz daha koyuya çaldığını, avuçlarının renginin ise yeni yıkanmış granite benzediğini fark ettim. Sanki ışığı tutmaya çalışmışlardı da ışığın bir kısmı ellerine geçmişti. Bu ilginç renkler benim için tümüyle yeni bir şeydi. Romilayu adamlardan biriyle konuşmaya gitti ve beni artık iyice sessizleşen yerlilerle baş başa bıraktı. O anda, kendi fiziksel farklılıklarımın farkına vardım. Yüzüm bir yolcu terminalini andırır, Grand Central Tren istasyonu gibidir yani - at burnu gibi koca bir burun, burun deliklerine açılan geniş bir ağız ve tünel gibi gözler. Yakındaki kulübelerin damlarından gelen cansız ışıkta, kendine has bir kokusu olan toprağın üstünde, bu kara derili insanlarla çevrili halde beklemeye başladım.</p>

  <p>Sonra Romilayu’yla konuşan adam yanıma geldi ve benimle İngilizce konuştu. Şaşırdım, şimdiye kadar İngilizce konuşanlar arasında kendini böyle coşkuyla ifade eden birini görmemiştim. Mamafih fazla uzatmadı. Sadece cüssesi bile önemli biri olduğunu gösteriyordu, oldukça iri yapılıydı ve benden üç beş santim daha uzundu. Ama benim gibi hantal değildi, kasları güçlüydü; ötekiler gibi çıplak da değildi, üstündeki beyaz bez parçası kalçalarını değil, uyluklarını kapatıyordu. Belinde yeşil bir ipek kuşak, onun üstünde kaslı kollarını rahatça hareket ettirdiği bol, kısa bir gömlek vardı. Başlangıçta bana bela geliyor dedirtecek kadar sert bir ifade takınmıştı, bir mantarmışım gibi beni baştan aşağı süzdü, iri bedeniyle önümde dikildi. Keyfim kaçtı, ama yüzündeki ifadeden ötürü değil; başka şeylerin yanında, benimle İngilizce konuşması beni ürküttü. Neden o kadar şaşırdım -daha doğrusu bozuldum- bilmiyorum. Yunanca, Latince ve diğer dillerden sonra günümüzün emperyal dili İngilizcedir. Bir Partlı ya da Numidyalı Latince konuşsa, Romalılar şaşırmazdı sanırım, büyük olasılıkla bunu doğal kabul ederlerdi. Ama pehlivan yapılı bu adam, üstündeki bez parçası, kuşağı ve kısa gömleğiyle benimle İngilizce konuşunca sarsıldım ve biraz bozuldum. Soluk, hafif çilli dudaklarını büzdü, ileriye doğru uzattı ve “Kendimi tanıtayım. Adım Itelo. Hoşgeldiniz. Nasılsınız?” dedi.</p>

  <p>“Ne? Ne?” dedim kulağımı tutarak.</p>

  <p>“Itelo.” Eğilerek selam verdi.</p>

  <p>Kısa pantolonum, miğferi andıran mantarlı beyaz safari şapkam, sıcaktan kızarmış suratım ve heybetli burnumla ben de eğildim. Yüzüm bazen çınlayan bir çanı andırır; sağ kulağım iyi duymadığı için kafamı sağa döndürüp karşımdakini profilden dinleme âdetim vardır, bir yandan da konsantrasyonumu artırmak için gözlerimi bir nesneye sabitlerim. Bu sefer de öyle yaptım. Şaşkın bir halde sucuk gibi terliyor, bir şeyler söylemesini bekliyordum. İnanamıyordum, oysa dünyadan uzaklaştığımdan o kadar emindim ki. Yıldızların alev almış portakallar gibi parladığı, milyon üstü milyon ton ağırlığında patlamış gaz kütlelerinin gökyüzünün karanlığında son derece uyumlu ve taze göründüğü, hiçbir ayak izine rastlanmayan o platoda yürümüştüm; o tazeliği, bilirsiniz işte, sabah evden çıktığınızda bahçede sizinle birlikte uyanmış ve yaşamın gücüyle buzu delmiş çiçeklerle karşılaştığınız o sonbahar tazeliğini tatmıştım. Çölde gece gündüz bu duyguyu yaşadıktan, her şeyin son derece basit olabileceğini hissettikten sonra, dünyayı tamamen terk ettiğimden o kadar emindim ki; çünkü, herkesin bildiği gibi, dünya karmaşıktır. Ayrıca, bu yerlerin yeryüzünün başlangıcını akla getiren eskiliği son derece çarpıcıydı ve yepyeni bir yere geldiğim kanısına kapılmıştım; ama işte karşımda İngilizce konuşan, çok yerler gördüğü anlaşılan biri vardı, bense hâlâ “Bana düşmanlarınızı gösterin, hepsini öldüreceğim. Canavar nerede, gösterin bana,” diye hava atıyordum. Çalıları ateşe veriyor, tüfeğimin mekanizmasıyla oynuyor, maskaralıklar yapıyordum. Gülünç duruma düştüğümü hissettim ve bütün bunları önceden açıklamadığı için kabahatliymiş gibi Romilayu’ya öfkeli bir bakış fırlattım.</p>

  <p>Ama bu yerlinin, yani Itelo’nun, davranışlarımdan ötürü beni paylamak gibi bir niyeti yoktu. Bunu kafasından bile geçirdiğini sanmıyorum. Elimi aldı, göğsünün üstüne koyarak, “Itelo,” dedi.</p>

  <p>Ben de aynı şekilde “Henderson,” dedim. Kaba davranmak istememiştim, ama duygularımı saklamak konusunda pek başarılı değilimdir. Pek çok duygu, özellikle kötü olanları, suratımdan dünyaya el sallar. Onlara söz geçiremem. “Nasılsınız,” dedim ben de. “Söyler misiniz, burada neler oluyor, neden herkesin gözleri yaşlı? Yardımcım inekler yüzünden diyor. Belki de ziyaret için uygun bir zaman değil, ha? Geri dönsek, daha uygun bir zamanda gelsek daha mı iyi olur dersiniz?”</p>

  <p>“Hayır, konuk olun,” dedi Itelo ve beni rahatlattı. Ama huzursuzluğumu, geri dönme teklifimin sırf nezaketten ya da gönül yüceliğinden kaynaklanmadığını fark etmişti, “İlk ayak basan siz mi sandınız? Yeni bir keşif mi? Üzgünüm. Biz keşfedildik.”</p>

  <p>“Böyle bir beklentim olsa bile, bu tamamen benim hatam,” dedim. "Bütün dünyanın keşfedildiğini biliyorum. O kadar kafasız değilim. Kâşif de değilim, buraya bunun için gelmedim.” Ne için geldiğimi hatırlayınca, karşımdaki adamı hayatın derin gerçeklerini bilip bilmediğini anlamak için daha dikkatli inceledim. Öncelikle sert bakışlarını yanlış anladığımı, aslında iyi huylu biri olduğunu fark ettim. Biraz fazla kasılıyordu, o kadar. Burun deliklerinden aşağıya, ağzının kenarlarına inen iki kalın çizginin yüzüne verdiği ifade beni yanıltmıştı. Dik duruşu bacaklarının ve dizlerinin güçlü olduğunu gösteriyordu, diğer kabile üyeleri gibi gözlerinin köşelerinde, bana kara bir çerçevenin içindeki altın varakları hatırlatan bir ışıltı vardı.</p>

  <p>“Evet,” dedim, “dünyayı gezip gördüğünüz anlaşılıyor, yoksa burada herkes İngilizce mi konuşuyor?”</p>

  <p>“Hayır bayım,” dedi, “hayır, bir tek ben.” Belki de burnu yassı olduğu için, hafif genizden gelen bir sesle konuşuyordu, “Malindi. Orada okula gittim, rahmetli ağabeyimle. Ondan sonra, Beyrut. Her yeri dolaştım. Yalnız ben konuşurum. Buradan kilometrelerce yol gidin, bir tek ben, bir de Wariri’lerin kralı Dahfu.”</p>

  <p>Ne iş yaptığını sormayı tamamen unutmuştum. “Affedersiniz,” dedim, “asil biri olduğunuzu tahmin etmeliydim.” “Halam kraliçedir. Adı Willatale. Siz öbür halayla, Mtalba’yla kalacaksınız bayım, evi size verecek.”</p>

  <p>“Harika," dedim. “Çok konuksevermiş. Demek prenssiniz?” “Ah, evet."</p>

  <p>Rahatladım. Cüssesinden ve görünüşünden önemli bir adam olduğunu ilk bakışta anlamıştım. Beni teselli etmek için, bildiği kadarıyla son otuz yıldır buraya gelen ilk beyaz olduğumu söyledi. “Majesteleri,” dedim, “Dışarıdan ne kadar az insan gelirse o kadar iyi. Burada iyi bir düzen kurmuşsunuz. Ne olduğunu söyleyemem ama burada tuhaf bir şey var. Avrupa’daki en eski yerleri ziyaret ettim, hiçbiri gözüme bu köy kadar eski görünmedi. Burayı dünyaya tanıtacağımdan ya da fotoğraflarınızı çekeceğimden endişe ediyorsanız içiniz rahat olsun. Benim tarzım değil.” Düşünceli olduğum için teşekkür etti, ama zaten köyünün seyyahları çekecek kadar değerli bir yer olmadığını söyledi. Coğrafya kitaplarında yer alıp almadığından hâlâ emin değilim. Coğrafyayı pek sevmem, bir yerin adından fazla bir şey söylemez o çokbilmiş kitaplar.</p>

  <p>“Bay Henderson. Lütfen gelin, köyü görün,” dedi.&nbsp;</p>

  <p>“Tanıştırmak istediğiniz birileri var galiba.”</p>

  <p>Hava harikaydı ama çok kuruydu. Her yer pırıl pırıldı, topraktan insanı canlandıran bir ıtır kokusu yükseliyordu. Itelo’nun eşleri, gözlerinin çevresinde güneşten kararmış gibi derin, koyu bir renk olan bir grup çıplak kadın bizi bekliyordu. Daha açık renk olan avuçları bana pembe taşları çağrıştırıyordu. Daha sonra bu genç kadınlardan bazılarını ipliklerle kedi beşiği oynarken gördüm, başlarında seyircilerle ikişerli gruplar halinde oynuyorlar, karmaşık bir örgü el değiştirirken “Avho!” diye çığlık atıyorlardı. Tezahürat yapmak için kadın izleyiciler bileklerini birleştirip ellerini sallıyor, erkekler ise, bazen hep birlikte, ellerini ağızlarına götürüp ıslık çalıyorlardı. Ağlamalar kesilmişti, tozlu miğferimin altında ağzımı kocaman açıp, sırıtarak bekledim.</p>

  <p>“Halam kraliçe Willatale’i ziyaret edeceğiz,” dedi Itelo, “sonra diğer halam Mtalba’yı göreceğiz, bugün ya da başka gün.” Güneş iyice yükselince terlemeye başlamıştım, kabak çiçeğini andıran, yaklaşık iki buçuk metre yüksekliğinde iki dev şemsiye pek az gölge yapıyordu. Burada gördüğüm herkes olağanüstü güzeldi, çoğu Mikelanj’ın ideal oranlarına sahipti. Itelo’nun arkasından binbir merasimle yürümeye başladık. Suratımdaki sırıtkan ifadeyi durduramadığım için güneş yüzümü ekişitiyormuş gibi davrandım.</p>

  <p>Buradaki sorunun, bütün o gözyaşlarının nedenini anlamaya başlıyordum. Bir sığır ağılına yaklaştığımızda büyük, biçimsiz bir tahta tarakla bir ineğin başında dikilen bir adam gördük - ineğin diğerleri gibi kamburu vardı, ama bu önemli değil; önemli olan, adamın ineği daha önce hiç görmediğim bir şekilde sevip okşamasıydı. Hayvanın sırtını sıvazlıyor, kucaklıyordu, ineğin durumuysa iyi değildi; acı çektiğini anlamak için benim gibi çiftlikte büyümenize gerek yoktu. Şefkat gösterildiğinde başını geriye atıp karşılık vermiyor, adam üzüntüden kahrolmuş, kederli gözlerle onu kaşağılıyordu. Bir umarsızlık halesi ikisini de içine almıştı. İpuçlarını bir araya getirmem biraz vakit aldı. Bu insanlar hayvanlarını kız ve erkek kardeşleri gibi, çocukları gibi seviyorlardı; farklı boynuzlar için elliden fazla kelimeleri vardı, Itelo bana sığırların yüz ifadelerini anlatan yüzlerce kelimeleri olduğunu, inek davranışları içinse neredeyse başka bir dil kullandıklarını açıkladı. Bunu az çok anlıyordum. Ben de bazı domuzlara özel bir şefkat duymuşumdur. Ama domuz temelde bir kariyer hayvanıdır; insanların hırslarına ve tutkularına karşı son derece hassastır, bu yüzden ауrı sözcüklere ihtiyaç duymaz.</p>

  <p>Kafile başta Itelo ve ben olmak üzere durdu, hepimiz zavallı adamla ineğine baktık. Manzaranın duygusallığı içimi karartınca ilerlemeye karar verdim; ama bir sonraki manzara daha da hüzünlüydü. Beyaz saçlı, elli yaşlarında bir adam ineği son nefesini vermekte olduğu için sarsılarak ağlıyor, kendi kafasına kum atıyordu. Herkes üzülerek bakıyordu, adam ineği liri andıran boynuzlarından tuttu, onu terk etmemesi için yalvardı. Ama bu inekte de aynı kayıtsız bakışlar vardı, gözlerinin üstündeki deri uyumamak için kendini zorluyormuş gibi buruş buruştu. Bu beni çok etkiledi, şefkat duygum kabardı, “Prens, Tanrı aşkına, bir şey yapamaz mıyız?” dedim.</p>

  <p>Itelo kısa, bol gömleğinin altındaki geniş göğsünü kabarttıktan sonra, bu acıların ve matem havasının ziyaretimi gölgelemesini istemiyormuş gibi derinden iç geçirerek “Sanmıyorum,” dedi.</p>

  <p>Birden en olmayacak şey oldu ve ileride büyük bir su kütlesi gördüm; önce gözümün önünde gelip giden sert bir maden parçası zannettim. Ama yakınınızda su varsa varlığını mutlaka hissedersiniz. Ben de hissettim ve Itelo’yu durdurup “Yanlış görmüyorum, değil mi Prens,” dedim, “Bu adam ağıtlar yakıp duruyor ama yanılmıyorsam şurada, solda gördüğüm şey suya benziyor. Doğru mu?”</p>

  <p>Gösterdiğim yerde su olduğunu kabul etti.</p>

  <p>“Ve inekler susuzluktan ölüyor, öyle mi?” dedim. “Suda bir şey olmalı. Belki kirlidir. Bakın," diye devam ettim, “yapabileceğiniz bir şey olmalı, suyu süzün ya da başka bir şey yapın. Büyük tencereler, kazanlar kullanabilirsiniz. Suyu kaynatıp mikroplardan temizleyebilirsiniz. Belki pek pratik bir fikir değil ama, herkesi harekete geçirirseniz, herkes katılırsa sonuca siz de şaşıracaksınız. Böyle bir durumun insanı nasıl felç ettiğini bilirim.” Ama ben konuşurken prens, bana hak verir gibi kafasını yukarı aşağı sallamasına karşın, aslında aksi fikirdeydi. Çıplak yerli kadınların rüzgârda uçacakmış gibi sıkı sıkı sarılıp havada tuttukları kabak çiçeği şemsiyenin gölgesi, iri kollarını kavuşturduğu kısa gömleğinin üstüne düşüyordu. Ama rüzgâr falan yoktu. Hava, kuru mavi bir günortası şaheserini andıran gökyüzünün tepesine iliştirilip öylece kalmış gibi durgundu.</p>

  <p>“Ah... iyi niyetiniz için teşekkürler,” dedi.</p>

  <p>“Ama kendi işime bakayım, öyle mi? Belki de haklısınız. Âdetlerinize karışmak istemem. Ama bütün bunları gördükten sonra sessiz kalmak kolay değil. Hiç değilse suyu yakından görebilir miyim?”</p>

  <p>Biraz tereddüt ettikten sonra ltelo “Peki, görebilirsiniz,” dedi. Benimle aşağı yukarı aynı cüssede olan Itelo’yla birlikte, onun karılarından ve diğer yerlilerden ayrılıp suyu görmeye gittik. Suyu inceledim, biraz çamur ya da yosun dışında temiz görünüyordu, çok da boldu. Koyu yeşil taşlardan bir set dışarı taşmasını önlüyordu, yarı sarnıç yarı bent gibi bir şeydi. Aşağıda bir yerlerde bir su kaynağı olduğunu tahmin ettim; dağdan inen kuru dere yatağı ana su kaynağının buradan geçtiğini gösteriyordu. Buharlaşmayı azaltmak için, en az on beşe yirmi metre boyutlarındaki sarnıcın üzerine yapraklardan geniş bir dam yapılmıştı. Buraya kadar yaptığım uzun yürüyüşten sonra giysilerimi çıkarıp, biraz yosunlu da olsa bu gölgeli, ılık suya kendimi atmak beni çok rahatlatırdı. Bu ince yaprakların altında uzanmaktan daha iyi bir şey düşünemezdim.</p>

  <p>“Söyleyin Prens, şikâyetiniz nedir? Suyu neden kullanmıyorsunuz?” dedim.</p>

  <p>Sarnıcın yanına sadece prens gelmişti, diğerleri yirmi metre kadar geride duruyorlar, huzursuzlukları ve endişeleri yüzlerinden okunuyordu. “Halkınızın derdi ne? Suda bir şey mi var?” diye devam ettim. Sonra suya baktım ve yüzeyin hemen altında hummalı bir faaliyet gördüm. Işığın yettiği kadarıyla önce koca kafalı kara kurbağaları gördüm, gelişimlerinin çeşitli aşamalarında dev kuyruklu yetişkinler, ayakları henüz çıkmakta olan iribaşlar birlikte yüzüyordu. Sonra da iri, benekli, en güçlü kurbağaları gördüm, boyunsuz kalın kafaları ve uzun beyaz ayaklarıyla yüzüyor, kısa ön ayaklarını şaşkın bir ifadeyle kaldırıyorlardı. Bölgedeki bütün hayvanlar arasında, en keyiflileri onlarmış gibi geldi bana, ve onları kıskandım. “Sakın söylemeyin! Kurbağalar mı?” dedim Itelo’ya. “İneklerinizi susuz bırakan bu mu?”</p>

  <p>Kederle başını salladı. Evet, sorun kurbağalardı.</p>

  <p>“Buraya nasıl geldiler? Nereden geldiler?”</p>

  <p>Itelo bu soruları yanıtlayamadı. Nereden geldikleri onun için de muammaydı. Daha önce hiç görmedikleri bu yaratıklar hakkında bana söyleyebildiği tek şey, bir ay kadar önce sarnıçta ortaya çıktıkları ve sığırların su içmesini engelledikleri oldu. Sözünü ettikleri lanet buydu.</p>

  <p>“Buna lanet mi diyorsunuz?” dedim. “Ama siz dünyayı gezip gördünüz. Okulda size kurbağa göstermediler mi - en azından resmini göstermişlerdir. Bunlar zararsız yaratıklar.”</p>

  <p>“Evet, elbette,” dedi prens.</p>

  <p>“Suda birkaç kurbağa var diye hayvanlarınızı ölüme terk etmeyeceksiniz herhalde.”</p>

  <p>Ama yapabileceği bir şey yoktu, iri ellerini kaldırdı ve “içme suyunda hayvan olmaz,” dedi.</p>

  <p>“O halde kurtulun onlardan?”</p>

  <p>“Yo, yo hayır. İçme suyundaki hayvana dokunulmaz.”&nbsp;</p>

  <p>“Yapmayın Prens, bırakın bunları,” dedim. “Filtreyle süzüp atarız. Zehirleriz. Yüzlerce şey yapabiliriz.”</p>

  <p>Dilini dişlerinin arasına sıkıştırdı ve gözlerini kapadı, bu arada önerilerimi dikkate almadığını göstermek için derin derin nefes alıyordu. Burun deliklerinden nefesini verdi ve başını salladı.</p>

  <p>“Prens,” dedim, “bu konuyu sizinle konuşmalıyız.” Birden çok ciddileştim. “Böyle giderse çok geçmeden inekler sırayla ölecek. Yağmur yağacağa benzemiyor, mevsim çoktan geçti. Suya ihtiyacınız var. Burada da iyi bir rezerviniz var.”</p>

  <p>“Ah bayım,” dedi prens, “halk korkuyor. Kimse böyle hayvan görmemiş.”</p>

  <p>“Evet,” dedim, “duyduğum son kurbağa istilası Mısır’da meydana geldi.” Kadim topraklarda olduğuma ilişkin, en başından beri duyduğum his daha da arttı. Önlerindeki genç kızla beni köyün kapısında karşılayan yerlilerin gözlerindeki yaşların nedeni bu lanetti demek. Gerçekten olağanüstü bir durumdu. Bütün taşlar yerine oturuyordu, sarnıçtaki durgun su gözüme karanlık bir göl gibi görünmeye başladı. Mekânın asıl sahipleriymiş gibi oynaşıp itişen bu yaratıklar çok da kalabalıktılar; sarnıcın içinde yüzerken başlarından ve beneklerinden sular süzülüyordu. Bazıları setin üstüne tırmanıp şişkin, hassas boğazlarını ıslak taşlara vuruyor, kırmızı, yeşil, beyaz renkli mermer gözlerini kırpıştırıyorlardı; onlardan çok kendime gülerek dünyayı keşfetmeye çıkan her aptalın, eninde sonunda aptalca olaylarla karşılaşacağını düşündüm. Yine de bu yaratıklara, bekleyin sizi piç kuruları, dedim, işim bittiğinde cehennemde vıraklarsınız.</p>
</body>
</html>
