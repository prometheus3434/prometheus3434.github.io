<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XX</h1>

  <p>Sabah olunca Romilayu bana veda edip Lily’e yazdığım mektupla birlikte yola çıktı. İçime tatsız bir duygu çökmüştü. Kırışık yüzü sarayın kapanan kapılarının ardından bana bakarken midem ekşidi. Bu çabuk değişen, sağı solu belli olmayan patronun onu her an geri çağırabileceğini düşünüyordu sanırım. Ama ben tosbağa kabuğunu andıran miğferim ve beni bir Zouaves<a href="#b20dn1" id="b20dn1b"><sup>(1)</sup></a>&nbsp;birliğinden firar etmişim gibi gösteren pantolonumla kıpırdamadan onu izledim. Kapı Romilayu’nun yamalı suratına kapanınca içimi bir ağırlık bastı. Ama Tamba ve Bebu sıkıntımı unutturdular. Her zamanki gibi yere uzanıp ayağımı başlarının üzerine koyarak beni selamladılar, sonra Tamba, Bebu’nun joksi yapması için yüzüstü yattı. Sırtını, belkemiğini, boynunu ve kalçalarını çiğnetirken mutluluktan uçar gibiydi. Gözlerini kapayıp inleyerek masajın tadını çıkardı. Bir gün ben de denemeliyim, dedim kendime, bu insanları bu kadar mutlu ettiğine göre faydalı bir şey olmalı; ama başka zaman, çünkü şimdi çok üzgündüm.</p>

  <p>Hava hızla ısınıyordu, ama gecenin ısıran soğuğunun kalıntılarını yeşil ince giysimin arasından hissediyordum. Hum<span style="text-indent: 0.8em;">mat dedikleri dağ sarı renkteydi; beyaz ve yüklü bulutlar Hummat’ın boğazını ve omuzlarını gerdanlık gibi sarmıştı, içerde ellerimi kavuşturarak oturdum ve havanın ısınmasını bekledim, bir yandan kendimi Atti’yle günlük çalışmama zihinsel olarak hazırlıyor, bir yandan akıl yürütüyordum; değişmem gerek. Geçmişle yaşamamalıyım, yoksa mahvolurum. Ölüler içimde yaşıyor, içimi dışımı yiyorlar. Domuzlar benim isyanımdı. Dünyaya bir domuz olduğunu haykırıyordum. Nasıl yaşayacağımı düşünmeliyim. Lily’i şantajdan vazgeçirmeli ve aşkımızı sahici bir yörüngeye oturtmalıyım. Lily ve ben çok şanslıydık. Ama son tahlilde bir hayvanın bana ne yararı olabilir? Sahi mi? Yırtıcı bir hayvan! Hayvanların doğal bir kutsallığı olduğunu varsaysak bile? Çocukluktan çıkana dek hayvanları bol bol kutsadık. Ama şimdi başka bir şeyi tamamlamamız gerekiyor -iki numaralı proje- ikinci kutsanış. Krala bunları söyleyemezdim, aslanlara tutkuyla bağlıydı. Bir hayvana bu denli bağlanan başka bir insan görmedim. Ona olan muhabbetim, benden istediği şeyi reddetmemi engelliyordu. Evet, bazı yönlerden gerçekten aslanı andırıyordu, ama aslanların onu bu hale getirdiğini hiç sanmıyorum. Daha çok Lamarck'ın düşüncelerine yakın bir benzeyişti bu. Üniversitede Lamarck’a çok gülerdik. Öğretmenin sınıfta bunun bireysel zihnin özerkliğine dair bir burjuva fikri olduğunu söylediğini hatırlıyorum. Hepimiz, ya da hemen hemen hepimiz zengin çocuğuyduk ve burjuva fikirlerine çatlayıncaya dek gülerdik. Kaşlarımı çatarak, Romilayu’nun yokluğunu kuvvetle hissederek, bütün bunların bir ömür boyunca yaptığım akılsızlıkların sonucu olduğunu düşündüm. O kediyi vurmaya yeltenmiş, kurbağaları havaya uçurmuş, sonunun nereye varacağını anlamadan Mummah’ı kaldırmıştım; dört ayak üstüne çöküp aslan gibi kükremem de bunlardan farklı bir şey değildi. Bunları yapacağıma, Willalale’in nezaretinde grun-tu-molani’yi öğrenseydim keşke. Ama bu adama -Dahfu’ya- karşı hissettiklerimden ötürü hiçbir zaman pişmanlık duymayacağım; onun dostluğunu kaybetmemek için her şeyi yapabilirdim.</span></p>

  <p>Tatu başındaki eski İtalyan askeri şapkasıyla saraydaki oda<span style="text-indent: 0.8em;">ma girdiğinde kara kara düşünüyordum. Her zamanki gibi beni ine, kralın yanına götüreceğini sandığım için ağır ağır yerimden kalktım, ama Tatu el kol hareketleriyle bir şeyler mırıldanarak burada kalmam ve kralı beklemem gerektiğini anlattı. Dahfu buraya geliyordu.</span></p>

  <p>“Ne oluyor?” dedim. Ama kimse bir açıklama yapamadı, ben de kralın ziyareti için üstümü başımı temizledim; dört ayak üstünde kükreyip toprağı eşelerken temiz kalmak zor olduğu için pislenmiştim ve sakallarım uzamıştı. Ama bugün Mummah’ın kurnasında yüzümü, boynumu, kulaklarımı yıkadım, sonra kurulanmak için odamın kapısına çıktım. Kısa zamanda kurudum. Bu arada Romilayu'yu bu kadar çabuk gönderdiğime pişman oldum. Bu sabah aklıma, Lily’e mutlaka söylemem gereken başka şeyler gelmişti. Daha çok yazmalıydım, diye düşündüm. Onu seviyorum. Tanrım! Yine gaf yaptım. Ama pişmanlıkla kaybedecek vaktim yoktu, Tatu sarayın salaş bahçesinden bana doğru geliyordu ve kollarıyla işaret ederek “Dahfu. Dahfu ala-mele,” diyordu. Ayağa kalktım, Tatu beni sarayın giriş katındaki geçitlerden kralın arka bahçesine götürdü. Dahfu dev ipek şemsiyesinin mor gölgesinde hamağına uzanmıştı. Kadife şapkasına geçirdiği yumruğunu sallayarak bizi yanına çağırdı, başını kaldırıp beni görünce şiş dudakları aralandı. Şapkasını dizine yerleştirdi ve gülümseyerek, “Bugünün hangi gün olduğunu biliyor musun?” dedi.</p>

  <p>"Sanırım...”</p>

  <p>“Evet, bugün o gün. Benim aslan günüm.”</p>

  <p>“Demek öyle?”</p>

  <p>“Genç bir erkek aslan yemi kaptı. Tarif ettikleri hayvan Gmilo’ya çok benziyor.”</p>

  <p>“Sevgili babanızla yeniden bir araya gelmeniz harika bir şey olmalı,” dedim. “Keşke bana da böyle bir şey olsa.”</p>

  <p>“Henderson,” dedi, (bu sabah benim varlığımdan ve sohbetimden olağanüstü keyif alıyordu), “ölümsüzlüğe inanır mısın?”</p>

  <p>“Hayatla bir raunt daha oynamayı reddedecek çok insan tanıyorum,” dedim.</p>

  <p>“Doğru mu söylüyorsun? Ama sen dünyayı benden daha iyi tanıyorsun. Ne ki, Henderson, sevgili dostum, bu benim için büyük bir fırsat.”</p>

  <p>“Babanız olduğundan emin misiniz? Keşke haberim olsaydı. Romilayu’yu göndermezdim. Bu sabah gitti. Majesteleri. Arkasından birini yollayıp onu geri getirebilir miyiz?”</p>

  <p>Kral önerimi dikkate almadı, pratik konularla ilgilenmeyecek kadar heyecanlıydı. Böyle bir günde Romilayu'nun lafı mı olurdu?</p>

  <p>“Hopo’ya birlikle çıkacağız,” dedi, bunun ne anlama geldiğini bilmesem de, teklifini kabul ettim tabii. Benim şemsiyem getirildi, ipeksi saydamlıktaki bu küçük kubbenin kumaşındaki çapraz dikişler bana bunun bir hayal değil, gerçek olduğunu hatırlattı; hayalî bir şemsiyede çapraz dikiş olacak şey değildi. İri kadın elleri şemsiyenin sapını tutuyordu. Taşıyıcılar hamağımı da getirdi.</p>

  <p>“Aslan avlamaya hamakla mı gidiyoruz?” dedim.</p>

  <p>“Çalılık araziye gelince yola yürüyerek devam edeceğiz,” diye cevap verdi.</p>

  <p>Böğürtüye benzer bir ses çıkarıp Sungo hamağıma gömüldüm. Bana sanki ikimiz birlikte bu hayvanı, öküzü yedikten sonra çayırda derin bir uykuya yatmış olan bu aslanı ellerimizle yakalamaya gidiyormuşuz gibi geliyordu.</p>

  <p>Tıpkı yağmur töreninde olduğu gibi renkli bir kalabalık toplanmıştı; kafaları tıraşlı kadınlar ciyaklayarak koşuşturuyor, davulcular, vücutları kabuk, tüy ve boyayla süslü adamlar etrafta dolaşıyor, borazancılar tiz sesler çıkarıyordu. Yeşil oksitli madenden büyük ağızlıklarıyla borazanlar yaklaşık otuz santim uzunluğundaydı. Korkuları defetmek istermiş gibi cehennemi bir gürültü çıkarıyorlardı. Borazanlar, davullar, kaynana zırıltıları etrafımızı sardı ve alay halinde sarayın kapısından çıktık. Beni taşıyan amazonların kolları ağırlığımın etkisiyle titriyordu. Köye girdiğimizde halk beni görmek için yanıma üşüştü, aralarında Bunam ve Horko da vardı. Horko’nun yukardan bakan gözlerinden bir şeyler söylememi beklediğini hissettim. Ama tek laf etmedim.</p>

  <p>Ben de kocaman kırmızı suratımla onlara baktım. Sakalım çalı süpürgesi gibi büyümeye başlamıştı, tekrar yükselmeye başlayan ateşim gözlerimi ve kulaklarımı etkiliyordu. Ara sıra yanaklarımı yoklayan ve bir türlü önüne geçemediğim bir seğirtiyle panikliyordum; sonunda aslanların etkisiyle çene ve burun sinirlerimin kalıcı bir değişim geçirmekte olduğuna karar verdim. Bunam bana bir şeyler anlatmak ya da beni uyarmak için gelmişti, bunu gözlerinden okuyordum. Ondan teleskopik dürbünlü HH Magnum’umu vermesini isteyecektim, ama tabii “tüfek", “vermek" gibi sözcükleri bilmiyordum. Kadınlar beni zar zor kaldırıyorlardı, hamağın altı iyice çökmüştü ve kıçım neredeyse yere değecekti. Kirli miğferi, süslü pantolonu, kıllı iri bacakları, kırmızı suratı ve yanık teniyle acımasız bir adam görünüşündeki bu beyaz yağmur kralı taşırken, omuzlarındaki sırıklar ağırlığımla eğiliyordu. Uzun, pörsük memeleriyle bebelerini emziren kadınlar, dişleri kırık ya da dişsiz erkekler, çaputlara ve derilere bürünmüş insanlar boyalı hayvan kıllarını bayrak gibi dalgalandırıyor, çığlıklar atıyor, hoplayıp zıplıyorlardı. Anladığım kadarıyla bu coşku krala olan bağlılıklarından kaynaklanmıyordu; ondan Gmilo’yu, doğru aslanı getirmesini, büyücü Atti’yi defetmesini talep ediyorlardı. Kral hiç istifini bozmadan, hamağına uzanmış halde aralarından geçti. Mor şemsiyenin gölgesinde kalan yüzünü, benim miğferime düşkün olduğum kadar bağlı olduğu büyük kadife şapkasını görebiliyordum. İpek kubbenin kırık ışığında şapkası, saçı ve suratı tablo gibiydi; ilk gördüğümde hayran olduğum o görkemli rahatlığıyla hamağa uzanmıştı. Benim kafamın üstünde olduğu gibi, onun kafasının üstünde de tuhaf eller şemsiyesinin süslü sapını tutuyordu. Güneş artık bütün gücünü gösteriyor, dağları ve yakınımızdaki taşları parlak bir ışığa boğuyor, zemine yakın yerlerde altın varaklarla neredeyse cisimleşiyordu. Kulübeler karanlık delikler gibiydi, saz damların üstüne soluk, kırık bir ışık yayılmıştı.</p>

  <p>Köyden çıkana dek kendi kendime “Gerçeklik! Ah o kahrolası gerçeklik!” deyip durdum.</p>

  <p>Çalılık araziye geldiğimizde kadınlar beni yere bıraktılar; hamağımdan kalkıp kızgın zemine ayak bastım. Burası o sert, beyaz kayaların olduğu yerdi. Kral da ayaktaydı. Köyün duvarına sinip bekleyen kalabalığa bir göz attı. Av kafilesinin başında Bunam vardı, onun hemen arkasında vücudu beyaz boyayla ya da kireçle boyanmış, bembeyaz bir yaratık duruyordu. Kireç tabakasının altından kim olduğunu çıkardım; Bunam’ın adamı olan cellattı bu. Onu bu beyaz metamorfozun arasından seçilen ince suratından tanımıştım.</p>

  <p>Beyaz çakılların ve anızların arasından Dahfu’ya doğru ilerleyerek “Bunun anlamı ne?” diye sordum.</p>

  <p>Kral “Bir anlamı yok,” dedi.</p>

  <p>“Aslan avında hep böyle mi boyanır?”</p>

  <p>“Hayır. Kâhin alametleri yorumlar ve buna göre boyanır. Beyaz pek iyi bir alamet değildir.”</p>

  <p>“Bir numara mı çeviriyorlar? Size kötü bir uğurlama töreni hazırlamışlar.”</p>

  <p>Kral bir aslan-insana yakışan bir tavırla, böyle şeylerle vakit harcamanın alemi yok der gibi baktı. Yine de canı sıkılmış gibiydi. Ağır ağır arkama dönüp, babasının ruhuyla birleşeceği böyle önemli bir günde kralın özgüvenini sarsmaya yeltenen bu kötü alamet soytarısına bir bakış fırlattım. “Bu beyaz boya ciddi bir şey mi?” dedim krala.</p>

  <p>İki yana ayırdığı gözlerinde iki farklı bakış vardı; ben konuşurken gözleri tekrar birleşti. “Onlar ciddiye alıyor,” dedi. “Haşmetmeap,” dedim, “bir şey yapmamı ister misiniz?” “Nasıl bir şey?”</p>

  <p>“Siz söyleyin. Böyle bir günde kralın işine karışmak tehlikeli değil mi? Onlar için de tehlikeli olmalı.”</p>

  <p>“Ne? Hayır,” dedi. “Bunlar kadim bir evrende yaşıyor. Neden üstlerini boyamasınlar? Aramızdaki anlaşmanın bir parçası da bu, öyle değil mi?” Taşlardaki altın parıltısı gülümsemesine bulaşmıştı. “Bu benim için büyük bir gün, Bay Henderson,” dedi. Bütün alametlere razıyım. Gmilo’yu yakaladıktan sonra hiçbir şey söyleyemeyecekler.”</p>

  <p>“İstediklerini söylesinler, ama bu batıl itikattan başka bir şey değil. Siz öyle diyorsanız öyle olsun.” Taşların ve bitkilerin rengini alarak yükselen sıcaklığa baktım. Kralın Bunam’a ve arkasındaki kötü alamet rengine boyanmış adama çıkışacağını sanmıştım, ama onlara tek bir söz söylemekle yetindi. Kenarı geniş, tepesi süslü kadife şapkasının altındaki suratı iyice ortaya çıktı. Şemsiyeler geride kalmıştı. Kadınlar, kralın karıları, alçak duvarın önünde çeşitli boylarda sıralanmışlardı; bizi izliyor ve (herhalde bizi uğurlamak amacıyla) bir şeyler haykırıyorlardı. Sıcaklık arttıkça taşların rengi soluklaşıyordu. Kadınlar bizi el sallayarak uğurluyor, şarkılar söylüyor, şemsiyelerimizi indirip kaldırıyorlardı; tuhaf çığlıklarla bize cesaret veriyor ya da tehlikelere karşı uyarıyorlardı. Davulcular bizi beklemeden ilerlemiş, borazancılar, mızrakçılar, çıngırakçılarla birlikte bir grup olup önden gitmişlerdi. Altmış, yetmiş kişi vardılar, önce birlikte hareket ederken, yavaş yavaş çalılıklara doğru dağılmaya başladılar. Bayırdan aşağı, kayaların ve altın rengindeki otların arasında karıncalar gibi yayıldılar. Bu kayalar, önce de belirttiğim gibi, savruk bir elin yukarıdan koparıp attığı kaba saba nesneleri andırıyordu.</p>

  <p>Davulcular gidince, köyün otuz metre kadar ilerisinde, mızraklı üç yerliden oluşan maiyetimizle Bunam, Bunam’ın büyücüsü, kral ve ben kalmıştık.</p>

  <p>Krala “Onlara ne söylediniz?” dedim.</p>

  <p>"Bunam'a ne olursa olsun amacımı gerçekleştireceğimi söyledim.”</p>

  <p>“Kıçlarına tekmeyi basmalıydınız,” dedim ve kaşlarımı çatarak arkamdaki ikiliye baktım.</p>

  <p>Dahfu “Henderson, dostum, yanıma gel,” dedi ve birlikte yürümeye başladık. Mızraklı üç yerli bizi takip ediyordu.</p>

  <p>“Bu adamlar ne işe yarayacak?”</p>

  <p>“Hopo’da manevra yapmamıza yardım edecekler. Arazinin dar ucuna gelince durumu anlayacaksın.”</p>

  <p>Çayırdaki yüksek otların arasında yürürken kemersiz burnunu yukarı kaldırarak havayı kokladı. Ben de derin bir nefes aldım Hava kuru ve güzeldi, mayalanmış şeker gibi kokuyordu. Otların saplarından titreşimlerini yayan böceklerin sesini duymaya başladım.</p>

  <p>Kral hızla yürümeye başladı, yürümekten çok sıçrayarak ilerliyordu; üç mızraklıyla birlikte arkasından giderken, otların fil hariç herhangi bir hayvanı saklayacak kadar yüksek olduğunu, yanımda silah olarak bir toplu iğne bile taşımadığımı fark ettim.</p>

  <p>“Kral,” dedim, “Hişşt. Beni bekleyin.” Sesimi yükseltemiyordum; burada gürültü yapmanın akılsızlık olacağını anlamıştım. Kral da aynı fikirde olmalı ki beklemeden yoluna devam etti. Ama alçak sesle ona seslenmeye devam eltim, sonunda beni beklemek için durdu. Yakın mesafeden kaygıyla gözlerinin içine baktım, biraz nefes almak için bekledikten sonra “Bir silahımız bile olmayacak mı?” dedim. “Böyle mi gideceğiz? Hayvanı kuyruğundan mı yakalayacağız?”</p>

  <p>Bana sabırlı davranmaya kararlı olduğu yüzünden okunuyordu. “Hayvan, ki umarım Gmilo’dur, büyük olasılıkla hopo arazisinin içinde. Dinle Henderson, elime silah alamam. Ya Gmilo’yu yaralarsam?” Bu olasılıktan dehşete düşmüş gibiydi. Ne denli heyecanlı olduğunun farkına varmamıştım (benim neyim vardı?) Dostluğuna ve sıcaklığına yoğunlaşırken ne halde olduğuna dikkat etmemiştim.</p>

  <p>“Ne olur?”</p>

  <p>“Yaşayan bir krala zarar verdiğim için beni öldürmeleri gerekir.”</p>

  <p>“Peki ben ne olacağım? Kendimi korumayacak mıyım?”</p>

  <p>Cevap vermeden önce biraz bekledi. Sonra, “Sen benimlesin,” dedi.</p>

  <p>Söyleyecek bir şey kalmamıştı. Miğferimle elimden geldiği kadar kendimi korumaya karar verdim; hayvanın burnuna vuracak, onu serseme çevirecektim. Suriye’de ya da Lübnan’da öğrenci olarak kalsaydınız çok daha iyi ederdiniz yolunda bir şeyler homurdandım, alçak sesle konuştuğum halde ne dediğimi anladı ve “Hayır Henderson-Sungo. Ben şanslı bir insanım, bunu biliyorsun,” dedi. Dar süvari pantolonuyla tekrar yürümeye başladı. Benim pantolonumsa arkasından koşuştururken bacaklarıma dolanıyordu. Mızraklı üç adama gelince, bana hiç de güvenilir görünmüyorlardı. Her an aslanın üstüme atlamasını, yere devirmesini ve beni alevden kanlar içinde bırakarak parçalamasını bekliyordum. Kral bir kayanın üstüne çıktı ve beni yukarı çekti. “Hopo’nun kuzey duvarına yaklaştık,” diyerek eliyle işaret etti. 50-100 santim yüksekliğinde kuru otların ve dikenlerin öbek öbek kümelendiği, çok geniş bir alan gördüm. Burada ortaları siyah benekli, kırmızı ve turuncuya çalan cırtlak renkli çiçekler büyümüştü; bunlara bakmak bile boğazımı kurutuyordu. Hopo, tabanı açık muazzam bir üçgen ya da huni şeklindeydi; tepe noktası tuzağın olduğu yerdi, iki kenarından biri insan yapısıydı. Öteki kenarda muhtemelen eski bir su havzasının çökmesiyle oluşan doğal kayaçlar vardı ve epey yüksekti. Kral dikenlerden ve çalılardan oluşan yüksek duvarın yanında, sert sarı çimenlerin arasından bir yol bulup yürümeye başladı. Kırık dalların ve kıvrımlı sarmaşıkların üzerinden geçerek hopo’nun dar ucuna doğru ilerledik. Kralın bedeni dar kalçalarından yukarıya doğru genişliyordu, omuzları çok genişti. Bacakları ve kaba etleri güçlüydü.</p>

  <p>“İçiniz yanıyor, bu hayvanı çok ciddiye alıyorsunuz,” dedim. Bazen en büyük keyfin kendi yolundan gitmek olduğunu düşünürüm; kralın da bu huyu aslanlardan kaptığını hissediyordum. Bütün düşünceleri arkada bırakıp kendi iradenle ilerlemek; keyif budur işte. Kral kendi görkeminin gücüyle beni arkasından sürüklüyordu çünkü ardından gelen dumanlı mavi gölgesinin titremesinden de anlaşılacağı gibi müthiş pırıltılı, yaşam gücüyle dolu bir adamdı; şu ya da bu şekilde kendi yolunu bulacağı kesindi. Bu yüzden kendimi koruyacak bir silahım olmadan -miğferimi saymasak tabii, bir de bol yeşil pantolonumu çıkarıp hayvanı içine paketleyebilirdim- onu takip etmeye devam ettim.</p>

  <p>Dahfu durdu, bana dönüp “Mummah’ı kaldırmak da senin içini yakıyordu,” dedi.</p>

  <p>“Haklısınız majesteleri,” dedim. “Ama ben ne yaptığımı bilmiyordum.”</p>

  <p>“Ben biliyorum.”</p>

  <p>“Pekâlâ Kral,” dedim. “Sizi sorgulamak bana düşmez. Ne isterseniz yapacağım. Ama bana Bunam’ın ve beyaz boyalı öteki&nbsp;<span style="text-indent: 0.8em;">adamın kadim bir evrende yaşadığını söylediniz, ben de sizin onlardan olmadığınızı çıkardım.”</span></p>

  <p>“Hayır, hayır. Eskinin yerine neyi nasıl koyacağını bilebilir misin? Bunu kimse yapamaz. Gündelik hayatın üstüne çıktığımızda eski ya da yeni diye bir şey olmadığını, orada sadece düzenimize gülen, insanlığımızla alay eden bir öz olduğunu kabul etsek bile. İnsanlık kendi kendisiyle o kadar meşgul ki. Yine de bir hayat oyununun oynanmasına izin verilmeli. Bir düzen olmalı.” Düşünceleri benim takip edemeyeceğim bir yere doğru gidiyordu, müdahale etmedim. Kral devam etti, “Gmilo, aslan Suffo'yu babası kabul etti. Ben de büyükbabam. Gmilo benim babamdır. Wariri’Ierin kralı olduğuma göre, doğrusu da bu. Başka türlü nasıl kral olabilirim?”</p>

  <p>“Sizi anlıyorum,” dedim. “Kral,” diye devam ettim, öyle içten konuşmaya başladım ki, bir tehdit olarak algılayabilirdi; “şu elleri görüyor musunuz? Bunları kendi eliniz sayın. Şu bedeni görüyor musunuz?” Elimi göğsüme koydum. “Bu beden sizin. Majesteleri, herhangi bir şey olacak olursa, neler hissettiğimi bilmenizi isterim.” Yüreğim kabarmış, yüzümü ter basmıştı. Kralın soylu tavırları karşısında, duygularımın kabalığından utandım ve onları bastırmaya çalıştım. Hopo duvarının gölgesinde, sert dikenlerin arasındaydık. Hopo'nun içinden geçen dar patika, gün ışığında sıcaktan kavrulan otların arasında, yer yer karaya çalan altın rengindeydi.</p>

  <p>“Teşekkürler Bay Henderson. Ne hissettiğini anlıyorum.” Biraz tereddüt ettikten sonra ekledi, “Bir tahminde bulunayım mı? Ölümü düşünüyorsun.”</p>

  <p>“Zihnimden geçenleri okudunuz.”</p>

  <p>“Evet, çok düşünüyorsun. Ölüme düşkün biriymişsin gibi.”&nbsp;</p>

  <p>“Yıllardır ölümle çok içli dışlı oldum ”</p>

  <p>Benim sorunlarımdan birini tartışıyormuşuz gibi “Olağanüstü, olağanüstü,” dedi. “Gömülmeyi yerkabuğunun yardımıyla düşünmek bazen yararlı olabilir. Yarıçapı ne kadardı? İç çekirdeğe kadar aşağı yukarı dört bin beş yüz mil. Ölülerimizi çok derine değil, birkaç metre gibi ihmal edilebilecek bir mesafeye, korkularımızdan ve arzularımızdan az öteye gömüyoruz. Binlerce nesildir aşağı yukarı aynı korkuları yaşıyor, aynı şeyleri arzuluyoruz. Çocuk, baba, baba, çocuk aynı şeyleri yapıyorlar. Aynı korkuları yaşıyor, aynı şeyleri arzuluyorlar. Yerkabuğunun bir üstünde, bir altında, bir üstünde, bir altında. Bütün bu nesiller ne içindi Henderson, lütfen açıklar mısın? Hiç değişmeden tekrarlanan bir korku ve arzu döngüsü için mi? Bir daha, bir daha, bir daha; böyle bir şey için olamaz. Aklı başında herkes döngüden kurtulmaya çalışacaktır. Kaderini eline almayan hiç kimse bu döngüyü kıramaz.”</p>

  <p>“Bir dakika Kral. Işıkların sönmesi yetmiyor mu? İlle de dört bin beş yüz mil aşağıya gömülmem mi gerekiyor? Bunları nasıl söylersiniz?” Yine de onu anlıyordum. Çevremde duyduğum tek ses, göğüsleri yırtan arzunun ve kafalara balyoz gibi inen korkunun sesiydi. Yetti artık! Hakikate kulak vermenin zamanıdır. Aksi halde, ivmesi gittikçe artan bir taş gibi hayattan ölüme düşeceğiz. Taş gibi bir sağırlığa doğru yol alacağız son ana dek istiyorum, istiyorum, istiyorum diye haykıracağız, sonra dünyaya düşüp sonsuza dek içine gömüleceğiz! Dikenlerle örülü bir duvarın geçici sığınak sağladığı Afrika güneşinde, diken gibi sivri nesnelerin bile işe yaradığını görmek ne büyük keyif, diye düşündüm. Üstümüzden sarkan kara çalı dikenlerinin altında düşünceye daldım ve krala hak verdim: mezarlarımız fazla derin değildi. Yerkabuğunun çok derinlerine de inemezdik; birkaç mil sonra erimiş tabaka başlıyordu. Çoğu nikelden oluşuyordu sanırım; nikel, kobalt, akışkan iç cevher ya da magma dedikleri kısım. Güneşten koptuğu halinin neredeyse aynı.</p>

  <p>“Gidelim,” dedi. Kısa sohbetimizden sonra onu daha bir hevesle takip etmeye başladım. Beni neredeyse her şeye ikna edebilecek güce sahipti, Onun hatırına kendimi aslanla terbiye etmeyi kabul etmiştim. Evet, değişebileceğime inanıyordum; eski benliğimi aşmaya hazırdım; evet, bunu başarmak isteyen kişi yeni standartlar geliştirmeliydi; hatta kendini rol yapmaya zorlamalı, belki de olgunlaşıncaya dek bir süre kendi kendini aldatmalı, üstünde eski boyaların izi olan o peçeyi bir de kendi eliyle boyamalıydı. Hiçbir zaman aslan olamayacaktım, bunu biliyordum; ama olmaya uğraşırken belki birkaç küçük şey kapabilirdim.</p>

  <p>Kralın bütün söylediklerini doğru aktardığımdan emin değilim. Özümseyeyim derken bazılarını biraz çarpıtmış olabilirim.</p>

  <p>Her neyse, hopo’nun ucuna doğru onu boş ellerle takip ettim. Davulcular üç mil öteden gürültüye başlamıştı, aslan sesleri duymuş olmalıydı. Sesler çok uzaktan, kalın, altın rengi bir şerit oluşturan çalılıklardan geliyordu. Önümüzde uçuk mavi, mahmur bir sıcaklık yerden ipil ipil yükseliyordu, güneşin kamaştırdığı gözlerimi kısıp ileriye bakarken hopo’nun duvarında yüksek bir yerde bir karaltı gördüm. Yerden sekiz on metre yüksekte, bir platformun üstüne oturtulmuş, saz damlı bir kulübeydi bu. Sarmaşıklardan oluşan bir merdiven yere kadar iniyordu; kral bu gevşek merdivene asıldı ve gemicilerin yaptığı gibi, güçlü kollarıyla kendini yukarı çekmeye başladı. Platforma çıkınca kuru kahverengi sazlarla kaplı kapıdan “Ucunu tut, Henderson,” dedi. Merdiveni bana doğru sallamak için çömelmişti, dizlerinin üstünden kafasını ve dişlerle süslü şapkasının kıvrımlarını görüyordum. Kafamdaki ateş, yabancılık ve tehlike duyguları bir araya geldi ve boğazım tıkandı. Ağzımdan cevap yerine bir hıçkırık çıktı. Ta küçüklükten içimde biriken bir hıçkırık olmalıydı bu, okyanus tabanından yükselen muazzam bir kabarcık gibi yüzeye püskürmüştü.</p>

  <p>“Neyin var Bay Henderson?” dedi Dahfu.</p>

  <p>“Tanrı bilir.”</p>

  <p>“Bir şey mı oldu?”</p>

  <p>Başımı sallayarak aşağıya baktım. Kükreme çalışmaları bütün bedenimi gevşetmiş, dibe yapışıp kalan bir şeyleri serbest bırakmış olmalıydı. Kralı kendi dertlerimle sıkmanın âlemi yoktu, bu onun büyük günüydü.</p>

  <p>“Geliyorum majesteleri,” dedim.</p>

  <p>“Denn bir nefes al istersen.”</p>

  <p>Yüksekteki kulübenin oturtulduğu platformun üzerinde yürümeye başladı, sonra geri geldi, kuru sazların arasından tekrar yüzünü gösterdi. “Şimdi!” dedi.</p>

  <p>“O şey ikimizi de kaldırır mı?”</p>

  <p>“Haydi Henderson, haydi.”</p>

  <p>Merdivene tutundum ve her basamağa iki ayağımı birden koyarak tırmanmaya başladım. Mızrakçılar Sungo’nun, yani benim, kralın yanındaki yerimi almamı beklediler. Sonra merdivenin altından geçerek hopo’nun köşesindeki yerlerini aldılar. Burada, hopo’nun en uç köşesinde ilkel ama sağlam görünen bir tuzak vardı. Diğer av hayvanları uzaklaştırıldıktan sonra demir parmaklıklı bir kapı aşağı indirilecek, kralın adamları mızraklarıyla canavarı platformun altına doğru sürüp kralın yakalamasını sağlayacaklardı.</p>

  <p>Ağırlığımla bir o yana bir bu yana sallanan merdiveni çıkıp platforma ulaştım, birbirine sıkıca bağlı tahtaların üstüne oturdum. Sıcak bir denizin üstünde yüzen bir salda gibiydim. Durumu gözden geçirdim. Yetişkin bir aslanın büyüklüğü göz önüne alındığında tuzak acınacak derecede küçük görünüyordu.</p>

  <p>Çevreyi iyice inceledikten sonra krala “Hepsi bu mu?” dedim.</p>

  <p>“Gördüğün gibi,” dedi.</p>

  <p>Platformun üstünde kule gibi yükselen kulübe hasırdan bir kabuğu andırıyordu, içeri bakınca yukarıda, altına iri taşlar bağlanmış örgülü bir kafesin asılı durduğunu gördüm. Kafes çan şeklindeydi ve esnek görünüşlü, ama çelik kablo kadar güçlü sarmaşıklarla örülmüştü. Üç dört metre uzunluğundaki bir sırığın bir ucu kulübenin çatı kirişini oluşturan kütüğe, öteki ucu hopo’nun kaya duvarına sıkıca bağlanmıştı. Bu sırıktan bir makara sarkıtılmış ve bir sarmaşık-halat bu makaradan geçirilmişti. Kulübenin zemininden benzer bir sırık uzatılmıştı; bunun öteki ucu da kaya duvara bağlanmıştı. Kalınlığı bileğim kadar olan bu sırığın üstünde kral kendini dengeleyecek, aslan tam altına geldiğinde çan şeklindeki ağı aşağı bırakacaktı. Aslanı böyle yakalayacaktı.</p>

  <p>“Bu ...!?”</p>

  <p>“Nasıl buldun?” diye sordu.</p>

  <p>Fazla bir şey söyleyecek durumda değildim, duygularımı ne denli bastırmaya çalışsam da, böyle bir günde bunu başarmam mümkün değildi. Kendimle mücadele ediyordum.</p>

  <p>“Atti’yi burada yakaladım,” dedi.</p>

  <p>“Evet, aynı mekanizmayla mı?”</p>

  <p>“Gmilo da Suffo'yu burada yakalamıştı.”</p>

  <p>“Bir öneride... bulunmak bana düşmez ama... Size çok değer veriyorum kral. Sakın...”</p>

  <p>“Çenene ne oldu Bay Henderson? Neden titriyor?”</p>

  <p>Üst dişlerimle dudağımı ısırdım. Ağır ağır konuşarak, “Haşmetmeap,” dedim, “beni mazur görün. Böyle bir günde moralinizi bozmaktansa boğazımı keserim. Ama bu şeyi buradan yapmak zorunda mısınız?”</p>

  <p>“Zorundayım.”</p>

  <p>“Başka bir yol bulamaz mıyız? Hayvana ilaç versek... ete ilaç katsak...”</p>

  <p>“Sağol Henderson,” dedi. Bana hak ettiğimden daha nazik davranıyordu sanırım. Wariri'lerin kralı olduğunu hatırlatmaya kalkmıyordu. Bir süre sonra bu gerçeği kendime hatırlattım Yanında olmama, ona eşlik etmeme izin vermişti. İşine karışmamalıydım.</p>

  <p>“Ah, majesteleri,” dedim.</p>

  <p>“Evet Henderson, biliyorum. Sen üstün niteliklere sahip bir insansın. Bunun farkındayım.”</p>

  <p>“Ben de sizin sınıflandırmanızdaki kötü tiplerden biri olabileceğimi düşünüyordum,” dedim.</p>

  <p>Bu sözlerim nedense onu güldürdü. Kulübenin hopo’ya ve kayalara bakan kapısının önünde bağdaş kurmuştu, bir yerden ilham almış gibi saymaya başladı, “Acı çekenler, iştahlılar, bağışıklar, çürükler ve diğerleri. Hayır emin ol Henderson, seni kötü tiplerin hiçbiriyle sınıflandıramam. Sen bir bileşkesin. Belki biraz fazla acı çekme eğilimin var. Bir parça da Lazarus var içinde. Ama seni tek bir sınıfa sokamam. Hiçbir tanım seni yeterince anlatamaz. Belki de dost olduğumuz için. İnsan dostunda pek çok nitelik keşfeder. Tanımlar dostlar arasında söz konusu olamaz.”</p>

  <p>“Bir hayvan türüyle gerektiğinden fazla ilgilendim,” dedim. “Her şeye baştan başlasam farklı davranırdım.”</p>

  <p>Hafifçe sallanan platformda, altın rengi sazların altında oturuyorduk. Işık ince huzmelerle yere vuruyordu. Kuru sazların ve hasırların arasında, çömelmiş vaziyette beklemeye devam ettik. Otların kokusu uçuk mavi sıcaklıkta küçük esintilerle yükseliyordu; ateşim yeniden nüksetmişti ve maddeyle ışık arasında bir dönüşüm noktası bulduğum hissine kapıldım. Maddenin ve ışığın içimden çıkışını izliyor, dışarıda gözyaşları ve sancılar görüyordum. Bu duygulanım dayanılamayacak hale gelince ayağa kalktım ve kralın ağı fırlatacağı sırığın üstüne ayağımla bastım.</p>

  <p>“Ne yapıyorsun?”</p>

  <p>Sağlamlığını ölçüyordum, “Bunam yerinde mi, ona bakıyorum,” dedim.</p>

  <p>“Orada durma Henderson.”</p>

  <p>Sırık ağırlığıma dayanamayıp bel verdi, ama çatırtı sesi duyulmadı; sağlam bir ağaçtan yapılmıştı, bu da içimi rahatlattı. Yeniden platforma çıktım ve birlikte oturarak, kulübenin saz duvarının önündeki dar çıkıntıda, havada asılı bekleyen ağır tuzağın neredeyse hemen altında beklemeye devam ettik. Karşımızda kayaların pürüzlü yüzeyi uzanıyordu, hopo’nun dar ucunun biraz ötesinde, mızrakçıların başlarının üstünden görünen derin geçitte küçük bir taş ev gördüm, Daha önce dikkat etmemiştim çünkü bu geçitte ya da koyakta, kırmızı çiçekleri ya da meyveleriyle küçük bir kaktüs ormanı vardı ve ev bu ormanın arkasında kalıyordu.</p>

  <p>“Şurada, aşağıda biri mi yaşıyor?”</p>

  <p>“Hayır.”</p>

  <p>“Terk edilmiş bir ev mi? Kullanılıyor mu? Benim memleketimde çiftçilik öldüğünden beri, her yerde eski evlere rastlıyorum. Ama bu ev yaşanacak bir yere benzemiyor.”</p>

  <p>Kafesin ya da ağın asılacağı halat, kapı direğine bağlanmıştı, kral başını halatın düğümüne yaslayarak uzanıyordu. Binaya bakmadan “Orası yaşamak için değil," dedi.</p>

  <p>Mezar mı yoksa, diye düşündüm. Öyleyse kimin mezarı?</p>

  <p>“Galiba yaklaşıyorlar, hem de hızla. Ah! Görebiliyor musun? Sesler giderek artıyor.” Ayağa kalktı, ben de kalktım ve alnımı kırıştırıp gözlerimi güneşten korumaya çalıştım.</p>

  <p>“Hayır, görmüyorum.”</p>

  <p>“Ben de görmüyorum Henderson. Burası işin en zor kısmı Hayatım boyunca bugünü bekledim, şimdi sonuna geldik."</p>

  <p>“Haşmelmeap,” dedim, “sizin için kolay olmalı. Hayatınız bu hayvanlarla geçti. Bu iş için yetiştirildiniz; bir profesyonelsiniz, işinde usta olanları iş başında seyretmeye bayılırım. İster borsa simsarı olsun, ister baca temizleyici ya da cam silici, sinirleri güçlü, becerikli her insanı... Kafatası dansına başladığınızda önce endişelendim, ama bir dakika sonra cebimdeki son kuruşa kadar sizin için bahse girebilirdim.” Miğferimin içine bantladığım cüzdanımı çıkardım, giderek yükselen borazan sesi ve davul gürültüleri arasında onu biraz rahatlatmak için “Majesteleri, size karımla çocuklarımın resimlerini göstermiş miydim?” dedim ve kabarık cüzdanımı araştırdım. Afrika’da seyahat çekinin kullanışlı olmayacağını düşündüğüm için yanıma aldığım dört adet bin dolarlık banknot ve pasaportum yerindeydi. “Bu karım. Portresini yaptırmak için çok para ve zaman harcadık. Duvara asmaması için yalvardım, az daha sinir krizi geçiriyordu. Ama bu resmi çok güzel." Lily bu resimde düşük yakalı, puantiyeli bir elbise giymişti. Çok neşeli görünüyordu. Resmi ben çektiğime göre bana gülümsüyordu. Şefkatle, ahmağın teki olduğumu söylüyordu; muhtemelen onu güldürmek için soytarılıklar yapmıştım. Gülümseyince yanaklarının dolgunluğu daha da belirginleşmişti; renginin saflığı ve solukluğu fotoğraftan anlaşılmıyordu. Kral resmi elimden aldı; hakkını vermem gerek, böyle bir anda Lily'nin resmini inceleyecek kadar soğukkanlıydı.</p>

  <p>“Ciddi bir insan,” dedi.</p>

  <p>“Sizce bir doktorun karısı olabilecek gibi mi görünüyor?”</p>

  <p>“Her türden ciddi insanın karısı olabilir."</p>

  <p>“Ama sizin türler hakkındaki fikirlerinize katılmazdı majesteleri çünkü dünyada evlenebileceği tek erkeğin ben olduğumu düşünüyor. Tek tanrı, tek eş. İşte çocuklar da burada...”</p>

  <p>Yorum yapmadan Ricey’e, Edward’a, İsviçre’deki küçük Alice’e, ikizlere baktı. “Aynı yumurta ikizi değiller, majesteleri, ama dişleri aynı gün çıktı.” Bir sonraki fotoğraf karesinde, üstümde kırmızı bornozum ve yünlü avcı şapkam, çenemin altında keman ve yüzümde daha önce hiç fark etmediğim bir ifadeyle ben vardım. Onu hızla geçip mor berelilere verilen takdir belgesini gösterdim.</p>

  <p>“Ooo? Demek öyle? Yüzbaşı Henderson.”</p>

  <p>“Orduda kalmadım. İsterseniz yaralarımı gösterebilirim, majesteleri. Bir mayına bastım. Öyle büyük bir felaket olmadı. Beni yedi metre öteye fırlattı. Baldırımın şurasında izi var, zor görünüyor, çökük bir yer ve üstünü kıllar kapladı. En kötüsü karnımdaki yaraydı. Bağırsaklarım dışarı fırladı. Ellerimle toplayıp birliğin revirine kadar iki büklüm yürüdüm.”</p>

  <p>“Çektiğin dertlerden büyük zevk alıyorsun, Henderson.” Hep böyle şeyler söyler ve daha önce hiç düşünmediğim bir bakış açısı getirirdi. Bazılarını unuttum, ama bir keresinde Descartes hakkındaki fikrimi sormuştu. “Hayvanın ruhsuz bir makine olduğu fikrine katılıyor musun?” Ya da “İsa peygamberin hâlâ bir rol-model olduğunu mu düşünüyorsun, Henderson? Benim iştahlılar, acıdan zevk alanlar gibi başlıklarda topladığım fiziksel tiplerin, Sokrates, İskender, Musa, İsa gibi ilk büyük örneklerin yozlaşmış kopyaları olduğunu düşünmüşümdür hep..,” Bu ve benzeri sözlerle sohbet beklenmedik yerlere giderdi.</p>

  <p>Dertler ve acı çekmek konusunda kendime özgü bir yaklaşımım olduğunu öne sürdü. Kulübenin, fırça sertliğindeki kuru bitki lifleriyle kaplı bu kaba saba, ürkütücü, ölü ot yığınının yanında otururken ne dediğini anlıyordum. En büyük arzusuna ulaşmak için beklerken bana, acı çekmenin bildiğim tek ibadet şekli olduğunu söylüyordu. Bu adamı iyi tanıyordum ve inanın, ne denli tuhaf biri olsa da onu anlıyordum. Çektiğim acılarla müthiş gurur duyuyordum. Dünyada kimsenin benim kadar acı çekemeyeceğinden emindim.</p>

  <p>Gürültücü av partisi alayı iyice yakınımıza geldiği için artık alçak sesle konuşamıyorduk. Yerden dikey helezonlarla ışıltılı bakır teller gibi yükselen ağustos böceği sesleri dışında, diğer küçük sesler yok olmuştu. Hopo’nun gerisindeki mızrakçılar, artçıların kovaladığı av hayvanlarının geçmesi için demir parmaklığı kaldırdılar. Çayırdaki otlar, su yüzeyine yaklaşan içi balık dolu bir ağ gibi kaynaşmaya başladı.</p>

  <p>“Şuraya bak,” dedi Dahfu. Eğri boynuzlu ceylanların koşuştuğu, hopo’nun kayalık kenarına işaret etti; gazal mı, dağ ceylanı mı olduklarını seçemiyordum. İri bir erkek sürünün en önünde koşuyordu, isli cam rengi uzun, eğri boynuzları vardı, gözlerini dehşetle açmış, nefes nefese zıplıyordu. Tek dizinin üstüne çöken Dahfu, çayırda bir iz bulmak için gözlerini kısıp kolunu yüz hizasına getirmişti, burnu görünmüyordu. Küçük hayvanların ilerleyişi dip akıntısı gibi otların arasından yollar açıyordu. Kuş sürüleri aniden müzik notaları gibi havalanıyor, kayalara ya da koyağa doğru uçuyorlardı. Aşağıdan ceylan toynaklarının çıkardığı takırtılar geliyordu. Aşağıya baktım. En aşağıda daha önce fark etmediğim tahta bir seki gördüm. Yerden on beş yirmi santim yüksekteydi, kral “Evet,” dedi. “Hayvanı yakaladıktan sonra taşımak için altına teker koyacağız, Henderson.” Mızrakçılara talimat vermek için aşağı sarktı. Belinden tutmak istedim, ama daha önce hiç vücuduna dokunmamıştım. Yanlış bir şey yapmak istemiyordum.</p>

  <p>Erkek ceylan ve üç dişi ceylan can havliyle demir parmaklığın altındaki dar açıklıktan girdiler, onları küçük hayvanlar izledi; onlar da göçebe topluluğu gibi açıklıktan geçtiler. Ardından dikkatli adımlarla yürüyen bir sırtlan göründü, öteki hayvanlar orada olduğumuzun farkında değillerdi ama sırtlan keskin gözleriyle platformun üstüne baktı ve alçak, yarasa sesi gibi bir sesle hırladı. Üstüne fırlatmak için bir şey aradım, platformun üstünde bir şey bulamayınca hayvanın üstüne tükürdüm</p>

  <p>“Aslan orada - aslan, aslan!” Kral ayağa kalkıp yüz metre kadar ileriyi işaret etti; otların arasında bir kıpırdanma gördüm, ama küçük hayvanlar koşarken gördüğüm hızlı kıpırtılar değildi bu, güçlü bir bedenin yarattığı dairemsi, ağır ağır ilerleyen bir çalkantıydı.</p>

  <p>“Bu Gmilo olabilir mi? Hey, hey, hey - bu o mu? Onu yakalayacaksın kral. Bundan eminim.” Saz duvarın önündeki dar çıkıntıda ayağa kalkmıştım, konuşurken kollarımı kaldırıp indiriyor, ileri geri savuruyordum.</p>

  <p>“Henderson - yapma,” dedi.</p>

  <p>Ona doğru bir adım attım, bu kez yüksek sesle bağırdı; kızgınlığı yüzünden okunuyordu. Yere çömeldim ve ağzımı kapadım. Ateşim artmış, kanım güneşin altında pişiyormuş gibi kaynamaya başlamıştı.</p>

  <p>Kral bir bacağını sırığın üstüne yerleştirdi, kafesin halatını koluna iki kez doladıktan sonra, beklerken başını dayadığı düğümü gevşetmeye başladı. İri ve düzensiz ilmikleri, toynağı andıran taş ağırlıklarıyla ağın daha sert olan alt kısmı sallanmaya başladı. Taşları saymazsak havayla bir olmuştu; bir Portekiz savaş gemisi suda nasıl durursa, havada öyle duruyordu. Kral işine engel olmaması için şapkasını çıkardı; havanın uçuk mavisi, kafa derisinden en çok yarım santim yükselen kıvırcık saçlarının etrafında koyulaşmıştı; tıpkı ormanda birkaç dal yaktığınızda, kara dalların etrafındaki mavinin buruşması gibi.</p>

  <p>Hopo’nun ucundan bir gargoyle<a href="#b20dn2" id="b20dn2b"><sup>(2)</sup></a>&nbsp;gibi bakarken parlak güneşin etkisiyle yüzüm gerilmeye başladı. Bu saatte güneş ışığı deriyi yaralayacak kadar yakıcıydı. Bu arada, artçıların gittikçe artan yaygarasına karşın, çalışmalarını kesintisiz sürdüren ağustos böcekleri dikey helezonları yukarıya göndermeye devam ediyordu. Hopo’nun kayalık duvarı daha belirginleşmiş, adeta bir kişiliğe bürünmüştü. Buradan kimse geçemez, diye mırıldanıyordu. Önce o vardı, her şey ondan sonra geliyordu. Koyaktaki kaktüslerin küçük çiçekleri, meyve değil de çiçekse tabii, kırmızılarını köpürtüyorlar, dikenleri sanki etimi deliyordu. Çevremdeki her şey benimle konuşur gibiydi. Alçak sesle onlara, aslan yakalamak gibi bir çılgınlığa kendini kaptıran kralın tehlikede olup olmadığını sordum. Cevap alamadım. Konuşmalarının amacı bu değildi. Her biri kendi yasalarına göre kendini, ne olduğunu anlatıyordu; krala hiçbir gönderme yoktu. Sıcaktan ve korkudan bunalmış halde oraya çöktüm. Kral için duyduğum endişe, içimdeki bütün diğer duyguları bir kenara itmişti ve biriken bu duygular iç organlarıma baskı yapıyordu.</p>

  <p>Artçılar borazan sesleri, çığlıklar ve haykırışlarla ilerliyorlar<span style="text-indent: 0.8em;">dı; en arkadakiler omuz yüksekliğindeki otların arasında zıplıyor, yeşil pas rengi borazanlarından ahenksiz sesler çıkıyordu. Havaya ateş edenler de vardı, tüfeklerden biri belki de benim teleskopik dürbünlü HH Magnum’umdu. En öndeki mızrakçılar düzensiz hamlelerle mızraklarını ileri sallıyor, kaldırıp indiriyorlardı.</span></p>

  <p>“Gördün mü Bay Henderson? Bir erkek aslan!” Dahfu halatı sıkıca tutarak sırığın üstünde öne eğildi, başının üstündeki taş ağırlıklar birbirine çarptı. Uçurtma kasnağından kalın olmayan sırığın üstünde dengede durmaya çalışırken, ağın çember tabanındaki taşların başının birkaç santim üstünde birbirine çarpması, dayanılacak manzara değildi. Biri kafasına çarpsa&nbsp;<span style="text-indent: 0.8em;">onu bayıltabilirdi.</span></p>

  <p>“Kral, artık dayanamayacağım. Tanrı aşkına dikkatli olun. Oyun oynamıyorsunuz.” Bu soylu adam, ilkel bir mekanizmayla hayatını tehlikeye atması yetmezmiş gibi, daha da tehlikeli bir şey yapıyordu. Ama belki de göze aldığı işi başarmanın güvenli bir yolu yoktu. Ayrıca sırığın üstünde dengesini bulmakta hiç zorlanmıyordu. Kral asıldıkça taş ağırlıklar havada dönmeye başladı. Karmaşık ve hantal mekanizma atlı karınca gibi yükselip alçalıyor, ağın gölgesi yerde daireler çiziyordu.</p>

  <p>Nerede olduğumu, ne yaptığımızı hatırlayana kadar kalp atışlarımı yirmiye kadar saydım. Gözlerim kralın üstündeydi, düşerse kendimi derhal aşağı atmaya hazırlandım. Sonra, bilincimin bir köşesinde bir hırıltı duydum, dizlerimin üstünde kaykılarak hasır tünekten aşağı, aslanın kocaman bir yeleyle çevrelenmiş devasa, kızgın yüzüne baktım. Kat kat kırışıklarla dolu suratı kasılmıştı; kırışıkların arasında kan içici bir karanlığın gölgesi vardı. Dudaklarını germiş, dişetleri ortaya çıkmıştı; hayvanın kan kadar çiğ, yokoluş gibi yakıcı nefesini yüzümde hissettim. Kendi kendime yüksek sesle konuşmaya başladım; “Tanrım, hakkımda ne düşünürsen düşün, ama beni bu kasap dükkânına düşürme. Kralı koru. Merhametini ondan esirgeme.” İçimdeki ses, bu sözlere bir not düştü; insanlığın bütün ihtiyacı, aşağıdaki gibi vahşi bir hayvanın imgesinde biçimlenmekti. Sonra, o öfkeli gözlerin berraklığından yola çıkarak, sadece hayallerin bu denli gerçek göründüğüne kendimi inandırmaya çalıştım. Ama karşımdaki hayal değildi. Bu hayvanın hırıltısı gerçekten de ölümün sesiydi. Bir de Lily’e, gerçekliği ne çok sevdiğimi söyleyip böbürlenmiştim. “Senden çok seviyorum,” demiştim. Ama ah, gerçekdışı! Gerçekdışı, gerçekdışı! Dertli ama sonsuz bir yaşam için tezgâhladığım asıl planım budur aslında. Ama şimdi, aslanın gırtlağı beni bu imkândan mahrum bırakıyordu. Sesi ense köküme inen bir yumruk gibiydi.</p>

  <p>Demir parmaklıklı kapı indirildi. Küçük hayvanlar aradaki boşluklara atılıp geri dönüyor, çılgın gibi daireler çiziyorlardı. Altımızdaki aslan da ileri atıldı ve bütün ağırlığıyla parmaklıklara bindirdi. Bu hayvan Gmilo muydu? Bunam’ın Gmilo’nun kulaklarını yavruyken kestiğini, sonra doğaya bıraktığını söylemişlerdi. Ama elbette kulaklarını görmek için önce yakalamak gerekiyordu. Yerliler parmaklıkların ardından mızraklarının ters ucuyla ileri itiyorlar, hayvan ise boşluklardan pençelerini uzatıp koca çenesiyle onları ısırmaya çalışıyordu, ama adamlar çok çevikti. En ön sırada kırk elli kadar mızrakçı saldırır gibi yapıyor, arkadakiler taş attıkça hayvan, göğsünü daha da iri gösteren sarı perçemli yelesiyle devasa başını sallıyordu. Görece küçük olan karnında ve ön ayaklarında, avcıların güderi giysileri gibi perçemler vardı. Bu yaratıkla karşılaştırıldığında Atti bir vaşak iriliğindeydi.</p>

  <p>Sırığın üstünde dengesini sağlayan Dahfu kolundaki halatı bir kol boyu gevşetti; ağ sarsıldı, taşların sallantısı ve takırtıları aslanın dikkatini çekti. Artçılar Dahfu’ya “Yenitu lebah!” diye bağırdılar. Aldırış etmeyen kral halata asıldı ve şimdi gözlerinin hizasına gelen çanın tepesini ekseni etrafında döndürdü. Alt çepere dizili taş ağırlıklar birbirine çarparken aslan arka ayaklarının üstüne kalkıp taşlara pençe atıyordu Artçıların en önündeki, Bunam’ın beyaz boyalı adamı mızrağını ters çevirip kalın ucunu hayvanın yanağına fırlattı. Baştan aşağı keçi derisi gibi kirli beyaz renkteki bu adamın saçları kireç tozuna bulanmıştı. Aslanın her darbesiyle platformun altındaki payandalar titriyor, hayvanın bütün ağırlığını vücudumda hissediyordum. Bütün yapının çökeceği korkusuna kapıldım ve ellerimle yerdeki kalaslara tutundum; su tankı taşıyan bir yük katarı raydan çıkıp devrildiğinde içindeki tonlarca su nasıl havaya fışkırırsa, bu çöküşün beni öyle fırlatacağını düşündüm. Dahfu'nun ayaklarının altındaki sırık da sarsılıyor, ama kral halata ve ağa tutunarak darbeleri atlatıyordu.</p>

  <p>“Tanrı aşkına, Kral!” diye haykırmak istiyordum. “Nasıl bir belaya çattık?”</p>

  <p>Tekrar bir taş yağmuru başladı. Bazıları hopo’nun duvarına çarptı ama pek çoğu da hayvana isabet etti ve onu lanet olası sarmaşık ağın ve taş ağırlıkların altına doğru sürdü. Tanrı bütün sarmaşıkların, arsız otların belasını versin! Kral bu ilmik ve taş yığınını aslanın tam üstüne getirmek için halatı çekip bırakmaya başladı.</p>

  <p>Bir an kendime geldim, dilim çözüldü ve “Acele etmeyin. Ne yaptığınıza dikkat edin,” dedim. Sonra yumurta iriliğinde bir yumru gırtlağımda yükseldi, yükseldi ve boğazımı tıkadı.</p>

  <p>Hayatın devam ettiğini gösteren tek kanıt, hâlâ görebilmemdi. Diğer bütün duyularım bir süreliğine iptal olmuştu.</p>

  <p>Arka ayaklarının üstünde yükselen aslan, sarkan ağa bir hamle daha yaptı. Bu kez ağa yetişmeyi başarmıştı, pençesi sarmaşıklara takıldı. Çekmeye vakit bulamadan kral ağı bıraktı. Halat makaradan boşanmaya başladı, ağırlıklar dörtnala giden bir at sürüsü gibi kalasların üstünde gürüldedi ve konik ağ aslanın kafasına düştü. Bir kolum krala doğru uzanmış, karın üstü yatıyordum, kral platformun ucuna doğru yürüdü ve “Buna ne dersin Henderson! Buna ne dersin!” diye haykırdı.</p>

  <p>Artçılar sevinç çığlıkları atıyordu. Taşların ağırlığıyla aslanın yere yıkılması gerekirdi, ama hâlâ tam yıkılmamıştı. Ağ kafasına geçmişti, ön ayaklarıyla sarmaşıklara tutunarak debelendi, sonra düştü. Arka ayakları ağın dışında kalmıştı. Kükreyişi hopo’nun üstüne karanlık bir bulut gibi yayıldı. Kolum hâlâ krala uzanmış halde yatıyordum, ama kral elimi tutmadı. Aşağıya, hayvanın ağla örtülmüş suratına, karnındaki, koltuk altlarındaki uzun tüylere bakıyordu; nedense Salemo’nun kuzeyine giden yolu, bitlerimi temizlemek için vücudumu baştan aşağı tıraş eden sağlık memurlarını hatırladım.</p>

  <p>“Gmilo’ya benziyor mu? Haşmetmeap, ne dersiniz?” dedim. Ne olduğu hakkında en küçük bir fikrim yoktu.</p>

  <p>“Olmadı,” dedi Kral.</p>

  <p>“Ne olmadı?”</p>

  <p>Anlamadığım bir şeyi fark etmiş ve çok şaşırmış gibiydi. Hayvanın iniltileri ve kükremeleri beni serseme çevirmişti, dev patilerinden diken gibi uzanan kara sarı tırnaklarını, bacaklarının dehşet veren çırpınışını izliyordum.</p>

  <p>“Yakaladınız işte. Canı cehenneme. Şimdi ne olacak?”</p>

  <p>Ama sorunu anlamıştım; kimse kulaklarını incelemek için hayvana yaklaşamıyordu, ağın altında rahatlıkla kıvrılıyor, arka ayakları serbest olduğu için kimseyi yanına yaklaştırmıyordu.</p>

  <p>“Biri şunun ayaklarını bağlasın,” diye bağırdım.</p>

  <p>Bunam aşağıdaydı, fildişi değneğiyle yukarıya işaret etti. Kral platformun kenarından uzaklaştı ve bir düğümle makaraya sıkışan halatı yıpranmış ucundan tuttu; bu sırada yukarıdaki sırık yerinden oynamıştı. Ağın yerini değiştirmek için halatı sağa sola çekince makara gıcırdamaya başladı. Aslan daha tam olarak yakalanmamıştı, kral ağı hayvanın arka bacaklarına geçirmeye çalışacaktı.</p>

  <p>“Bir kere daha düşünün, Kral,” dedim. “Yapamazsınız. Belki yarım ton ağırlığında, ağa da çok sıkı tutunmuş.” Sadece kralın bu soruna çare bulabileceğini, belki de eski kral Gmilo olan aslanla kralın arasına kimsenin giremeyeceğini düşünmemiştim. Avı tamamlamak yetkisi sadece krala verilmişti. Davulcular, borazancılar sessizliğe gömülmüştü, kimse taş atmıyordu; hayvan kükremeye ara verdiğinde ara sıra kalabalıktan bir ses duyuluyordu. Durumu yorumlayanların sesiydi bunlar ve anlaşılan durum kötüydü.</p>

  <p>Ayağa kalktım ve “Aşağı inip kulağına bakacağım,” dedim, nasıl bir kesik olduğunu söyleyin yeter.” Ama beni duyduğunu sanmıyorum. Ağırlığıyla iyice bükülen, enerjik hareketleriyle sallanan sırığın ortasında bacaklarını iki yana açmıştı, halat, makara ve iri kütük ağlıyormuş gibi bir ses çıkardı, taş ağırlıklar aşağıdaki tahtaların üstünde takırdadı. Hayvan sırtüstü debelenirken, platformla birlikte biz de sallanıyorduk. Bir kez daha hopo kulesinin olduğu gibi yıkılacağını düşünerek arkamdaki hasıra tutundum. O sırada kralın kafasının üstünde tozlu bir duman gördüm ve bunun makaranın kütüğünü sırığa bağlayan deri parçalarından geldiğini anladım. Kralın ağırlığı ve aslanın debelenmesi bu bağlara fazla gelmişti Sonunda biri kopmuş, gördüğüm tozun çıkmasına neden olmuştu. Birazdan öteki deri parçası da koptu</p>

  <p>“Kral Dahfu!” diye seslendim.</p>

  <p>Ama o aşağı atladı. Artçılar kaçışırken kütük ve makara da yere düşerek taşlara çarptı. Kral aslanın üstüne düşmüştü. Hayvanın arka ayaklarının ve kalçasının kıvrandığını gördüm. Kral kendini savurmaya vakit bulamadan tırnaklar ete girdi ve bir anda onu kan içinde bıraktı. Parmak uçlarımla platforma tutunmuştum, bir an orada asılı kaldım, sonra bağırarak yere düştüm. Keşke bu dipsiz bir kuyu olsa, diye düşündüm. Kral yuvarlanarak kendini aslandan kurtarmıştı. Onu biraz daha uzaklaştırdım. Yırtılan giysisinden kan fışkırıyordu.</p>

  <p>“Ah, Kral! Dostum!" Ellerimle yüzümü kapadım.</p>

  <p>Kral, “Ne oldu, Sungo,” dedi. Göz yuvarlarında tuhaf bir koyuluk vardı.</p>

  <p>Yeşil pantolonumu çıkarıp yarasını sardım. Yapabileceğim tek şey buydu ama pek işe yaramadı; kumaş anında kan içinde kaldı.</p>

  <p>Kalabalığa “Yardım! Yardım edin!” diye bağırdım.</p>

  <p>“Başaramadım, Henderson,” dedi kral.</p>

  <p>“Ne diyorsunuz, Kral? Sizi saraya taşıyacağız. Yaranın üstüne biraz sulfa tozu koyacağız, yarayı dikeceğiz. Ne yapacağımı siz söyleyeceksiniz majeste, doktor olan sizsiniz.”</p>

  <p>“Hayır, beni geri götürmeyecekler. Aslan Gmilo mu?"</p>

  <p>Koşup halatı ve makarayı aldım, kütüğü hayvanın hâlâ debelenen bacaklarına fırlattım; halatı belki on kez, derisini yırtarcasına sardım; bir yandan “Seni şeytan! Kahrolası orospu çocuğu!” diye bağırıyordum. Hayvan ağın altından öfkeyle karşılık veriyordu. Bunam yanımıza geldi ve kulaklarına baktı. Geri döndü, otoriter bir tavırla bir şey istedi. Kirli beyaz boyalı adamı bir tüfek getirdi, Bunam namluyu hayvanın şakağına dayadı ve ateş etti. Hayvanın başının bir parçası havaya uçtu.</p>

  <p>“Gmilo değil,” dedi kral.</p>

  <p>Babasının kanına girmediği için memnundu.</p>

  <p>“Henderson,” dedi, “Dikkat et Atti’nin başına bir şey gelmesin.”</p>

  <p>“Haşmetmeap, hâlâ kralsınız, Atti’yle siz ilgilenirsiniz.” Ağlamaya başladım.</p>

  <p>“Hayır Henderson, hayır,” dedi. “Karılarım... beni bırakmaz. Öldürmeleri gerekecek.” Karılarından söz ederken duygulanmıştı. Bazılarını gerçekten sevmiş olmalıydı. Yırtık giysisinden görünen karnı yangın yeri gibiydi, artçılardan bazıları feryat etmeye başlamıştı bile. Bunam bizden uzakta, belirli bir mesafede bekliyordu.</p>

  <p>Dahfu “Eğil,” dedi.</p>

  <p>Kafasının yanına çöktüm ve duyan kulağımı ona çevirdim; gözyaşlarım parmaklarımın arasından sızıyor, “Ah Kral, ah,” diye sızlanıyordum, “ben şansı kötülerdenim. Uğursuzum, gittiğim yere ölüm getiriyorum. Dünya size yanlış adamı gönderdi. Tifolu Mary<a href="#b20dn3" id="b20dn3b"><sup>(3)</sup></a>&nbsp;gibi bulaşıcıyım. Ben olmasam başarırdınız. Tanıdığım en soylu insansınız.”</p>

  <p>“Tam aksi. Olaylara tersten bakıyorsun...” Bilincini yitirmekte olan biri gibi konuşuyordu, “Buraya geldiğin ilk gece, o ceset senden önceki Sungo’ya aitti. Mummah’ı kaldıramadığı için...” Kanlı elini kaldırdı, başparmağıyla işaret parmağını boğazına götürdü.</p>

  <p>“Boğdular mı? Tanrım! Ya gücü tükenen o adam, Turombo? Ah, evet, tehlikeli olduğu için Sungo olmak istemedi. Onu tehlikeye atmamak için de beni seçtiniz. Onu korumak için beni kandırdınız.”</p>

  <p>Elime dokunarak “Ama Sungo benim halefimdir,” dedi.</p>

  <p>“Sizin yerinizi mi alacağım? Ne demek istiyorsunuz, haşmetmeap!”</p>

  <p>Gözleri ağır ağır kapanırken, başını salladı. “Ölen kralın çocuğu yoksa, Sungo kral olur,” dedi.</p>

  <p>“Haşmetmeap,” dedim, ağlamaya devam ederek sesimi yükselttim, “bana nasıl bir oyun oynadınız? Önceden söylemeniz gerekirdi. İnsan arkadaşına bunu yapar mı?”</p>

  <p>Gözlerini açmadı, gittikçe gücünü kaybediyor, ama bir yandan da gülümsüyordu. “Bana da yaptılar," dedi.</p>

  <p>“Majeste,” dedim, “biraz öteye gidin, ben de sizinle öleyim. Ya da benim yerime geçin; hayatla ne yapacağımı hiçbir zaman bilemedim, sizin yerinize ben öleyim.” Ölü aslanla ölmekte olan kralın arasına çöktüm, parmaklarımla yüzümü ovup kendimi yumrukladım. “Ruhum uykusundan çok geç uyandı. Çok bekledim, domuzlarla kendimi mahvettim. Yıkılmış bir insanım artık. Karılarınızla da başa çıkamam. Nasıl yapacağım? Yakında beraber oluruz. Bu adamlar beni de öldürür. Kral! Kral!” Ama kralın takati kalmamıştı, kısa bir süre sonra oradan ayrıldık. Artçılar kralı kaldırdı, hopo’nun ucundaki demir parmaklık kaldırıldı, koyaktaki kaktüslerin arasından geçerek, platformdan gördüğüm taş eve doğru yürüdük. Kral yolda kan kaybından öldü.</p>

  <p>Düz kesme taşlardan inşa edilen taş evin iki odaya açılan iki ahşap kapısı vardı. Kralın cesedini odalardan birine koydular. Beni öteki odaya soktular. Ne olup bittiğinin farkında değildim, kapıyı arkamdan sürgülemelerine aldırmadım.</p>

  <p>&nbsp;</p>

  <p><a href="#b20dn1b" id="b20dn1"><sup>(1)</sup></a>&nbsp;Fransızların 1831'de Cezayir'de kurduğu, zuvavi adında bir berberi kabilesinin üyelerinden oluşan piyade birliği. (ç.n.)</p>

  <p><a href="#b20dn2b" id="b20dn2"><sup>(2)</sup></a>&nbsp;Aslen Fransızca (Gargouille); bir tür gotik mimari öğe; asıl amacı oluklarda biriken suyu tahliye etmek olan heykelcik. (ç.n.)&nbsp;</p>

  <p><a href="#b20dn3b"><sup>(3)&nbsp;</sup></a>Mary Mallon ya da Tifolu Mary (1869-1938); İrlanda'dan ABD'ye göç eden ve bu kıtaya tifo mikrobunu sokan aşçı kadın. (ç.n.)</p>
</body>
</html>
