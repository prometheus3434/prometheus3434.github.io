<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XVII</h1>

  <p>Kral, konuşma fırsatı bulduğu için ziyaretime sevindiğini söylemişti ve sözlerinde samimiydi. Konuştuk, konuştuk, konuştuk ama onu tam olarak anlayabildiğimi iddia etmeyeceğim. Tek yapabildiğim şey, hakikatin bazen hiç umulmadık biçimlerde gelebileceğine dair ikazını aklımdan çıkarmadan, onu dikkatle ve yargılamadan dinlemekti.</p>

  <p>Görüşlerinin kaba bir özetini sizlere aktarayım. Özellikle insanlarda, iç ile dış arasında güçlü bir bağ olduğuna inanıyordu. Gayretli bir öğrenci ve iyi bir okuyucu olduğu için, Suriye’deki okulunun kütüphanesinde görevli olarak çalışmış, kapanış saatinden sonra oturup en olmayacak kitapları hatmetmişti. “<i>James’in Psychology</i>’sinde çok cazip tezler var,” derdi mesela. Buna benzer pek çok kitap okuyarak kendini geliştirmişti. Kafasını meşgul eden şeylerden biri insan malzemesinin dönüşümüne duyduğu inançtı; kabuktan çekirdeğe ve çekirdekten kabuğa doğru çalışmanın aynı etkiyi göstermesi; zihnin teni etkilediği gibi tenin de zihni etkilemesi, bu etkileşimin birbirini içererek devam etmesi onda hayranlık uyandırıyordu. Bu sürecin son derece dinamik olduğu kanısındaydı. Zihin ve ten hakkında bildiklerimi aklımdan geçirerek, “Bundan gerçekten emin misiniz, haşmetmeap?” dedim.</p>

  <p>Elbette emindi, yüzde yüz emindi, kalınını basabilirdi. Sezgilerine bu denli güvenmesi bana Lily’i hatırlatıyordu. Bir şeye inanmak ikisini de heyecanlandırıyordu ve ikisi de ilginç iddialar öne sürmekten haz alıyorlardı. Dahfu da babasından söz etmeyi severdi. Bir keresinde bana, babası rahmetli Gmilo’nun sakal ve yele hariç aslanı andırdığını söylemişti. Mütevazı olduğu için kendisiyle aslanlar arasında benzerlik kurmamıştı, ama ben her şeyi görüyordum. Arenada kafataslarını kurdeleleriyle birlikte havaya fırlatıp tutarken de görmüştüm. Söze temel bir gözlemle başladı, buna göre dağ insanları dağa, ova insanları ovaya, su insanları suya, sığır insanları sığıra (“Evet, dostunuz Arnewi’ler, Sungo”) benziyordu. “Montesquieu’nün görüşlerine benzer,” dedi ve sonu gelmeyen örnekler vermeye devam etti. Bunlar milyonlarca kişinin hayatları boyunca edindikleri tecrübeyle ayırdına vardıkları şeylerdi: At bakıcılarının dişleri iri, damarları kalın olur, kahkahaları kişnemeyi andırırdı; köpeklerle sahipleri birbirine benzerdi, karı kocalar yıllar geçtikçe birbirlerine benzemeye başlarlardı. Yeşil ipek pantolonumla otururken, “Ya domuzlar?” diye düşündüm. Kral devam etti; "Doğa müthiş bir taklitçidir. İnsan bütün organizmaların en seçkini olduğu için, uyarlamaların da efendisidir. Bir ima sanatçısıdır. Bedeniyle, teninin dile getirdikleriyle kendini bir sanat eserine dönüştürür. Ne mucize! Ne başarı! Aynı zamanda ne büyük felaket! İnsanı ağlatacak cinsten!”</p>

  <p>“Evet, dedikleriniz doğruysa, hazin bir durum,” dedim.</p>

  <p>“Mezarlar başarısızlık enkazlarıyla dolu,” dedi, “dünya kendi çocuklarının kanını içiyor, ama yaşamsal bir damar akmaya devam ediyor. Evrim devam ediyor. Bunun üstünde kafa yormalıyız.”</p>

  <p>İnsanların nasıl biçim kazandığına dair kısa bir bilimsel açıklama yaptı. Bazı bedensel bozuklukların beyinden kaynaklandığını öne süren sav onun için yeterli değildi. Beyin her şeyin kaynağıydı. “Konuşmamızın seviyesini düşürmek istemiyorum,” dedi, “ama bir örnek vermek gerekirse, bir bayanın burnundaki sivilce, ruhundan gelen bir komutla dönüşüm geçirerek cisimleşen bir fikirdir belki; daha temele inersek burnun kendisi, kalıtımın da payı olmakla birlikte, bir bakıma sahibinin kendi fikridir.”</p>

  <p>Başım artık hasır sepet kadar hafifti, “Sivilce mi?" dedim. “Derinlerdeki ateşli duyguların dışa vurumu anlamında,” dedi. “Suçlamak amacıyla söylemiyorum - hayır! O bir sonuç, bir suç değil. Bedenimizi biçimlendirmek konusunda hiç başarılı değiliz. Ama yine de bu dönüşüm içten gelen bir şey. Hastalık ruhun dilidir. Bu uygun bir mecaz. Çiçeklerin aşkın dilini konuştuğu söylenir. Zambak saflığı temsil eder. Güller tutkuyu. Papatyalar sıkı ağızlıdır, sırrınızı ele vermezler. Hah! Bunları bir zamanlar bir yastığın üstündeki işlemede okumuştum. Ne ki, bunu bütün içtenliğimle söylüyorum, ruh pek çok dil konuşur; korkuyu hastalık belirtilerine dönüştürdüğü gibi, umudu da dönüştürür. Umut yanaklarda, ya da yüzün tamamında yeşerir, ayaklar saygının, eller adaletin, kaşlar huzurun göstergeleridir." Yüzümdeki ifadeden memnun kaldığı anlaşılıyordu; oysa ahmak gibi göründüğüme emindim. “Ah!" dedi. “Sizi şaşırttım mı?” Buna bayılıyordu.</p>

  <p>Sonraki konuşmalarımızda ona, “Bu düşüncenizin beni kalbimden vurduğunu kabul ediyorum,” dedim. “Kendi görünüşümden ne kadar sorumluyum? Dış görünüşümün bana cehennem hayatı yaşattığını kabul ediyorum. Fiziksel açıdan, bir türlü çözemediğim bir bilmece gibiyim.”</p>

  <p>“İnsanın ruhu bir anlamda bedenine işler. Sizinki gibi bir burunla hiç karşılaşmadım. Sadece bu özelliğiniz bile, dönüşüm açısından, yepyeni bir keşif.”</p>

  <p>“Kral,” dedim, “ailemdeki ölümler dışında duyduğum en kötü haber bu oldu. Neden bir ağaçtan daha fazla sorumluluğum olsun ki? Söğüt ağacı olsaydım, bana böyle şeyler söylemezdiniz.” “Ah,” dedi, “her şeyi kendinize yontuyorsunuz.” Sonra çeşitli tıbbi kanıtlar ve beyin üzerine yapılan araştırmalardan örnekler vererek açıklamaya devam etti. Beyin zarının uzuvlardan ve duyu organlarından işaret almakla kalmayıp komut ve talimat gönderdiğini defalarca tekrar etti. Bu mekanizmanın nasıl işlediğini, hangi ventriküllerin vücut ısısı, hormon salgısı gibi işlevlerden hangisini yerine getirdiğini pek iyi anlayamadım. Vejetal işlevlerden söz edip durdu, söylediklerinin ancak yarısını anlayabiliyordum.</p>

  <p>Sonunda elindeki tüm literatürü zorla elime tutuşturdu, odama götürüp okuyacağıma söz verdim. Bunların çoğu okuldan beraberinde getirdiği kitaplar ve dergilerdi. “Nasıl getirdiniz?” diye sordum. Malindi üzerinden geldiğini, orada bir eşek satın aldığını söyledi. Bir stetoskop ve bir tansiyon ölçme cihazı dışında başka hiçbir şey getirmemişti, ne giyecek (o giyeceklere burada ihtiyacı yoktu) ne de özel bir eşya. Kabilesine geri çağrıldığında tıp fakültesinin üçüncü sınıfındaydı. “Savaştan sonra sağda solda oyalanacağıma ben de doğruca oraya gitmeliydim. Sizce iyi bir doktor olur muyum?” diye sordum. Olmamam için hiçbir neden görmüyordu. Önce biraz ihtiyatlı konuştu. Ama samimi olduğuma kanaat getirince hekimlik mesleğinin benim için uygun bir seçim olduğuna inanmış gibi göründü. Yaşıtlarım emekliye ayrılırken ben henüz stajımı bitirmemiş olacaktım, ama söz konusu olan herhangi biri değil, E H. Henderson’du. Mummah’ı yerinden kaldırmayı başarmıştım. Bunu unutmayalım. Gücüm kuvvetim yerindeydi, bir kaza ya da beklenmedik bir şey olmazsa, doksan yaşına kadar yaşayabilirdim. Sonunda kral hevesimi ciddiye aldı, “Evet, bu gerçekten hayranlık uyandıran bir bakış açısı” gibi şeyler söylemeye başladı. Aynı ciddiyetle önem verdiği bir mesele daha vardı, o da yağmur kral olarak görevlerimi yerine getirmemdi. İşi şakaya vurduğumda beni susturur, “Sungo olduğunuzu hatırlayın, Henderson,” derdi.</p>

  <p>Günlük programım şöyleydi: Sabahları iki amazon, Tamba ve Bebu, kapımda belirir ve joksi, yani ayakla çiğneme masajı yapmayı teklif ederlerdi. Her reddedişimde çok şaşırmış ve hayal kırıklığına uğramış gibi yaparlar, bana sundukları hizmeti birbirlerine uygularlar, yani birbirlerine masaj yaparlardı. Ayrıca her sabah Romilayu ile görüşür, onu davranışlarımın doğruluğu konusunda ikna etmeye çalışırdım. Kralla yakınlaşmam onu endişelendiriyor ve aklını karıştırıyordu sanırım. Ona sürekli. “Romilayu, anlaman gerek. Bu çok özel bir kral,” diyordum Ama halimden, Dahfu ile konuşmaktan öte şeyler de yaptığımızı, ileride anlatacağım bir deney üstünde çalıştığımızı anlıyordu.</p>

  <p>Öğle yemeğinden önce amazonlar içtimaya çıkarlardı. Kolsuz kısa ceketleri ya da yelekleriyle önüme gelip kendilerini sırayla yere atarken, toprağın daha iyi yapışmasını sağlamak için dudaklarını ıslatırlar, ayağımı alıp kafalarına koyarlardı. Tören alanı davul ve borazan sesleriyle inler, sıcak ve insan kalabalığıyla ortalık tam bir curcunaya dönerdi. Ateşim devam ediyordu. İstek ve hastalık içimde küçük yangınlar çıkarıyordu. Her yanım terden sırılsıklamken bile burnum kupkuruydu. Aslanın kokusu da üstüme sinmişti - etrafımdakilerin bunu ne kadar fark ettiklerini bilmiyorum. Yeşil pantolonum, şapkam ve kauçuk tabanlı ayakkabılarımla amazon bandosunun önünde dururdum. Sonra, kat yerleri kalın kirpikleri andıran tören şemsiyelerini getirirlerdi. Kadınlar gaydalarını dirseklerinin altına sıkıştırırlardı. Bütün bu tantananın ve feryatların arasında görevliler iskemleleri getirir, hep birlikte yemeğe otururduk.</p>

  <p>Bunam, Horko, Bunam’ın yardımcısı her zaman masada olurdu. Horko oldukça cüsseli olduğundan, Bunam’ın fazla yer kaplamaması işimize geliyordu. Zayıf, sopa gibi bir adam olan Bunam iki gözünün arasına yerleşen ve tüm insanlık tecrübesini yansıtan çarpık bir bakışla bana bakardı. Dazlak kafaları ve kısa şirin dişleriyle iki karısı güneş gibi açarlardı. Eğlenmeyi seven bir ikili oldukları kesindi. Horko ikide bir uzun cübbesinin önünü çekiştirir ya da parmaklarıyla kulaklarından sarkan ağır kırmızı taşlara dokunurdu. Önüme tüylü bir topu andıran bir hamur topağı koyarlardı; unlu kurabiyeye benzerdi ama daha gevşek ve tuzluydu. Ağzımdaki köprünün daha fazla zarar görmeyeceğini düşünüp rahatlardım; Matmazel Montecuccoli’nin ve dişçi Spohr’un oyduğu dişlerime yerleştirilen metal parçaları yerinden oynarsa, uygar dünyaya dönmeden önce acıdan öleceğime emindim. Kendime çok kızıyordum, çünkü yedek bir köprüm vardı ve onu almadan yola çıkmamalıydım. Alçı kalıbıyla birlikte bir kutuda duruyordu, o kutu da Buick’in içindeydi. Krikoyu yedek lastiğin içine sıkıştıran bir yay vardı, sağlam bir yerde durması için yedek köprünün bulunduğu kutuyu oraya koymuştum. Onu görür gibiydim. Arabanın bagajındaymışım gibi görebiliyordum. Gri bir kutuydu, içi pembe, ince bir kâğıtla kaplanmıştı, kutunun üstünde “Buffalo Diş Malzemeleri Şirketi” yazılıydı. Köprünün kalan kısmını kaybetme korkusuyla, hamur işini bile büyük bir dikkatle çiğnerdim. Derin düşüncelere dalmış gibi görünen Bunam yemeğini ötekiler gibi yerdi. O ve kösele derili adam büyücüyü andırıyorlardı, hele ikincisi, her an kanatlarıyla havalanacakmış gibiydi. O da yemeğini iyice çiğneyerek yerdi, aslında saray avlusu, Alis’in Harikalar Diyarı gibi eğlenceli bir yerdi. Koca kafaları ve şiş göbekleriyle çavdar ekmeğini andıran küçük çocuklar, toz toprağın içinde çakıl taşlarıyla oynarlardı.</p>

  <p>Atti sarayın bodrumunda kükrediğinde kimse yorum yapmazdı. Yalnızca Horko ürkmüş gibi yapar, sonra dudakları kıvrılır ve her zamanki gibi tebessüm ederdi. Parıltılı bir adamdı, kanı bile muhtemelen mobilya cilası gibi parlaktı. O da kral gibi iri yarıydı, gözlerinde aynı ışıltı vardı, ama kraldan farklı olarak onun gözleri pörtlekti. Lamu’da, kuzeyde okula giden yeğenini beklerken çok iyi vakit geçirdiğini tahmin ediyordum. Anladığım kadarıyla kiliseye, camiye gidecek adamlardan değildi.</p>

  <p>Her gün birbirinin aynı geçiyordu. Yemek merasiminden sonra amazonların eşliğinde Mummah’ı ziyaret ederdim. Ağır ahşap kalasların üstünde duran heykelin altı adam tarafından eski yerine taşındığına bizzat şahit olmuştum. Hummal’la paylaştığı bu mekân sarayın ayrı bir avlusundaydı, burada ahşap sütunlar ve içinde bulanık bir su olan bir taş sarnıç vardı. Bu su Sungo’ya aitti. Mummah’a yaptığım günlük ziyaretler keyfimi yerine getiriyordu. Her şeyden önce, günün en berbat kısmını atlatmış oluyordum (bunu ileride açıklayacağım) ayrıca ona gerçekten bağlanmıştım; yalnızca onu yendiğim için değil, bir sanat eseri, ya da bir tanrıça olarak sahip olduğu, tanımlayamayacağım bir niteliğinden ötürü. Leylek yuvası zülüfleri ağırlığının altında ezilecekmiş gibi duran bacaklarıyla çirkin bir görünüşü olsa da, benim için cömert bir tanrıçaydı. “Nasılsınız hanımefendi. Saygılarımı sunuyorum. Beyefendi nasıllar?" derdim. Kırmızı fesli şampiyon Turombo’nun kaldırdığı hantal dağ tanrısı Hummat’ın karısı gözüyle bakıyordum ona. İyi bir evliliğe benziyordu, bulanık suyun bulunduğu taş sarnıcın yakınında, birbirlerinden hoşnut bir halde duruyorlardı. Ben Mummah’la vakit geçirirken Tamba ve Bebu iki su kabağını suyla doldururlar, bir grup amazonun şemsiye ve hamakla beni beklediği başka bir yere geçerdik. Şemsiye ve hamak, tıpkı pantolonum gibi yeşil renkte, yani Sungo rengindeydi. Amazonların yardımıyla bu hamağa yatar, daha doğrusu bütün ağırlığımla gömülürdüm. Öğlen sıcağıyla kaskatı kesilmiş gökyüzüne bakardım; şemsiye, uykumu getiren üşengeç püskülleriyle başımın üstünde kâh saat yönünde, kâh ters yönde dönerdi. Çoğu kez saraydan Atti’nin gürültüsü gelir, benimle ilgilenirken ter içinde kalan amazonlar aniden durup sesi dinlerlerdi. Şemsiyeyi tutanın eli kayarsa, güneş bir anda ateş topu gibi yüzüme vurur, kan beynime sıçrardı.</p>

  <p>Kralın özel amacını gerçekleştirmek için yaptığım faaliyetlerden biri de, arkamda bir davulcuyla birlikte köy meydanına gitmekti. insanlar ellerinde küçük kaplarla yaklaşırlar, Tamba ve Bebu bu kaplara su koyarlardı. Daha çok kadınlar gelirdi, çünkü Sungo aynı zamanda doğurganlıktan sorumluydu ve su doğurganlığı temsil ediyordu. Bu tören her öğleden sonra, düzensiz ve aylak bir davul sesiyle devam ederdi. O tek davulun tok ve kulağa yanlış gelen vuruşlarla çıkardığı ses, nedense hep ritmi tuttururdu. Kadınlar güneşin altında, ellerinde sarnıç suyunu koyacakları kil kaplarla kulübelerinden çıkarlardı. Ben gölgeye çekilir, davulun bu uykulu çağrısını parmaklarımı karnımda kavuşturup dinlerdim. Köyün ortasına geldiğimizde hamaktan kalkardım. Burası pazar yeri ve aynı zamanda mahkeme alanıydı. Kırmızı cübbesiyle hâkim bir gübreliğin üstünde otururdu. Kaba saba bir adamdı, görünüşü bana hep itici geldi. Burada hep görülmekte olan bir davayla karşılaşırdım, sanık bir sopaya bağlı getirilir, ağzında konuşmaması için diliyle damağının arasına sokulmuş çatal bir ağaç dalı olurdu. Ben gelince davaya ara verilirdi. Avukatlar bağrışmayı bırakır, kalabalık “Sungo! Aki-Sungo,” (Büyük Beyaz Sungo) diye haykırırdı. Onlara eğilerek selam verirdim. Tamba ve Bebu bana eski çamaşırhane süzgeçlerini ya da Katoliklerin kilisede kutsal suyu serpmek için kullandıkları delikli kapları andıran, delikli bir sukabağı verirlerdi. Bu kabakla üstlerine su serperdim; insanlar gülerek bana yaklaşır, yaşlı, dişsiz, kıçları kıllı adamlar, göğüsleri yere bakan kadınlar arkalarını dönerek onları ıslatmamı beklerlerdi. Gücüme ve rütbeme gösterdikleri saygıda biraz da alaycılık olduğu dikkatimden kaçmazdı. Sopaya bağlı mahkûmu da unutmaz, zavallı adamın ter içindeki bedenini biraz daha ıslatırdım.</p>

  <p>Yağmur kral olarak görevlerim aşağı yukarı bunlardı, ama size asıl kralın özel amacını ve bana verdiği kitapları anlatmalıyım. Bu kitaplardan uzak durmaya çalışıyordum; kralın anlattıklanndan sonra bunların başıma bela getirmesinden korkuyordum. Çok kullanılmış gibi görünen iki kitap vardı, bir de kapağı olmayan, üst sayfaları parçalanmış, bilimsel kitapların teksir makinesiyle çoğaltılmış kopyalaarı. Birkaçını gözden geçirdim. Kâğıtlar kararmıştı, temiz kalan yerlerine molekül diyagramları çizilmişti. Harfler kalın ve mezar taşı gibi ağırdı, bütün cesaretim kırıldı. La Guardia’da limuzine binip Queens mezarlığından geçmek gibi bir şeydi. O kadar ağırdılar. Ölülerin her biri postalandığından mezar taşları ölümün yaladığı posta pullarını andırırdı.</p>

  <p>Her neyse, sıcak bir gündü ve elimdeki kitaplarla ne yapacağımı düşünerek oturuyordum. Üstümde üniformam var; yeşil ipek pantolonum, tepesinde memesiyle miğferim, kauçuk tabanları biçim değiştirip istihzayla gülümseyen dudaklara dönüşmüş postallarım, işte böyle. Sayrı ve ateş uykumu getiriyor. Güneş mutlak egemenliğini hissettiriyor. Şerit şerit uzayan gölgeler kaskatı. Sıcaklık bir rüya havası veriyor, bazı yerlerde dağlar sarı, gevrek, hücremsi, kavruk, şeker melası gibi. Dişlere iyi gelmeyecekleri kesin. Bir de bu kitaplar var. Horko ile Dahfu sahilden içerilere gelirken bir eşeğin sırtına yüklemişler Hayvan daha sonra kesilmiş, eti Atti’ye verilmiş.</p>

  <p>Bunu neden okumak zorundayım ki? diye düşündüm. Çok direndim. Başlangıçta kralın bir kaçık olduğunu keşfetmekten korkuyordum; ruhu uykusundan uyandırmak için bunca yol geldikten, Mummah’ı kaldırıp yağmur kral olduktan sonra, Dahfu’nun alelade bir eksantrik olduğunu öğrenmem bende bir haksızlık duygusu yaratacaktı. Bu yüzden vakit kazanmaya çalıştım. Birkaç el Napolyon falı açtım. Sonra uykum iyice arttı, dışarıda güneşin sabitlediği renklere, boya gibi duran yeşillere, kabuklu kahverengilere baktım.</p>

  <p>Sinirli ve duygusal bir okuyucuyum. Kitabı yüzüme yaklaştırarak okurum, bir tek iyi cümle beynimi bir yanardağa çevirmeye yeter; her şeyi aynı anda düşünmeye başlarım, düşünce lavları iki yanımdan akar. Lily zihin enerjimin çok yüksek olduğunu söyler. Öte yandan Frances’a göre, beyin gücüm sıfırdı. Sadece şunu diyebilirim ki, babamın kitaplarından birinde “Günahların affedilmesi bitmeyen bir süreçtir” cümlesini okuduğumda başıma taş düşmüş gibi oldum. Babamın kâğıt paraları ayraç olarak kullandığını, o kitaptaki parayı aldıktan sonra kitabın adını bile unuttuğumu daha önce söylemiştim. Belki günah hakkında daha fazla şey duymak istemediğim için böyle yaptım. Olduğu kadarıyla mükemmel bir cümleydi, devamında yazarın her şeyi berbat edeceğinden korkmuş da olabilirim. Her neyse, ben esinlenmelerin adamıyım, sistematik tiplerden değilim. Ayrıca, o tek cümleye kendimi adamayacaksam, bütün kitabı okumanın ne yararı vardı?</p>

  <p>Hayır, hiçbir şeyi sonuna kadar sükûnetle okuyamadım, bir ara babamın kitaplarını domuzlara yedirmeyi bile düşündüm. Bu kadar çok kitap kafamı karıştırıyordu. Fransa hakkında bir şey okumaya başlayınca, Roma imparatorluğu hakkında hiçbir şey bilmediğimi anlıyordum, ki Roma Fransa’dan önceydi, daha geriye gidince Yunan ve Mısır imparatorlukları, ilkel çağlar vardı. Doğruyu söylemek gerekirse bir tek kitabı okuyacak kadar bile bilgi sahibi değildim. Zamanla, beni en çok çeken kitapların Cerrahinin Romantizmi, Acıyı Nasıl Yenebiliriz gibi şeyler ve Osier, Cushing, Semmelweis ya da Metchnikoff gibi tıp adamlarının biyografileri olduğunu anladım. Wilfred Grenfell'e olan hayranlığım beni Labrador, Newfoundland, Kuzey Kutbu ve son olarak Eskimolarla ilgilenmeye yöneltti. Lily’nin Eskimolara olan merakımı paylaşacağını sanmıştım, ama paylaşmadı ve bu beni hayal kırıklığına uğrattı. Eskimolar son derece yalın bir hayat sürerler, o da yalın bir insan olduğu için ilgileneceğini düşünmüştüm.</p>

  <p>Hem öyledir, hem böyle. Doğruyu söylemek Lily’nin doğasında olan bir şey değildi. Nişanlıları hakkında söylediği yalanları düşünün. Düğüne giderken Hazard’ın gözünü patlattığından emin değilim. Nasıl emin olabilirim? Annesinin öldüğünü söylemişti, oysa kadıncağız yaşıyordu. Halı hakkında da yalan söyledi, babası kendini o halının üstünde vurmuştu. Fikir sahibi olmanın insanları yalan söylemeye ittiğinden kuşkulanıyorum. Evet, bu pek sık oluyor.</p>

  <p>Lily ayrıca bir çeşit şantajcıdır da. O fosforlu sarışına gerçekten âşığım, bazen sırf eğlence için onu parça parça düşlerim. Elinden, ayağından, hatta parmaklarından başlar, kollarına ve eklem yerlerine doğru giderim. Bundan büyük haz alırım. Göğüslerinden biri daha küçüktür, küçük kardeşle büyük kardeş, leğen kemiği çok açık değildir, orası fazla etli de değildir. Ama genelde biçimli ve güzel bir vücuda sahiptir. Dahası, kızaracağı yerde yüzü bembeyaz olur ki bana en çok dokunan yönlerinden biri budur. Buna karşılık dünyayı umursamaz, müsriftir, evi temizlemez, sahtekârdır ve beni sömürmeye bayılır. Evlenmeden önce Devlet Bakanlığına ve bir alay resmî yere onun için belki yirmi mektup yazdım. Beni karakterine referans olarak gösterdi. Burma ya da Brezilya’ya gidecekti, onu bir daha göremeyeceğimi ima ederek beni tehdit etti. Ben de hemen inandım. O adamların arasında bırakamazdım onu. Ama evlendikten sonra balayımızı Eskimolarla kamp yaparak geçirelim dediğimde, beni dinlemek bile istemedi. Her neyse, (kitaplara dönecek olursak) Freuchen’i ve Gontran de Poncins’i okudum, kışın açık havada yaşamayı denedim. Bıçağımla buzdan bir ev yaptım, ısı sıfıra düşünce çocukları da getirip hayvan postlarının altında hep birlikte uyumayı teklif ettiğim için Lily ile kavga ettik. Bunu gerçekten denemek istemiştim.</p>

  <p>Dahfu’nun verdiği bütün kitapları gözden geçirdim. Aslanlarla bir ilgisi olması gerektiğini biliyordum, ama sayfalar boyunca onlarla ilgili tek satır bulamadım. İçimden kükremek, kıvrılıp uyumak ya da başka şeyler yapmak geliyordu, yeter ki bu sıcak Afrika gününde, alkol ne kadar beyazsa o denli mavi olan gökyüzünün altında bu denli zor şeyler okumayayım. İlk paragrafı kolay göründüğü için elime aldığım ilk makalenin altında Scheminsky diye birinin imzası vardı ve hiç kolay değildi. Ama inat edip okumaya çalıştım, ta ki Obersteiner allokirisi diye bir tıp terimiyle karşılaşana kadar. Bunu görünce duygulandım. “Demek buydu,” diye düşündüm. “Krala doktor olmak istediğimi söylemiştim, o da tıp eğitimi aldığımı sandı. Bu yanlışı düzeltmeliyim.” Çok zor bir metindi.</p>

  <p>Elimden geleni yaptım. Obersteiner allokirisi’ni atladım, sonunda birkaç paragrafın anlamını çözmeyi başardım. Makalelerin çoğu bedenle beyin arasındaki ilişkiyi anlatıyor, özellikle de duruş, sağ ve sol arasındaki düzensizlikler, duyu bozuklukları ve abartılı algılar üzerinde yoğunlaşıyordu. Normal bir bacağı olan bir adam, bir filin bacağına sahip olduğu hissine kapılabiliyordu. Bu kendi başına çok ilginçti, bazı vaka tanımları da çok eğlenceliydi. Sürekli “kafamı çalıştırmalıyım, zihnimi açmalıyım, zekâmı kullanmalıyım, kralın neyin peşinde olduğunu anlamam gerek, hayatım buna bağlı olabilir,” diye düşünüyordum. Tam hayatımı basitleştirdim (en sonunda!), artık onunla başa çıkabileceğim derken bu izbe sarayda en çetrefil tıp metinlerini okumak zorunda kalmam da şansın bana oynadığı oyunlardan biriydi. Bu yerli prensler arasında eğitimli olmayanı pek kalmadı sanırım, teknik okullar bütün dünyadan gelen her renkteki öğrencilerle dolu, bazıları şimdiden deha ürünü buluşlar yaptılar bile. Ama Kral Dahfu’nun yaptıklarını yapan, onun izlediği yoldan giden birini duymadım. Tamamen kendine özgü biri olması kuvvetle muhtemeldi tabii. Eğer öyleyse tetikte olmam gerekiyordu, kendi başına bir tür oluşturan insanlardan mantıklı davranmalarını bekleyemezsiniz. Başka bir türün tek temsilcisi olduğum için, tecrübeye dayanarak söylüyorum.</p>

  <p>&nbsp;</p>

  <p>Scheminsky’nin makalesini okumaya kısa bir ara verip Napolyon falı açmış, hızlı hızlı soluyarak kartların üzerine eğilmiştim; öncekilerden daha sıcak bir gündü, kralın amcası Horko, aniden sarayın birinci katındaki odama girdi. Arkasında Bunam, onun yanında yardımcısı kara kösele adam vardı. Bu üçü, dul görünüşlü yaşlı bir kadına yol vermek için geri çekildiler. Dul kadınları bir bakışta tanırsınız. Beni görmesi için getirmişlerdi, geride durmalarından, asıl ziyaretçinin bu kadın olduğu anlaşılıyordu. Kalkmaya hazırlanırken sendeledim -odam oldukça küçüktü, yerde yatan Tambu ile Bebu, bir köşede oturan Romilayu yeterince kalabalık yapıyordu. Zor sığdığım bu odada şimdi sekiz kişiydik. Yatak yere sabitti, dışarı çıkaramazdım. Üstünde hayvan postları, kumaş parçaları vardı, oyun kartları dört dizi halinde sıralanmıştı - kral Dahfu’nun kitaplarını bir kenara itmiştim. Ve şimdi, uçları saçaklı giysisi omuzlarından kalçalarının altına kadar inen bu yaşlı kadını getirmişlerdi. Dışarıdaki kavurucu Afrika sıcağından geliyorlardı ve gözlerim oyun kartlarının parlak kırmızıları ve siyahlarına alıştığı için ilk bakışta kadını iyi seçemedim. Ama yanıma yaklaşınca yuvarlak yüzünü gördüm, aslında tam yuvarlak değildi. Bir kenarında, çenesinde simetri bozuluyordu. Burnu kalkıktı, dudakları iriydi, yüzünü hafifçe ileri doğru uzattığında, dudaklarını size sunuyormuş gibi görünüyordu. Ağzında pek az diş kalmıştı, ama kim olabileceğini tahmin ettim. “Dahfu’nun bir akrabası olmalı,” diye düşündüm. “Belki annesidir." Yüzündeki çizgilerden, dudaklarından ve gözlerindeki kırmızı ışıltıdan ilişkiyi kurdum.</p>

  <p>“Yasra. Kraliçe,” dedi Horko. “Dahfu anne.”</p>

  <p>“Beni onurlandırdınız,” dedim.</p>

  <p>Dahfu'nun annesi elimi aldı ve tıraşlı kafasının üstüne koydu. Bütün evli kadınların başı tıraşlıydı. Aramızda altmış santim kadar fark olduğu için elimi başına götürürken hiç zorlanmadı. Horko ve ben ötekilere yukarıdan bakıyorduk. Horko yine kırmızı cüppesini giymişti, kraliçeyle konuşmak için eğildiğinde kulaklarındaki taşlar horoz ibiği gibi sallandı.</p>

  <p>Miğferimi çıkarınca, burnumda ve yanaklarımda yağmur töreninden kalan yaralar ve şişlikler ortaya çıktı. Ciddiyetle kasılmaktan gözlerime manyakça bir ifade gelmiş olmalı, kara kösele adam gözlerimi işaret edip Bunam’a bir şeyler söyledi. Ama ben yaşlı kraliçenin elini saygıyla kafama koyarak “Hanımefendi, Henderson hizmetinizdedir. Bütün içtenliğimle söylüyorum,” dedim. Omzumun üstünden Romilayu'ya “Bunları aynen tercüme edeceksin,” diyerek onu uyardım. Sorguçlu kafası hemen arkamdaydı, alnı her zamankinden fazla kırışmıştı. Bunam’ın yatağın üstündeki oyun kartlarına ve teksirlere baktığını görünce hepsini toplayıp arkama ittim, kralın özel eşyalarını görmesini istemiyordum. Romilayu’ya, “Kraliçeye çok iyi bir evlat yetiştirdiğini söyle,” dedim. “Kral benim dostum, ben de onun dostuyum. Onu tanımanın benim için bir onur olduğunu söyle.”</p>

  <p>Bu arada, “Ama kraliçenin dostları pek sevimsiz,” diye içimden geçiriyordum. Bunam’ın görevinin başarısız kralların canını almak olduğunu biliyordum; bunu Dahfu söylemişti. Bunam kocasının da celladıydı - kraliçe onunla birlikte, öğle sonrasının bu geç saatlerinde, bana nezaket ziyareti yapmak için mi gelmişti? Bu pek mantıklı değildi.</p>

  <p>Amerika’da olsaydık şimdi kokteyl saatinde olurduk. Büyük çarklar yavaşlar, gökyüzünün aydınlığını bölen bütün çerçeveler kararır, dünya dönüşüm yolundaki çabalardan, arzulardan, suç ortaklıklarından ve buluşlardan oluşan yükünün gergin iplerini gevşetirdi.</p>

  <p>Yaşlı kraliçe kafamdan geçenleri sezmiş olmalı çünkü o da üzgün ve huzursuz görünüyordu. Bunam bana saldırmanın bir yolunu arıyormuş gibi gözlerini üstüme dikmişti, Horko ise asık ve ablak suratıyla başlangıçta endişeli görünüyordu. Bu ziyaretin iki amacı vardı - benden dişi aslan hakkında bilgi almak ve bir şekilde kralı etkilememi sağlamak. Kralın Atti’yle başı ciddi şekilde dertteydi.</p>

  <p>Daha çok Horko konuştu, Lamu’da kalırken öğrendiği birkaç dili, bir çeşit Fransızcayı, İngilizceyi ve biraz da Portekizceyi karıştırarak kendine özgü bir dil oluşturmuştu. Besili suratı parlıyor, kulakları taş küpelerin ağırlığıyla neredeyse şişkin omuzlarına kadar iniyordu. Lamu’daki evi hakkında bilgi vererek söze başladı - Horko'ya göre Lamu çok modern bir şehirdi. Otomobiller, kafeler, müzik vardı, pek çok dil konuşulurdu. “<i>Tout le monde très distingué, très chic,</i>”&nbsp;<a href="#b17dn1" id="b17dn1b"><sup>(1)</sup></a>&nbsp;diyordu. Bir elimle duymayan kulağımı kapatıp bütün dikkatimle dinliyor, başımı sallıyordum; Afro-Fransızcasını anladığımı görünce canlanmaya başladı. Kalbinin o şehirde kaldığı anlaşılıyordu, muhtemelen hayatının en güzel yıllarını orada geçirmişti. Lamu onun Paris’iydi. İçinde hizmetçiler, kızlar olan güzel bir ev tuttuğunu, günlerini muhtemelen yakasına çiçek iliştirdiği bir gofre ceketle bir kafede geçirdiğini hayal ettim. Onu sekiz dokuz yıl orada bırakıp gittiği için yeğenine kızıyordu. “Lamu okul bırakıp gitmek,” dedi. “<i>Pas assez bon&nbsp;</i><a href="#b17dn2" id="b17dn2b"><sup>(2)</sup></a>&nbsp;Kötü, kötü dedim. Yok gitmek Lamu. Biz gitmek. O gitmek. Baba Kral Gmilo ölmek. <i>Moi aller chercher Dahfu</i>.<a href="#b17dn3" id="b17dn3b"><sup>(3)</sup></a>&nbsp;Bir sene.” Kraliçe Yasra’nın kel kafasının üstünden kalın parmağını kaldırdı, kızgın tavrından, Dahfu’nun kaybolmasından onu sorumlu tuttuklarını tahmin etlim. Veliahtı geri getirmek onun göreviydi.</p>

  <p>Sesinin tonundan hoşlanmadığımı anladı ve “Sen Dahfu dost?” dedi.</p>

  <p>“ Elbette.”</p>

  <p>“Ben de. <i>Roi neveu. Aime neveu. Sans blague</i>.<a href="#b17dn4" id="b17dn4b"><sup>(4)</sup></a>&nbsp;Tehlike.”</p>

  <p>“Yapma, bu da ne demek?” dedim.</p>

  <p>Suratımın asıldığını gören Bunam sert bir sesle Horko’ya bir şeyler söyleyince, ana kraliçe Yasra “Sasi ay. Ay, &nbsp;&nbsp;&nbsp;sasi, &nbsp;&nbsp;&nbsp;Sun<span style="text-indent: 0.8em;">go,” diye haykırdı. Başını kaldırıp bana baktığında &nbsp;&nbsp;&nbsp;çenemin &nbsp;&nbsp;&nbsp;altını</span><span style="text-indent: 0.8em;">&nbsp;ve burun deliklerimi görmüş olmalı, gözlerimi görmediği için özrünü kabul edip etmediğimi anlamamıştı. Elime yapışıp, tıpkı kurbağalarla savaştığım o lanetli günden bir gece önce Mtalba’nın yaptığı gibi, parmaklarımı teker teker öpmeye başladı. Bir kez daha parmaklarımda bir hassasiyet hissettim. Bu eller öyle kötü muamelelere maruz kaldı ki, birçok kez şekil değiştirdi. Sözgelimi, Pancho Villa’yı taklit ederek briç masasının altından kediye nişan alırken kullandığım işaret parma</span><span style="text-indent: 0.8em;">ğı. “Hayır hanımefendi, bunu yapmayın,” dedim. “Romilayu, Romilayu söylesene - yapmasın şunu. Piyanonun tuşları kadar parmağım olsaydı,” diye devam ettim, “hepsini seve seve onun hizmetine verirdim. Kraliçe ne istiyor? Bu adamlar onu sıkıştırıyor, farkındayım.”</span></p>

  <p>Romilayu arkamdan “Oğlunu korumak, sahip,” dedi.</p>

  <p>“Kimden koruyacak?”</p>

  <p>“Cadı aslandan, sahip. O çok kötü bir aslan.”</p>

  <p>Bunam’a ve yardımcısına öfkeli gözlerle bakıp “Anneyi fena korkutmuşlar,” dedim. “Bu bir mezar böceği. Mutlu olması için ceset görmesi ya da insanları mezara yollaması gerek. Kokusundan anlıyorum. Şu kösele kanatlı yarasaya bak, bu da onun suç ortağı. Opera’daki Hayalet tam ona göre bir rol. Karınca-yiyen gibi bir suratı var, yo, bu daha çok bir ruh-yiyen. Söyle onlara, bence kral son derece zeki ve soylu bir adam. Üstüne basa basa söyle,” dedim, “kraliçenin hatırı için.”</p>

  <p>Ama kralı ne denli översem öveyim konuyu değiştiremiyordum. Bana aslanlar hakkında açıklama yapmak için gelmişlerdi. Biri dışında bütün aslanlarda büyücü ruhu vardı. Kral, ruhu hâlâ Afrika çayırlarında dolanmakta olan babası yerine Atti’yi yakalamıştı. Bunu çok ciddiye alıyorlardı, Bunam, Dahfu’nun beni büyücülük işlerine bulaştırdığını düşünerek, beni uyarmak için gelmişti. “Yok canım,” dedim onlara. “İstesem de büyücü olamam. Karakterime aykırı.” Horko ve Romilayu sonunda beni durumun ciddiyetine, önemine -ağırlığına- inandırmayı başardılar. Karşı koymaya çalıştım, ama yapamadım: ağır bir taş gibi dayadılar üstüme fikirlerini. Halk kızgındı. Dişi aslan fesat çıkarıyordu. Önceki hayatlarında düşman olduğu bazı kadınlar çocuk düşürüyorlardı. Bir de kuraklık meselesi vardı ki, Mummah’ı kaldırmakla buna son vermiştim. Sonuçta da çok sevilen biri olmuştum. (Kızardım, asık suratımın pembeleştiğini hissettim.) “Önemli değil,” dedim. Ama sonra Horko bodruma inmemin büyük bir hata olduğunu söyledi. Gmilo yakalanıncaya kadar Dahfu’nun yasal olarak kral sayılmayacağını bana tekrar hatırlattılar. Eski kral kötü yol arkadaşlarıyla (her biri habis bir ruh taşıyan öteki aslanlarla) birlikte olmak zorunda bırakılmıştı. Dişi aslanın Dahfu’yu baştan çıkardığını, onu görevlerini yapmaktan alıkoyduğunu, Gmilo’nun köye dönmesini engellediğini öne sürdüler.</p>

  <p>Aslanlar hakkında herkesin onlar gibi düşünmediğini söylemeye çalıştım. Biri dışında bütün aslanları suçlamanın yanlış olduğunu, bir yerde hata yapmış olabileceklerini anlattım onlara. Sonra, aslan karşıtı ittifakın lideri olduğu açıkça belli olan Bunam’a hitap ettim. Buruşuk yüzündeki bakışın, alnındaki sert damarın, gözlerini çevreleyen kırışık derinin, (parlak ve sonsuz bir gökyüzünün altında bütün Afrika’nın petrol denizi gibi yandığı burada bile) New York’ta ne anlama geliyorsa o anlama, derin düşünceler içinde olduğu anlamına geldiğini düşünmüştüm. “Krala itaat etmeniz gerekiyor,” dedim. “O olağanüstü bir adam ve olağanüstü işler yapıyor. Onun gibi büyük adamlar bazen kendilerini aşmak zorunda kalırlar. Sezar, Napolyon, ya da Zulu Chaka gibi. Krala gelince, onun ilgi alanı bilim. Ben uzman değilim, ama insanlığı kendinden yorgun düşmüş, doğasındaki hayvani yanın yardımına ihtiyacı olan bir bütün olarak tasavvur ettiğini sanıyorum. Bir Chaka olmadığı, başınızı uçurmadığı için şükretmelisiniz. O türden biri olmadığı için şanslısınız.” Tehdidin işe yarayacağını düşünmüştüm. Ama anlaşılan, hiçbir etkisi olmadı. Yaşlı kadın hâlâ fısıldayıp duruyor, parmaklarımı bırakmıyordu, bu arada Romilayu’nun elinden geldiğince sözlerimi aktarmaya çalıştığı Bunam, ışıldayarak baktığı ve arada sırada oynattığı gözleri dışında kaskatı kesilmişti. Romilayu sözlerini bitirince Bunam parmaklarını şaklatarak yardımcısına işaret etti, kara kösele adam hırpani cübbesinden, ilk bakışta pörsümüş bir patlıcan sandığım bir nesne çıkardı. Sapından tutup yüzüme doğru yaklaştırdı. Bir çift kurumuş, <i>ölü göz</i> bana bakıyordu, nefessiz ağzındaki dişleri görebiliyordum. Gözlerinde cansız ve bitkin bir bakış vardı. Bana değil de ötelerde bir yere bakar gibiydi. Bu oyuncağımsı şeyin burun deliklerinden biri yamyassı, öteki fazla genişti; ensesinden kavranan bu karakuru, çocuğumsu, cüce mumyanın bütün yüzü sanki haykırıyordu. Boğazım hardal gibi yanıyordu; cesedi sırtıma aldığımda duyduğum iç ses konuşmaya çalıştı, ama bir fısıltıdan fazlasını duyamadım. Sanırım bazıları ölümden fazlaca nasiplerini alıyor. Bendeki ölüm potansiyelinin güçlü olduğu çok açık. Neden hep beni buluyor, neden ben! diye sordum kendime (sorudan çok bir yakarıştı bu). Neden beni biraz olsun rahat bırakmıyor! Neden, neden!</p>

  <p>“Pekâlâ, bu şey nedir?” dedim.</p>

  <p>Aslan-kadınlardan, büyücülerden birinin kafasıydı. Köyden uzaklaşıp aslanlarla buluşmuştu. İnsanlara büyü yapmış, onları zehirlemişti. Bunam’ın yardımcısı onu yakalamış, işkenceyle <i>yargılanmış</i>&nbsp;<a href="#b17dn5" id="b17dn5b"><sup>(5)</sup></a>&nbsp;ve boğularak öldürülmüştü. Bu adamların şakası yoktu, Dahfu’nun yakaladığı aslanın ta kendisi olduğunu söylediler. Bu Aiti’ydi. Kimliğinden emindiler.</p>

  <p>“<i>Ame de lion</i>,”&nbsp;<a href="#b17dn6" id="b17dn6b"><sup>(6)</sup></a>&nbsp;dedi Horko. “<i>En bas</i>”<a href="#b17dn7" id="b17dn7b"><sup>(7)</sup></a></p>

  <p>“Nasıl bu kadar emin olabiliyorsunuz, bilmiyorum,” dedim. Pörsümüş kafadan, cansız ve bitkin bakışlarından gözlerimi alamıyordum. Banyules’de Lily’i trene bindirdikten sonra gittiğim akvaryumdaki yaratık gibi benimle konuştu. O loş, nemli, taş odada düşündüklerim aklımdan geçti; “Buraya kadar! Sonum geldi!”</p>

  <p>&nbsp;</p>

  <p class="dipnot"><a href="#b17dn1b" id="b17dn1"><sup>(1)</sup></a>Fr. Herkes çok gösterişli, çok şık. (ç.n.)</p>

  <p class="dipnot"><a href="#b17dn2b" id="b17dn2"><sup>(2)&nbsp;</sup></a>Fr. Pek iyi değil. (ç.n.)</p>

  <p class="dipnot"><a href="#b17dn3b" id="b17dn3"><sup>(3)</sup></a>&nbsp;Fr. Ben gitmek. Dahlu'yu bulmak. (ç.n.)</p>

  <p class="dipnot"><a href="#b17dn4b" id="b17dn4"><sup>(4)</sup></a>&nbsp;Fr. Kral yeğen. Yeğen sever. haydi oradan. (ç.n.)</p>

  <p class="dipnot"><a href="#b17dn5b" id="b17dn5"><sup>(5)</sup></a>&nbsp;Kökeni Hammurabi'ye ve animist dinlere kadar giden, işkenceye tâbi tutulan sanığın hayatta kalırsa salıverildiği bir yargılama çeşidi; Avrupa'da 16. yy'a kadar devam etmiştir. (ç.n.)</p>

  <p class="dipnot"><a href="#b17dn6b" id="b17dn6"><sup>(6)</sup></a>&nbsp;Fr. Aslan ruhu. (ç.n.)</p>

  <p class="dipnot"><a href="#b17dn7b" id="b17dn7"><sup>(7)</sup></a>Fr. Aşağıda. (ç.n.)</p>
</body>
</html>
