<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">VII</h1>

  <p>Kulübeden çıktığımızda, ltelo’nun kafasındaki topraktan ve yanımda yürüyüşünden kazananın ben olduğumu anlayan köy halkı, kızgın güneşin altında bana tezahürat yapıyor, fanilamı çekiştirip miğferimi kafama yerleştiriyordu. Kadınlar bileklerini bitiştirip ellerini sallıyorlar, ağızlarını neredeyse aynı açıyla açıp kapıyorlardı. Erkekler elleri ağızlarında, yanaklarını şişirerek ıslık çalıyorlardı. Hiç üzülmüş ya da gücenmiş gibi görünmeyen prens de tezahürata katılıyor, beni işaret ederek gülümsüyordu; Romilayu’ya “Bu Afrikalılar çok şeker. Onları seviyorum,” dedim.</p>

  <p>Kraliçe Willatale ve kızkardeşi Mtalba, sarayın avlusundaki hasır sundurmanın gölgesinde beni bekliyorlardı. Kraliçe, arkasına bayrak gibi asılmış kırmızı bir örtünün önündeki ahşap bir sırada oturuyordu. Sırtında bir armağan torbası taşıyan Romilayu ile birlikte ona doğru ilerlerken, kraliçe dudaklarını araladı ve gülümsedi. Belirli bir sınıfa mensup yaşlı kadınların tipik bir örneği gibi göründü bana. Kolundan taşan etlerin dirseğini örttüğünü söylersem ne demek istediğimi anlayacaksınız. Bildiğim kadarıyla bu, güçlü bir karakteri taçlandıran bir özelliktir. Ağzında kalan birkaç dişiyle sıcacık gülümsedi ve vücuduna oranla küçük olan ellerini uzattı. Etrafında iyi huylu bir hale vardı; cömertlik, konukseverlik ve övgüler yansıtan küçük titreyişlerle gülümserken nefesi iyilik yayıyordu sanki. Itelo yaşlı kadının elini tutmam için işaret etti, elimi alıp göğüslerinin arasına koymasını şaşkınlıkla izledim. Buradaki selamlaşma şekli bu olmalıydı -Itelo da elimi göğsüne koymuştu- ama bir kadının aynı şeyi yapmasını beklemiyordum. Her şeyin ötesinde, yani elimde hissettiğim sıcaklığın ve muazzam ağırlığın ötesinde, yaşlı kadının sakin kalp atışları da bu tanışmaya tanıklık ediyordu. Yeryüzünün ekseni etrafında dönmesi kadar düzenliydi kalp atışları, şaşkınlıktan küçük dilimi yutacaktım; ağzım açıldı ve gözlerim hayatın gizlerine dokunmuşum gibi sabitleşti. Ama elimi sonsuza kadar orada tutamazdım, kendime geldim ve elimi çektim. Sonra selamına karşılık verdim, elini alıp göğsüme koydum, “Ben Henderson, Henderson,” dedim. Etraftan bu denli hızlı uyum sağlamamı takdir eden mırıltılar geldi. “Aferin bana,” diye düşündüm ve derin bir nefes aldım.</p>

  <p>Kraliçenin vücudunun her yerinden istikrar fışkırıyordu. Başı beyazdı, geniş ve güven veren bir yüzü vardı ve bir aslan postuna sarınmıştı. Aslanlar hakkında sonradan öğrendiklerimi o gün bilseydim, bu aslan postu bana onun hakkında çok şey söyleyebilirdi. Yine de çok etkilenmiştim. Geniş kısmını âdet olduğu üzere önüne değil, arkasına getirmişti. Kuyruk omzunun üstünden aşağı sarkıyor, alttan gelen pençe yukarı uzanıyor, bu ikisi karnının üstünde bir düğümle birbirine bağlanıyordu. Bu görüntünün bana nasıl keyif verdiğini anlatamam. Hayvanın sert kıllı yelesini boyunluk gibi boynuna takmıştı ve bu boz renkli, muhtemelen kaşıntı veren kılların üstüne çenesini yerleştirmişti. Ama yüzünde mutlu bir ışık vardı. Bir gözünde sorun olduğunu fark ettim, mavimsi-beyaz renkteki bu göz kataraktlıydı. Yaşlı bayanın önünde yerlere kadar eğildim. Gülmeye başladı, karnındaki aslan düğümü sallandı; kısa pantolonumla önünde eğildiğimde, başıma hücum eden kanla kıpkırmızı kesilen yüzümün manzarası karşısında kır saçlı kafasını iki yana salladı.</p>

  <p>Başlarına gelen felaketlerden, kuraklıktan, sığırların durumundan ve kurbağalardan dolayı üzüntülerimi bildirdim, böyle felaketlerin ne demek olduğunu iyi bildiğimi, duygularını paylaştığımı söyledim. Itelo bana tercümanlık yaptı ve sanırım söylediklerim yaşlı bayanın hoşuna gitti, ama ben çektikleri felaketleri sıralarken, durgun bir suya yansıyan ay ışığı gibi gülümsemeyi sürdürdü. Benim içimse kıpır kıpırdı, sürekli bir şeyler yapmak, bir katkıda bulunmak için kendime söz veriyordum. “<span style="text-indent: 0.8em;">Şu kurbağaları dünyanın öbür ucuna göndermezsem, köklerini kurutmazsam Allah cezamı versin,</span>”<span style="text-indent: 0.8em;">&nbsp;diyordum kendime.</span></p>

  <p>Romilayu’ya armağanları dağıtmasını söyledim, ilk olarak plastik bir çantanın içindeki plastik yağmurluğu çıkardı. Yaşlı kraliçeye bu ucuz şeyi takdim ettiğim için utandım ve Romilayu'yu azarladım, ama aslında sağlam bir mazeretim vardı; yaya seyahat ettiğim için yanımda hafif şeyler taşımak zorundaydım. Dahası, köy halkına öyle bir hizmet sunmaya hazırlanıyordum ki, en büyük armağan bile bunun yanında hiç kalırdı. Ama kraliçe bileklerini birleştirip ellerini yanındaki bütün kadınlardan daha hızlı salladı ve neşeyle gülümsedi. Maiyetindeki kadınlardan bazıları da aynı şeyi yaptılar, kucaklarında bebek olanlar, bu garip ziyaretçinin anısını zihinlerine kazısınlar diye bebeklerini havaya kaldırdılar. Erkekler dudaklarını gererek parmaklarıyla ıslık çaldılar. Yıllar önce şoförümüzün oğlu Vince bana bunu öğretmeye çalışmıştı, elimi ağzıma koyup dudaklarımın derisi acıyıncaya kadar uğraşmış, ama o tiz sesleri çıkaramamıştım. Köyü felaketten kurtarırsam, ödül olarak bana ıslık çalmayı öğretmelerini istemeye karar verdim. Parmakla böyle sesler çıkarmak keyifli bir şey olmalıydı.</p>

  <p>Itelo’ya, “Prens,” dedim,&nbsp;“bu değersiz armağanlar için özür dilerim. Kuraklık sürerken yağmurluk getirdiğim için utanıyorum. Dalga geçiyormuşum gibi oldu.”</p>

  <p>Ne var ki prens, kraliçenin armağana bayıldığını söyledi, görünüşe bakılırsa öyleydi. Times gazetesinin pazar spor ekinin arka sayfasında adreslerini bulduğum ıvır zıvır satan dükkânlardan uyduruk eşyalar, incik boncuklar almıştım. Prense ucuz küçük bir dürbünle bir pusula verdim. Kraliçenin şişman kardeşi Mtalba’yı tütün içerken görmüştüm, ona uzun beyaz fitilli Avusturya çakmaklarından birini armağan ettim. Mtalba'nın bedeninin bazı yerleri, özellikle göğüsleri öyle büyüktü ki derisi genişlemekten pembe bir renk almıştı. Afrika’nın bazı yerlerinde kadınlar böyle yetiştirilir, obez olmak bir güzellik göstergesidir. Üstüne kat kat kumaşlar sarmıştı, bu ağırlıkta bir kadın üstünde bol giysiler olmadan ortalıkta dolaşmaz. Elleri kınalıydı, çivit mavisi saçları dimdik havaya kalkmıştı; el bebek gül bebek yetiştirilmiş, mutlu bir kadın gibi görünüyordu, muhtemelen ailenin göz bebeğiydi. Çiçekli ya da brokarlı kumaşı andıran yağlı ve nemli teni ışıltılar saçıyordu. Bol giysisinin altındaki kalçaları bir kanepe genişliğindeydi, elimi alıp göğüslerinin arasına yerleştirerek, “Mtalba. Mtalba avhonto,” dedi. Adım Mtalba. Mtalba sana hayran.</p>

  <p>“Ben de ona hayranım,” dedim prense.</p>

  <p>Kraliçeye, üstüne giydiği yağmurluğun su geçirmez olduğunu söylemesini istedim prensten. Su geçirmez nitelemesinin karşılığını bulmakta zorlanınca yağmurluğun yakasını tuttum ve yaladım. Bu davranışımı yanlış yorumlayan kraliçe beni boynumdan tutup yalamaya başladı. Elimde olmadan haykırmışım.</p>

  <p>“Yok bağırmak, sahip,” dedi Romilayu, ciddi bir ses tonuyla. Bunun üzerine kendimi bıraktım, kraliçe kulaklarımı, kıllı yanaklarımı yalamayı sürdürdü, sonra başımı karnına bastırdı.</p>

  <p>“Peki, bu ne şimdi?” dedim. Romilayu çalı gibi saçlarını sallayarak “Yok bir şey sahip, yok bir şey,” dedi. Sözün kısası, bu hareketi yapmakla yaşlı kadın bana lütufta bulunuyordu. ltelo dudaklarını büzerek, onu karnından öpmemi beklediğini belirtti. Önce ağzımı kurutmak için yutkundum. Güreşte yere düşerken alt dudağımı yarmıştım. Aslan postu kenara çekildi ve yüzümü kraliçenin karnına gömdüm. Hissettiğim sıcaklık içimi titretti. Yaşlı kadının göbeğini, iç organlarını hissediyor, karnından gelen gurultuları duyuyordum. Baharat Adaları’nın üstünde balonla yolculuk yapar gibiydim, sıcak bulutlar aşağıdan egzotik kokular taşıyordu. Bu arada bıyıklarım dudaklarımı deliyordu. Bu olağanüstü deneyim (kadının karnından yayılan bir güçle temasım) sona erince, Mtalba kafamı tuttu, davranışları kendi göbeğine de aynını yapmamı istediğini gösteriyordu ama anlamamış gibi yaptım ve Itelo’ya “Nasıl oluyor da herkes yas tutarken halalarınız bu denli neşeli olabiliyor?” diye sordum.</p>

  <p>“İki Ajılı kadın,” dedi.</p>

  <p>“Acılı mı?” dedim, “Acının ve sevincin ne olduğunu bildiğimi iddia edemem, ama bu iki kardeş mutlu değilse, hiçbir şey anlamadım demektir. Bana çok iyi vakit geçiriyorlar gibi geliyor.”</p>

  <p>“Ha evet, mutlu! Ajılı - mutlu,” dedi Itelo. Sonra açıklamaya girişti. Ajılı bir insan, gerçek bir cevherdi, ondan üstün ya da daha iyi biri düşünülemezdi. Ajılı insan, yalnızca bir kadın değildi, aynı zamanda erkekti de. Willatale, kardeşinden büyük olduğu için Ajılılıkta da ondan öndeydi. Avludaki bu insanların bazıları kocası, bazıları da karısıydı, ikisinden de çok sayıda vardı. Karıları ona kocamız, çocukları hem babamız hem de anamız diyordu. Sıradan insanların sınırlarının ötesine geçmişti ve her bakımdan üstünlüğü kanıtlandığı için dilediğini yapmakta serbestti. Mtalba da bir Ajılı idi ve giderek yükselmekteydi. “İki halam da sizi sevdi. Bu sizin için çok iyi bir şey, Henderson,” dedi Itelo.</p>

  <p>“İyi bir intiba uyandırdım mı Itelo? Bu doğru mu?” dedim. “Çok iyi. Primo. Birinci sınıf. Size hayranlar, ayrıca beni yendiğinizi biliyorlar.”</p>

  <p>“Fiziksel gücümün işe yaramasına sevindim,” dedim, “hayatım boyunca bana yük olmaktan başka işe yaramadı. Ama söyler misin: Ajılı kadınlar kurbağalar için bir şey yapamaz mı?” Bu soru üzerine ciddileşti ve hayır dedi.</p>

  <p>Soru sorma sırası kraliçedeydi, öncelikle geldiğim için memnun olduğunu söyledi. Konuşurken rahat durmuyordu, kafası cömertliğini açık eden titremelerle sallanıyor, nefesi dudaklarından puflayarak çıkıyor, elini açıp yüzünün önünde gezdiriyordu. Sonra durup dudaklarını ayırmadan gülümsedi, sağlam gözü ışıldayarak üzerime dikildi, kuru kır saçları alnının küçük hareketleriyle inip kalkıyordu.</p>

  <p>Romilayu’ya sen kenarda bekle diyemeyeceğim için, artık iki tercümanım vardı. Romilayu’nun hali, tavrı, davranışları Afrika terbiyesine son derece uygundu; sanki sarayda yetişmiş gibi tiz bir sesle konuşurken çenesini geri çekiyor, tek parmağını törenle yukarı kaldırıyordu.</p>

  <p>Kraliçe bana hoş geldin dedikten sonra kim olduğumu ve nereden geldiğimi öğrenmek istedi. Bu soruyu duyar duymaz bütün keyfim kaçtı, üstüme bir kara bulut çöktü ve acı çekmeye başladım. Kendimden söz etmenin neden bana bu kadar sıkıntı verdiğini keşke açıklayabilseydim, ama öyleydi işte ve ne diyeceğimi bilemiyordum. Amerikalı zengin bir adam olduğumu mu söylemeliydim? Belki Amerika’nın nerede olduğunu bile bilmiyordu; uygar dünyadaki kadınlar bile coğrafyaya pek ilgi duymazlar, onların kendi dünyaları vardır. Lily size hayatın amacı üzerine, bir insanın neyi yapması neyi yapmaması gerektiği üzerine tonla şey anlatabilir, ama Nil nehrinin kuzeyden güneye mi, güneyden kuzeye mi aktığını bildiğini sanmıyorum. Willatale gibi bir kadının, kim olduğum sorusuna cevap olarak bir kıtanın adıyla yetinmeyeceğinden emindim. Böylece, Itelo'yla güreşirken berelenen göbeğim öne fırlamış, gözlerim kısılmaktan neredeyse kapalı, tasalı, düşünceli bir halde öylece durdum. Şunu tekrar belirteyim ki yüzüm öyle sıradan bir yüz değildir, daha çok tamamlanmamış bir kilise binasına benzer. Kadınların süt emziren bebelerini memelerinden uzaklaştırıp, bu anıtsal yüzü görmeleri için yukarı kaldırdıklarının farkındaydım. Doğanın bütün sınırları zorladığı Afrika gibi bir ülkede, ilginç yüz hatlarımı takdire layık bulmuşlardı sanırım. Küçük bebekler memeden mahrum kaldıkları için avaz avaz ağlıyorlar, sesleri bana talihsiz kızım Ricey’nin Danbury’den getirdiği bebeği hatırlatıyordu. Bu sesler ruhuma bir darbe daha indirdi ve kim olduğumu anlatmanın zorluğu bir kez daha kendini gösterdi. Çeşitli olaylar kafama üşüştükçe göğsüm daralıyordu. Kimdim ben? Milyoner bir gezgin, dünyayı yaya olarak dolaşmaya çıkmış biri. Dünyaya salıverilmiş kaba, öfke küpü bir zorba. Kendi ülkesinden, atalarının yerleştiği topraklardan kaçan bir adam. Kalbinde <i>istiyorum, istiyorum</i> diyen bir ses duyan bir adam. Umarsızlık içinde keman çalıp meleklerin sesini arayan bir adam. Ruhunu uykusundan uyandırmak zorunda kalan bir adam. Aslan postunun üstüne yağmurluk giyen (düğmelerini de iliklemişti) bu yaşlı kraliçeye ne anlatabilirdim? Bana emanet edilen malı mülkü mahvedip derdime derman aramak için yollara çıktığımı mı? Ya da, bir kitapta günahların affının bitmeyen bir süreç olduğunu okuduğumu ama her zamanki savrukluğumla kitabı kaybettiğimi mi? Kendi kendime,&nbsp;“Bu kadına cevap ver Henderson,” dedim. “Senden bir cevap bekliyor. Ama ne diyeceğim?” Ve aynı süreç yeniden başladı. Bir kez daha kendime “Kimsin?” diye sordum. Ve nereden başlayacağımı bilmediğimi itiraf ettim.</p>

  <p>Kraliçe sıkıntı içinde dikildiğimi görüp, çok yetenekli ve saldırgan görünmeme karşın salağın teki olabileceğimi anlayınca konuyu değiştirdi. Yağmurluğun su geçirmez olduğunun farkına varmıştı, uzun boyunlu karılarından birini çağırıp kumaşın üstüne tükürmesini emretti, sonra tükürüğü yaydı ve kumaşın altını inceledi. Çok şaşırmıştı, etrafındakilere durumu anlattı, parmağını ıslatıp koluna sürdü ve hepsi birden “Avho,” diyerek şarkı söylemeye, ellerini sallayıp parmaklarıyla ıslık çalmaya başladılar. Willatale beni tekrar kucakladı. Başım bir kez daha safran rengi şişman göbeğine ve aslan postunun düğümüne gömüldü, karnından gelen gücü yeniden hissettim. Yanılmamıştım. Ruhun uykusundan uyanma saati, diye geçirdim içimden. Bu arada vücutları sırım gibi olan adamlar (başka hiçbir bakımdan satire benzemeseler de) ağızlarını satir gibi açarak müzik yapmayı sürdürdüler. Eller sallanmaya devam ediyor, kadınların birbirlerine top atarken yaptıkları gibi dizlerini büküyorlardı. Köyü ilk gördüğümde olduğu gibi, içimden burada yaşamanın insana iyi geleceğini düşündüm. Bana şimdiden iyi gelmişti, bunu hissedebiliyordum. Onlar için bir şey yapmak istiyordum; içimdeki bu arzu gittikçe güçleniyordu. “Hiç değilse hekim olsaydım,” diye düşündüm, “Willatale'in gözünü iyileştirirdim.” Evet, katarakt ameliyatının nasıl bir şey olduğunu bilirim ama bu bilgimi yaşlı kadının üzerinde denemeye niyetim yoktu. Hekim olmadığım için gerçekten utandım - belki de buralara kadar gelip onlara hiçbir konuda yardım edemediğim için utandım. Bir insanı Afrika’nın içlerine kadar getirmek için onca emek harcanıyor, buluşlar yapılıyor, teknoloji üretiliyor. Ama sonunda gelenin yanlış adam olduğu anlaşılıyor! Böylece bir kez daha, başka birinin daha iyi doldurabileceği bir yeri işgal ettiğim duygusu, varoluşsal bir sorun olarak üzerime çöktü. Hekim olmayışımın beni dertlendirmesi de biraz saçmaydı sanırım, bazı hekimler zayıf karakterli insanlardır, dalavereci olanlarına da çok rastladım ama ben daha çok, çocukluk idolüm Labradorlu Sir Wilfred Grenfell’i düşünüyordum. Kırk yıl önce arka bahçede kitaplarını okurken bir tıp misyoneri olacağıma söz vermiştim. Ne yazık ki acı, ruhu uykusundan uyandırmakta en etkili araçlardan biri. Aşkın aynı işlevi gördüğü yolunda kadim bir söylenti de mevcuttur. Her neyse, bu mevsimde Arnewi’lerin arasına keşke benden daha yararlı biri gelseydi diye geçirdim içimden; Ajılı kadınların bütün çekiciliklerine karşın ortada ciddi bir sorun vardı. Lily ile bir konuşmamızı hatırladım. “Hayatım, tıp okumak için çok mu geç kaldım?” diye sormuştum ona (Böyle pratik sorulara cevap verebilecek ideal kadınlardan değildi ya, neyse.) Ama “Yo, hayır sevgilim,” diye yanıtlamıştı, “geç kalmış sayılmazsın. Belki yüz yaşına kadar yaşarsın” - beni öldürmenin imkânsız olduğuna dair inancının göstergelerinden biriydi bu. Ben de ona şunu söyledim; “Zahmetlerimin karşılığını alabilmem için o kadar yaşamam gerekebilir. Altmış üç yaşında, başka doktorlar emekli olurken ben staja başlayacağım. Ama bu bakımdan da başkalarına benzemiyorum, çünkü hiçbir zaman emekli olmayacağım. Ne ki, beş ya da altı hayat yaşayacağımı sanmıyorum, Lily. Gençken tanıdığım insanların yarısı dünyadan göçtü ve ben hâlâ gelecek için planlar yapıyorum. Sahip olduğum hayvanları düşün. Bir insanın yaşamı süresince altı ya da yedi köpeği olur, sonra gitme sırası ona gelir. Ders kitaplarıma, hekim aletlerine, derslere yazılmaya, kadavralar üstünde çalışmaya ne kadar kafa yorabilirim? Anatomi öğrenecek, kimya ve çocuk doğumu çalışacak sabrı nereden bulacağım?” Ama hiç değilse Lily, Frances gibi yüzüme gülmemişti. “Biraz bilimle uğraşsaydım,” diyordum şimdi kendime, “şu kurbağaları yok etmek için basit bir yol bulabilirdim.”</p>

  <p>Yine de, kendimi oldukça iyi hissediyordum ve armağan alma sırası bana gelmişti. Kız kardeşlerden leopar postundan kılıfı olan uzun, silindir bir yastık aldım, ayrıca önüme içinde pişmiş yer elmaları bulunan, üstü hasırla kapatılmış bir sepet getirildi. Mtalba’nın gözleri büyüyor, kaşları inip kalkıyor, hastaymış gibi burnunu çekiyordu - bunlar hep bana vurulduğunun işaretleriydi. Küçük diliyle yaladığı elimi çekip pantolonuma sildim.</p>

  <p>Ama çok şanslı olduğumu aklımdan geçirdim. Burası güzel, tuhaf, özel bir yerdi ve beni etkilemişti. Eğer isterse, kraliçenin beni yola getirebileceğini düşündüm; sanki her an elini açıverecek ve bana işin aslını, kaynağı, tohumu - şifreyi gösterecek gibiydi. İşin esrarını yani. Esrarı bildiğine adım gibi emindim. Yeryüzü uzay boşluğunda hiçbir şeye tutunmayan, sadece kendi dönüş hızı ve manyetik gücüyle hareket eden devasa bir küredir ve üstünde yaşayan biz bilinçli yaratıklar da kendi boşluğumuzda hareket etmemiz gerektiğine inanırız. Öyle sırtüstü yatıp üstümüze düşeni yapmadan, dışımızdaki dünyayı taklit etmeden yaşayamayız. Hayata karşı tavrımız budur. Ama bir de Willatale’e, Ajılı kadına bakın; böyle düşüncelere boşvermişti o, endişenin, kuruntunun zerresi yoktu onda, kendine yetiyordu ve bu hiç de kötü bir şey değildi! Tam tersi, her şey yolundaydı! Ne kadar mutlu olduğuna bakın, yayvan burnu, ayrık dişleri, sedef rengi gözüyle ve sağlam gözüyle gülümsüyor; beyaz kafasına bakın! Ona bakmak bile beni rahatlatıyordu ve eğer onu örnek alırsam, kendime yeterli biri olmayı öğrenebileceğimi hissettim. Ve hepsinden önemlisi, ruhumun uykudan uyanacağını, özgürlüğüme kavuşacağımı hissettim.</p>

  <p>İçimdeki çalkantının verdiği mutlulukla dişlerimi sıktım. Bazı duygular dişlerimi kaşındırır. Özellikle estetik bir hayranlık duyduğumda olur bu. Evet, güzellik karşısında dişlerim kamaşır, diş etlerim sızlamaya başlar. Tıpkı kadife bornozumla çam ağacının yeşil karanlığında dikildiğim, güneşin tilki kürkü rengine büründüğü, hayvanların inlediği, kargaların altın rengi anızları didiklediği, alev kırmızısı yumrulu çiçeklerin açtığı o güz sabahında olduğu gibi - diş etlerim o zaman da şimdiki gibi sızlıyordu ve birden o acıklı, endişeli, tehditkâr kibirin yavaş yavaş beni terk ettiğini hissettim, karnımdaki ağırlık bile azalmıştı sanki. Prens Itelo’ya “Majesteleri, bakın, kraliçeyle özel olarak konuşmak istiyorum, bunu ayarlayabilir misiniz?” dedim.</p>

  <p>“Konuşmak?” dedi şaşkınlıkla. “Konuşuyoruz ya, Bay Henderson?”</p>

  <p>“Hayır, gerçek bir konuşma demek istiyorum. Sosyalleşmek için havadan sudan konuşmak değil, içtenlikli bir konuşma,” dedim. “Hayat ve bilgelik üzerine. Onun bu bilgeliğe sahip olduğunu biliyorum, ondan bir şeyler öğrenmeden buradan gitmem delilik olur.”</p>

  <p>“Ah, evet. Çok güzel, çok güzel,” dedi. “Pekâlâ, beni yendiniz, zor da olsa sözlerinizi aktaracağım.”</p>

  <p>“Ne demek istediğimi anladınız,” dedim. “Çok iyi. Harika. Ölünceye dek size minnettar kalacağım, Prens. Benim için ne kadar önemli olduğunu bilemezsiniz.” Biz konuşurken Ajılı kardeşlerin küçüğü, Mtalba elimi tutuyordu; prense, “Ne istiyor?” diye sordum.</p>

  <p>“Size karşı derin sevgi duyuyor. Bakın, o buranın en güzel kadını, siz en güçlü erkeksiniz. Kalbini kazandınız.”</p>

  <p>“Kalbi yerinde kalsın,” dedim. Sonra Willatale ile nasıl konuşacağımı düşünmeye başladım. Neye odaklanmalıydım? Evlilik ve mutluluğa mı? Çocuk ve aileye mi? Görev duygusuna mı? Ölüme mi? İstiyorum diyen sese mi? (Bunu Itelo’ya ve kraliçeye nasıl açıklayacaktım?) En basit, en temel noktaları bulmam gerekiyordu, oysa benim düşünce tarzım karışıktır. Bir örnek vereyim, o gün sarayın avlusunda, sundurmanın ılık gölgesinde aklımdan şunlar geçiyordu; Lily, ki ne de olsa benim sevgili karım, yeri doldurulamayacak bir kadındır, birbirimizin yalnızlığına son vermemizi istemişti. Şimdi ise, o artık yalnız değil, ama ben hâlâ yalnızım, bu nasıl oluyor? Sonraki adım: ihtiyaç duyduğunuz yardım ya başka insanlardan ya da - başka bir yerden gelir. İnsanlar arasında yalnızca iki seçenek vardır, ya kardeş olursunuz ya da suç işlersiniz. Peki, iyiler neden yalan söyler? Hem de bülbül gibi söylerler. Anlaşılan, suç işlemenin bir gereklilik olduğunu düşünüyorlar, yalan söylemek de en yararlı suç, çünkü hiç olmazsa iyi bir amaca hizmet ediyor. Bir seçim yapmak gerekirse iyiden yanayım, ama iyilerden alabildiğine kuşku duyuyorum. Sözün kısası, yaşamanın en iyi yolu hangisi?</p>

  <p>Ne ki, Ajılı kadınla düşüncelerimin bu ileri noktasında konuşmaya başlayamazdım. Derdimi iyi anlatmak için yavaş yavaş ilerlemeliydim. Bu yüzden Itelo’ya şöyle dedim; “Kraliçeye şunu söyleyin sevgili dostum, onu görmek bile bende harika bir etki yaratıyor. Görünüşünden mi, üstündeki aslan postundan mı, ondan bana doğru yayılan bir şeylerden mi bilmiyorum - her neyse, ruhuma huzur veriyor.”</p>

  <p>ltelo sözlerimi aktardı ve kraliçe, cömert vücudu bir an kararsızlıkla kasıldıktan sonra, gülümseyerek konuştu.</p>

  <p>“O da sizi görmekten hoşlanıyor.”</p>

  <p>“Gerçekten mi?” Sevinçten gözlerim parlıyordu. “Bu harika bir şey. Bu benim için büyük bir an. Bütün bulutlar dağılıyor. Burada olmak büyük bir ayrıcalık.” Elimi Mtalba’dan çektim ve kolumu prense dolayarak başımı salladım, müthiş etkilenmiştim, kalbim taşacak gibiydi. “Şunu bilin ki benden daha güçlüsünüz,” dedim prense. “Evet, ben de güçlüyüm, ama bu yanlış bir güç, kaba bir güç bu, çünkü çaresizlik içindeyim. Ama siz gerçekten güçlüsünüz - yalın bir güç sizinki.” Prens de etkilenmişti ve itiraz etmeye başladı, “Dinleyin,” dedim, “bana inanmalısınız. Nedenini açıklamaya kalksam aylar sürer, yine de zor anlarsınız. Benim ruhum bir rehin dükkânı gibi. Kefareti ödenmemiş zevkler, eski klarnetler, fotoğraf makineleri ve güve yeniği kürklerle dolu. Ancak,” diye devam ettim, “konuyu uzatmayacağım. Ben sadece bu kabilede bana neler hissettirdiğinizi anlatmaya çalışıyorum. Siz büyük bir insansınız ltelo. Sizi seviyorum. Bu yaşlı bayanı da seviyorum. Aslında hepiniz harikuladesiniz ve bu hayatıma mal olsa bile, sizi o kurbağalardan kurtaracağım.” Ne denli duygulandığımı hepsi görmüştü, erkekler parmak ıslığına başladılar, ağızlarını yine satir gibi açıyor ama tatlı, yumuşak sesler çıkarıyorlardı.</p>

  <p>“Halam ne istediğinizi soruyor, bayım.”</p>

  <p>“Öyle mi? Şey, çok güzel. Başlangıç olarak ona, bende ne gördüğünü sorun, kim olduğumu anlatmakta zorluk çekiyorum da.”</p>

  <p>Itelo sorumu iletti ve Willatale alnını Arnewi'lere özgü esnek bir hareketle kırıştırdı; bir gözü insanca bir bakışla, bütün saflığıyla parıldıyordu, beyaz gözü ise kör olmasına karşın müthiş bir mizah duygusu iletiyor, sanki bu göz kırpış sana bir ömür yeter, diyordu. Bu kapalı beyaz panjur benim için iç zenginliğinin işaretiydi. Bakışını üstümden ayırmadan konuşuyor, bir eli iri cüssesinin küçülttüğü butlarında Braille alfabesi okur gibi geziniyordu. Itelo söylediklerini aktardı. “Büyük bir kişiliğiniz var, bayım. Güçlü. (Katıldığımı belirttim.) Zihniniz düşünce dolu. Ajılılığın essaslarından bazılarına sahipsiniz.” (Güzel, çok güzel!) “Duy-duyg...” (Doğru sözcüğü bulması birkaç saniye sürdü ve ben bu renkli avluda, kırmızı, siyah renklerle çevrili altın toprağın üstünde, kahverengi dallı, tarçın kokan çalıların arasında, büyük bir merakla kraliçenin hakkımda vereceği kararı bekledim.)</p>

  <p>“Duy-duygulanmayı seviyorsunuz.” Başımla onayladım ve Willatale konuşmasını sürdürdü. “Diyor ki... çok acı çekiyorsunuz, ah bayım! Bay Henderson. Kalbiniz havlıyor.” “Çok doğru,” dedim, “bekçi köpeği Kerberos gibi üç başım birden havlıyor. Ama neden havlıyor?” Ama prens geleneksel tanışma töreninde güreş minderine nasıl bir adamla çıktığını öğrenince dehşete düşmüş gibi, daha iyi duymak için bütün ağırlığıyla kraliçeye doğru eğilmişti. “Çılı-gınlık,” dedi. “Evet, evet bu da doğru,” dedim. “Bu kadın gerçekten çok yetenekli.” Yaşlı kadını cesaretlendirdim. “Söyleyin, söyleyin Kraliçe Willatale! Gerçeği bilmek istiyorum. Bana torpil yapmayın.” “Keder,” dedi Itelo, Mtalba sevecen bir tavırla elimi eline alıp sıktı. “Evet, kesinlikle.” “Şimdi şöyle diyor Bay Henderson, büyük kap-pasiteniz var, büyüklüğünüz, özellikle burnunuz bunun işareti.” Elimi yüzüme götürürken gözlerim büyüdü, hüzünlendim. Güzellik gerçekten de kalıcı değil. “Bir zamanlar çok yakışıklıydım,” dedim, “ama bu burunla bütün dünyayı koklayabiliyorum. Bana ailemizin kurucusundan miras kaldı. Hollandalı bir sosis imalatçısıydı, zamanla Amerika'nın en vicdansız kapitalisti olmayı başardı.”</p>

  <p>“Kraliçeyi affedin. Sizden hoşlanıyor, başınız derde girsin istemiyor.”</p>

  <p>“Yeteri kadar derdim var çünkü," dedim. “Ama bakın, Majesteleri, şöyle mi yapayım, böyle mi yapayım diye sormaya gelmedim buraya, siz engel olmayın, ne istiyorsa söylesin.”</p>

  <p>Ajılı kadın yavaş bir sesle konuşmaya devam etti, bir yandan da tek gözüyle beni süzüyor, hülyalı hülyalı bakıyordu.</p>

  <p>“Ne diyor, ne diyor?”</p>

  <p>“Anlatın diyor bayım, neden buraya geldiniz. Dağdan geldiğinizi, uzun süre yürüdüğünüzü biliyor. Genç değilsiniz Bay Henderson. Belki yüz elli kilogram: yüzünüzde pek çok renk var. Vücudunuz eski bir lokomotif gibi. Çok güçlü, evet, bunu ben de biliyorum. Bayım, teslim ediyorum. Ama bu heybetli cüsseyle...” içimi acıtan sözlerini gözlerimi kaçırarak dinledim. Sonra içimi çektim ve şöyle dedim; “Açık sözlü olduğunuz için teşekkür ederim. Rehberimle birlikte çölü aşıp buraya kadar gelmem garip bir şey, biliyorum. Lütfen kraliçeye bunu sağlığım için yaptığımı söyleyin.” Itelo şaşırarak güldü. “Biliyorum,” dedim, “dışarıdan bakınca hasta gibi görünmüyorum. Benim gibi birinin hâlâ kendisiyle, sağlığıyla ya da başka bir şeyiyle uğraşmasının anormal bir durum olduğunu da kabul ediyorum. Ama işin doğrusu bu. Ah, insan olmak öyle hazin bir şey ki. Tuhaf hastalıklara yakalanırsınız. Sırf insan olduğunuz için, başka nedeni yok. Yıllar geçtikçe, ne olduğunu anlamadan, siz de diğer insanlar gibi olursunuz, insana özgü bütün rahatsızlıklar sizi de bulur. Düşüncesizlik, kibir, öfke ve başka pek çok şeye araç olmaktan başka bir şey gelmez elinizden. Bunları kim ister? Kimin ihtiyacı var? İnsanın içindeki, ruhunun işgal etmesi gereken yeri bunlar doldurur. Ama kraliçe ruhumu okumaya başladığına göre suçlamalarına devam etmesini isterim. Ona daha pek çok örnek verebilirim, ama sanırım gerek kalmayacak. Her şeyi biliyor. Şehveti, hiddeti, bütün hepsini. Bütün o sapkınlıklar repertuvarını...”</p>

  <p>Itelo bir an duraksadı, sonra sözlerimi elinden geldiğince kraliçeye aktardı. Kraliçe sevecen ve içten bir tavırla göz kırptı, aslan postunun üstündeki elini yavaşça açtı ve kapadı, kulübenin damına, sundurmanın üstündeki kehribar rengi bambu kamışlarına ve huzurlu, simetrik palmiye yapraklarına göz gezdirdi. Saçları milyonlarca örümcek ağı gibi havada uçuşuyor, kollarının şişman derisi dirseklerini örtüyordu. Itelo söylediklerini dikkatle tercüme etti. “Dünya bir çocuğa tuhaf görünür, diyor. Siz çocuk değil misiniz, bayım?”</p>

  <p>“Ah, ne harika bir insan,” dedim. “Doğru, ne kadar da doğru. Kendimi hiç bu kadar huzurlu hissetmemiştim. İçimdeki bütün çürümüşlük bir çocuğa ait.” Ellerimi birleştirdim, yere bakarak bu sözlerden aldığım ilhamla fikir yürütmeye başladım. İş fikir yürütmeye gelince, bayraklı koşu yarışındaki üçüncü adama benzerim. Sopayı elime almak için sabırsızlıkla beklerim, ama alınca da koşu bandından sapar, başka yerlere giderim. Düşüncelerim şöyle gelişti: Dünya bir çocuğa tuhaf görünebilir, ama çocuk dünyadan bir yetişkinin korktuğu gibi korkmaz. Merakla, hayretle, harikulade bir şey karşısında apışıp kalmış gibi bakar dünyaya. Ama yetişkin dehşet içinde bakar. Peki neden? Ölüm yüzünden. Böylece yetişkin, bir çocuk gibi, bir çocuk hırsızının onu kaçırması için gerekli koşulları sağlar. Böylece her ne olacaksa, onun suçu olmayacaktır. Peki, bu çocuk hırsızı - bu çingene kim? Hayatın tuhaflığı - çocukluğunda olduğu gibi, ölümü uzak kılan şey. Kendimden hoşnuttum. Itelo’ya, “Lütfen hanımefendiye şunu söyleyin,” dedim, “çoğu kimse başkasının derdiyle ilgilenmekten kaçınır. Dert berbat bir şeydir. Bu yüzden cömertliğinizi unutmayacağım. Simdi dinleyin - dinleyin," dedim Willatale’e, Itelo’ya ve saray erkânına. Handel’in Mesih’ini okumaya başladım: “Hor görülmüş ve reddedilmişti. Hüznün ne olduğunu iyi bilirdi,” buradan aynı oratoryonun başka bölümüne geçtim, “Onun geleceği güne kim dayanabilir, O belirince kim durabilir?”<a href="#b07dn1" id="b07dn1b"><sup>(*)</sup></a>&nbsp;Ben şarkı söylerken Ajılı kadın, Arnewi'lerin kraliçesi, yavaşça, beni takdir eder gibi başını salladı. Mtalba’nın yüzü aynı bakışla parlıyordu ve alnı ağır ağır yukarıya, katı çivit saçlarına doğru kalktı. Bu arada kadınlar ellerini sallıyor, erkekler koro halinde ıslık çalıyorlardı. Itelo, “İyi gösteri bayım. Dostum,” dedi. Bir tek Romilayu kısa, kaslı vücudu, buruşuk suratıyla bir hoşnutsuzluk abidesi gibi duruyordu, ama bu kırışıklar doğuştan yüzüne yazıldığından, belki de aslında o da durumdan hoşnuttu.</p>

  <p>“Grun-tu-molani,” dedi kraliçe.</p>

  <p>“Ne dedi? Ne diyor?”</p>

  <p>“Yaşamak istiyorsun. Grun-tu-molani. İnsan yaşamak ister.”</p>

  <p>“Evet, evet, evet! Molani. Ben Molani. Bunu anlamış mı? Söyleyin ona, Tanrı bunu bana söylediği için onu ödüllendirecek. Ben ödüllendireceğim. O kurbağaları havalara zıplatacağım, dağdan gelip sizi üzdüklerine pişman olacaklar. Yalnız ben değil, herkes molani. Yeryüzünün bu denli kederli bir yer olmasına dayanamadım, bu molani için yollara düştüm. Grun-tu-molani, hanımefendi - kraliçem. Herkes grun-tu-molani!” Şapkamı kraliyet ailesine ve diğerlerine kaldırdım. “Grun-tu-molani. Tanrı ruhlarımız için zar atmıyor, bunun için grun-tu-molani.” Mırıltılarla, gülümseyerek karşılık verdiler. “Tu-mo-lani.” Mtalba, dudakları kapalı, yüzünün geri kalanı mutlulukla gerilmiş, kınalı elleri ve buruşuk bilekleri kalçalarında, gözlerimin içine eriyerek bakıyordu.</p>

  <p>&nbsp;</p>

  <p class="dipnot"><a href="#b07dn1b" id="b07dn1"><sup>(*)</sup></a>Tevrat, Malaki, 3:2. (ç.n.)</p>
</body>
</html>
