<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XIII</h1>

  <p>Sıra orta oyununu andıran kabile danslarına gelmişti. Yaşlı bir kadın bir cüceyle güreşiyordu, ama cücenin tepesi attı, kadının canını yakmaya başladı. Kadın durdu ve cüceyi azarladı. Amazonlardan biri aralarına girdi, minik adamı tutup kaldırdı, koltuğunun altına alıp sallana sallana uzaklaştı. Localardan haykırışlar ve alkışlar duyuldu. Sonra, ciddiyetsiz bir gösteri daha yapıldı, iki adam birbirlerinin bacaklarını kırbaçlıyor ve havaya sıçrıyorlardı. Bu turistik gösteriler beni yatıştırmıyordu. Sinirlerim tepemdeydi. Gergin bir haldeydim ve pis şeyler olacağına dair bir önsezi içimi yokluyordu. Dahfu’dan ayin programı hakkında bilgi istemem saçma olurdu. Derin nefes alıyor, kayıtsız, sakin bir tavırla gösteriyi izliyordu.</p>

  <p>Sonunda, “Bütün bu gösterilere rağmen güneş hâlâ tepemizde, ortalıkta bulut görünmüyor. Nem de fazla yükselmedi,” dedim.</p>

  <p>“Gözleminiz görünüşte doğru. Sizinle iddiaya girmeyeceğim, Bay Henderson. Yine de, böyle günlerde bütün tahminlerin yanlış çıktığını ve yağmur yağdığını gördüm. Evet, kesinlikle.”</p>

  <p>Gözlerimi kısıp dikkatle ona baktım. Bu sözlerin birçok anlamı olabilirdi, ama şimdilik yorum yapmayacağım. Belki biraz duygusallık da işe karışmıştı. İçimden şöyle demek geliyordu; “Birbirimizi kandırmayalım Majesteleri. Doğadan istediğinizi&nbsp;<span style="text-indent: 0.8em;">almanın kolay iş olduğunu mu sanıyorsunuz? Ha, ha! Ben istediklerimi asla alamadım.” Ama şöyle dedim; “İçimden sizinle iddiaya girmek geliyor, Kral.”</span></p>

  <p>Hemen havaya girmesini beklemiyordum, ama “Öyle mi? Güzel. Bahis mi oynamak istiyorsunuz, Bay Henderson?” dedi.</p>

  <p>Kalbimin böyle bir kışkırtmaya aç olduğunu hissettim. İlgim uyandı. Cüretkâr bir teklif. Ve akla tamamen aykırı. “Ah, elbette, bahis diyorsanız bahis olsun.”</p>

  <p>“Kabul ediyorum,” dedi kral gülümseyerek, bir yandan da inatçı bir ifadeyle.</p>

  <p>“Kral Dahfu, Prens Itelo bilimle ilgilendiğinizi söylemişti.” Kral belirgin bir memnuniyetle, “Tıp fakültesine gittiğimi de söyledi mi?” dedi.</p>

  <p>“Hayır!”</p>

  <p>"Yadsınamayacak bir olgu, iki yıl devam ettim.”</p>

  <p>“Olamaz! Bu bilginin ne kadar önemli olduğunu bilemezsiniz. Ama öyleyse, nasıl bahse girebiliriz? Benimle alay ediyorsunuz. Bakın haşmetmeap, karım Lily Scientific American dergisine abonedir, yağmur sorunu hakkında birkaç şey biliyorum. Bulutları kuru buzla tohumlama yöntemi pek başarılı olmadı. Bazı yeni kuramlar ortaya atıldı, bunlardan birine göre yağmur uzaydan gelen toz akışıyla ilgili. Toz atmosfere çarpınca bir şeyleri tetikliyor. İkinci kuram bana daha akla yakın geliyor. buna göre okyanuslardaki tuzlu serpintiler, başka deyişle deniz köpüğü, yağmurun başlıca bileşenlerinden biri. Nemin yoğunlaşmak için tutunacak bir maddeye ihtiyacı var ve bu kristallerin üzerinde yoğunlaşıyor. Bu müthiş bir şey majesteleri. Deniz köpüğü olmasa, yağmur da olmayacak, yağmur olmasa hayat olmayacak. Buna ne demeli? Okyanus bu güzelliği yapmasa, karalar çırılçıplak kalır.” Bir yakınlaşma hissiyle, sanki bir sır verir gibi güldüm ve şöyle dedim, “Majesteleri, bütün bunların beni nasıl heyecanlandırdığını bilmiyorsunuz. Hayat, denizlerin köpüğünden geliyor. Okulda bir şarkı söylerdik, Oo, Marianina. Haydi gel, bize köpüğünü ver.”' Hafif bir sesle şarkıdan bir iki dize söyledim. Hoşuna gittiği belli oluyordu.</p>

  <p>Sesiniz de sıradan bir ses değilmiş,” dedi neşeyle, gülerek.</p>

  <p>Benden hoşlanmaya başladığını hissettim. “Verdiğiniz bilgiler büyüleyici.”</p>

  <p>“Hah, böyle düşünmenize sevindim. Müthiş bir şey, değil mi? Ama sanırım bu durumda bahse giremeyeceğiz.”</p>

  <p>“İlgisi yok. Bahis devam ediyor.”</p>

  <p>“Bakın Kral Dahfu, büyük konuşmuşum. Yağmur hakkında söylediklerimi geri almama izin verin. Tükürdüğümü yalamaya razıyım. Kral olduğunuza göre, yağmur ayinini ciddiye almanız çok doğal. Özür diliyorum. ‘Kaçığın tekiymişsin Henderson,’ deyip her şeyi unutsanız...”</p>

  <p>“Kesinlikle olmaz. Hiçbir temeli yok. Bahse gireceğiz, neden girmeyelim?” Öyle kararlılıkla konuşuyordu ki hiçbir çıkış yolu bırakmıyordu.</p>

  <p>“Pekâlâ, Kral, nasıl istiyorsanız öyle olsun.”</p>

  <p>“Şeref sözü. Neyine giriyoruz?”</p>

  <p>“Ne isterseniz.”</p>

  <p>“Çok iyi. Ne istersem.”</p>

  <p>“Haksızlık yapıyorum. Sizin için güzel bir şey bulmalıyım,” dedim. Üstünde iri kırmızı bir yüzük olan elini salladı. Vücudu tekrar hamağa gömülmüştü, bazen oturuyor bazen uzanıyordu. Kumar oynamaktan hoşlandığını anladım, bahisçilige yatkın bir kişiliğe sahipti. Her neyse, gözlerim yüzüğündeydi; iri lal taşından bu yüzük, kalın, altın bir çerçevenin içine oturtulmuştu, etrafında küçük taşlar vardı, “Yüzüğü sevdiniz mi?” diye sordu.</p>

  <p>“Çok güzelmiş,” dedim, belirli bir nesneyi seçmek için fazla gönüllü olmadığımı ima ederek.</p>

  <p>“Siz ne koyuyorsunuz?”</p>

  <p>“Üstümde nakit para var, ama ilgileneceğinizi sanmıyorum. Çantamda güzel bir Rolleiflex var. Kazayla çektiğim birkaç resim dışında hiç kullanmadım. Afrika’da günlerim çok yoğun geçti. Bir de, HH Magnum .375 tüfeğim var tabii, teleskopik dürbünüyle birlikte.”</p>

  <p>“Kazanırsam kullanacağımı sanmıyorum.”</p>

  <p>“Evde kurtulmaktan zevk duyacağım pek çok eşya var,” dedim. “Pek güzel Tamworth domuzlarım da var.”</p>

  <p>“Ya, gerçekten mi?”</p>

  <p>“Pek ilgilenmediniz galiba.”</p>

  <p>“Kişisel bir eşya, bahis için en uygunudur.”</p>

  <p>“Ah, evet. Yüzük kişisel bir eşya. Anlıyorum. Dertlerimi üstümden sıyırıp atabilseydim onların üstüne bahse girerdim. Onlar da kişisel. Ho ho. Ama düşmanıma bile tavsiye etmem onları. Evet, düşünelim bakalım, kullanabileceğiniz neyim var; eşyalarımdan hangisi bir krala layık olabilir? Kilimler? Çalışma odamda güzel bir kilim var. Bir de size çok yakışacağını düşündüğüm kadife bir bornozum var. Bir de Guernius kemanım. Hah, şimdi oldu! Tablolar. Bir benim, bir de karımın. Yağlıboya.”</p>

  <p>Bir an beni dinlemiyormuş gibi göründü, sonra, “Kendinizden fazla emin olmayın,” dedi.</p>

  <p>“Öyle mi?” dedim, “Kaybedersem ne olacak?”</p>

  <p>“İlginç şeyler olacak.”</p>

  <p>Bu cevap beni endişelendirdi.</p>

  <p>“Evet, o halde anlaştık. Yağlıboya tablolara karşı yüzük. Ya da şöyle diyelim, ben kazanırsam, belirli bir süre konuğum olacaksınız.”</p>

  <p>“Pekâlâ. Ama ne kadar süre?”</p>

  <p>“Ahh, bu çok farazi bir konu,” dedi uzaklara bakarak. “Bunu sonra kararlaştırırız.”</p>

  <p>Birlikte yukarıya baktık. Dağlara yaslanan gökyüzü soluk mavi ve çıplaktı, en küçük bir rüzgâr belirtisi yoktu. Kralın son derece incelik sahibi olduğunu düşündüm. Dün geceki ceset yüzünden çektiklerimi telafi etmek istiyor, ayrıca onunla bir süre daha kalmamdan memnun olacağını belirtiyordu. Görüşmemiz, kralın eldivenlerini çıkarıyormuş ya da yüzüğü nasıl vereceğini prova ediyormuş gibi, Afrikalılara has, gösterişli bir hareket yapmasıyla sona erdi. Sürekli terliyordum, ama vücudum serinlemiyordu. Sıcakla başa çıkmak için ağzımı açık tuttum.</p>

  <p>Sonra, “Ha ha, majesteleri, bu bahis deli saçması,” dedim.</p>

  <p>Tam o sırada öfkeli bağırtılar ve kavga sesleri duyuldu, içimden Hah, törenin eğlenceli bölümü sona erdi,” diye düşündüm. Kuş kılığına girmiş dilenciler gibi, siyah kuş tüyleri takmış birkaç kişi -pas rengi tüyler omuzlarına kadar iniyordu- tanrıların örtülerini açmaya başladılar. Kumaş parçalarını saygısızca çekip atıyorlardı. Biraz dikkatli bakarsanız, bu aşağılamanın kasten yapıldığını anlardınız. Amaçları izleyenleri güldürmekti ve bunu başarıyorlardı. Kahkahalardan cesaret alan bu kuş ya da tüy adamlar komiklikler yapmaya başladılar; heykellerin ayaklarına tırmandılar, küçük olanları güya yanlışlıkla devirip tekmelediler, onları taklit ettiler. Cüce, tanrıçalardan birinin önünde diz çöktü, gözlerinin altını çekiştirip dilini çıkararak, buruşuk derili bir kaçık gibi hareketler yaparak seyredenleri gülmekten kırdı geçirdi. Tanrıların hepsi de kısa bacaklı, uzun gövdeliydi ve bu aşağılamaları olgun, hoşgörülü bir tavırla izliyorlardı. Çoğu oransızdı, uzun boyunların üstüne küçük suratlar yerleştirilmişti. Katı ya da sert bir görünüşleri yoktu. Vakurdular, gizemliydiler; sonuçta tanrıydılar, kaderin ağlarını onlar örecekti. Gökyüzü, dağlar, ateş, bitkiler, sığırlar, şans, hastalık, bulutlar, doğum ve ölüm onların hakimiyetindeydi. Kahretsin, en ufakları bile, o ayaklarını karnına çekmiş haliyle, bir şeyin hâkimiydi. Kabile üyeleri, ölümlü insanların onlardan hiçbir şey saklayamayacağı gerçeğinden hareketle, içlerindeki kötülüğü sergilemekten kaçınmamaları gerektiğine karar vermiş gibiydiler. Bu düşünceyi anlayabiliyordum, ama temelde bunun büyük bir hata olduğunu düşünüyordum. Krala, “Bu hoyratlık gösterisi çok mu gerekli?” diye sormak istiyordum. Onun gibi bir adamın bu güruhun kralı olmasına hayret ediyordum. Ama o, son derece sakindi.</p>

  <p>Yavaş yavaş bütün tanrıları ileriye taşımaya başladılar. Önce küçük tanrıları taşıdılar, davranışları kaba ve küstahçaydı. Ellerinden düşürdüler, yerde yuvarladılar, beceriksizlikleri için onları azarladılar. Canları cehenneme, diye düşündüm. Benim gözümde ucuz davranışlardı bunlar, ama adil olmak gerekirse, tanrılara öfke duymaları için pek çok neden olduğunun farkındaydım. Ama hiçbirine zerre kadar aldırmıyordum. Miğferimi siper yaparak oturdum ve hiçbir şeyle ilgilenmiyormuş gibi davrandım.</p>

  <p>Sıra büyükçe heykellere gelince, bu kuzgun sürüsü onları da yerinden kaldırmaya çalıştı, ama başaramadılar ve kalabalıktan yardım istediler. Güçlü kuvvetli olanlar sırayla arenaya atlayıp heykelleri kaldırıyor ve bir futbol sahasının orta yuvarlağı uzaklığında bir yere kadar taşıyorlardı; bu sırada seyirciler bağırarak, alkış tutarak onları yüreklendiriyordu. Büyük putları kaldıran şampiyonların vücut yapılarından ve kaslarından, bu güç gösterisinin ayinin bir parçası olduğunu tahmin ettim. Bazıları daha iri tanrılara arkadan yaklaşıyor ve kollarını ortasından birleştiriyordu. Bazıları da un hamalı gibi arkasına alıyor ve omuzlarında taşıyordu. Aralarından biri, dün gece benim cesede yaptığım gibi heykellerden birini hızlı bir hareketle arkasına aldı. Kendi tekniğimin uygulandığını görünce nefesim kesildi.</p>

  <p>“Neyiniz var Bay Henderson?” dedi kral.</p>

  <p>“Hiç, hiçbir şey,” dedim.</p>

  <p>Geriye kalan tanrıların sayısı giderek azalıyordu. Yerlilerin en güçlüleri neredeyse hepsini taşımıştı. Son taşıyıcılar gerçekten heybetliydiler; atletik erkek vücudu hakkında birkaç şey söyleyebilirim. Hayatımın bir döneminde vücut yapmaya karar verdim ve halter kaldırdım. Bilindiği gibi bacak kaslarının gelişimi çok önemlidir. Oğlum Edward’ın bu sporu yapmasını çok isterdim, onu kaslarını geliştirmeye ikna edebilseydim, bugün hayatında Maria Felucca diye biri olmazdı. Ama hevesimi aldıktan sonra, olağanüstü büyük göğüslere ve türlerin (dev Alaska çilekleri gibi) iri yapılılarına özgü başka tuhaf orantı bozukluklarına sahip oldum. Ah vücudum, vücudum! Neden bir türlü dost olamıyoruz? Su üstünde bir sal ya da bir mavnaymış gibi her türlü kötülükle doldurdum onu. Ah, bu ölmekte olan vücuttan, ruhumun becerdiği işlerin ve cüssemin ürünü olan bu orantısızlıklardan kim beni kurtaracak? Bazen içimde çılgın bir ses akıl verir; “Sat anasını dünyanın. Neden iyi bir insan ölsün ki? Allahın belası bir salağı mezara atsınlar.” Ne ahlaksızlık’ Ne büyük sapıklık! Heyhat, insan içinden neler geçiriyor!</p>

  <p>Ne var ki -izleyici rolüne giderek ısınıyordum- birkaç kişi sona kalan en büyük iki heykeli (Dağ tanrısı Hummat ile Bulut tanrıçası Mummah) taşımayı denedilerse de başaramadılar.</p>

  <p>Alnında dikenleri, pisi balığını andıran sakalları ve iki iri kayayı andıran omuzları olan Hummat’ı yerinden kıpırdatamadılar. Yuhalamalar ve gülüşmelerle sona eren birkaç denemeden sonra, kafasında kırmızı bir fes, altında yalnızca mahrem yerini kapatan parlak bir muşamba olan bir adam ortaya çıktı. Hummat’ı taşıyacak olan bu adam hızlı adımlarla, avuçlarını sallayarak yürüdü ve tanrının önünde secdeye kapandı - bu, bugün gördüklerim arasında ibadete benzeyen tek hareketti. Sonra heykelin arkasına geçti ve kafasını kollardan birinin altına geçirdi. Yuvarlak yüzünü küçük, sert ve parlak bir sakal çevreliyordu. Bacaklarını araladı, dengesini bulmak için ayaklarıyla birkaç kez yere vurarak küçük bir toz bulutu çıkardı. Sonra ellerini dizlerine sildi, bir kolunu yukarıdan, bir kolunu aşağıdan geçirip Hummat’ı kucakladı. Harcadığı muazzam güçle sulanan iri ve kararlı gözlerini açarak dev heykeli kaldırmaya başladı. Çenesini köprücük kemiğine batacak kadar germişti ve boynundaki tendonlar bisiklet tekerleğinin ince parmakları gibi kasılmıştı; kalça kasları kaba etlerinde iri halkalar oluşturuyor, muşambanın yanlarından kabarıyordu. İyi bir adamdı, onu takdir ettim. Benim tarzımda biriydi. Önüne bir ağırlık koysanız hemen hamle yapar, göğsüne koyar, gücünün sınırlarını zorlayarak havaya kaldırırdı. “İşin sırrı burada,” dedim. “Kaslarını çalıştır.” Dahfu dışında herkes tezahürat yapıyordu, ben de ayağa kalkıp bağırmaya başladım, “Yaşa, varol! Başardın. Yapacaksın. Yeterince güçlüsün. İt onu - işte böyle! Şimdi yukarı! İşte oldu. Heykeli parçalayacak. Tanrı bu adamı korusun. Ne tatlı! İşte gerçek bir adam, ben böylelerini severim. Devam et, hey, ho! Vay canına! İşte başladı. Başaracak! Şükürler olsun!” Sonra fazla bağırdığımı fark ettim, kendime kızarak kralın yanındaki yerime oturdum.</p>

  <p>Şampiyon, Hummat'ı omuzuna yükledi ve dağ tanrısını altı metre kadar taşıdı. Diğerlerinin yanındaki yerine oturttu. Döndü ve derin bir soluk alarak, geride tek başına duran Mummah’a gözlerini dikti. Bu tanrıça, Hummat’tan da büyüktü. Alkışlar arasında şampiyon heykeli baştan aşağı süzdü. Mummah onu bekliyordu. Obez bir tanrıçaydı, ayrıca çirkindi de, her yanından dişi bir güç fışkırıyordu. Çok büyük ve hantaldı, karşısındaki güçlü adamı şimdiden yıldırmışa benziyordu. Bir denemeye itirazı yoktu. Hayır, bütün çirkinliğine karşın oldukça hoşgörülü, hatta tanrıların çoğu gibi mutlu ve kaygısız görünüyordu. Ne ki, kimsenin onu yerinden kımıldatamayacağından emin bir hali vardı. Kalabalık onu yüreklendirmek için haykırıyordu. Herkes ayaktaydı, şemsiyesinde gül kurusu bir gölge oluşan Horko bile locasındaki arkadaşlarıyla birlikte ayağa kalktı. Onu sıkıca saran kırmızı giysisinden kalın kolunu çıkardı ve baş parmağıyla Mummah’ı işaret etti - heybetli, ahşap, mutlu Mummah’ın dizleri göğüslerinin ve göbeğinin ağırlığıyla hafifçe bükülmüş, destek almak ister gibi parmaklarını kalçalarına dayamıştı. İri yarı kadınlarda bazen rastlandığı gibi parmakları zarif ve inceydi. Onu yerinden oynatacak erkeği bekliyordu.</p>

  <p>“Yapabilirsin, aslanım,” diye bağırdım. Krala, “Bu adamın adı nedir?” diye sordum.</p>

  <p>“Pehlivan mı? Ah, adı Turombo.”</p>

  <p>“Nesi var, kaldırabileceğine inanmıyor mu?”</p>

  <p>“Kendine güvenmediği çok açık. Her yıl Hummat'ı kaldırır, ama Mummah’ı kaldıramaz.”</p>

  <p>“Ama bunu yapacak güçte.”</p>

  <p>Kral Afrikalılara özgü, genizden gelen ve şarkı söylemeyi andıran tuhaf Afrika İngilizcesiyle, “Korkarım bunun tam tersi geçerli,” dedi. İri, şiş dudakları kabilesinin diğer üyelerinden daha kırmızıydı. Bu özelliği ağzını normal bir ağızdan daha belirgin yapıyordu. “Bu adam, gördüğünüz gibi çok güçlü, ayrıca iyi bir adam, biraz önce siz de belirttiniz sanırım. Ama Hummat’ı taşıdıktan sonra yorgun düşüyor, gücünü yitiriyor ve bu her yıl tekrarlanıyor. Önce Hummat’ın kaldırılması gerekiyor, aksi halde dağ tanrısı, bulutların dağlardan geçmesine izin vermez.”</p>

  <p>Cömert Mummah’ın ablak suratı güneşte pırıl pırıl parlıyordu. Ahşap zülüfleri yukarıya doğru genişleyen bir leylek yuvası gibiydi - mutlu, evcil, şapşal, sabırlı bir görünüşü vardı; Turombo’yu ya da başka bir şampiyonu gücünü denemeye davet ediyordu.</p>

  <p>“Neden böyle oluyor biliyor musunuz?” dedim krala. “Eski yenilgilerin anısı - eski yenilgilerin nasıl sorun yarattığını iyi bilirim. Bu konuda anlatabileceğim çok şey var. Ama onu durduran bu. Eminim.”</p>

  <p>Gücüne ve gösterişli kaslarına rağmen boyu çok kısa olan Turombo’nun başı belada gibiydi. Hummat’ı kavradığında büyüyen ve güç harcadıkça nemlenen gözlerindeki ışık sönmeye başlamıştı. Gözlerini yuvarlayarak bize ve kalabalığa bakması, yenilgisini ilan etmeye hazırlandığını gösteriyordu. Bu görüntüden nefret ediyordum. Her neyse, krala bağlılığını gösteren ama ümitsizliğini de vurgulayan bir hareketle fesine hafifçe dokundu. Mummah hakkında fazla hayale kapılmadığı açıktı. Yine de deneyecekti. Kısa sakalını yumruğuyla sıvazladı, heykele doğru yürüdü ve alıcı gözle inceledi.</p>

  <p>Turombo’nun hayatında hırsın pek az rolü olduğu anlaşılıyordu. Oysa hırs ve umut benim göğsümde devasa bir nehir -hayır, daha da büyük bir şey- bir haliç, muazzam bir körfez gibi çalkalanıyordu. Bu benim için bir fırsattı. Bunu yapabileceğimi biliyordum. Ey tanrılar! Titriyor ve üşüyordum. Mummah’ı kaldırabileceğim içime doğmuştu, oraya gidip heykeli kucaklamak için yanıp tutuşuyordum. İçimdekileri herkese göstermek için kıvranıyor, Arnewi’li çocuklar için Avusturya çakmağımla yaktığım o çalılar gibi yanıyordum. Turombo’dan güçlü olduğum kesindi. Kalbim parçalansa da, bedenim ortasından çatlasa da, ölsem de gam yemezdim. Artık hiçbir şeye aldırmıyordum. Arnewi’lerin köyüne geldiğimde onların ıstırabını giderecek bir şey yapabilmek için büyük bir arzu duymuştum. Bunu yapamadığım gibi, basiretsizliğim ve hırsım gözlerimi kör etmiş, kurbağalara ve herkese felaket getirmişti. Işık saçan giysilerle ortaya çıkmış, gölgelere ve karanlığa bürünerek ayrılmıştım. Küçük düşmüştüm; belki de, köyün kapısında beni karşılayan genç kadın ağlamaya başladığında ve kendime, silahımı ve öfkemi kenara bırakıp, insan içine çıkacak hale gelinceye kadar tek başıma çöle gitmemin iyi olacağını telkin ettiğimde, içime doğan hisse boyun eğseydim çok daha iyi olacaktı. Arnewi’lere, özellikle de kör gözlü Willatale’e hayran olmuştum, bu yüzden onlara yararlı olacak bir şeyler <i>yapma</i>k için içten ve güçlü bir istek duyuyordum, ama bu istek, şimdi kraliyet locasında, ayağında pantolonu ve kafasında kadife şapkasıyla uzanan yarı-barbar kralın yanında duyduğum arzuyla boy ölçüşemezdi. Bir şey yapmak için duyduğum arzu içimi kavuruyordu. Çünkü bir şey yapabileceğimi anlamıştım. Dün geceki ceset de düşünülürse, Wariri’lere o kadar aldırdığım yoktu; belki de Sodom ve Gomora’nın evlatlarından beter bir topluluktu, yine de bir şey <i>yapmak</i>, kendimi göstermek için elime geçen bu fırsatı harcamak istemiyordum. Çok geç olmadan kaderimin kilimine doğru bir ilmik atmak istiyordum. Turombo’nun başarısızlığına seviniyordum. Başaramaması iyiye işaret, diye düşündüm. Daha Mummah’a elini sürmeden onunla başa çıkamayacağını açıkça ilan etmişti. Ben de bunu bekliyordum. Krala, “Ben yapabilirim. Beni oraya gönderin,” demek istiyordum. Ne var ki bu sözler ağzımdan çıkmadı, Turombo tanrıçanın arkasından yaklaşmıştı Çömelerek kaldırma pozisyonu aldı, kalın kollarını heykelin beline sardı. Sonra heykelin kalçasının bir yanından yüzü göründü. Birazdan harcayacağı güç ve çaba için hazırlanıyor, Mummah devrilecek de onu yamyassı edecekmiş gibi korku ve acıyla yüzünü buruşturuyordu. Ama Mummah, kucağında kımıldadı. Leylek yuvasının ahşap zülüfleri, fırtınalı bir denizde sallanır gibi yerinden oynadı. Böyle anlatmamın nedeni aynı hareketi midemde de duymuş olmam. Turombo, büyük bir ağacı en alttan başlayarak bütün gövdesiyle birlikte, kökünden sökmeye çalışan bir adam gibiydi. Büyük çaba sarf ediyordu Ama ihtiyar kızı biraz kımıldatsa da yerden kaldıramadı.</p>

  <p>Gücünün yetmediğini kabul edince kalabalıktan kınama sesleri duyuldu. Başaramamıştı, bu gayet açıktı. Onun başarısızlığı içime bir ferahlık verdi. İtiraf etmek zor geliyor, ama onun yenilgisi içimdeki umudu güçlendirmişti. “İyi adam,” diye geçiriyordum içimden, “Güçlüsün, ama ben senden daha güçlüyüm. Bu kesinlikle kişisel bir şey değil. Sadece kader -ya da tanrılar- böyle istedi. Itelo’ya olduğu gibi. Bu tam bana göre bir iş. Kabul et. Boyun eğ! Çünkü Henderson geliyor! O Mummah’ı elimle öyle bir tuttum mu, Allah’ın izniyle...”</p>

  <p>Dahfu’ya, “Başarısız olmasına üzüldüm. Yenilgiyi kabul etmek zor olmalı,” dedim.</p>

  <p>“Yo, başaramayacağını biliyorduk,” dedi Kral Dahfu. “Ben emindim.”</p>

  <p>En ciddi, en derin, en içten tavrımı takınarak “Majeseleri,” derken heyecandan patlamak üzereydim. Terliyordum, hastaydım, kanım düzensiz, hem durgun hem coşkulu bir ritimle damarlarımda dolaşıyordu. Yüzümü, özellikle burnumu karıncalandırıyor, oradan patlayacakmış gibi bir his veriyordu. Öyle işkence çekiyordum ki başım içinde gaz musluğu varmış gibi yanıyordu. “Bayım, şey, efendim...” dedim, “yani... ben de denesem! Denemem lazım.”</p>

  <p>Kral cevap verse de o anda duyamazdım, çünkü bu sıcak ve kuru havada, solumda, kalabalığın Turombo’ya öfkeli bağrışlarına kulaklarını tıkamış bir yüz gördüm. Yalnızca bana odaklanmış, dünyayla ilişkisini kesmiş bir yüz. Bu sorgucunun, Dahfu’nun Bunam diye çağırdığı, dün gece başıma bela olan adamın yüzüydü. O surat! Kırışıkları arasında bütün insan deneyimini barındıran bir yüz. Damarlarımın genişlediğini hissedebiliyordum. Ulu Tanrım! Adam benimle merhametsizce konuşuyordu. Yüzündeki kırışıklarla, kaşlarıyla, büyüyen damarlarıyla bana bir mesaj iletiyordu. Ne dediğini biliyordum. Duyuyordum. Ruhumun gizli köşelerinin sürekli dinlediği dünyanın sessiz sohbeti, şimdi olanca canlılığıyla duyuluyordu. İçimde - içimde duyuyordum. Ah, neler duyuyordum! Duyduğum ilk sert söz <i>Salak</i>tı! Bu beni sarstı. Ama orada bir şey vardı. O şey gerçekti. Onu dinlemek zorunda olduğumu hissettim. <i>Dinle! Aç kulağını öküz! Sen körsün. Ayak sesleri bir kazaydı ama kader kaza olamaz. Yumuşama, hayır kardeşim, elindeki gücü çoğalt. Elindeki tek bilet bu - gücünü çoğaltacaksın. Eğer başaramayacak olursan, seni pislik, armağanını mundar ettiğin doğadan bihaber, kendi kanında boğulursan, seni göndermekle hata yaptığını anlayan dünya, fazla gecikmeden geri de alır. Her özel durum eşyanın kalbinden, o ihtiyar kalpten gelen güdülerden yalnızca biridir. Amaç sonunda açıklanacak ama muhtemelen sana değil.</i> Ses hafifleyerek kaybolmadı. Aniden durdu. Söyleyeceğini söylemiş ve bitirmişti.</p>

  <p>Ama cesedi neden kulübeme bıraktıklarını anlamaya başlıyordum. İşin içinde Bunam vardı. Beni denemek istemişti. Heykeli taşıyacak kadar güçlü olup olmadığımı bilmek istiyordu. Denemeden başarıyla geçmiştim. Kahretsin! Bütün gücümü ortaya koymuştum. Cesedi sırtıma aldığımda, ağırlığını uyuşup hantallaşan kendi bedenimin ağırlığı gibi hissetmiştim, ama bu yanılgıya direnmiş ve kazanmıştım; cesedi kaldırmıştım. Sorgucunun, iri damarlı, ketum, sessiz ve zalim yüzü sonucu açıklıyordu. Denemeyi geçmiştim. Hem de en yüksek puanla. Sıfır hatayla. Yüksek sesle, “Bunu denemem lazım,” dedim.</p>

  <p>“Ne oldu?” diye sordu Dahfu.</p>

  <p>“Majesteleri,” dedim, “Bir yabancının işinize müdahale etmesi gibi görmeyin ama o heykeli -Tanrıça Mummah’ı- kaldırabileceğimi sanıyorum. Bütün içtenliğimle size hizmet etmek istiyorum, kullanılmayı bekleyen bir yeteneğim olduğundan eminim. Benzer hisler taşıdığım Arnewi'lere de yardım etmek istedim, ama işler iyi gitmedi. Kral, hiçbir çıkar gütmeden, saf ve temiz hislerle bir şey yapmak - yüksek bir şeye olan inancımı ifade etmek istemiştim. Maalesef sevdiklerime felaket getirdim Bunu bilmek hakkınız. Bir fırsat daha istemek de benim hakkım olmalı.”</p>

  <p>Kendimi kontrol edemiyordum, bu yüzden sözlerimin ne kadar anlaşıldığından emin değildim, ama genel hatlarıyla meramımı anlatmış olmalıyım. Kralın yüzünde merakla sempati karışımı bir ifade gördüm.</p>

  <p>“Kendinizi çok yormuyor musunuz, Bay Henderson?”</p>

  <p>“Ah, evet Kral, çok sabırsızım. İşin doğrusu şu ki, olduğum yerde, olduğum gibi yaşamaya devam edemezdim. Bir şey yapmam gerekiyordu. Afrika’ya gelmeseydim tek seçeneğim yatağımda yatmaktı. İdeal şartlarda...”</p>

  <p>"Evet, ideal, büyüleyici bir kelime. Nasıl bir ideal?”</p>

  <p>“Şey, Kral, nasıl söyleyeceğimi bilmiyorum. Bir yapboz gibi. İçimde bir hizmet güdüsü var ve beni sürekli kovalıyor. Doktor Wilfred Grenfell’e her zaman hayranlık duydum. O adam için deliriyordum. Onun için para toplamak isterdim, hem de tek başıma. Ama bu sadece bir ayrıntı.”</p>

  <p>“Bunu sezmiştim,” dedi. “Daha doğrusu, sizde böyle bir eğilim olduğu içime doğmuştu.”</p>

  <p>“Bunu daha sonra konuşmak benim için büyük zevk olacak. Şimdi sadece durumumu öğrenmek istiyorum. Gücümü Mummah’ın üstünde deneyebilir miyim? Ne olduğunu bilmiyorum, ama içimde bir şey onu kaldırabileceğimi söylüyor.”&nbsp;</p>

  <p>“Söylemek zorundayım, Bay Henderson,” dedi. “Bu deneme bazı sonuçlara yol açabilir.”</p>

  <p>Bu sözleri dikkate almalı ve ne demek istediğini sormalıydım. Ama ona güveniyordum, ayrıca yapacağım şeyin kötü bir sonuca yol açacağını sanmıyordum. Ama içimdeki o iştah, o çalkantılı körfez -beni anlıyor musunuz?- o hırs beni ele geçirmişti, kimse beni durduramazdı. Ayrıca kral gülümsüyordu, bu da deminki ikazında çok da ciddi olmadığını gösteriyordu. “Yapabileceğinizden gerçekten emin misiniz?” dedi.</p>

  <p>Kralın incelikleriyle uğraşacak halim yoktu. Vicdanını rahatlatırken bir yandan da beni kışkırtıyordu. Kimse bundan iyisini yapamaz, öyle değil mi? Ama aklım başımdan gitmişti, kararlılığım yıllara dayanan, sonuçlandırılmamış işlerle ilgiliydi - <i>İstiyorum, istiyorum</i>'la, Lily’le, grun-tu-molani’yle, kızımın Danbury’den getirdiği kara derili bebekle, öldürmeye kalktığım kediyle, Bayan Lenox’un feci sonuyla, kemanla, sarnıçtaki kurbağalarla, hepsiyle.</p>

  <p>Ne var ki, kral henüz izin vermemişti.</p>

  <p>Bunam, Horko ile birlikte oturduğu locadan talktı ve leopar derisinden peleriniyle, dar kalçasıyla sert adımlarla yürüyerek yanımıza geldi. Büyük, tıraşlı, zarif kafaları ve gülen dişleriyle iki karısı onu takip ediyorlardı. Ondan daha iriydiler ve gezintiye çıkmış gibi, ağır ağır yürüyorlardı.</p>

  <p>Sorgucu, ya da Bunam, kralın önünde durdu ve eğildi. Kadınlar da eğildiler. Kralın karıları ve odalıklarıyla, ya da resmî sıfatları her neyse, aralarında küçük işaretleşmeler oldu, bu arada sorgucu Dahfu’yla konuşuyordu. Bir yarışın başlama atışını yapacakmış gibi, işaret parmağını kulağının hizasına götürdü, belden üstü sık sık eğilip kalkıyordu. Kralın kafasından geçenleri biliyormuş gibi, hızlı ve akıcı bir tonda bir şeyler anlattı; sözlerini bitirirken kafasını tekrar eğdi ve hiç konuşmadan, daha önce yaptığı gibi, gözlerini üstüme dikti. Alnındaki damarlar kabarmıştı.</p>

  <p>Dahfu süslü hamağında bana doğru döndü. Parmaklarında hâlâ kafatasına bağlı kurdeleler vardı.</p>

  <p>“Bunam, sizin beklenen kişi olduğunuz görüşünde. Ayrıca tam zamanında gelmeniz...”</p>

  <p>“Majesteleri, o konuda... kim bilebilir? İyi işaretler gördüğünüze inanıyorsanız, ben de inanırım. Dinleyin, majesteleri, belki size kavgacı, zorba biri gibi görünüyorum, çoğu fiziksel ilginç yeteneklerim de vardır, ama aynı zamanda çok duyguluyum. Daha önce kıskançlıktan, imrenmekten söz ettiniz ve duygularımı biraz incittiniz. Bir zamanlar ‘Hapishanede Yazılmıştır’<span style="text-indent: 0.8em;">&nbsp;</span><a href="#b13dn1" id="b13dn1b"><sup>(*)</sup></a><span style="text-indent: 0.8em;">&nbsp;adlı bir şiir okumuştum, hepsini anımsamıyorum ama ‘<i>Ormandaki sineğin neşesine bile imrenirim</i>,’ diye başlıyordu, sonu galiba şöyleydi, imrendiğim sinek yeşil yaprağın üstündeki, Batan güneşe konuyor, hedefine ulaşmanı dilerim diyor.’ Evet Majesteleri, nasıl bir hedeften söz ettiğimi siz de benim kadar biliyorsunuz. Majesteleri, ben çürümenin yasalarına göre yaşamak istemiyorum. Söyler misiniz, dünya bu sefaleti daha ne kadar kaldıracak? Istırap karşısında neden ümitsiziz? Ben bir şeyler yapabileceğimize inanıyorum, sizin de belirttiğiniz gibi, dünyaya bunun için açıldım. Bunun arkasında pek çok saik var. Karım Lily, sonra çocuklar... Sizde de onlardan epeyce olmalı, neler hissettiğimi anlayabilirsiniz.”</span></p>

  <p>Yüzünde sempati gördüm, kendi suratımı Woolworth bandanamla kuruladım. Burnumun içinde de bir kaşıntı vardı, ama bu durumda hiçbir şey yapamazdım.</p>

  <p>"Sizi incittiysem çok üzülürüm,” dedi.</p>

  <p>"Önemli değil, insanları az çok tanırım ve siz iyi bir insansınız. Sizin sözleriniz beni incitmez. Sizden bana zarar gelmez Ayrıca, doğruya doğru. Size bir sır vereyim, <i>ben</i> de sineklere imrendim. Hapishaneden kurtulmak için bir neden daha. Doğru mu? Tımarhanede yaşamaya yetecek kadar sağlam sinirlerim olsaydı, kendimi sonsuzluğun efendisi olarak görsey<span style="text-indent: 0.8em;">dim her şey yolunda olurdu. Ama öyle değilim. Kral, ben bir Olacağımcıyım. Sizin durumunuz farklı. Siz Varımcısınız. Benim Olacağımcılığa bir an önce son vermem gerek. Tanrım, ben ne zaman Olacağım? Çok uzun zaman bekledim. Sanırım daha sabırlı olmam gerek, ama Tanrı aşkına, haşmetmeap, beni anlamalısınız. Sizden rica ediyorum. Oraya çıkmama izin verin. Nedenini söyleyemem, ama bu görevin bana verildiğini hissediyorum ve bu tek şansım.” Sonra elinde kemik değneği, leopar derisinden pelerini ve kolluklarıyla dikilmekte olan sorgucuya “Afedersiniz bayım,” dedim. Parmaklarımı ona doğru uzattım, “Sizinle birazdan ilgileneceğim.” Vücudumdaki ve kafamdaki ateşle kendimden geçmiş konuşuyordum, “Kral, kendim hakkında elimden geldiğince açık konuşacağım. Bu dünyaya gelen her insan hayatını belirli bir derinliğe taşımakla yükümlüdür - yoksa heyhat! Evet, kral, ben kendi derinliğimi görmeye başlıyorum. Bunu benden esirgemezsiniz, öyle değil mi?”</span></p>

  <p>“Hayır Bay Henderson,” dedi. “Bütün samimiyetimle hayır.”&nbsp;</p>

  <p>“Bu da öyle anlardan biri,” dedim.</p>

  <p>Söylediklerimi yumuşak bir tavırla, hatta takdir eder gibi dinledikten sonra, “Sonucu ne olursa olsun, izin veriyorum,” dedi. “Benim açımdan engel yok.”</p>

  <p>“Teşekkür ederim Majesteleri. Teşekkür ederim.”</p>

  <p>“Herkes sizi bekliyor.”</p>

  <p>Derhal ayağa kalktım, fanilamı çıkarıp göğsümü dikleştirdim, ellerimle göğsümü ve yüzümü sıvazladım, tepemde kaynayan güneş, altımda gövdemle sakil bir tezat oluşturan kısa pantolonum, kendimi dev gibi hissederek arenaya çıktım. Tanrıçanın önüne gelince tek dizimin üstüne çöktüm. Nemli ellerimi toprakla kurulayıp güneşten solan pantolonuma sildim. Wariri’lerin çığlıklarını, davulların sesini bile uzaktan duyar gibiydim. Çevremdeki bütün gürültüler, muazzam bir çemberin küçük, çok küçük bir parçasını oluşturan, sonsuz küçüklükte bir ölçeğe indirgenmişti. Hayvanlarını kesen, ölülerini ayaklarından asan bu Afrikalıların barbarlığının ve çığlıklarının kalbimdeki duygularla bir ilgisi yoktu. Bu başka, bambaşka, kendiliğinden bir şeydi. Kalbim bir tek şeyi hedefliyordu. Dev Mummah’ı kollarımla kavramalı ve havaya kaldırmalıydım.</p>

  <p>Yanına yaklaştıkça ne kadar devasa ve biçimsiz olduğunu daha iyi gördüm. Üstündeki boyalar ve yaldızlar göz kamaştırıyordu. Sinekler üstünde dolaşıyordu. Dudağına oturan bu hava sfenkslerinden biri, kendini yıkamakla meşguldü. Tehdit altındaki bir sinek ne hızlı havalanır! Aniden karar verir, yerçekimini ve atalet yasalarını hiçe sayar, ne aşırı hızlı ne yavaş, tam gereken hızla uçar. Elimi uzatınca sinekler tiz bir sesle kaçıştılar. Tereddüt etmeden Mummah’ı kollarımla kavradım. Pes etmeye hiç niyetim yoktu. Karnımı yapıştırdım ve dizlerimi biraz kırdım. İhtiyar bir kadın gibi kokuyordu. Benim için o, bir put değil, yaşayan bir varlıktı. Meydan okunan ve okuyan olarak karşılaşmıştık, ama birbirimizi iyi tanıyorduk. Bir rüyada, ya da bütün arzularınıza kavuşup yerden hafifçe yükseldiğiniz, sıcak, aylak, bereketli günlerde hissedilen bir keyif duygusuyla, yanağımı ahşap göğsüne dayadım. Dizlerimi iyice büktüm ve ona, “Kalkacaksın sevgilim. Kendini daha da ağırlaştırmanın yararı yok; ağırlığının iki katı da olsan seni kaldırırım," dedim. Ağaç baskıma karşı koyamadı ve sabit gülüşlü, cömert Mummah bana teslim oldu. Yerden kaldırdım, altı metre kadar ötede, öteki tanrıların arasındaki yerine taşıdım. Wariri’Ier seyir yerindeki beyaz taşların üstünde sıçrayıp tepiniyor, şarkılar söylüyor, çığlıklar atıyor, kendilerine ve birbirlerine sarılıp bana tezahürat yapıyorlardı.</p>

  <p>Kıpırdamadan durdum. Yeni yerinde duran Mummah’ın yanında mutluluktan uçuyordum. O kadar sevinçliydim ki, hafif bir sıcaklık, hafif ve kutsal bir ışık bütün bedenime yayıldı. Sabahtan beri hissettiğim bütün hastalık belirtileri tam tersine dönüştü. Bütün rahatsız edici duyguların yerini bir sıcaklık ve huzur hissi aldı. Buna benzer bir şey daha önce de başıma gelmişti. Kötü bir baş ağrısını bir diş eti ağrısına dönüştürmüştüm ki bu, yaklaşan güzelliğin habercisidir. Diş etlerimdeki his aşağı doğru akar ve göğsümde bir zevk zonklamasıyla tekrar kendini gösterir. Bir mide ağrım da eriyip karnıma akmış, hoş bir sıcaklığa dönüşüp hayalarıma kadar inmişti. Ben böyleyim işte. Ateşim de bir zafer şenliğine dönüşmüştü. Ruhum uyanmış, yeni hayatına hoş geldin diyordu. Hepsinin canı cehenneme! Yenilenen hayat! Hâlâ hayattaydım, güçlüydüm, grun-tu-molani benimleydi.</p>

  <p>Parıldayarak ve kendime gülerek, evet bayım, kendimden duyduğum memnuniyetle ışıldayarak, Dahfu’nun hamağının yanındaki yerime döndüm ve yüzümü mendille sildim, her yerim ter içindeydi.</p>

  <p>Kral Afrika İngilizcesi sesiyle konuşarak “Bay Henderson," dedi, “kesinlikle olağanüstü bir gücünüz var. Sizi takdir etmeye kelimeler yetmez."</p>

  <p>“Bana bu harika fırsatı verdiğiniz için teşekkür ederim," dedim. “Mesele yalnızca Mummah’ı kaldırmam değil, kendi derinliğime inmemdi. O gerçek derinliğe. Her zaman ait olduğum derinliğe."</p>

  <p>Ona minnettardım. Onunla orada dost oldum. Hatta o anda, onu seviyordum.</p>

  <p>&nbsp;</p>

  <p class="dipnot"><sup><a href="#b13dn1b" id="b13dn1">(*)</a>&nbsp;</sup>İngiliz şair John Claire'in (1793-1864) "<i>Written in Prison</i>" adlı şiiri. (ç.n.)<br /></p>
</body>
</html>
