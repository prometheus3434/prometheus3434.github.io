<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XV</h1>

  <p>İşte yağmur kral oluşumun hikâyesi bu. Üstüme vazife olmayan şeylere karışmamın cezasını çekiyordum. Ama bu dayanılmaz bir şeydi; karşı koymanın hiçbir yarar sağlamayacağı dürtülerden biriydi. Başıma nasıl bir bela almıştım? Ne gibi sonuçlara yol açacaktı? Sarayın zemin katında, kirli, çıplak ve yaralı bir halde, küçük bir odada yatıyordum. Sağanak devam ediyor, çatıdan yere oluk gibi yağmur suları akıyordu, dışarıda kasvetli bir hava vardı. Titreyerek kendimi postlara sardım, bilmediğim hayvanların postlarını çeneme kadar çekerek faltaşı gibi açılmış gözlerle etrafa bakıyor, Romilayu'ya “Ah Romilayu, sakın bana kızma. Başıma nasıl bir bela açtığımı nereden bilecektim,” diye sızlanıyordum. Üst dudağım uzamış, burnum kaymıştı; kırbaç darbelerinin acısı yakıcıydı, gözlerimin karardığını ve büyüdüğünü hissettim. “Ah, işler kötüye gidiyor, bahsi kaybettim, adamın merhametine kaldım.”</p>

  <p>Ama Romilayu daha önce de olduğu gibi yanıma geldi. Beni yüreklendirmeye çalıştı, işlerin kötüye gitmediğini, kendimi tuzağa düşmüş gibi hissetmem için vaktin erken olduğunu söyledi. Mantıklı konuşuyordu. Sonra, “Sen uyumak sahip,” dedi. “Yarın düşünmek.”</p>

  <p>“Romilayu,” dedim, “sendeki iyi vasıfların gittikçe daha çok farkına varıyorum. Haklısın, en iyisi beklemek. Bana bir paye verdiler ama ne olduğu hakkında en küçük fikrim yok.”</p>

  <p>O da yatmaya hazırlandı, ayaklarını altına alarak yere çöktü, ellerini kenetlerken damarları şişiyor, dua ederken göğsünden iniltiler geliyordu. Bu halinin beni rahatlattığını kabul etmeliyim.</p>

  <p>“Dua et, dua et,” dedim ona. “Ne istersen onun için dua et. İçinde bulunduğumuz durum için dua et.”</p>

  <p>İşini bitirince battaniyesine sarıldı, dizlerini toplayıp her zamanki gibi elini yanağının altına koydu. Gözlerini kapamadan önce “Sen bunu niçin yapmak, sahip?” dedi.</p>

  <p>“Romilayu,” dedim, “bunu açıklayabilseydim, bugün olduğum yerde olmazdım. Sağıma soluma bakmadan o kurbağaları niçin havaya uçurdum? Duygularımın neden bu denli yoğun olduğunu ben de bilmiyorum. Her şey o kadar kendine özgü ki, bütün bunların da ancak kendine özgü bir açıklaması olabilir Nedenlerini öğrenmemin bir yararı olmaz, aydınlanmak için beklemekten başka çarem yok.” Her şeyin ne kadar karanlık olduğunu, aydınlanmadan ne kadar uzak olduğumu düşününce iç geçirdim ve tekrar inledim.</p>

  <p>Doğru dürüst bir cevap vermeyişimi dert etmeyen Romilayu uykuya daldı, ben de, fırtına sesleri ve sarayın altından gelen aslan kükremeleri arasında kendimden geçtim. Zihnim ve bedenim uykudan çok baygınlığı andıran bir dinlenmeye geçti Suratımda on günlük sakal vardı. Çeşitli rüyalar ve hayaller gördüm, ama bunları anlatmasam da olur; söyleyebileceğim tek şey, doğanın bana iyi davrandığıydı, vücudumdaki ağrılarla, ayaklarımda ve yüzümdeki kesiklerle, on iki saat kadar kesintisiz bir uyku çektim.</p>

  <p>Uyandığımda gökyüzü berrak ve sıcaktı, Romilayu çoktan kalkmıştı. Küçük odada iki amazon kadın vardı. Yıkandım, tıraş oldum, köşeye bu amaçla konulduğunu tahmin ettiğim bir leğende ihtiyacımı giderdim. Dışarı çıkmalarını emrettiğim kadınlar ellerinde giysilerle döndüler; Romilayu bunların Sungo’nun ya da yağmur kralın giysileri olduğunu söyledi Reddetmenin hoş kaçmayacağını belirterek giymem için ısrar etti. Çünkü ben artık Sungo’ydum. Giysileri inceledim. Yeşil ipekli kumaştan yapılmışlardı ve özellikle pantolon Kral Dahfu’nun giysisiyle aynı modelde kesilmişti.</p>

  <p>“Sungo’nun giysileri,” dedi Romilayu. “Sen şimdi Sungo.”</p>

  <p>“Kahrolası pantolon içimi gösteriyor,” dedim. “Ama giysem iyi olacak galiba.” Üstümde daha önce sözünü ettiğim kirli külot vardı, yeşil pantolonu onun üstüne giydim. Dinlenmiş olmama rağmen çok iyi durumda değildim. Hâlâ ateşim vardı. Beyazların Afrika’da hasta olması sık görülen bir şey galiba. Sir Richard Burton'ın çelik gibi kasları vardı, o da ateşli bir hastalığa yakalandı. Speke daha da kötü hasta oldu. Mungo Park da hastalandı ve keşiflerine hasta hasta devam etti. Dr. Livingstone her Allahın günü hastaydı. Kahretsin! Ben kimdim ki hastalıklara karşı bağışıklığım olsun? Amazonlardan biri, çenesinde çirkin kıllar olan Tamba arkama geçti, şapkamı kaldırdı ve ilkel bir tarakla saçlarımı taradı. Bu kadınların görevi bana hizmet etmekti.</p>

  <p>Tamba, “Joksi? Joksi?” dedi.</p>

  <p>“Ne istiyor? Bu joksi de nedir? Kahvaltı mı? Ama hiç iştahım yok. Biraz duygulandım, hiçbir şey yiyecek halde değilim.” Sindirim sistemimi çalıştırmak için, biraz da ateşimi düşürmesi umuduyla mataralardan birinden biraz viski içtim.</p>

  <p>“Onlar size joksi göstermek,” dedi Romilayu.</p>

  <p>Tamba yere yüzüstü uzandı, öteki kadın, adı Bebu olan, üstüne çıktı ve ayaklarıyla masaja başlayıp omurgasını yerine oturttu. O çirkin ayaklarıyla sırtını iyice ezdikten sonra -Tamba’nın yüzündeki ifadeden çok keyif aldığı anlaşılıyordu- yer değiştirdiler. Sonra bana bu masajdan ne kadar yararlandıklarını, nasıl canlandıklarını göstermeye çalıştılar. Yumruklarını göğüslerine vurdular.</p>

  <p>“İyi niyetleri için teşekkür ettiğimi söyle onlara,” dedim. “Harika bir tedavi olabilir, ama bugün canım istemiyor.”</p>

  <p>Bunun üzerine Tamba ve Bebu yere uzandılar ve sırayla ayaklarıma kapandılar, ltelo’nun üstünlüğümü onaylarken yaptığı gibi ayağımı alıp başlarına koydular. Bir yandan da, tozlarımı dudaklarına daha iyi yapıştırmak için ağızlarını ıslatıyorlardı. Onlar işlerini bitirince General Tatu yanıma geldi ve kafasındaki garnizon beresiyle aynı formaliteyi tekrarladı. Sonra iki kadın tahta bir tepside ananas getirdiler, bir dilim kesip çiğnemek için kendimi zorladım.</p>

  <p>Tatu’yla yukarı çıktık; dünkünün aksine, bugün arkamdan geliyordu. Sırıtan suratlarla, haykırışlarla, tezahüratla, alkışlarla, şarkılarla karşılandım; özellikle yaşlılar benimle konuşmak için yarışıyorlardı. Yeşil kostümüme henüz alışmamıştım; her yeri çok boldu, özellikle etekleri. Üst kattan manzaraya baktım ve dağları gördüm. Hava pırıl pırıldı, bir Brahman ineğinin derisi gibi kahverengi ve yumuşak dağlar kucak kucağa, bir araya toplanmışlardı. Yeşillikler bile kürk gibi görünüyordu. Agaçların da berrak bir yeşilliği vardı, altlarındaki çiçekler beyaz taşların üstünde taze ve kırmızıydılar. Aşağıdan Bunam’ın kısa dişli karılarının büyük ve zarif başlarını eğerek geçtiklerini gördüm. Esintiyle şişen yeşil Sungo pantolonuma, mantar miğferime ve lastik tabanlı çöl botlarıma gülüyor olmalıydılar.</p>

  <p>Ön odalardan geçip kralın dairesine geldik. Büyük yastıklı divanı boştu, kadınlar yastıkların ve minderlerin üstünde gevezelik ediyor, saçlarını tarıyor, el ve ayak tırnaklarını boyuyorlardı Odada keyifli bir sohbet havası vardı. Çoğu rahatça uzanmış, bizim kollarımızı kavuşturduğumuz gibi ayaklarını kavuşturup adeta kemiksiz bir görünüm almışlardı. Müthiştiler. Onları dikkatle süzdüm. Burnuma botanik bahçelerinin bazı köşelerini ve sıcak karabuğdayı hatırlatan, odun kömürü dumanıyla bal karışımı, tropikal bir koku geldi. Hiçbiri bana bakmıyordu. yokmuşum gibi davranıyorlardı. Bu bana imkânsız bir şey gibi, Titanic’e bakmamak gibi göründü. Ayrıca, şu anda buradaki en şöhretli kişi bendim, Mummah’ı kaldıran beyaz Sungo. Ama sonra, odalarına girmekle saygısızlık yaptığımı, beni görmezden gelmekten başka seçenekleri olmadığını anladım.</p>

  <p>Alçak bir kapıdan geçerek odadan çıktık ve kendimi kralın özel odasında buldum, üstünde kare biçiminde kırmızı bir deri parçası bulunan alçak, geniş bir taburede oturuyordu. Bana da benzer bir tabure getirdiler, sonra Tatu yanımdan ayrıldı ve köşede bir yere oturarak kendini gizledi. Bir kez daha kralla karşı karşıya kalmıştık. Dişlerle bezeli şapkası başında değildi, kafatasları da ortada yoktu. Dar bir pantolon ve işlemeli terlikler giymişti. Hemen yanında, yerde bir kitap yığını ve elinde bir kitap vardı; ben içeri girdiğimde okumakta olduğu sayfanın köşesini parmağıyla bastırdı ve kitabı yığının en üstüne koydu. Böyle bir adam hangi kitapları okurdu? Nasıl bir zihne sahipti? En ufak bir fikrim yoktu.</p>

  <p>“Ah,” dedi, “dinlenmiş ve tıraş olmuşsunuz, çok iyi görünüyorsunuz.”</p>

  <p>“Kutsal bir gösteriye katılmışım gibi bir his içindeyim, Kral. Anladığım kadarıyla bu kılığa girmemi istiyorsunuz, ama sizinle bahse girmeyeceğim. Tek bildiğim, bunları çıkarırsam size müteşekkir kalacağım.”</p>

  <p>“Anlıyorum,” dedi. “Bunu ben de isterdim, ama bu Sungo'nun kıyafeti. Miğfer hariç.”</p>

  <p>“Güneş çarpmasına karşı korunmam lazım. Hem zaten başım açık hiç dolaşmadım. Savaş sırasında İtalya’da başımı miğferime koyup uyudum. Üstelik o metal bir miğferdi.”</p>

  <p>“Ama içerdeyiz, başınızı korumanıza gerek yok,” dedi. Anlamamış gibi yaptım. Beyaz safari şapkamla karşısına oturdum.</p>

  <p>Kralın koyu siyah teninin aramızda bir yabancılık yaratması kaçınılmazdı. Teni bir - bir hazine kadar karaydı. Dudakları teniyle tezat oluşturan bir kırmızılıkta ve iriydi; kafasındaki saçlar ayrı bir hayat süren bir canlı gibi uzamıştı. Tıpkı Horko gibi, gözlerinde kırmızı bir parıltı vardı. Deri taburesinde otururken de, divanda ya da hamakta uzanırken olduğu gibi, görkemli bir rahatlık içindeydi.</p>

  <p>“Kral,” dedim.</p>

  <p>Sesimdeki kararlılıktan ne diyeceğimi anladı ve şöyle dedi. “Bay Henderson, olanları elimden geldiğince açıklamaya çalışacağım. Bunam Mummah’ı kaldıracak güçte olduğunuzdan emindi. Ben de sizi görünce ona hak verdim.”</p>

  <p>“Pekâlâ,” dedim, “evet, güçlüyüm. Ama bu nasıl oldu? Anlaşılan başaracağımdan emindiniz. Bahse girdiniz,”</p>

  <p>“O bahse kumarbazlık ruhuyla girdim, başka bir anlamı yok,” dedi. “Sonucu sizin kadar ben de bilmiyordum.”</p>

  <p>“Hep böyle mi olur?”</p>

  <p>“Aksine. Ender rastlanan bir durum.”</p>

  <p>Dikkatle yüzüne baktım ve kaşlarımı iyice kaldırdım, yaşadıklarımın tatmin edici bir açıklamasını hâlâ alamadığımı belli etmek istiyordum. Bu arada onu anlamaya çalışıyordum. Bana gösteriş yaptığını, caka sattığını gösteren herhangi bir işaret yoktu. Cevaplarını düşünerek veriyordu, ama büyük düşünür havalarına da girmiyordu. Kendisiyle ilgili konuşurken verdiği bilgiler Prens Itelo’nun söylediklerine uyuyordu. On üç yaşında Lamu şehrine gönderilmiş, oradan Malindi’ye gitmişti. “Birkaç kuşaktır bütün krallar, dünyayı tanımaları için hep aynı yaşlarda okula gönderilir,” dedi. “Bir anda kendinizi yabancı bir yerde bulursunuz, okula gidersiniz, sonra geri dönersiniz. Her kuşaktan bir oğul, Lamu’ya gider. Amcalardan biri ona refakat eder ve öğrenim süresince yanında kalır.”</p>

  <p>“Horko Amca gibi mi?”</p>

  <p>“Evet, Horko. Benim bağlantım oydu. Lamu’da dokuz yıl beni bekledi. Itelo’yla yola devam ettim. Güneydeki hayat ilgimi çekmiyordu. Okuldaki gençler dejenereydi. Gözlerine sürme çekerlerdi. Serserilik yaparlardı. Ben daha fazlasını istiyordum.”&nbsp;</p>

  <p>“Çok ciddi bir insansınız,” dedim. “Bu çok açık. İlk karşılaşmamızda bunu anlamıştım.”</p>

  <p>Malindi’den Zanzibar’a geçtik. Hindistan’a, Java’ya gittik. Sonra Kızıldeniz’den Süveyş Kanalı’na. Suriye’de beş yıl papaz okulunda okudum. Bana cömert davrandılar. Yüksek lisansa başladım, devam edecektim, ama babam vefat etti.”</p>

  <p>Bu olağanüstü bir öykü,” dedim. “Ben sadece dün olanlarla bugünü bir araya getirmeye çalışıyorum. Kafatasları, o adam, yanı Bunam, amazonlar ve ötekiler.”</p>

  <p>“Tuhaf bir topluluk. Bunu kabul ediyorum. Ama dünyayı tutarlı bir hale getirmek benim işim değil Henderson - Henderson-Sungo.”</p>

  <p>“Belki hiç dönmemeyi de kafanızdan geçirmişsinizdir?” dedim.</p>

  <p>Birbirimize yakın oturuyorduk ve daha önce belirttiğim gibi siyah teni aramızda tuhaf bir yabancılık yaratıyordu. Tanrı vergisi yeteneklere sahip bütün insanlarda olduğu gibi, ikinci bir gölgesi vardı sanki - yemin edebilirim. Dumanlı bir şey, bir enerjiydi bu. Bazen Lily’de de hissetmiştim bunu, özellikle de Danbury’de o fırtınalı günde beni yanlışlıkla su basmış taş ocağına yönlendirdiğinde ve yatağından annesine telefon ettiğinde. O gün çok belirgindi. Parlak ama örtük bir şeydir; dumanlı, mavimsi, titrek, gümüş rengi su gibi parlaktır. Willatale’in karnını öptüğümde ondan yayılan şey karşısında hissettiklerime çok benziyordu. Ama Kral Dahfu’da bu şey, hiç kimsede görmediğim kadar güçlüydü.</p>

  <p>Soruma yanıt olarak, “Babamın daha fazla yaşamasını istemek için birden fazla nedenim vardı,” dedi.</p>

  <p>Anladığım kadarıyla ihtiyar boğularak öldürülmüştü. Babasını hatırlattığım için pişmanmış gibi görünüyor olmalıyım ki, beni rahatlatmak için güldü ve “Merak etmeyin Bay Henderson,” dedi. “Aslında size Sungo demeliyim, çünkü artık Sungo’sunuz. Merak etmeyin. Bu kaçınılmaz bir son. Eski bir acıyı canlandırmadınız. Zamanı geldi, öldü ve ben kral oldum. Aslanı ben yakaladım.”</p>

  <p>“Hangi aslandan söz ediyorsunuz?”</p>

  <p>“Dün size anlatmıştım. Sanırım unuttunuz - kralın cesedi, içinde büyüyen kurtçuk, kralın ruhu, aslan yavrusu?” Hatırlıyordum. Elbette, bunları anlatmıştı. “Evet,” diye devam etti, “Bunam bu yavruyu serbest bırakır, veliaht prens bir ya da iki yıl içinde, aslan büyüdükten sonra onu yakalamak zorundadır.”</p>

  <p>“Nasıl? Avlayarak mı?”</p>

  <p>Gülümsedi. “Avlamak mı? Başka türlü bir görevdir bu. Canlı yakalamam ve ona bakmam gerekir.”</p>

  <p>“Aşağıda sesini duyduğum hayvan o mu? Orada aslan sesi duyduğuma yemin edebilirim. Tanrım, demek oymuş.”</p>

  <p>“Hayır, hayır, hayır,” dedi o yumuşak tavrıyla. “O değil, Bay Henderson-Sungo. Başka bir hayvanın sesini duydunuz. Henüz Gmilo’yu yakalayamadım. Bu yüzden henüz krallığım resmen onaylanmadı. Beni tam ortada bir yerde buldunuz. Sizin deyişinizle söylemek gerekirse, henüz Olacağım aşamasındayım."</p>

  <p>Dün beni altüst eden olaylara rağmen kralı görür görmez neden yatıştığımı anlamaya başlıyordum. Onun yanında olmak beni rahatlatıyordu. Otururken kalın bacaklarını uzatmış, sırtını bükmüş, kollarını göğsüne kavuşturmuştu, yüzünde düşünceli ama sevimli bir ifade vardı. Kalın dudaklarından arada sırada bir hırıltı çıkarıyordu. Bana yaz geceleri New York’taki elektrik santrallerinden birinin yanından geçerken duyduğum sesleri hatırlattı; kapılar ardına kadar açıktır; pirinç ve çelik aksam gürül gürül çalışmakta, küçük bir ampul her yeri aydınlatmaktadır; işçi tulumu ve terlik giymiş yaşlı bir adam, ardında muazzam bir elektrik enerjisiyle, piposunu içmektedir. Belki de dünyada büyüye en yatkın insanlardan biriyim. Görünüşümün aksine bir medyum duyarlığına sahibim. Bir kez daha kendime, “Henderson,” dedim, “bildiğin luth suspendu durumu, sitot qu’on le touche il resonne.&nbsp;<a href="#b15dn1" id="b15dn1b"><sup>(*)</sup></a>&nbsp;Vahşetin ne olduğunu bilmiyorsan dün epey örneğini gördün, babasının kafatasını havalara atıyordu. Şimdi de aslanlar. Aslanlar! Adam neredeyse tıbbı bitiriyormuş. Bütün bunlar çılgınlıktan başka bir şey değil.“ Kafamdan geçenler bunlardı ama içimi altüst eden, arzulayan, arzulayan ve bana sürekli hayal kırıklığı yaşatan, kıvranan, talep eden, sürekli tekrarlanan ve sürek avındaki davul sesleri gibi kendimi ortaya atmama neden olan içimdeki o sesi, <i>istiyorum</i>’u da dikkate almam gerekiyordu. Hayatla anlaşmaya varmam mümkün değildi, yapabileceğim tek şey bana sunulan koşulları kabul etmekti. Ama Charlie’yi ve eşini terk edip tek başıma yola çıktığımdan beri olanların -Arnewi’lerin, kurbağaların, Mtalba’nın, cesedin, üstümde yapraklarla koşuşmamın ve o dev kadınların- tek sebebinin ateşimin çıkması olduğunu düşünmek de hoşuma gidiyordu. Şimdi de beni teskin eden bu güçlü, siyahi şahsiyet - peki ama ona güvenebilir miydim? Nasıl güvenecektim? Ya ben, yağmur kralın yeşil ipek&nbsp;<span style="text-indent: 0.8em;">pantolonuyla ortalıkta dolaşan ben? Kırgındım, pür dikkat kesilmiştim, kulaklarımı dikmiş, kuşkucu gözlerle bakıyordum. Kahretsin! Gerçekliği bir yere oturtamayınca insan nasıl da zayıf düşüyor! Nasıl da kırılganlaşıyor. İşte, altındaki beyaz taşların arasında çiçekler biten, çiğ kırmızı duvarlı bu sarayda oturuyordum. Kapıda amazonlar bekliyordu, bir de sert bakışları, iri burun delikleriyle Tatu. Başındaki kışla şapkasıyla yere oturmuş hayal kuruyordu.</span></p>

  <p>Yine de, orada oturmuş konuşurken, olağanüstü çapta insanlar olduğumuzu düşündüm. Güvenmek başka bir konuydu.</p>

  <p>Bu sırada, dünyanın başka hiçbir yerinde tekrarlanmayacağına emin olduğum bir konuşma başladı. Yeşil pantolonumun paçalarını çekiştirdim. Başım ateşten sallanıyordu, kendime hâkim olmaya çalışarak tok bir sesle “Majesteleri,” dedim. “Bahisten kaçtığımı sanmayın. Ben ilkelerine sadık bir insanım. Ama bütün bunların, yağmur kral giysilerinin ne anlama geldiğini hâlâ bilmiyorum.”</p>

  <p>“Sadece giysiler değil,” dedi Dahfu. “Siz artık Sungo’sunuz. Bu bir hakikat, Bay Henderson. Mummah’ı kaldıracak kadar güçlü olmasaydınız sizi Sungo yapmazdım.”</p>

  <p>“Pekâlâ - ama ötekiler, tanrılar ne olacak? Kendimi çok kötü hissettim, Majesteleri, bunu söylemekten çekinmiyorum. Çok dürüst bir hayat sürdüğümü söyleyemem. Eminim izleri yüzümden okunuyordur” Kral başıyla onaylar gibi yaptı. “Çok berbat şeyler yaptım, gerek sivil hayatta, gerekse bir asker olarak. Her şeyi olduğu gibi anlatacağım. Tuvalet kâğıdına bile yazmaya değmeyecek bir hayat hikâyem var. Ama Mummah’a, Hummat’a ve ötekilere saldırdıklarını görünce, yere yığıldım. Birden gözüm karardı, bunu gördünüz mü, bilmiyorum.”</p>

  <p>“Sizi gördüm, izlediğiniz yol beni ilgilendirmiyor, Henderson.” Kral yumuşak bir sesle konuşuyordu. “Benim başka düşüncelerim var. Göreceksiniz. Ama bunlar aramızda kalacak.” “Bana bir iyilik yapar mısınız, Majesteleri? En büyük iyiliği?” “Elbette. Sizi temin ederim.”</p>

  <p>“Pekâlâ, o halde: hakikati söylediğime inanacak mısınız? Bu benim tek umudum. Bu olmazsa hiçbir şeyin değeri kalmaz.”</p>

  <p>Gülümsemeye başladı. “Nasıl reddedebilirim? Çok sevindim, Henderson-Sungo, ama ben de sizden aynı şeyi isteyeceğim, karşılıklı olmazsa talebinizin bir değeri kalmaz. Ama hakikatin alacağı biçimler hakkında bir fikriniz var mı? Hakikatin bambaşka, tahmin etmediğiniz bir biçimde karşınıza çıkmasına hazır mısınız?”</p>

  <p>“Hazırım Majesteleri. Bu bir sözleşmedir. Ah, bana ne büyük bir iyilik yaptığınızı bilemezsiniz. Arnewi’lerden ayrılırken (orada çuvalladığımı söylemem gerek - ama belki de biliyorsunuz) son şansımı yitirdiğimi düşünüyordum. Tam grun-tu-molani’yi anlamak üzereydim ki bu felaket meydana geldi, tümüyle benim hatam, orayı gözden düşmüş ve aşağılanmış bir halde terk ettim. Tanrım, rezil olmuştum. Bakın haşmetmeap, hep ruhun uykusunu ve ne zaman uyanacağını düşünüyorum. Dün, yağmur kral olduğumda - ah, ne tecrübeydi! Bunu Lily’e (karıma) nasıl anlatacağım?”</p>

  <p>“Sizi anlıyorum, Bay Henderson-Sungo. Bir süre yanımda kalmanızı istedim, önemli konularda görüş alışverişi yapmayı umuyorum. Kendimi halkıma ifade etmekte zorlanıyorum. Burada dış dünyayı bilen sadece Horko var, onunla da fazla bir şey paylaşamıyorum. Buradakiler bana karşı bir tavır içindeler...” Bunu adeta sır verir gibi söylemişti, sözlerini bitirince kalın dudaklarını kapadı ve odaya sessizlik hakim oldu. Amazonlar uyur gibi yere yığılmışlardı - Tatu’nun başında şapkası vardı, öteki iki kadın deri yelekleri dışında çıplaktılar. Kara gözleri yarı açıktı ama bizi izliyorlardı. Kalın kapının ardından diğer eşlerin gürültüsü geliyordu.</p>

  <p>"Haklısınız,” dedim. “Sorun yalnızca hakikat değil. Bir sorun daha var, yalnızlık sorunu. İnsan sanki kendi mezarının içinde yaşıyor. Bu mezardan çıktığında, iyiyi kötüden ayırt edemiyor. Sözgelimi, bir süredir hakikatle darbeler arasında ilişki olduğunu düşünüyorum.”</p>

  <p>"Anlamadım, tekrarlar mısınız? Ne düşünüyorsunuz?”</p>

  <p>"Şey, şöyle anlatayım. Geçtiğimiz kış odun keserken gözüme bir kıymık parçası saplandı. İlk düşündüğüm şey, işte hakikat! oldu.”</p>

  <p>“Ah,” dedi kral, sonra, ben büyüyen gözlerle onu izlerken, alçak ve içten bir sesle, daha önce hiç duymadığım şeylerden söz etmeye başladı. “Eşyanın olağan halinde, böyle şeyler ilişkili gibi görünebilir,” dedi. “Ben aslında böyle olduğuna inanmıyorum. Ama insan doğasının yasalarında gücün bir yeri olduğunu hissediyorum. İnsan darbe karşısında sessiz kalan bir yaratık değil. Atı ele alalım - atın intikama ihtiyacı yoktur. Öküzün de. Ama insan intikamla yoğrulmuş bir yaratıktır. Cezalandırılırsa, cezadan kurtulmanın yolunu arayacaktır. Kurtulamazsa, kalbi çürümeye başlar. Öyle değil mi, Bay Henderson-Sungo? Kardeş kardeşe, oğul babaya (korkunç bir şey) baba oğula el kaldırır. Dahası, bu bir süreklilik meselesi; baba oğlunu dövmese birbirlerine benzemeyeceklerdi. Benzerliği devam ettirmek için yaparlar bunu. Ah, Henderson, insanoğlu darbe karşısında tepkisiz kalamaz. Bir süreliğine kalsa bile, gözlerini aşağı indirir ve sessizlik içinde, darbeden kurtulmanın yollarını düşünür. O ilk darbelerin etkisini bugün de herkes hissediyor. İlk darbeyi Kabil’in indirdiği söylenir, bu nasıl oldu? Zamanın başlangıcında bir el havaya kalktı ve vurdu. İnsanlar o zamandan beri darbeden ürküyorlar. Herkes kendini kurtarmak, darbeyi başkalarına indirmek istiyor. Ben bunu yeryüzünün hükmü olarak açıklıyorum. Ama gücün içerdiği hakikate gelince, o başka bir mesele.”</p>

  <p>Oda gölgeler içinde kalmıştı, hava sıcaktı ve yanık sebze kokusu her yere yayılmıştı.</p>

  <p>Kaşlarımı çatıp dudaklarımı ısırdıktan sonra “Bir saniye majesteleri,” dedim. “Bakalım doğru anlamış mıyım. Ruh, çektiği acıyı başkasına çektirmezse ölür mü diyorsunuz?”</p>

  <p>“Bir süreliğine, üzgünüm ama bu böyle; sonra huzur bulur ve neşelenir.”</p>

  <p>Yüzümün korumasız yerlerine acımasızca inen kamçılar yüzünden kaşlarımı zorlukla kaldırabildim. Tek gözümle ona yukarıdan bakmaya çalıştım, “Üzgünüm mü dediniz, haşmetmeap? Beni ve tanrıları bunun için mi kamçıladılar?”</p>

  <p>“Şey, Henderson, Mummah’ı kaldırmaya karar verdiğinizde sizi ikaz ederken, bunu da söylemeliydim. Bu bakımdan haklısınız.”</p>

  <p>“Ama bu iş için doğru adam olduğumu düşünmüştünüz, hem de ben daha Mummah’ı görmeden.” Daha fazla sitem etmedim. Ona, “Bir şey diyeyim mi, haşmetmeap,” dedim, “bazı insanlar kötülüğe iyilikle karşılık verebilir. Bunu ben bile anlıyorum. Ne kadar çılgın olsam da.” Başından beri, ta en başından beri meselenin hangi tarafında olduğumu şimdi anlıyordum, bu kavrayışın verdiği gerginlikle bütün vücudum titremeye başladı.</p>

  <p>İşin garibi, bana hak veriyordu. Bunları söylememden memnundu. “Yüreği olan böyle düşünür,” dedi. “Gazabı yayarak yaşamak istemez. A, B’ye vurdu, B, Cye - alfabedeki harfler bu diziyi sürdürmeye yetmez. Yürekli bir insan kötülüğün onda son bulması için gayret eder. Darbeyi içinde tutar. Kimse ondan alamaz; yüce bir tutkudur bu. Bir insan, sonsuz olduğuna inanmadığını söyleyerek kendini darbelerin ortasına atar. Pek çok cesur insan bu yolda hayatını vermiştir. Daha çok sayıda insan, kahramanlıktan değil, sabırsız oldukları için bunu yapmışlardır Onlar, ‘Gazabın yükünü çektiğim yeter. Bu boyunduruktan kurtulmam gerek. Bu korku türlüsünü daha fazla yiyemeyeceğim,’ demişlerdir."</p>

  <p>Bu noktada Kral Dahfu’nun fiziksel güzelliğinin beni söylediği sözler kadar, hatta belki de daha fazla etkilediğini söylemeliyim. Kara derisinde, bitkiler olgunluğa eriştiğinde üstlerinde toplanan nemin ışıltısı vardı. Sırtı uzun ve kaslıydı. Etli dudakları keskin bir kırmızı renkteydi. İnsan bedenindeki kusursuz özellikler geçicidir, belki de onları gereğinden fazla severiz Ama elimde değildi. Böyle şeyleri iradem dışında kaydeden diş etlerimde bir sızlama hissedince, ondan ne kadar etkilendiğimi anladım.</p>

  <p>"Ama uzun vadede haklısınız, en doğrusu kötülüğe iyilikle karşılık vermektir. Size katılıyorum, ama insanoğlunu bir bütün olarak ele alırsak daha gidecek çok yolumuz var. Kâhin değilim, Sungo, ama sonunda soyluların zamanının da geleceğini düşünüyorum.”</p>

  <p>Bunu duyunca afalladım, heyecanla titredim. Tanrım! Bu sözleri başka birinden duymak için yanıp tutuştuğum günler aklıma geldi. Kalbim öyle hızlı çarpıyordu ki, yüzümün gerilmekten bir apartman boyu uzadığını hissettim. Yüksek konulara değinmemiz ateşimi artırmış, zihnimde bir heyecan fırtınası koparmıştı; nesneleri çift ya da üç değil, titrek kırmızı, yeşil, amber, altın renklerle her bir nesnenin çevresini saran, içiçe geçmiş sayısız biçimler olarak görüyordum. Dahfu kimi zaman, çevresindeki bu renk tayfıyla birlikte, olduğundan üç misli büyük görünüyordu. Bu azman haliyle önümde yükseliyor, birden fazla sesle konuşuyordu. Yeşil ipekten Sungo pantolonumun içinden bacaklarımı kavradım; şimdi düşününce, o sırada delirmenin eşiğinde olduğumu anlıyorum. Aklım yerinde değildi. Kral benimle vakur bir edayla ve Afrikalılara özgü bir saygınlıkla konuşuyordu; insan davranışının en soylu örneklerinden biridir bu. Bundan daha vakur bir eda görmedim, bilmiyorum. Burada, karanlığın ortasında, ekvatora yakın ücra bir yerdeki küçük bir odada - ayın ve gökyüzünün mavi ormanlarının altında sırtımda bir cesetle yürüdüğüm bu köyde. Bir örümceğe vahiy inse ve aniden botanik ya da başka bir konuda bir tez sunmaya başlasa - dönüşüm geçiren bir haşere, beni anlıyor musunuz? Kralın soyluların zamanının geleceğine ilişkin sözlerini bu ruh haliyle dinledim.</p>

  <p>“Kral Dahfu,” dedim, “beni bir dost olarak kabul etmenizi rica ediyorum. Sözleriniz beni derinden sarstı. Aslında biraz sersemledim - hiç beklemediğim bu sözler, bu yabancı ortam... Yine de burada olduğum için kendimi şanslı addediyorum. Dün epey hırpalandım. Önemli değil. Acı çekmeye alışık bir yapım var, bu kez çektiğim acı bir amaca hizmet ettiği için mutluyum. Ama bir sorum var, soyluların zamanı gelince dediniz - bu nasıl olacak?”</p>

  <p>“Kehanetimin doğru çıkacağından nasıl bu kadar emin olduğumu mu soruyorsunuz?”</p>

  <p>“Evet,” dedim, “elbette. Her şeyi bilmek istiyorum. Yani, pratik olarak nasıl bir yaklaşım öneriyorsunuz?”</p>

  <p>“Bu konuda bir fikrim olduğunu saklamayacağım, Bay Henderson-Sungo. Aslında, bunun sır kalmasını istemiyorum. Size her şeyi iletmek için sabırsızlanıyorum. Beni dost kabul etmenize çok sevindim. Hiçbir çekince koymadan, benzer duygular besliyorum. Varlığınız beni çok mutlu etti. Sungo töreninde çektiğiniz acılar için içtenlikle üzgünüm. Sizi kullanmak zorundaydık, koşullar bunu gerektirdi. Beni affedin.” Bu bir emirdi ama memnuniyetle itaat ettim ve onu affettim. Olağanüstü bir şey görünce anlamayacak kadar kendimi kaybetmemiştim. Onun bir çeşit dâhi olduğunu görebiliyordum. Hatta daha da fazlası. Benim zihin haritama uygun bir dâhi olduğunu anlamıştım.</p>

  <p>“Elbette, majesteleri. Hiç sorun değil. Dün beni kullanmanızı kendim istedim.”</p>

  <p>“Teşekkür ederim, Bay Henderson-Sungo. Olağanüstü bir yapınız olduğunun farkında mısınız, bilmiyorum. Abide gibisiniz. Bedeninizi kastediyorum.”</p>

  <p>Biraz gerildim, bunlar kuşku uyandıran sözlerdi. “Öyle mi?” dedim.</p>

  <p>“Hakikat konusundaki anlaşmamızı unutmayalım, Bay Henderson,” dedi.</p>

  <p>Yeniden yumuşadım ve “Hayır majesteleri,” dedim. “Ne olursa olsun unutmayacağım. O sözler palavra değildi. Söylediğim her şeyin arkasındayım.”</p>

  <p>Bu hoşuna gitti, “Gözlemlerime dayanarak söylüyorum, hakikat söz konusu olduğunda, insan doğru olduğuna kanaat getirdiği şeylerin dışındaki her şeyi kuşkuyla karşılayabiliyor. Ama ben yalnızca dış görünüşünüzden söz ediyordum. Birçok bakımdan kendini ifade eden bir fiziğe sahipsiniz.”</p>

  <p>Konuyla ilgisi varmış gibi yerde yığılı kitaplara baktı. Başlıklarını okumak için eğildim ama odadaki ışık yeterli değildi. "Sert bir görünüşünüz var,” dedi.</p>

  <p>Bu sözleri ilk defa duymuyordum; yine de bu gözlemi beni yaraladı. “Nasıl olsun isterdiniz?” dedim. “Bir yerimi sakatlamadan rahat edemiyorum. Hayat beni bu hale getirdi. Yalnız savaş da değil... savaşta kötü yaralanmıştım. Ama hayatın açtığı yaralar...” Göğsümü yumrukladım. “Tam burada! Beni anlıyor musunuz, Kral? Ama benimki gibi bir hayatın bile mahvolmasını istemem, birkaç kez çevremdekileri kendimi öldürmekle tehdit etmiş olsam da. Aktif olarak katkı yapamıyorsam, hiç olmazsa bedenim bir şey anlatmalı. Ama bunu bile beceremiyorum. Bedenim hiçbir şey anlatmıyor.”</p>

  <p>“Yanlış düşünüyorsunuz. O kadar çok şey anlatıyor ki,” dedi. “Benim için bir hazine değerindesiniz. Görünüşünüzü itici bulmuyorum. Vücut yapınızdan her şeyi okuyorum. Tıp fakültesinde öğrenciyken bana en çekici gelen konulardan biri buydu; kendi başıma insan tiplerini inceledim ve geniş bir sınıflandırma yaptım: Acı çekenler. İştahlılar. İnatçılar. Bağışık filler. Kurnaz domuzlar. Histerikler. Ölümü kabullenenler. Fallusuyla gurur duyanlar ya da çürük taşaklılar. Derin uykucular. Narsisizmle sarhoş olanlar. Deli gibi gülenler. Çok bilmişler. Kavgacı Lazaruslar. Ah, Henderson-Sungo, o kadar çok yapı ve biçim var ki. Sayısız!”</p>

  <p>“Anlıyorum. İlginç bir konu.”</p>

  <p>“Evet, öyle. Buna yıllarımı verdim, Lamu’dan İstanbul’a ve Atina’ya kadar her yerde incelememi sürdürdüm.”</p>

  <p>“Çok yer görmüşsünüz,” dedim. “Söyler misiniz, bedenim ne anlatıyor?”</p>

  <p>“Henderson-Sungo,” dedi, “her yeriniz ‘Kurtuluş! Kurtuluş!’ diye haykırıyor. ‘Ne yapacağım? Ne yapmalıyım? Hemen yapmam gerek! Bana ne olacak?’ Bunun gibi. Bu kötü.”</p>

  <p>Duyguları gizleme konusunda doktora yapmış olsaydım yine de o andaki şaşkınlığımı gizleyemezdim, bir süre düşündüm ve “Evet,” dedim. “Willatale sanırım bunu anlatacaktı. Grun-tu-molani yalnızca başlangıçtı.”</p>

  <p>“O Arnewi deyişini biliyorum,” dedi kral. “Evet, oraya ben de gittim, Itelo’yla birlikte. Grun-tu-molani’yle ne demek istediğini anlıyorum. Hem de çok iyi. O hanımefendiyi de tanıyorum, çok başarılı, bir mücevher, türünün en soylusu - benim sınıflandırma sistemime göre, yani. Kabul ediyorum, grun-tu-molani büyük bir şey, ama tek başına yeterli değil. Bay Henderson, daha fazlası lazım. Size bir şey gösterebilirim - kişisel hedeflerimi ve bakış açımı anlamanız için elzem olan bir şey. Benimle gelecek misiniz?”</p>

  <p>“Nereye?”</p>

  <p>“Söyleyemem. Bana güvenmelisiniz.”</p>

  <p>“Evet, tabii. Sanırım ben...”</p>

  <p>Teklifini kabul etmem onu sevindirdi ve ayağa kalktı, duvarın dibinde gözlerini kışla şapkasıyla kapatarak oturmakta olan Tatu da ayağa fırladı.</p>

  <p>&nbsp;</p>

  <p class="dipnot"><a href="#b15dn1b"><sup>(*)&nbsp;</sup></a>Fr. Asılı bir saz gibi, dokunduğun anda ses çıkarıyor. E. A. Poe'nun The Fall of The House of the Usher adlı romanına gönderme. (ç.n.)</p>
</body>
</html>
