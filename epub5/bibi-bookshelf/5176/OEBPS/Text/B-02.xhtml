<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title/>
  <link href="../Styles/egmn.css" type="text/css" rel="stylesheet"/>
</head>

<body>
  <h2 title="2"/>

  <p class="p1">GÜNEŞ AYI, ay güneşi takip eder, aradan biraz zaman geçer. Bayan Smith’in bahçesindeki çiğdemler kabuklarını yarar. Fulyalar ve nergisler borazanlarını açar. Dirilen çimler menekşelerle dolup, her yanı karahindibalar ve geniş yapraklı otlar sarar. Gözden ırak derelerin kesik kesik gelen şırıltısı evin düzlüğünde bir şarkı gibi çınlar. Etrafı yatık tuğlalarla çevrili çiçek tarhlarının arasına, yakında şakayıklara dönüşecek olan solgun kırmızı renkli başaklar karışmış; o donuk, taşlarla örtülü, nasır tutmuş, yer yer nemli olsa da kuruluktan çatlamış toprağa gelince, bütün o gök kubbenin altında, hem en yaşlı görünen hem de en taze kokan şeydir. Tavşan kurumuş dalları, sararmış otları, kışın karanlık mahremiyetinde toplanmış olan meşe yapraklarını ve sinir bozucu bir şekilde, ayak tırmalayıcı bir yığın halinde duran budanmış gül ağacı dallarını yakarken, yeni açmış çan çiçeklerinin pütür pütür altın köpükleri bahçeyi basan sisin arasında pırıl pırıl parlıyordur. Tavşan’ın tam çiy vakti, ağzında hâlâ kahve tadı, aksi bir suratla gelip tutuşturduğu bu çalı çırpı yığını, Smith’lerin patikasının taşlı yolundan çatır çutur ayak sesleri eşliğinde dönerken bile, geride kalan geceye gölgeler salarak nemli nemli ve için için yanmaya devam eder. Brewer’a dönerken otobüste yol boyunca burnuna o ılık küllerin kokusu gelir.</p>

  <p>Tuhaf ama iki aydır tırnaklarını kesmesi gerekmemiştir Tavşan’ın. Durmadan bir şeyler budar, taşır, kazar. Mevsimlik bitkileri, yaşlı kadının kendisine verdiği paketlerdeki şeyleri diker: latinçiçekleri, gelincikler, kokulu bezelye çiçekleri, petunyalar. Tohumların üzerine çapalanmış toprak örtmek pek hoştur. Bu mühürlü halleriyle onun olmaktan çıkarlar. Bu kadar basittir işte. Bir şeyden kurtulmak istiyorsan onu kendi haline bırak. Tanrı’nın yaptığı da bizleri minicik sert bir yapıya gömmekti aslında, birbirini takip eden patlamalara mahkûm, su, hava ve silisyumdan ibaret bir büyük toplanma: Tavşan hiç söze gerek kalmadan, çapanın yuvarlak sapı avuçlarında dönerken ta içinde hisseder bunu.</p>

  <p>Şimdi, manolyaların boyunlarını bükmesinden sonra ve akçaağacın yapraklarının ilerleyen zamanla daha çok gölge vermek üzere nefeslerini tutmalarından önce, kiraz ağaçları, yaban elması ağaçları ve az ötede bir yerde yalnız bir erik ağacı top top çiçek açmış; kara dallarının sürüklenen bulutlardan kopardığı izlenimini veren bir beyazlık bu; az sonra savrulup gidecek, böylece yeni yeni dirilen çimler afallatıcı bir konfeti fırtınasıyla ağaracak. Bir benzin kokusu, çimler çim biçme makinesinin çiğnediklerini sindirmekle meşgul. Tenis kortunun çevresini saran devrik çitlerden leylaklar fışkırıyor. Kuşlar çanaklarına üşüşmüş. Bir sabah orakla bahçenin kenarlarını düzeltirken Harry’nin burnuna bir parfüm kokusu gelir; zira hafif rüzgâr yön değiştirerek, o ılık gecede binlercesi olgunlaşan, uzun olanlarının sapları hâlâ belli belirsiz bir kavun kabuğu yeşilinde, keskin kokulu zambakların yapraklarıyla kaynayan vadiyi yalayıp geçmiştir. Elma ve armut ağaçları. Laleler. Şu sevimsiz morlar göze batıyor ama. Ve nihayet, mayısın son haftası, giderek artan bir bereketle önce açelyalar, sonra ormangülleri açıyor. Tavşan bütün bahar bu süslenişi beklemiştir. Çalılıklara hayret etmişti, öyle büyüklerdi ki, kimisi kendinin iki katı, birer ağaç gibi duruyordu ve öyle de çoklardı ki. Tepeden dallarını sarkıtarak bahçeyi koruyan baldıran otlarının kenarlarına sıralanmışlardı ve bu korunaklı bahçede, gözenekli ekmek somunlarını andıran, onlarca dikdörtgen biçimli, koca yığın vardı. Çalılıklar yaz kış yeşildi. Zikzak dalları ve her yana uzayan uzun oval yapraklarıyla farklı bir iklime, yerçekiminin çok daha yumuşak olduğu farklı bir yöreye aitlerdi sanki. İlk tomurcuklar baş verdiğinde, Ruth’un okuduğu polisiyelerin kapaklarındaki baştan çıkarıcı doğulu kadınların saçlarına iliştirdikleri tek koca çiçekleri andırıyorlardı. Ama çiçekler açılıp çoğaldıkça Tavşan onları fakir kızların Paskalya zamanı kiliseye giderken giydikleri şapkalara benzetir. Harry hep böyle, biraz Katolik, harap bir evde yaşayan ve cafcaflı pazar kıyafetleri giyen bir sevgilisi olsun istemiş, ama hiç olmamıştır. Beş taçyapraklı çiçeklerin arsız başları altındaki esmer yapraklara bakarak kafasında böyle bir kızın yüzünü canlandırır; hatta kızın kokusunu bile duyar gibi olur. Taçyapraklarına sokulup içine çeker. Kokusuzdur, ama her bir çiçeğin tepesinde, polenlerin olduğu kısımda benekli iki fan vardır sanki.</p>

  <p>Ölen kocasından kalma bahçenin yukarısında, Bayan Smith evden çıkar, Tavşan’ın koluna girer, birlikte ormangüllerinin olduğu tarha ilerlerler ağır ağır. Bir zamanlar epeyce boyluymuş kadın, ama kamburlaşınca küçülmüş biraz; beyaz saçlarının arasındaki tek tük siyahlar kir gibi duruyor. Baston kullanır, ama herhalde dalgınlıktan, bu defa koluna asmış bunu; baston tuhaf bir bilezik gibi kolunda sallanırken sendeleye sendeleye ilerler. Bahçıvanına tutunma şekli şudur: Tavşan sağ kolunu bükerek, dirseğini kadının omuzuna uzatır, kadın da titrek titrek sol kolunu Tavşan’ınkinin üstüne koyup, o hantal ve lekeli parmaklarıyla Tavşan’ın bileğinden güç alır. Kadının Tavşan’ı tutuşu duvarı saran bir sarmaşık gibidir; şöyle bir çekecek olsan kopup gidecek, ama dokunmazsan her mevsim yaşayacak. Tavşan attıkları her adımda kadının bedeninin sarsılışını hisseder, ağzından çıkan her kelimede kadının başı seğirir. Konuşmanın öyle aman aman bir güç gerektirdiğinden falan değil, tamamen kadının vurgulama ihtiyacından kaynaklanır bu; sertçe burnunun kemerini kırıştırıp, sımsıkı dişlerinin üzerindeki dudaklarını kıvırır, komik denebilecek abartılı bir ifadeye bürünür yüzü; ki kendi de gayet farkındadır bunun, tıpkı on üç yaşındaki bir kızın, güzel olmadığı gerçeğini ortaya koymak istercesine suratını çarpıtıp durması gibi. Birden Harry’ye bakmak için başını yukarı kaldırır kadın ve çizgi çizgi kırışıklıklarla efkârlanmış o minicik kahverengi yuvalarından, tutsak hayatın getirdiği bir delilikle pörtlemiş mavi gözleriyle şöyle der: “Of, şu Bayan R. S. Holford’u da hiç <i>sevmiyorum</i>; hep pek bir solgun ve ince görünüyor gözüme. Horace bu açık uçuk pembeleri severdi ama; ben de ona derdim ki, ‘Kırmızı istersem bana şöyle kırmızı, kıpkırmızı kocaman bir gül ver. Beyaz istersem de beyaz, şöyle uzun bembeyaz bir zambak olsun; ve beni şu aradakilerle, ne idüğü belirsiz, pembeye mora çalanlarla uğraştırma. Rhody<a id="k9" href="../Text/dipnotlar.xhtml#a9"><sup>[9]</sup></a> mesela acayip ketum bir bitki,’ derdim Horace’a, ‘beyni var resmen, her renkten az az veriyor,’ sırf takılmak için ona. Ama hakikat payı da vardı tabii dediğimin.” Kadın dalıp gider. Çim patikada öylece kalakalır ve gözleri, ısrarcı mavi halkaların içinde cam kırıkları gibi beyazlaşmış irisleri, bir o yana bir bu yana kayarak sinirli sinirli oynar. “Aslında tamamıyla hakikatti söylediğim. Ben bir çiftçi kızıyım Bay Angstrom ve bu toprağın kabayoncalarla dolu olmasını tercih ederdim aslında. Derdim ki ona, ‘Madem bu kadar uğraşıyorsun, ne diye buğday ekmiyorsun ki şuraya? Gerçek ekin budur. Sen buğday yetiştir ben de ekmek yapayım.’ Hakikaten yapardım da. ‘Solduktan sonra n’apıcaz ki şu çiçekleri, bütün sene dökülen yapraklarıyla uğraş dur sonra.’ Bir de, ‘Hangi güzel kız için yetiştiriyorsun bakayım bunları?’ derdim ona. Benden gençti Horace, bu yüzden o kadar rahat takılabilirdim ya ona. Kaç yaş genç olduğunu söylemeyeceğim. Ne diye durduk ki biz şimdi burada? Benimki gibi ihtiyar bir beden bir yerde bu kadar uzun durursa çakılıp kalır.” Bastonuyla çimi dürter, kolunu uzatması için Tavşan’a bir işarettir bu. Taze çiçek vadisinden aşağı doğru yürürler. “Ondan uzun yaşayacağım hiç aklıma gelmemişti ama. Bu yönden zayıf çıktı. Bahçeye bir çıktı mı saatlerce oturabilirdi. Oysa bir çiftçi kızı oturmak nedir bilmez.”</p>

  <p>Kadının kararsız eli uzun baldıran otlarının sallantısı gibi titreşir Tavşan’ın bileğinde. Bu bitkiler Tavşan’ın aklına yasak arazileri getirir, bunların koruyuculuğu altında olmak hoşuna gider. “Ah. İşte <i>bitki</i> budur.” Bir köşede dururlar ve kadın titrek bastonunu dupduru bir pembe rengindeki minik bir ormangülüne kaldırır. “Horace’ın Bianchi’si,” der Bayan Smith. “Bazı beyazların haricindeki tek ormangülü, bunların isimlerini unuttum ama, neyse saçma sapan isimler işte, ne anlama geldiğini söylüyor. Doğru dürüst tek pembe bu. Horace bunu ilk aldığında diğer sözde pembelerin yanına dikti ve bunun yanında diğerleri öyle kötü kaldı ki o da hepsini söküp Bianchi’nin arkasına koyu kırmızıları ekti. Koyu kırmızılar yakında açarlar değil mi? Şimdi haziranda mıyız?” Vahşi gözlerini Tavşan’ın üzerine dikip, bileğini daha bir sıkı tutar.</p>

  <p>“Daha değil. Şehitleri anma günü gelecek cumartesi.”</p>

  <p>“Aa tabii ya, şu aptal bitkiyi aldığımız günü hatırladım şimdi. Hava çok sıcaktı! Bunu gemiden almak için arabayla New York’a kadar gitmiş ve sanki böyle en sevdiğimiz teyzemizmiş falan gibi Packard’ın arka koltuğuna yerleştirmiştik. Toprak dolu kocaman mavi bir ahşap kabın içinde gelmişti. İngiltere’de elinde bu bitkiden olan bir tek fidanlık vardı ve gemiyle getirilmesi için iki yüz dolar vermiştik onlara. Bir adam her gün geminin yük güvertesine inip sulamıştı bunu. Hava sıcak. Jersey’den Trenton’a kadar bütün o berbat trafikte bu cılız çalılık arabanın arka koltuğunda, mavi kabının içinde prensler gibi kurulmuştu! O zamanlar şu paralı yollar yoktu daha, bu yüzden New York’a gitmek altı saat falan sürmüştü. Büyük Bunalım zamanıydı ve herkesin otomobili vardı. Burlington’da Delaware’a uğradıydık. Bu savaştan önceydi. ‘Savaş’ diyince hangi savaştan bahsettiğimi anladınız mı? Siz şimdi Kore’yi falan kastettiğimi sanmışsınızdır.”</p>

  <p>“Yok, İkinci Dünya Savaşı diye düşündüm.”</p>

  <p>“Haa tamam! Tamam! Hakikaten hatırlıyor musunuz?”</p>

  <p>“Tabii. Bayağı büyüktüm ben o zaman. Teneke kutuları düzleştirip, Savaş Pulları alırdım ve bunlarla ilkokulda ödül kazanırdık.”</p>

  <p>“Bizim oğlumuz ölmüştü.”</p>

  <p>“Aaa, çok üzüldüm.”</p>

  <p>“Ah genç değildi, yaşı vardı biraz. Neredeyse kırktı. Gider gitmez subay yapmışlardı onu.”</p>

  <p>“Buna rağmen-”</p>

  <p>“Evet. İnsanlar hep gençlerin öldüğünü sanıyor.”</p>

  <p>“Yaa, öyle.”</p>

  <p>“İyi bir savaştı. İlki gibi değildi. Kazanmak hakkımızdı ve biz de kazandık. Bütün savaşlar kötüdür, ama bunu kazanmak tatmin ediciydi.” Bastonuyla yeniden pembe bitkiye işaret eder. “Şunu gemiden alıp getirdiğimiz gün, tabii o zaman yaz sonuydu ve böyle çiçekli değildi bu, buralara kadar getirmek çok saçma gelmişti bana, bu böyle arka koltuğa şeyler gibi kurulmuş”—kendini tekrar ettiğini fark edip duraksar ama sonra devam eder—“prensler gibi.” Bunaklığına gülüp gülmeyeceğini görmek için Tavşan’ın yüzüne bakan kadının saydamlaşmış gözlerine kurnaz bir ifade yerleşmiştir. Bir şey görmeyince haşin bir edayla, “Bu tektir,” der.</p>

  <p>“Tek Bianchi mi?”</p>

  <p>“Evet! Doğru! Amerika’nın başka hiçbir yerinde yoktur bundan. Goldan Gate’den istediğin yere kadar git, böyle güzel pembe bulamazsın. Brooklyn Köprüsü mü ne diyorlar, oraya kadar git işte. Memleketin en hoş pembesi burnumuzun dibinde dururyor. Lancaster’dan bir çiçekçi bir parça almıştı bundan ama tutmamış. Muhtemelen kireçli toprağa dikmişti. Salak adam. Yunanlı’ydı.”</p>

  <p>Kadın Tavşan’ın koluna pençe gibi yapışıp daha bir ağır ve seri adımlarla ilerler. Güneş tepededir ve kadın muhtemelen eve gitme ihtiyacındadır. Arılar yaprakların arasında yüzüyordur sanki; gizlenmiş kuşlar azarlar gibi öterler. Yaprakların sayısı çiçekleri bastırmıştır, yeşilliklerle kaplı taze duvarlardan sinsi bir acı koku yükselir. Akçaağaçlar, kavaklar, meşe ağaçları ve kestane ağaçları, değişip duran bir derinlikte, ilerideki mülke kadar seyrek bir orman oluşturur. Çimenlikle çalılığın arasındaki ıslak gölgeli saçağın altında ormangülleri hâlâ filiz vermektedir, ama çimin orta yerindeki korunaksız yığınlar, çim patikalar boyunca ve düzenli soluk sıralar halinde, şimdiden yapraklarını dökmüş. Bayan Smith Tavşan’la beraber topallaya topallaya o koca çiçeklerin yanından geçerken, “Hiç sevmiyorum, hiç sevmiyorum,” der. “Güzelliklerini takdir ediyorum tabii ama şunların yerinde keşke yoncalar olsaydı. Bir kadın—ne diye bu kadar sinirleniyorsam—Horace çiçekler açtığı vakit komşuları çağırıp bahçeyi göstermeyi pek severdi, birçok açıdan çocuk gibiydi aslında. Bu kadın, yani tepenin aşağısında, pencere önünden metalik renkli kedisi eksik olmayan, tuğladan küçük bir kulübede yaşayan Bayan Foster, her seferinde şöyle derdi, burnuna kadar yayılmış o rujuyla bana dönüp derdi ki”—içten içe bir kinle, sesini tatlılaştırarak kadını öyle bir taklit eder ki bedeni sarsılır—‘“Ah Bayan Smith burası cennetten bir parça olmalı!’ Ben de bir seferinde dedim ki ona, çenemi daha fazla tutamamıştım artık, dedim ki, ‘E işin ucunda başka bir ormangülü çayırına varmak varsa, her Pazar St. John Episkopal Kilisesine gideceğim diye altı mil yolu gidip dönmeyeyim bari, hem yoldan kısmış olurum, hem de gitmek istemiyorum zaten.’ Yani yaşlı bir günahkarın söyleyeceği şey değil di mi hiç?”</p>

  <p>“Aa bilmem ki-”</p>

  <p>“Yalnızca kibarlık eden zavallı bir kadına hem de? Ama onda da zerre kadar beyin yoktu hakikaten; böyle zibidi gençler gibi yüzünü boyayıp durmazdı yoksa. Zavallıcık öldü şimdi; iki ya da üç kış evvel rahmetli oldu Alma Foster. Artık o biliyor hakikati, ben hâlâ bilmiyorum.”</p>

  <p>“Ee belki de ona ormangülü olarak görünen şeyler size yonca gibi görünecek.”</p>

  <p><i>“Hah!</i> Bravo! Kesin! Kesin öyle! Biliyor musunuz Bay Angstrom, <i>çok</i> hoş bir şey bu—” Patikada durup hantalca Tavşan’ın kolunu okşar; güneşin altında küçük bronz yüzünü ona doğru kaldırır, ve Tavşan’a dikilmiş bakışlarında, o beceriksiz çocuksu flörtçülüğünün ve dermansız gezintinin altında, yaşlı bir zekânın pırıltıları belirir, öyle ki zaten bir parça tedirgin olan Tavşan üstüne üstüne gelen delici bir güç hisseder; Bayan Smith bakışlarını beyinsiz çiçeklere yöneltir. “Siz ve ben, ne kadar aynı düşünüyoruz. Öyle değil mi? <i>Değil mi</i> ama?”</p>

  <p class="bos2"/>

  <p class="p1">Ruth, “İşlerin tıkırında valla,” der Tavşan’a. Şehitleri Anma Günü, öğleden sonra West Brewer’daki halka açık yüzme havuzuna gitmişlerdir. Mayo giyme konusunda biraz çekingen davranmıştı ama soyunma odasından çıktığında, boneyi takınca küçülmüş kafası ve o yusyuvarlak geniş omuzlarıyla muhteşem görünüyordu Ruth. Kalçalarına kadar suyun içindeyken kırık bir heykel gibi duruyordu. Koca bacaklarını yavaşça çırpıp, düzgün kollarını kaldırarak ve o dalgalanan yeşilin altında simsiyah parlayan sırtı ve poposuyla zorlanmadan yüzdü epey. Sonra yüzmeyi bırakıp öyle bir edayla kendini yüzüstü suya bıraktı ki Tavşan’ın kalbi bu hafif tehlike karşısında yerinden hoplayacak gibi oldu. Suyun kaldırma kuvvetiyle poposu suyu yarıp yüzeyde kalmıştı, pırıl pırıl parlayan yusyuvarlak siyah bir ada, aniden suda beliren cascavlak bir görüntü, titreşen bozuk bir televizyon sanki: Bu hoş manzara karşısında Tavşan’ın gururu kabarıp, her yanını sımsıkı bir mülkiyet duygusu sarar. Onundu, kız ona aitti, kızın baştan ayağa her yanını kaplayan şu su kadar iyi biliyordu onu. Kolunu geriye atınca oluşan kabarcıklar kırılıp göğsünden içeri akarak sel gibi dokunur kıza; yarı gömük bedeni yay gibi gergin, gözlerini yumup körü körüne ilerler. Başı suyun aşağısında, havuzun sığ köşesinde birbirine su sıçratarak şakalaşan iki çelimsiz oğlana doğru yüzer. Kolunu geriye atıp da tekine değince uyanır ve gülümseyerek suyun içine çömelir; kalabalık havuzun telaşlı dalgalarında dengesini koruyabilmek için gevşekçe kollarını bırakır. Her yanı klor kokusu sarmıştır. Temiz, tertemiz: Temizliğin ne olduğunu orada idrak eder Tavşan. Sana ait olmayan hiçbir elementin sana değmemesi demekti. Ruth suyun içinde, kendisi çimlerin üzerinde, dışarıda. Kesinlikle su insanı değildi Tavşan. Islaklık üşütürdü onu hep. Bir dalıp çıktıktan sonra kenardaki karolara oturup, arkasındaki liseli kızların, geniş kaslı sırtına hayran hayran baktıkları hayaliyle ayaklarını suya sallamayı tercih eder; omuzlarını çevirdiğinde güneşin altındaki derisinin iyice gerildiğini hisseder. Ruth havuzun ucuna güçlükle ilerler, su öyle sığdır ki havuzun kareli zemini kırılan ışınların etkisiyle suyun yüzeyindeymiş gibi görünür. Soluk yeşil rengi üzüm salkımlarını andıran sularını akıtarak küçük merdiveni tırmanır. Tavşan hemen, yere yaymış oldukları örtünün yanına koşup uzanır ki Ruth geldiği vakit, göğün altında, bacakları iki yana açık, suyun etkisiyle kıvrılarak kalçalarının tam ortasına dek inen siyah saçlarıyla tepesinde dikilirken onu görebilsin. Ruth bonesini çıkarıp saçlarını sallar ve havlu almak için eğilir. Sırtındaki sular omuzlarından aşağı damlar. Tavşan Ruth’un kollarını kurulayışını seyrederken yerdeki örtüden çimen kokusu yükselir, berrak hava çığlıklarla titreşir. Ruth yanına uzanıp gözlerini yumar ve kendini güneşe bırakır. Yüzü, bu kadar yakından, yanıklığın verdiği sarılığın haricinde renksiz denebilecek, dümdüz bir cilttir, ve bu sarılık, yüzünün büyüklüğüne madeni bir ağırlık katmıştır, sanki böyle taş ocaklarından doğruca tapınaklara taşınan cinsten saf, gözenekli bir taşın ağırlığıdır bu. Sözcükler bu anıtsal şahsın, Ruth’un, ağzından aynı tonda, Tavşan’ın kulaklarının sundurmasına yuvarlanan devasa tekerlekler ya da ışığın altında fırıl fırıl dönen dilsiz madeni paralar misali dökülür gene. “İşlerin tıkırında valla.”</p>

  <p>“Nasıl yani?”</p>

  <p>“Aa”—kelimeler dudaklarından dökülmeye geç kalmıştır bir parça; Tavşan önce dudakların kıpırtısını görür, ses sonra gelir: “Baksana. Her hafta golf oynamak ve karının sana birtakım şeyler yapmasına engel olmak için Eccles var. Çiçeklerin ve sana âşık bir Bayan Smith’in var. Ben varım, daha n’olsun?”</p>

  <p>“Cidden bana âşık olduğunu mu düşünüyorsun onun? Bayan Smith’in yani?”</p>

  <p>“Tek bildiğim senin söylediklerin. Sen öyle söylüyorsun.”</p>

  <p>“Yoo, ben hiç öyle bir şey söylemedim. Söyledim mi?”</p>

  <p>Tavşan’ın mahmur memnuniyetinden dolayı iyice şişmiş koca yüzüyle cevap vermeye gerek görmez Ruth.</p>

  <p>Tavşan yineler, “Söyledim mi?” ve Ruth’un kolunu cimcikler, sertçe. Aslında bu kadar sert cimciklemek istememiştir, ama tenine dokunduğu anda canını sıkan bir şey olmuştur. Somurtuk bir kendini bırakış.</p>

  <p>“Ayy. Piç kurusu.”</p>

  <p>Ruth yatmaya devam eder, ilgisi Tavşan’dan çok güneşedir. Tavşan dirseğinin üzerinde doğrulup bir ölü gibi yatan bedenine bakar onun, tam karşılarında kâğıt bardaklardan portakal suyu içen on beş on altı yaşlarında iki narin kız vardır. Askısız beyaz bikinili olanı bir yandan kamışla portakal suyunu çekerken kahverengi bakışlarıyla Tavşan’ı dikizler, incecik bacakları bir zencininki kadar karadır. Kalça kemikleri dümdüz göbeğinin iki yanından kupkuru fırlamıştır.</p>

  <p>“Aah bütün <i>dünya</i> hayran sana,” der Ruth aniden. “Tek merak ettiğim neden acaba?”</p>

  <p>“Sevilesi bir adamım da ondan,” der Tavşan.</p>

  <p>“Yani neden <i>öylesin</i> işte. Ne özelliğin var ki?”</p>

  <p>“Ben bir azizim,” der Tavşan. “İnsanlara inanç aşılıyorum.” Bunu ona bir gün Eccles söylemiştir, gülerek. Muhtemelen dalga geçmiştir. Eccles’in gerçekte ne demek istediğini asla bilemiyordur.; nasıl anlamak istersen öyle anlamak lazımdı onu. Tavşan canı gönülden inanmıştı ama buna. Kendinin aklına asla böyle bir şey gelmezdi. Diğer insanlara ne verip vermediğine kafa yormazdı pek.</p>

  <p><i>“Bana</i> acı veriyorsun ama,” der Ruth.</p>

  <p>“O halde lanetleneceğim.” Haksızlık bu: Ruth’un havuzdaki o halinden o kadar gurur duyup, onu o kadar sevmişken hem de.</p>

  <p>“Sen ne diye hiçbir şeyi üstüne alma gereği görmüyorsun?”</p>

  <p>“Ne diyosun yaa? Seni destekliyorum ya?”</p>

  <p>“Esas sen ne diyosun? Benim bir işim var.” Dediği doğrudur. Tavşan Bayan Smith’in yanında işe başladıktan bir süre sonra Ruth da Brewer’da şubesi olan bir sigorta şirketine stenograf olarak girmiştir. Bunu Tavşan istemişti; çünkü kendisi evde yokken kızın öğleden sonralarını nasıl geçireceğini düşünmek istemiyordu. Ruth birilerinin arkasından dolap çevirmeyi sevmediğini söylemişti ama Tavşan pek emin değildi bundan. Onunla tanıştığında hiç de darda olduğu söylenemezdi.</p>

  <p>“Bırak istersen,” der Tavşan. “Fark etmez benim için. Otur bütün gün o polisiyelerini oku. Ben sana bakarım.”</p>

  <p>“Bana bakarmış. Madem o kadar güçlüsün ne diye karına bakmıyorsun?”</p>

  <p>“Neden bakayım ki? Babası çekip çeviriyordur nasıl ’olsa.”</p>

  <p>“Yahu ne <i>vurdumduymaz</i> herifsin ya sen, bana en çok koyan bu. Bir gün tüm bunların bedelini ödeyeceğini düşünmüyor musun hiç?” Ruth suda kalmanın etkisiyle kan çanağına dönmüş, hilesiz gözlerle Tavşan’a bakar. Ellerini siper eder. Gözleri, Tavşan’ın o gece parkmetrenin yanında gördüğü gözlere, bir oyuncak bebeğinki kadar düz ve soluk yuvarlaklara benzemiyordur şimdi. Gözlerinin mavisi derinleşip, Tavşan’ın içgüdülerine hakikati haykıran, onu rahatsız eden bir yoğunlukla koyulaşır.</p>

  <p>Gözlerinin batması rahatsız eder ve gözyaşlarına engel olmak için başını çevirir Ruth, kolayca ağlamak en belirgin işaretlerden biri, diye geçirir aklından. Ahh, işte de daktilonun başından kalkarak, kendini koştur koştur tuvalete zor atıp hüngür hüngür ağlıyordur. O daracık alanda klozete bakıp kendi haline hem gülüp hem de göğsüne ağrılar girene dek ağlar. Ve uykusu gelir. Ahh, öğle yemeğinden geldikten sonra koridora, yavşak bakışlı ihtiyar Honig’in üzerinden atlayıp geçeceği, Lily Orff ve Rita Fiorvante’nin arasındaki o muşamba döşemeli zemine uzanıp gerinmemek için kendini zor tutar. Bir de acıkır ki. Öğle yemeklerinde sandviçle sodalı dondurma içip, sonra da kahveyle donut yer ama üzerine gofret, çikolata gibi bir şey almadan duramaz. Tam da Tavşan için zayıflama çalışmaları sonuç verip üç kilo vermişken, yani bir tartıda öyle çıkmıştı. Bir açıdan kendini onun için değiştirirken başka bir açıdan, ne ahmaklık ki, Tavşan onu değiştiriyordu. Tüm iyi huyluluğuna rağmen ters adamdı Tavşan. Yine de Ruth’un tanıdığı ilk iyi huylu adamdı. Diğer adamlar için, iğrenç zihinlerinde yarattıkları biri olmaktan öteye gitmezken, Tavşan için bir <i>mevcudiyeti</i> olduğunu hissediyordur en azından. Ah onların o ıslak ağızlarından ve güdük gülüşlerinden nasıl da nefret ediyordu ama Harry ile beraber olduğundan beri onları affetmişti sanki, suçun sadece yarısı onlara aitti, bir nevi toslayıp durduğu bir duvar gibilerdi, çünkü şimdiye dek hep onu bekleyen bir şeyin olduğu hissi vardı içinde, derken Harry ile bunu bulmuştu ve daha önce olan hiçbir şey gerçek değilmiş gibi gözükmüştü gözüne. Sonuçta kimse onu gerçek anlamda incitmemiş, bir yanına zarar vermemişti ve hatırlamaya çabaladığında tüm bunlar başka birinin başından geçmiş gibi hissediyordu. Sanki gözlerini yummuş gibi, bir parça bulanık görür hepsini, bulanık, dokunaklı ve istekli adamlar, karılarında bulamadıkları bazı şeylerin, birkaç belden aşağı lafın, hafif hafif inlemenin, ya da ağızla yapılan muamelenin peşindedir hepsi. Epi topu bu işte. Ne anlarlar ki bundan? Anlam veremez Ruth. Sonuçta onların senin portakallarına yapışmalarından daha kötü olamaz asla, hem de biraz cömert olmanın zararı yok diye düşünür, ilk Harrison’a yapmıştı, kafası acayip kıyaktı ve ertesi sabah uyandığında ağzındaki tada anlam verememişti. Adamın içi bu kadar boş olunca, tadı da deniz suyu gibi oluyordu demek, düşündüğünden çok daha fazla uğraşmıştı, kadınlar hep düşünüldüğünden daha fazla uğraşır zaten. Mesele şu ki, o noktada takdir edilmek isterler. Gerçekten isterler bunu. Fazla çirkin değillerdir, ama öyle olduklarını sanırlar. Ruth lisedeyken, onlara dokunduğunda utanmalarına, sevinmelerine pek şaşırırdı ve nasıl da hemen birbirlerine anlatırlardı. Ne düşünüyorlardı ki, canavar olduklarını mı? Eğer birazcık kafa yorsalardı senin de bunu merak ettiğini, onlar gibi senin de bu yabancılık hissinden hoşlandığını anlayabilirlerdi, kadınlarınkinden daha çirkin değildi, her yanı kırmızı kırmızı buruşuk, ah, sonunda aynı kapıya çıkar ama hepsi. Gizem mizem yok. Önemli bir keşifti bu onun için, hiçbir gizemin olmadığını görmek, yalnızca yapıştırılmış gibi duran bir şey, ama bununla kendilerini birer kral sanıyorlar işte ve adamların suyuna gidersen iyi de olabilir, idare edebilir de ve her şeyin ötesinde seni diğerlerine karşı onların yanında kılar, spor salonunda hokey oynarken bacaklarını saran o minicik bez parçası, bebek kıyafetini andıran mavi üniformanın içinde inek gibi, on ikinici sınıfta bunu giymeyi bırakmış ve ihtar almıştı. Ah babaları müteahhit ya da eczacı olan o kızlardan nasıl da nefret ederdi. Ama gece olduğunda onların hiçbirinin bilmediği o şeyi yaşarken yeniden kraliçe oluverirdi işte. Ama hiçbir keyfi yoktu o zaman bu işin, üzerinden kıyafetlerini çıkarman bile gerekmezdi, ağızlarda hâlâ az önce yenen hamburger soğanının kokusu, arabanın kaloriferinden gelen tıkırtılar eşliğinde kıyafetlerin üzerinden sürtünülürdü yalnızca, bütün o kıyafetler falan, her şey üstteyken olup biterdi her şey. Senin de bir <i>isteğinin </i>olduğu akıllarına gelmezdi hiç. Hepsi onların istediği şekilde olacak. Bazen yalnızca Fransız stili öpüşürlerdi, pek hoşlaşmazdı bundan ya, ıslak kaygan diller, nefes bile alamazsın, ama dudakların o birden sertleşip açılmasından ve sonra rahatlamış bir halde kapanıp uzaklaşmasından işin sona erdiğini anlardın. Artık üzerine abanan biri yoktur ve eğer üzerin kuru kalsın istiyorsan kenara çekilmekte fayda var. Adını tuvaletlerin duvarlarına yazmışlardı hep; okulda şarkısı bile dolanıyordu. Bunu ona Allie söylemişti, nazikçe. Allie ile yaşadıkları hoştu ama; bir keresinde okuldan sonra güneş hâlâ tepedeyken arabayla kasabanın dışına çıkıp, tenha bir yolda ilerleyerek çalılıklarla kaplı bir yerde, Mt. Judge’a, uzaktan belli belirsiz görünen o dağ ile eteklerindeki kasabaya nazır bir yerde durmuşlardı; Allie başını Ruth’un dizine koymuştu, Ruth’un kazağı yukarı sıyrık, sutyeni çözük, o ise bebek gibi kibar kibar; o zaman portakalları (bu portakal lafını da kim dediyse? Allie değildi ama) daha bir sıkı, yuvarlak ve hassas; oğlanın beklemedeki ıslak ağzı ise öyle mesut, öyle esrik, ve tepelerinde kuşlar güneşin altında sıcacık ötmekte. O zaman ağzından kaçırdı işte Allie. Ağzından kaçması kaçınılmazdı. Ruth affetti onu ama sonrasında daha akıllı davrandı. Daha büyük oğlanlarla olmaya başladı; suç muydu şimdi bu, neden olmasın ki? Neden olmasın? Bir muammaydı bu ve cevabını hâlâ bilmiyor; bunun suç olup olmadığına kafa yorarken yorgun düşer, sudan çıktığı için sırılsaklam uzanmış, aralanmış gözkapaklarıyla kırmızı kırmızı bakınır etrafa ve sonra o kırmızılığı yumup, hata yapıp yapmadığını düşünür yine. Akıllı kızdı. Onlar için genç demek güzel demekti ve yaşça büyük olduklarından öyle fazla aceleci davranmıyorlardı. Yine de <i>hiç</i> kaale almayacağın bazı gerzekler, o küçük aletlerini dünyanın en muhteşem şeyi sanırlardı.</p>

  <p>Ama <i>bu</i> adam. Pek çatlak. Ne buluyor onda acaba? Güzel adam allah için, yumuşacık ve sünnetsiz, kuzu gibi yatarken yanında, birden bir meleğin boynuzları gibi sımsıkı yerleşiyor içine, ama sırf bu değil, o çocuksu haliyle onu yıldızların tepesine uçurup, kulağına harika şeyler söylemesinden öte bir şey bu, tuhaf bir gücü var onun üzerinde; beraber olduklarında her şeyden kopuyor sanki, işte bu, aradığı şey bu olmalı. Bir adamla beraberken diğer her şeyden kopmak. Ah o ilk gece o böyle büyük bir hazla “Heey” dediğinde altındaki şeye pek önem vermemişti ama vermek lazımdı demek. O halde bütün o herifleri affetmişti, onun yüzü hepsinin yüzüne karışıp korku dolu bir karaltı halinde çıkmıştı karşısına ve şimdi eskisinden çok daha güzel bir hayata sürüklendiğini hissediyordu. Ama neticede onun da diğerlerinden bir farkı yok, üstündeyken iyice sokulup canım tatlım diyip, iş bittiğinde sırtını dönerek başka şeyler düşünüyor. Erkekler bir kadının yaşadığı gibi yaşamıyor bunu. Giderek alışkanlık haline getiriyorlar, Ruth havaya giremediğini söylediğinde ya da Tavşan bunu hissettiğinde aceleci davranıyor. O zaman Ruth öylece uzanıp dinliyor sadece ve bu bir şekilde rahatlatıyor onu; ama sonrasında uykuya dalamıyor. Bazı geceler Tavşan uyandırmaya çalışıyor onu ama Ruth o kadar uykulu ya da yorgun oluyor ki bir şey olmuyor; bazen de Tavşan’ı itekleyip, sarsmak ve ona bağırmak geliyor içinden, <i>yapamam</i> gerizekâlı, sen <i>baba</i> olacaksın! Ama hayır. Ona bunu söylememesi lazım. Söylerse her şey sona erebilir; yalnızca bir âdet dönemi geçmiştir, diğeri de yaklaşıyordur belki yakında olacaktır ve hiçbir şey kalmayacaktır elinde. Her şey şu halde bile bu kadar karışıkken buna sevinip sevinmeyeceğini bilemez cidden. En azından bir şeyler <i>yapıyordur,</i> mideye şeker çikolata falan indiriyordur. Ah istemediğinden bile emin değildir bunu, ama Tavşan o kahrolası hoş, düzgün aletiyle istiyor gibidir. Şu <i>vurdumduymaz</i> piç kurusunu kıl etmek için kollarında kasten uyuyakalarak bu durumu kendinin yaratıp yaratmadığından emin değildir Ruth pek. Uyurken, Ruth’un kalkıp sürüne sürüne o soğuk banyoya gitmesine aldırmazdı, ne de olsa görülecek ya da yapılacak bir şey yoktu. Bütün mesele buydu, kendi kabuğunda yaşıyordu Tavşan ve hiçbir şeyi fazla takmıyordu. Ona yediği çikolatalardan ve hep uykusu geldiğinden bahsedecek olsa adam korkuya kapılıp, o hoş düzgün aletini, o hoş küçük Tanrısını ve de her salı golf oynayan o hoş küçük papazını da alıp kaçardı yanından. Önceleri en azından yanlış davrandığını biliyordu, oysa şimdi aklına her eseni yaparak dünyayı kurtaracağını sanan İsa sanıyor kendisini Tavşan ve bu lanet olası durumun başlıca sebebi de şu papaz. Bir gün bir piskoposu ya da her kim gerekiyorsa onu bulup papazının büyük bir tehdit oluşturduğunu söylemek lazım. Zavallı Tavşan’ın kafasını akıl almaz fikirlerle dolduruyor, hatta şu anda da Ruth’un kulaklarını dolduruyor; Tavşan o yumuşacık kendinden emin sesiyle Ruth’un sorusunu öyle ukala ve soğuk bir vurdumduymazlıkla yanıtlar ki kızın gözlerinden yaşlar dökülür.</p>

  <p>“Şöyle açıklayayım,” der Tavşan. “Janice’i terk ettiğimde tuhaf bir şey keşfetmiştim.” Yaşlar Ruth’un gözkapaklarında titreşir, havuz suyunun tuzlu tadı dudaklarına siner. “Eğer kendin olmaya cesaretin varsa,” der, “bunun bedelini diğerleri öder.”</p>

  <p class="bos2"/>

  <p class="p1">O uygunsuz görüşmeleri yapmak, en azından kafada kurmak Eccles için bir ıstıraptır. Genellikle, hayali gerçeğinden kötüdür: Ne de olsa gerçeği idare eden Tanrı’dır. İnsanların asıl halleri daima tahammül edilebilirdir. Bayan Springer esmer, tombiş, küçük kemikli, çingene görünümlü bir kadındır. Ana kızın ikisinin de uğursuz bir havası vardır, ama annedeki etrafa huzursuzluk yayma becerisi, orta sınıf yaşamın tüm stratejilerine işlemiş tanrı vergisi bir yetenektir. Oysa kızında o kadar bariz değildir bu, pek bir işe yaramaz ve diğerlerine olduğu kadar kendine de zararı dokunur. Eccles Janice’i evde bulamayınca rahatlar; karşısında kendini acayip suçlu hissediyordur çünkü. Bayan Fosnacht’la birlikte Brewer’a <i>Bazıları Sıcak Sever</i>’in matinesine gitmişlerdir. İki oğlan Springer’ların arka bahçesinde oynuyordur. Bayan Springer Eccles’i içeri davet edip, çocuklara göz kulak olabileceği kapalı verandaya alır. Evi pahalı mobilyalarla ama karışık bir şekilde döşenmiştir; her odada gerekenden bir fazla koltuk vardır sanki. Ön kapıdan arkadakine varmak için tıka basa dolu odaların içinden manevralar yaparak ilerlerler. Her iki ayak bileği bandajla sarılı olan Bayan Springer ağır ağır önde giderek yol gösterir. Minik adımlarının ağrısı kalçalarının alçı bir kalıptaymış gibi duruşunu iyice pekiştiriyordur. Kendini zarifçe verandadaki salıncağın minderine bırakıp da, salıncak bir gıcırtı ve keskin bir geri savruluşla ağırlığını aldığında, kadın bacaklarını ileri attırarak Eccles’i hayrete düşürür. Keyifli olduğunu gösteren bir davranıştır bu; tüysüz soluk baldırları dimdik ileri uzanır, bağcıklı ayakkabıları yerden kesilir. Yuvarlak hatlı ayakkabılarının derisi, sanki yıllarca ıslak bir leğende kalmış gibi çatlak çatlaktır. Eccles ustaca menteşelenmiş, aliminyum-plastik karışımı bir bahçe sandalyesine oturur. Oturduğu kısımdaki paravanın arkasından güneşin altında salıncak-kaydırak-kum havuzu setinde oynayan Nelson Angstrom’u ve Fosnachtlar’ın ondan azıcık daha büyük olan oğlunu görebilir. Eccles de bu oyun setlerinden almıştı bir ara ve hepsi koca bir karton kutunun içinde parça parça gelip de bunları bir araya koyamadığında pek bir utanmıştı; sonunda kilisenin yaşlı, sağır hademesi Angus yapmak zorunda kalmıştı.</p>

  <p>“Sizi görmek ne güzel,” der Bayan Springer. “Epeydir görünmemiştiniz. ”</p>

  <p>“Sadece üç hafta oldu galiba, değil mi?” Sandalyenin sırtına doğru kaykılır, katlanmasın diye topuklarını alttaki boruya geçirir. “Bayağı meşguldüm şu sıra, kilisedeki din dersleri, Gençlik Kolunun kurmaya karar verdiği beyzbol takımı falan, bir de bizim bölgede epey bir ölen oldu.” Kadınla önceki görüşmelerini düşündükçe özür dilemek gelmez içinden. Evin bu kadar büyük oluşu Eccles’in aristokratik sınıf anlayışına ters düşer; oysa daha küçük bir evde oturuyor olsaydı Bayan Springer’ı daha çok sevecek, o da kendini daha rahat hissedecekti.</p>

  <p>“Yaa evet, sizin yaptığınız işi hayatta yapmak istemezdim.”</p>

  <p>“Ben çoğu zaman zevk alıyorum bu işten.”</p>

  <p>“Doğru, öyle diyorlar. Duyduğuma göre golfü giderek ilerletiyormuşsunuz. ”</p>

  <p>Bak şu işe. Kadının rahatlamaya başladığını düşünür Eccles. Bir an için her yanı dökülen eski püskü bir evin verandasında oturduklarını ve onun da cefakâr, kaderine razı şişko bir işçi karısı olduğunu düşünür. Aynen böyle görür; böyle biri de olabilirdi gerçekten. Fred Springer karısıyla evlendiği sıra geleceği muhtemelen kızıyla evlenen Harry Angstrom’dan daha az parlak görünüyordu. Eccles Harry’nin dört sene önceki halini hayal eder ve gözünde hoş bir resim canlanır: Uzun boylu, sarışın, okulda herkes tarafından bilinen, yeterince zeki, işini bilen. Özellikle o kendine güvenli havası Janice’in hoşuna gitmiş olmalıydı. David ve Michal. <i>Sakın ola birbirinizi aldatmayın...</i> Alnını kaşıyıp şöyle der, “Golf oynamak birini tanımak için iyi bir yoldur. Benim yapmak istediğim de bu, anladınız mı, insanları tanımak. Eğer karşınızdaki kişiyi tanımıyorsanız onu İsa’ya nasıl yöneltebilirsiniz ki?”</p>

  <p>“Peki siz şimdi damadım hakkında benim bilmediğim neyi biliyorsunuz?”</p>

  <p>“Her şeyden önce iyi bir adam o.”</p>

  <p>“Ne için iyi?”</p>

  <p>“İlla bir şey <i>için</i> mi iyi olmak lazım?” Eccles düşünür. “Evet, galiba öyle.”</p>

  <p>“Nelson! Keser misin şunu artık!” Bayan Springer salıncağın üzerinde dimdik o tarafa döner ama oğlanı ağlatan şeyin ne olduğunu görmek için kalkmaz yerinden. Paravanın kenarında oturan Eccles görebilir. Fosnachtlar’ın oğlu elinde iki tane kırmızı plastik kamyonla salıncağın kenarında duruyordur. Ondan üç beş santim daha kısa olan Angstromlar’ın oğluysa elini kocaman açmış, çocuğun göğsüne vuracakmış gibi sallıyordur, ama bir adım daha ileri gidip hakikaten vurmayı gözü yemez. Genç Fosnacht ise dimdik, aptallara has çıldırtıcı bir dayanıklılıkla öylece durup, küçük oğlanın boşa savurduğu yumruklara ve buruşmuş yüzüne bakar, yüzünde memnuniyet gösteren en ufak bir tebessüm yoktur, büyük bir soğukkanlılıkla yaptığı deneyin etkilerini gözleyen gerçek bir bilim adamıdır sanki. Bayan Springer’ın sesi sertçe çınlayarak paravanı aşar: <i>“Duydun mu beni, zırlamayı kes dedim sana!”</i></p>

  <p>Nelson yüzünü verandaya dönüp anlatmaya çalışır, “Pilly- Pilly-” Gelgelelim uğradığı haksızlığı anlatmaya çalışmak bile inanılmaz bir güç gerektirir, ve sanki arkasından ittirilmiş gibi öne doğru sendeleyip hırsızın göğsüne bir tane indirir ve karşılığında hafifçe iteklenerek kıç üstü oturur. Karnına doğru bükülerek, kendini çimlerde yuvarlar, bir yandan da tekmeler savuruyordur. Çocuğun bedeniyle beraber Eccles’in yüreği de iki büklüm olmuştur sanki; yanlışın itici gücünü iyi bilir Eccles, zihnin böyle bir durumda nasıl kafa tuttuğunu ve her bir beyhude savuruşun havayı nasıl daha da zayıf böldüğünü, ta ki kanının son damlasına kadar vakum gibi o kainatın içine çekilene dek.</p>

  <p>Eccles, “Çocuk kamyonunu almıştı,” der Bayan Springer’a.</p>

  <p>“Geri alsın o da o zaman,” der Bayan Springer. “Öğrenmesi lazım. Şu bacaklarımla her dakika yanına koşamam ben, bütün gün böylelerdi.”</p>

  <p><i>“Billy.”</i> Çocuk, Eccles’i, bir erkek sesi duyunca şaşırarak bakar. “Kamyonu geri ver.” Billy bu duruma bir anlam vermeye çalışır, tereddüt eder. <i>“Hadi,</i> lütfen.” Billy, ikna olarak yürür ve oyuncağı hüngür hüngür ağlayan arkadaşının kafasına bırakır.</p>

  <p>Tam bu yeni acının etkisiyle Nelson’un boğazına taze bir hüzün çökmüştür ki, kamyonu burnunun dibindeki çimenlikte görmesiyle geçiverir. Istırap kaynağının ortadan kalktığını fark edip bedenindeki bu duyguyu dindirmesi biraz zaman alır. Çimlerde yuvarlanırken aldığı o derin ve keskin soluklar, kesilmiş çimenin yüzeyini ve bizzat güneş ışınlarını havaya fırlatmıştır sanki. Bir eşek arısı ısrarla paravanın alt kısmına çarpıp durur ve Eccles’in oturduğu alüminyum sandalye katlanacak gibi olur; uçsuz bucaksız dünya Nelson’un yeni durumuna iştirak ediyordur adeta.</p>

  <p>Bayan Springer, “Bu çocuk neden bu kadar hanım evladı bilmiyorum,” der. “Ya da belki de biliyorumdur.”</p>

  <p>Kurnazlıkla eklenmiş bu laf Eccles’in canını sıkar. “Neden?”</p>

  <p>Gözlerinin altındaki karaciğeri andıran deri yukarı kalkıp ağzının köşeleri, değer biçen bir kaş çatışı eşliğinde aşağı bükülür. “Aynı babası: Şımarık yani. Ne istese vermişler, o da hayatta her şeyi elde edebileceğini sanıyor.”</p>

  <p>“Asıl diğer çocuk öyle; Nelson yalnızca kendine ait olan şeyi istedi.”</p>

  <p>“Hımm, sanırım siz babasının meselesinde bütün suçun Janice’te olduğunu düşünüyorsunuz.” Kadının “Janice” kelimesini telaffuz edişiyle birlikte Eccles’in zihnindeki acıklı hayal yerini daha sağlam, değerli ve önemli bir şahsa bırakır. Kadının tüm bu olanlardan sonra, haklı olup olmadığını düşünür: Diğer tarafa mı geçmiştir yoksa?</p>

  <p>“Hayır öyle düşünmüyorum,” der. “Harry’nin davranışının hiçbir kabul edilebilir yanı yok. Yine de bunu yapmasının sebepleri var elbet, ve bunların bir kısmı kızınızın kontrol altına alabileceği şeylerdi. Benim mezhebime göre, hepimizin sorumlulukları vardır, ve her birimiz hem kendimizden hem de başkalarından sorumluyuzdur.” Hoş bir şekilde dile döktüğü bu sözler ağzında buruk bir tat bırakmıştır. İçinden keşke içecek bir şey ikram etse diye geçirir. İlkbahar yerini yavaş yavaş sıcaklara bırakıyordur.</p>

  <p>Eccles’in tereddütü yaşlı çingenenin gözünden kaçmaz. “Söylemesi kolay,” der. “İnsan dokuz aylık hamileyse ve saygın bir aileden gelen bu kişinin kocası kaltağın tekiyle sürtüyorsa, ve ben anlayabilmiş değilim ama bu herkese pek komik geliyorsa, bunu kabullenmek hiç de kolay değildir herhalde.” “Kaltak” lafı bir anda havayı simsiyah dağıtır.</p>

  <p>“Kimse bu durumu komik bulmuyor Bayan Springer.”</p>

  <p>“Siz benim kulağıma gelenleri bilmiyorsunuz. Millet arkamızdan gülüyor. Geçen gün benim yaşlarda bir hanım, eğer kocasını elinde tutamadıysa hiçbir şeye hakkı yok dedi bana. Bir de karşıma geçip sırıtmadı mı, neredeyse boğacaktım tiynetsizi. Ben de dedim ki ona, ‘Erkeğin de görevleri vardır. Tek taraflı değildir hiçbir şey.’ İşte bunun gibi kadınlar yüzünden erkekler her şeyi kendi kafasına göre yaşıyor ya. Valla tavırlarınıza bakılırsa siz de bir parça böyle düşünüyorsunuz. Dünya böyle Harry Angstrom gibi adamlarla dolacaksa eğer, sizin o kilisenize daha ne kadar ihtiyaçları olacak sanıyorsunuz?”</p>

  <p>Bayan Springer oturduğu yerde daha bir dikleşmiş, yaşlarla dolu kara gözleri ışıl ışıl parlıyordur. Sesi tizleşip, Eccles’in yüzünü bir törpü gibi aşındırmıştır; Eccles her yanını berelenmiş hisseder. Kadının bu ilişkiye dair bıyık altından gülerek yapılan dedikodulardan bahsetmesi Eccles’i korkunç bir gerçekle yüzyüze getirir, pazar sabahları saat 11:30’da vaiz kürsüsüne çıkıp da, ayetler zihninden uçarak, notları saçmalamaya dönüştüğünde o binlerce suratın gerçekliği gibi bir gerçekliktir bu. Hafızasını zorlayıp bir şeyler çıkarır: “Harry’nin bazı açılardan özel biri olduğunu düşünüyorum.”</p>

  <p>“Tek özel yanı kimi ne kadar incittiğinin umrunda olmaması. Kusura bakmayın Sayın Eccles, biliyorum bu kadar meşgul olmanıza rağmen elinizden geleni yaptınız ama dürüst olmak gerekirse keşke o ilk gece polisi arasaymışım diyorum.”</p>

  <p>Sanki <i>onu</i> tutuklatmak için polisi arayacağını söylüyormuş gibi gelir Eccles’e. Neden olmasın ki? O beyaz yakasıyla ağzından çıkan her lafta Tanrı’nın adı geçiyordur. Çocuklara bir şeyler öğreteceği yerde onların inançlarını çalıyordur. Zırvalamalarını dinleyenlerin içlerindeki inancı öldürüyordur. Ayinin o her bilge nağmesinde bir dolandırıcıdan farksızdır, dudaklarından Babamız kelimesi dökülürken yüreğindeki asıl sevindirmek istediği baba başkadır, tüm hayatı boyunca sevindirmeye çalıştığı, puro içen bir Tanrı. “Polis ne yapabilirdi ki?” diye sorar kadına.</p>

  <p>“Bilmiyorum ama golf oynamaktan daha çok işe yarardı herhalde.”</p>

  <p>“Geri döneceğinden neredeyse eminim.”</p>

  <p>“İki aydır söylüyorsunuz bunu.”</p>

  <p>“Hâlâ inanıyorum buna.” Oysa inanmıyordur, artık hiçbir şeye inanmıyordur. Bayan Springer bu gerçeği yüzünden okumaya çalışırken bir sessizlik olur.</p>

  <p>“Acaba”—sesi değişmiştir şimdi; rica ediyordur—“şu köşedeki tabureyi getirebilir misiniz? Ayaklarımı uzatmam gerekiyor da.”</p>

  <p>Eccles gözlerini kırpıştırdığında göz kapakları kaşınır. Üzerindeki sersemliği atıp tabureyi alarak kadına verir. Bayan Springer çocuksu yeşil çorapların içindeki kalın bacaklarını usluca havaya kaldırır; tabureyi kadının topuklarının altına koymak için eğildiğinde gözünün önüne dini broşürlerdeki dilencilerin ayaklarını yıkayan İsa resimleri gelen Eccles’in bedenini yepyeni bir güç sarar. Sırtını dikleştirip kadının tepesine dikilir. O ise diz hizasındaki eteklerini tutarak aşağı doğru çekiştirmekle meşguldür.</p>

  <p>“Teşekkür ederim,” der kadın. “Acayip iyi geliyor bu.”</p>

  <p>“Ne yazık ki sizin için yapabildiğim tek iyi şey bu oldu,” der Eccles açık açık; her ne kadar bir yandan kendiyle dalga geçse de bunu böyle basitçe itiraf etmiş olmak hoşuna gitmiştir.</p>

  <p>“Ah,” diyerek bir iç çeker kadın. “Yapılacak bir şey yok sanırım.”</p>

  <p>“Yoo, var aslında. Belki de polis konusunda haklısınız. Ya da en azından bir avukat bulunabilir.”</p>

  <p>“Fred karşı çıkıyor buna.”</p>

  <p>“Bay Springer’ın haklı sebepleri var bunun için. Sırf işle ilgili değil. Bütün yasalar Harry’den Janice’e maddi destek vermesini isteyebilir ve ben şu durumda parayla ilgili bir sorun olduğunu sanmıyorum. Hatta şimdiye kadar <i>hiç</i> parayla ilgili bir sorun olup olmadığından emin değilim.”</p>

  <p>“Böyle bir şeyi ancak yeterli paranız varsa söyleyebilirsiniz.” Eccles önemsemez bu lafı. Sanki ağzından öylesine çıkmış, kötü niyetten çok dermansızlıktan ileri gelen bir laftır bu; kadının dinlemek istediğinden emindir.</p>

  <p>“Olabilir tabii. Bilmiyorum. Ama ne olursa olsun benim içimden geçen—aslında eminim herkesin içinden geçen—meselenin sağlıklı bir şekilde çözülmesi. Hakikaten düzelecekse bunu Harry ile Janice yapacak. Cidden, biz ne kadar yardım etmek istesek de, ne kadar didinsek de olayın <i>dışındayız.”</i> Tıpkı babası gibi ellerini arkada kavuşturup, kendisini dinleyen kişiye arkasını dönmüştür; paravanın arkasından belki de olayın hiç de dışında olmayan bir diğer kişiyi, Nelson’u izler; Nelson önde, Fosnachtlar’ın oğlu arkada, çimlerin üzerinde komşunun köpeğini kovalıyorlardı. Attığı beceriksiz adımlarla sendeleyerek bedeni sarsılan Nelson’un kahkahaları etrafa yayılır. Kovaladıkları yaşlı, kızıl renkli, küçük ve ağırkanlı bir köpektir; Fosnachtlar’ın oğlu arkadaşının “Lion! Lion!” diye bağırıp durmasına hem şaşar hem sevinir. Angstromlar’ın oğlunun, ortalık huzurluyken diğerine liderlik yapması Eccles’in ilgisini çekmiştir. Loş paravandan görünen taze hava Nelson’un bağırışlarıyla titreşir sanki. Eccles duyumsar bunu: Bu değişmez yarı saydam, kendini yok sayan heyecan taşkını doğal olarak zaman zaman nispeten sakin olanın dar geçitlerine takılarak, asık suratlı bir geriakıma, inatçı bir dayılanmaya dönüşür. Nelson’a acır, içindeki bu tuhaf gelgitin kaynağını çözünceye kadar bu masum şaşkınlıktan sıyrılamayacaktır. Eccles kendisinin de çocukken böyle olduğunu düşünür, hep kendinden bir şeyler verir, verirdi, sonra da bozguna uğrardı. Oğlanlar yaklaşınca yaşlı köpek kuyruğunu sallar. İki oğlanın çığlık çığlığa, avcı gibi etrafını sarmasıyla köpek kuyruğunu sallamayı bırakıp, belli belirsiz, tedirgin bir yay gibi aşağı büker. Nelson iki eliyle uzanıp köpeğin sırtına vurur. Eccles bağırmak ister; köpek ısırabilir; daha fazla bakamaz.</p>

  <p>Bayan Springer, “İyi de adam çekti <i>gitti,”</i> diye sızlanır. “Keyfi yerinde. Biz bir şey yapmazsak gelmeye de hiç niyeti yok gibi.”</p>

  <p>Eccles yeniden alüminyum tabureye oturur. “Hayır. Her ne sebeple gittiyse aynı sebeple geri dönecek. Çok müşkülpesent bir adam. Her şeyi didikliyor. Şu an içinde olduğu dünya, Brewer’daki şu kızın dünyası fantezilerini doyurmaya yetmeyecek. Her hafta biraz daha farklı görüyorum onu.”</p>

  <p>“Peggy Fosnacht böyle demiyor ama. Riley gibi bir hayat sürdüğünü duymuş. Kim bilir kaç kadın var hayatında.”</p>

  <p>“Bir tane, eminim. İşin tuhafı evcimen bir yapısı var Angstrom’un. Ayy.”</p>

  <p>Ötedeki grupta bir telaş yaşanır; oğlanlar bir yana, köpek diğer yana koşar. Küçük Fosnacht öylece durur ama Nelson, suratı korkudan gerilmiş, eve doğru yürür.</p>

  <p>Bayan Springer Nelson’un iç çekişlerini duyup kızar, “Yine mi ısırttılar kendilerini Elsie’ye? Bu köpek de hâlâ bunların yanına geldiğine göre aklından zoru olmalı.”</p>

  <p>Eccles yerinden fırlayıp—tabure ardından devrilir—paravanın kapısını açarak güneşin altındaki Nelson’a doğru koşar. Oğlan çekinir. Eccles tutar onu. “Köpek mi ısırdı?”</p>

  <p>Oğlanın ağlaması yepyeni bir korkuyla, siyahlar içindeki bir adamın onu tutmasıyla, yarıda kesilir.</p>

  <p>“Elsie ısırdı mı seni?”</p>

  <p>Fosnachtlar’ın oğlu temkinli bir mesafede duruyordur.</p>

  <p>Eccles’in kollarında kaskatı duran, gözyaşları içindeki Nelson kesik kesik solumayı kesip kendine gelir.</p>

  <p>Eccles bu ağlama tehditine karşı biraz sallar Nelson’u ve diyeceği şeyi tam olarak anlasın diye hızlı bir hamleyle dişlerini çocuğun yanağına geçirir. “Böyle mi? Köpek böyle mi yaptı sana?”</p>

  <p>Oğlan bu pantomim karşısında bocalar bir parça. “Bööle oldu,” der ve o küçücük dudağını dişlerinin üzerine kaldırıp burnunu kırıştırır ve başını bir parça yana yatırır.</p>

  <p>Eccles ısrarla, “Isırmadı mı?” derken kollarını gevşetir.</p>

  <p>O küçük dudak minyatür bir azgınlıkla yeniden havaya kalkar. Eccles, eğimi ve şekliyle Harry’ninkini andıran bu minik cingöz ifade karşısında alaya alındığı hissine kapılır. Nelson hıçkırıklara boğulup yeniden koyverir kendini ve verandanın basamaklarını tırmanarak anneannesine koşar. Eccles ayağa kalkar; o kadarcık çömelmede bile siyah sırtı güneşin altında, ter içinde kalmıştır.</p>

  <p>Basamakları tırmanırken, çocuğun hırıltıyı taklit etmek üzere ortaya çıkmış o minik köşeli dişleri Eccles’te bir acıma hissi uyandırıp, sızım sızım sızlatır içini. Zararsız da olsa içgüdünün gerçekliği: Yavru kedinin pamuk patileriyle makarayı çözme içgüdüsü.</p>

  <p>Verandaya vardığında oğlanı anneannesinin bacakları arasına girmiş, yüzünü de karnına gömmüş bulur. Kadının sıcaklığına sırnaşırken eteklerini dizlerinden yukarı sıyırır ve ortaya çıkardığı o minik kuzu dişlerine kadının geniş ve solgun dizleri eklenince, pek bir savunmasız görünür çocuk; bu taze tenle lekelenmiş yaşlı beyazlık Eccles’e kendi kanını hatırlatan bir süt hissi verir. Sertçe—bir yerlerde öğrendiği gibi acıma, çaresiz bir haykırış değil dünyayı kurtarabilecek güçlü bir akındır—öne doğru bir adım atıp öne eğik iki kafaya durumu söyler, “Eğer Janice doğum yaptıktan sonra da gelmezse mahkemeye başvurun. Yasalar var sonuçta.”</p>

  <p>“Elsie ısırıyor,” der Bayan Springer, “çünkü senle Billy onu kızdırıyorsunuz.”</p>

  <p>“Yaramaz Elsie,” der Nelson.</p>

  <p>“Yaramaz Nelson,” diye düzeltir Bayan Springer. Yüzünü Eccles’e çevirip aynı düzeltici tonda devam eder. “Evet doğuma bir hafta kaldı adam hâlâ yok ortalıkta.”</p>

  <p>Kadına duyduğu anlık sempati geçmiştir; verandada bırakır onu. Revize edilmiş standart İncil’de yazdığı gibi, <i>Sevgi asla ölmez,</i> der kendi kendine. Kral James nüshasındaysa sevginin asla son bulmadığı söylenir. Bayan Springer’ın sesi Eccles’in peşinden evin içine girer. “Seni bir daha Elsie’yle uğraşırken görürsem kıçına şaplağı yersin.”</p>

  <p>“Yaa anane yaa,” diye yalvarır çocuk nazlı nazlı, korkusu geçmiştir.</p>

  <p>Eccles mutfağı bulup musluktan su doldurayım diye düşünür ama mutfak bütün o oda güruhunun içinde kaynamıştır resmen. Evden ayrılırken tükürüğünü ağzında biriktirerek yutar. Buick’ine atladığı gibi Joseph Caddesinden aşağı, oradan da Jackson Yolunda bir blok ilerleyerek, Angstromlar’ın 303 nolu evine sürer.</p>

  <p>Bayan Angstrom’un dört köşe burun delikleri vardır. Eşkenar dörtgen şeklindeki delikler bunca lafa rağmen fazla büyük olmayan bir burnun ucunda duruyordur; güçlü ışıkta her biri ayrı çarpıcı olan minik kasların, kıkırdağın ve kemiğin, cildi pek çok keside böldüğü göze çarpar. Görüşme bir dolu yanık ampulün ortasında, mutfakta gerçekleşir. Günün tam ortasında ışıklar açıktır: Evleri iki ailelik tuğla evlerin karanlık tarafındadır. Kadın kapıyı dirseklerine kadar sabunlu, kızarmış ellerle açıp, Eccles’i de yanına katarak, sudan şişmiş gömleklerin ve çamaşırların olduğu lavaboya döner. Konuşurlarken canhıraş bunları yıkar. Gayretli bir kadın. Bayan Springer’ın yağları—yumuşacık, sızı dolu fazlalıkları—minik kemiklerinden, bir zamanlar Janice’inki gibi mevzun olan kemiklerinden taşmıştı; oysa Bayan Angstrom’un sımsıkı ve yapılı bir görünümü vardır. Harry’nin cüssesi onun tarafından geliyor olmalı. Eccles deminden beri, kadının aşılması güç bedeninin siper olduğu o koca muslukların farkında ve suyun soğukluğundan haberdardır, ama bir türlü bir bardakçık su istemeye fırsat bulamaz.</p>

  <p>“Bana neden geldiniz anlamadım,” der kadın. “Harold yirmi bir yaşına bastığı günden beri kontrolümde değil ki.”</p>

  <p>“Yakın zamanda sizi görmeye gelmedi mi hiç?”</p>

  <p>“Hayır.” Sol omzunun kenarından profili görünür. “Herhalde bu yaptığından dolayı onu öyle utandırdınız ki gelmeye çekiniyor.”</p>

  <p>“Sizce de <i>utanması</i> gerekmiyor mu zaten?”</p>

  <p>“Valla neden bilmem, o kızla olmasını hiç istememiştim. Kızın yüzüne bakar bakmaz aklının yarısının uçmuş olduğu anlaşılıyor zaten.”</p>

  <p>“Ah yapmayın, doğru olamaz bu.”</p>

  <p>“Doğru olamaz mı? Kızın bana söylediği ilk şey neydi biliyor musunuz, Neden bir çamaşır makinesi almıyor muşum? Mutfağıma giriyor, etrafa şöyle bir göz attıktan sonra bana hayatımı nasıl düzene koyacağımı öğretiyor.”</p>

  <p>“Eminim böyle bir şey demek istememiştir.”</p>

  <p>“Yok bunu demek istemedi tabii. Asıl söylemek istediği, ben böylesine harap, yarısı olmayan bir evde yaşarken kendisinin Joseph Caddesinde, mutfağı alet edevattan geçilmeyen koskoca bir evden geldiği ve oğlumu böyle iyi hesaplanmış küçük bir numarayla onlara kakaladığım için ne kadar şanslı olduğumdu. O kızın bakışlarından asla hoşlanmadım. Hiçbir zaman insanın yüzüne doğrudan bakmazdı.” Kadın yüzünü Eccles’e döner, tam da bu uyarının üzerine, Eccles üstüne dikilen bakışlara aynı şekilde karşılık verir. Buğulanmış gözlüğünün—eski tip, çift odaklı hilallerine pembemsi bir ışık vuran ve gül pencereleri çelik çerçeveli bir gözlük—altındaki kendini beğenmiş kalkık burnu, etli, karmaşık iç kısmı gözler önüne serer. Kadının geniş ağzı belli belirsiz bir beklentiyle gerilmiştir. Eccles onun esprili bir kadın olduğunu fark eder. Esprili tiplerin en zor yanı neye inanıp neye inanmadıklarının belli olmayışıdır—hangisi bir etki yaratmaya daha uygunsa onu seçerler. İşin tuhafı, kendisine o kirli çamaşırlara abanırkenki kadar kaba davransa da onu sevmiştir Eccles. Ama onu sevip sevmemesi kadının umrunda bile değildir. Bayan Springer’ın aksine bu kadın onu görmez bile. Meydan okuması herkesedir ve onun o engin yergisinin altında güvenle, ne istese söyleyebilir Eccles.</p>

  <p>Eccles Janice’i savunur hemen. “Kız çekingen n’apsın.”</p>

  <p>“Çekingen mi? Zavallı Harry daha kendi kıçını zor toparlarken ondan hamile kalarak kendisiyle evlenmek zorunda bırakırken çekingen değildi ama.”</p>

  <p>“Yirmi bir yaşında olduğunu söylemiştiniz.</p>

  <p>“Evet tabii yaa, yaş. Bazıları genç ölür; bazılarıysa yaşlı doğar.”</p>

  <p>Epigramlar falan. Ah, komik bir kadın bu. Eccles yüksek sesle bir kahkaha atar. Kadın sanki onu duymamış gibi yapıp, haşin bir ciddiyetle çamaşırına döner. “Bu kız,” der, “bir yılan kadar çekingen. Bu küçük kadınlar zehir gibidir. O sinsi gözleriyle etrafta dolanıp milletin sempatisini kazanırlar. Hoş benimkini kazanamadı ya, ama adamlar pek üzülürler haline. Kayınpederinin demesine bakılırsa Jan Dark’tan bu yana en acınası şehitmiş o.”</p>

  <p>Eccles gene bir kahkaha atar; öyle değil midir? “Şeyy, eeh peki Bay Angstrom, Harry’nin ne yapması gerektiğini düşünüyor?”</p>

  <p>“Sürünerek dönmek. Başka ne olabilir ki? Kös kös dönecek zavallım. İçi tıpkı babası gibidir. Yufka yürekli. Bence dünyayı erkeklerin yönetmesinin sebebi bu. Yalnızca yürekten ibaretler.”</p>

  <p>“Tuhaf bir görüş.”</p>

  <p>“Öyle mi? Kilisede hep böyle söylüyorlar ya. Erkekler yürekten, kadınlar ise bedenden ibaret. Beyin kimde bilinmez. Tanrı’da herhalde.”</p>

  <p>Eccles, Lüteriyen kilisesinin herkesin kafasına böyle fikirler sokup sokmadığını düşünerek gülümser. Belki bizzat Luther de bir parça böyle bir tipti—yarı gerçekleri bir tür komik öfkeyle abartıyordu. O koskoca kara Protestan paradoks curcunası bu noktada başlıyor belki de. Çaresiz, kaderi çizilmiş Adam, Evrenin kralı. Tamamen çökmüş: Maddeyi bir kenara iten bir <i>gurur.</i> Belki de, içine sindirmesi gereken teolojinin çoğunu unutmuş. Angstromlar’ın papazını görmesi gerektiğini düşünür.</p>

  <p>Bayan Angstrom yere düşmüş bir ipliği alır. “Bakın, kızım Miriam kapı gibi sağlamdır, hep öyleydi; onun için hiçbir zaman endişe etmedim. Hatırlıyorum da, eskiden, pazar günleri yürüyüşe çıktığımızda taş ocağının önünden geçerken Harry çok korkardı—on iki yaşında falandı—Miriam aşağı yuvarlanacak diye öyle korkardı ki. Düşmeyeceğini bilirdim ben. Bak ona. Zavallı Harry gibi sırf acıdığı için biriyle evlenip ardından da ondan kurtulacağım diye tüm milleti başına toplayacak biri değil hiç.”</p>

  <p>“Tüm milletin Harry’nin başına toplandığından emin değilim ben pek. Kızın annesiyle bunun tam aksi olduğunu düşünüyorduk.”</p>

  <p>“Demek öyle. Valla bu kıza karşı içimde en ufak bir sempati yok. Eisenhower’dan tutun yan komşuya kadar herkes onun tarafında sanki. Hep Harry’yi konuşuyorlar. Siz de onu konuşuyorsunuz. Herkes.”</p>

  <p>Ön kapı yalnızca Bayan Angstrom’un duyabildiği bir yumuşaklıkla açılır. Üzerinde beyaz gömleği ve kravatıyla kocası mutfağa gelir, tırnakları kapkaradır; matbaacıdır kendisi. Karısı kadar uzun boylu olsa da daha kısa görünüyordur. Ağzı, biçimsiz takma dişlerle, halinden pek bir hoşnutsuz duruyordur. Burnu aynı Harry’ninki gibidir, hoş düzgün bir düğme. “Nasılsınız Peder?” der, ya bir Katolik olarak ya da Katolikler’in arasında yetiştirilmişti.</p>

  <p>“Bay Angstrom, sizinle tanıştığıma çok memnun oldum.” Adamın elinin yüzeyi serttir ama avucu yumuşak ve kuru. “Biz de oğlunuzdan konuşuyorduk.”</p>

  <p>“Bu mesele çok üzüyor beni.” Eccles inanır ona. Earl Angstrom’un hüzünlü ve harap bir hali vardır. Bu mesele yıkmıştır sanki onu. Midesinde problemi varmış da ağzına gelen gazı geri göndermek istiyormuş gibi, incelttiği dudaklarını kaymış dişlerinin üzerine bastırır. İçi içini yiyordur. Saçlarının ve gözlerinin rengi ucuz mürekkep gibi solmuştur. Düzgün bir adam, hayatını milim milim düzenleyerek, hep aynı formda tutmuş, sonra bir sabah uyandığında hepsini birbirine karışmış bulmuştu.</p>

  <p>“Sanki İsa’nın anasıymış gibi şu kıza üzülüp durmuyor mu?” der Bayan Angstrom.</p>

  <p>Angstrom sakince, “Bu doğru değil,” diyip beyaz gömleğiyle porselen mutfak masasının başına oturur. Onca yılın ardından dört kişilik yemek takımının emayesinde siyah siyah lekeler oluşmuştur. “Harry nasıl böyle karıştırdı işleri bilmiyorum. Diğer çocuklar gibi dağınık değildi hiç. Hep derli topluydu, çalışkandı.”</p>

  <p>Bayan Angstrom soğuk köpüklü elleriyle kocasına kahve yapar. Bu küçük hizmet Bayan Angstrom’un kocasına uymasına sebep olmuştur sanki; araları açık olan yaşlı çiftlere hep olduğu gibi birden hemfikir oluverirler. “Askerden sonra oldu,” der Bayan Angstrom. “Teksas’dan döndüğünde bambaşka bir oğlandı.”</p>

  <p>“Dükkâna gelmek istemedi,” der Angstrom. “Kirli bir iş yapmak istemedi.”</p>

  <p>“Rahip Eccles siz de kahve alır mısınız?” diye sorar Bayan Angstrom.</p>

  <p>Nihayet yeri gelmiştir. “Hayır sağ olun. Ama bir bardak su içebilirim.”</p>

  <p>“Sadece su mu? Buz koyayım mı?”</p>

  <p>“Fark etmez. Nasıl olursa.”</p>

  <p>“Evet, Earl haklı,” der. “Şimdi insanlar Hassy’nin ne kadar tembel olduğundan bahsediyorlar, ama değil. Hiç olmadı. Lisedeyken iyi basket oynuyor diye övündüğümde insanlar derdi ki, ‘O kadar uzun boylu ki iyi oynar tabii.’ Ama onun nasıl çalıştığını bilmezlerdi. Her akşam arkada geç vakitlere kadar top sektirirdi; o karanlıkta nasıl görüyor ki diye düşünmeden edemezdin.”</p>

  <p>“Bir şeyi aklına koydu mu,” der Bay Angstrom, “hiçbir şey onu durduramaz.” Buz kalıplarının olduğu tepsinin kolunu hızlıca çeker ve pırıltılı kırıkların sıçraştığı muhteşem bir çatırtı eşliğinde küpler yerinden çıkar. “Bu işte en iyi olmak istedi ve bence oldu da.”</p>

  <p>“Ne demek istediğinizi biliyorum,” der Eccles. “Onunla azıcık golf oynadım, şimdi benden daha iyi oynuyor.”</p>

  <p>Bayan Angstrom buz küplerini bir bardağa koyup, musluğun altına tutar ve Eccles’e getirir. Eccles bardağı ağzına dayadığında, Earl Angstrom’un harareti sönmüş sesi suda sendeler. “Sonra askerden bir döndü karı kız peşine düştü.”</p>

  <p>Çiçekli bir fincanın içindeki kahveyi iki eliyle masaya koyarken, “Güzel konuş Earl,” der karısı.</p>

  <p>Bay Angstrom kahveden çıkan dumanlara bakarak, “Affedersiniz. Şu oğlanın yaptıklarını düşündükçe mideme kramp giriyor resmen. Berbat bir Brewer serserisi oldu çıktı. Var ya Peder, bir ele geçirsem onu eşek sudan gelinceye kadar döveceğim,” der. Adamın küle dönmüş yüzü meydan okurcasına ağzında toplaşır; donuk gözlerinde bir pırıltı belirir.</p>

  <p>Eccles, yatık duran bardağının içine megafonla konuşur gibi “Hayır,” diyip üst dudağına çarpan buz küplerinin altında kalan suyu son damlasına kadar içer. Ağzındaki ıslaklığı silip, “Oğlunuzun çok iyi yanları var. Onun yanındayken o kadar keyifleniyorum ki—ne yazık ki—onu görme sebebimi bile unutuyorum.” Önce Bay Angstrom’a gülümser, buradan bir karşılık göremeyince de karısına.</p>

  <p>“Şu oynadığınız golf oyunu,” der Angstrom. “Ne gerek var ki buna? Bence ona asıl gereken şöyle evire çevire dövmek. O böyle bir şırfıntıyla günahkâr bir hayat sürerken kızın ailesi Brewer polisini aramalı bence.”</p>

  <p>Eccles Bayan Angstrom’a göz atar ve kaşlarının kavisinin, alnında kurumuş macun gibi durduğunu düşünür. Daha bir dakika önce, kadını bir müttefik, kocasını da kaba ve gaddar bir düşman olarak göreceği aklına bile gelmezdi.</p>

  <p>“Saçma sapan konuşma Earl,” der Bayan Angstrom. “Springerlar adlarını neden gazetelere düşürsün ki? Bu arada seni duyan da zavallı Harry’e düşman sanacak.”</p>

  <p>“Düşmanım tabii,” der Angstrom. Lekeli parmak uçlarıyla fincan tabağını iki yanından tutar. “Sokaklarda karış karış onu aradığım o gece düşmanım oldu. Sen hiç konuşma. Kızın yüzünün halini görmedin tabii o gece.”</p>

  <p>“Bana ne onun yüzünün halinden? Şıfrıntılardan bahsediyorsun madem: Ellerine bir evlilik cüzdanı geçti diye aniden tertemiz bir meleğe dönüşmüyor bunlar. Bu kız Harry’yi istedi ve bildiği tek oyunla avucuna aldı onu ama şimdi başka koz kalmadı elinde.”</p>

  <p>“Böyle <i>konuşma</i> Mary. İşin gücün laf. Benim Harry’nin yaptığını yapmış olduğumu düşünsene.”</p>

  <p>“Hıh,” diyip döner Bayan Springer ve Eccles kadının misillemede bulunmak üzere gerilmiş yüzünü görünce geri çekilir. “Sen <i>beni</i> istedin; ben <i>seni</i> değil. Öyle değil miydi?” .</p>

  <p>“Evet öyleydi,” diye mırıldanır Angstrom.</p>

  <p>“İyi o halde: Ne diye karşılaştırıyorsun ki bizimle?”</p>

  <p>Angstrom kamburunu çıkararak kahvenin üzerine eğilir, sanki karısı onu bir köşeye sıkıştırmış gibi minicik kalmıştır. Diyecek söz bulamamış gibi, “Ah Mary,” diyerek bir iç çeker.</p>

  <p>Eccles adamı korumaya çalışır; otomatikman hep zayıf olanın tarafındadır. “Bence,” der Bayan Angstrom’a, “oğlunuzun Janice’le evliliğinin temelinde karşılıklı sevgi olmadığını söylemek yanlış olur. Zaten kız hakikaten o kadar dalavereci biri olsaydı Harry’nin bu kadar kolay kaçmasına izin vermezdi.”</p>

  <p>Kocasının üzerine fazla gittiğini fark eden Bayan Angstrom kendini tartışmadan geri çekmiştir; kontrolün Janice’te olduğuna dair öyle yanlış bir izlenime sahiptir ki taviz veriyormuş gibi hisseder kendini. “Kaçmasına izin vermedi,” der. “Görün bakın, sonunda nasıl onu eve döndürecek.”</p>

  <p>Eccles adama sorar, “Siz de geri döneceğini düşünüyor musunuz Harry’nin?”</p>

  <p>Angstrom, gözleri yere çevrili, “Hayır,” der, “asla dönmeyecek. Adam gitmiş artık. Biz dahil herkes onu iyice unutuncaya dek daha uzağa gidecek. Eğer yirmi ya da yirmi iki yaşında olsaydı; ama onun yaşında... Dükkâna bazen Brewer’lı serseri gençler gelir. Yerlerinde duramazlar. Topallamazlar belki ama sakattan farksızlardır. Beş para etmez adamlar. Ve ben iki aydır o makinenin başında, kargaşadan onca nefret eden Harry’imin nasıl böyle bir şey yaptığını anlamaya çalışıyorum.”</p>

  <p>Eccles Harry’nin annesine bakar ve onu öyle, bardakların hemen altında pırıl pırıl parlayan ıslanmış yanaklarla lavaboya yaslanmış görünce içi cız eder. Hayret içinde yerinden kalkar. Kocası gerçekleri söylüyor diye mi ağlıyordur, yoksa bunları sadece onu isteyenenin kendisi olduğunu itiraf ettirdiği için intikam almak ve onu üzmek için söylediğini düşündüğünden mi? “Umarım yanılıyorsunuzdur,” der Eccles. “Ben gideyim artık; üzücü oldu biliyorum ama benle bu konuyu görüştüğünüz için ikinize de teşekkür ederim.”</p>

  <p>Angstrom onu tekrar evin içinden geçirir ve yemek odasının karanlığında koluna dokunur. “Her şeyin yolunda olmasını isterdi,” der. “Onun gibisi yoktur. Evde bir gürültü patırtı olduğunda—mesela Mary ile ben şakalaşırken—dünyası yıkılırdı.” Eccles başıyla onaylar ama onun görmüş olduklarının “şakalaşma” sayılabileceğinden emin olamaz pek.</p>

  <p>Oturma odasının karaltısında kolsuz elbiseli incecik bir kız belirir. “Mim! Sen mi geldin?”</p>

  <p>“Evet.”</p>

  <p>“Bak bu Peder-yani Rahip-”</p>

  <p>“Eccles.”</p>

  <p>“Eccles buraya Harry’yle ilgili konuşmak için gelmiş. Kızım Miriam.”</p>

  <p>“Merhaba Miriam. Harry sizden çok hoş bahsetmişti.”</p>

  <p>“Merhaba.”</p>

  <p>Bu sözle kızın arkasındaki büyük pencere bir restoranın koca penceresinin mahrem camına dönüşür. Küstah selamlaşmalar, ince bir sigara dumanı ve eczane parfümü gibi kızı takip eder. Bayan Angstrom’un burnu kızın yüzüne bir hoşluk, Saracen<a id="k10" href="../Text/dipnotlar.xhtml#a10"><sup>[10]</sup></a> bir şıklık hatta daha da antik, barbar bir hava veriyordur. Gözalıcı burnunun dışında boyu posu da ilk bakışta annesini andırır, ama babası yanında durduğunda Eccles kızın bedenini ondan aldığını görebilir; güzel kızla yorgun adamın vücut yapıları aynıdır. İkisinde de aynı can sıkıcı darlık ve sağlam kabalık söz konusudur. Halledeceklerdir. Ne yaptıklarını biliyorlardır. Ne yaptığını bilmeyen insanları tercih etmek Eccles’in zayıflığıdır. Aciz olanlar: Bunları bir de en tepedekileri, yardımın çok uzağında olanları, işte onları tercih eder. Ortadakiler, kendini az çok idare edenlerse Eccles’in o aristokrat önyargılarıyla, her iki uçtan çalıyor gibidir. Kapıda toplandıklarında Angstrom kızının beline sarılır ve Eccles mutfaktaki sessiz, ıslak yanaklı, kızarmış kollu Bayan Angstrom’u düşünür, delirmiş tutsağı. Yine de kaldırımda durup ikisine el sallamak için döndüğünde anneyle kızın uyumsuz simetrilerine gülmeden edemez: Haremağasının tasmasına masum bir horgörüyle bakan küpeli Arap oğlan ile matbaacının zarif bir çift oluşturduğu sarkık suratlı ihtiyar karısı.</p>

  <p>Eccles susamış ve canı sıkılmış halde Buick’ine atlar. Son yarım saat içinde söylenmiş hoş bir şey vardır ama ne olduğunu hatırlayamaz. Kendini yaralanmış, bunalmış, kafası karışmış ve sersemleşmiş hisseder; bütün bir öğleden sonrayı dikenli çalılarla kaplı bir alanda geçirmiş gibidir. Yarım düzine insan ve bir köpek görmüş ama hiçbir şekilde kendi fikrini, Harry Angstrom’un kurtarılmaya değer ve kurtarılabilecek biri olduğu fikrini kabul ettirememiştir. Tam tersine, bu dikenli çalıların arasında Harry’ye yer yoktur sanki: Yalnızca bayat bir hava ve geçen yıldan kalma kuru saplar. Beyaz hava yerini uzun mavi bir ilkbahar akşamına bırakıyordur. Arabayla bir köşeyi dönerken tepelerdeki açık bir pencerenin ardından trompet çalışan birinin sesi gelir kulağına. <i>Du du do do da da dee. Dee dee da da do do du.</i> Arabalar bir fısıltı halinde işten eve dönüyordur. Eccles, dağın ötesindeki sırta paralel çapraz sokaklar arasında mekik dokuyarak kasabayı bir uçtan öbür uca geçer. Fritz Kruppenbach, yani Mt. Judge’ın yirmi yedi yıllık Lüteriyen papazı mezarlığın az ilerisindeki yüksek tuğla bir yapıda yaşıyordur. Üniversite çağındaki oğluna ait motosiklet, bazı parçaları çıkık, garaj yolunun kenarında duruyordur. Büyük bir titizlikle teraslanmış eğimli çimenlik, fazla gübrelenmekten, temizlenmekten ve biçilmekten doğal durmayan açık bir yeşile bürünmüştür. Kapıyı, üzerinde mevsime hiç uymayan koyu renkli yün bir elbise olan Bayan Kruppenbach—acaba Lucy de bir gün böyle itaatkâr görünmeyi başarabilecek midir—açar. Örülmüş gri saçları başını bir kuşak gibi sımsıkı sarmıştır. Saçlarını açtığında bir cadıya benziyor olmalıydı. “Arka tarafta çimleri biçiyor,” der.</p>

  <p>“Kendisiyle birkaç dakika görüşmek istiyorum. Her ikimizin cemaatini de ilgilendiren bir durum var.”</p>

  <p>“Buyrun, siz odasına çıkın. Ben çağırayım onu.”</p>

  <p>Evin her yanı—antresi, koridorları, merdivenleri, hatta papazın o deri kaplı çalışma odası bile—kızarmış et kokuyordur. Eccles, Kruppenbach’ın odasındaki pencerenin yanında yer alan, kilise korosundan devraladığı meşe arkalıklı banka oturur. O bankta otururken içinde yeniyetme bir dua etme isteği uyanır ama o bunun yerine gözlerini vadinin ilerisindeki golf alanının yeşilliklerine diker, şimdi orada olmayı ne çok isterdi, Harry’le birlikte. Eccles, beraber oynadığı diğer kişileri kendinden ya daha iyi ya da kötü bulurdu, oysa Harry ile, ikisi de söz konusudur ve yalnızca Harry oyuna böyle umutsuz bir neşe katmayı başarmıştır, cömert fakat tuhaf bir kralın verdiği imkânsız bir arayışta beraberce görev almışlardır sanki, küçük düşürücü anlarda gözlerinden yaş gelecek denli canları yansa da her bir aşamada taptaze bir yeşille yenilenen bir arayıştır bu. Ve Eccles’in içinde fazladan bir umut daha vardır, Harry’yi bozguna uğratmaya yönelik gizli bir kararlılık. Harry’yi bu kadar kararsız yapan, o güzel kolay atışları her seferinde becerememesinin sebebi, kendisinin yarattığı ve bütün problemlerin kaynağı olan bir şeydir; ve Eccles kararlılığıyla onu yenerek bu zayıflığın, bu kusurun üstesinden gelecek, böylece sorunları halletmiş olacaktır. Bu arada ara ara Harry’nin “Hey, oley,” ya da “Çok güzel yaa, çok <i>güzel</i>!” diye bağırdığını duymak keyif verir ona. Zaten bu dostça ilişki başlı başına bir keyiftir Eccles için, ne idüğü belirsiz kaypak dünyayı uzak, yuvarlak ve yeşil görmesini sağlayan zararsız bir coşku.</p>

  <p>Ev, papazın ayak sesleriyle sarsılır. Kruppenbach merdivenleri çıkarak çalışma odasına girer, çim biçme işlemi yarıda kaldığı için kızgındır. Üzerinde eski bir siyah pantalon ve terden sırılsıklam olmuş bir atlet vardır. Omuzları tel tel gri yünle kaplıdır sanki.</p>

  <p>“Merhaba Chack,” der, içinde en ufak bir selamlama tınısı barındırmayan vaiz kürsüsü sesiyle. Alman aksanı, öfkeyle birbiri ardına sıraladığı kelimeleri taş gibi sertleştirmiştir. “Evet, nedir mesele?”</p>

  <p>Eccles yaşlı adama “Fritz” demeye kalkışmaz hiç, gülümser ve ağzından “Merhaba!” çıkar.</p>

  <p>Kruppenbach yüzünü ekşitir. Kısacık saçlı, kocaman kare bir kafası vardır. Tuğladan bir adamdır sanki: Kil olarak doğmuş ve yıllarca ışığa maruz kala kala tuğla rengine ve kalıbına dönüşmüştür. Tekrarlar, “Nedir?”</p>

  <p>“Sizin kilisede Angstrom diye bir aile var.”</p>

  <p>“Evet.”</p>

  <p>“Baba matbaacı.”</p>

  <p>“Evet.”</p>

  <p>“Oğulları Harry yaklaşık iki ay önce karısını terk etti; karısının ailesi Springerlar benim kilisemden.”</p>

  <p>“Haa evet. Oğulları var. Bir <i>Schussel.”</i></p>

  <p>Eccles bunun ne anlama geldiğini bilmez.Kruppenbach’ın mobilyaları teriyle kirletmek istemediği için oturmadığını düşünür. O ayakta durduğu için Eccles banklara dizilerek dua okuyan kilise korosundaki bir oğlan gibi gözüküyordur. Etrafa bir pişmiş et kokusu yayılırken Eccles neler olmuş olabileceğini anlatır: Harry’nin spordaki başarılarının onu nasıl şımarttığını, karısının, doğruya doğru, evliliğine fazla bir faydasının olmadığını, kendisinin bir papaz olarak, fazlaca üzerine gitmeden oğlana vicdanında karısına yer açmaya çabaladığını, oğlanın probleminin duygusal boşluktan çok kontrolsüz bir yoğun duygu olduğu; iki tarafın ailelerinin çeşitli sebeplerle nasıl bir şey yapamadığını, daha beş on dakika önce Angstromlar’da tanık olduğu tartışmanın oğullarının durumuna bir açıklama—</p>

  <p>Kruppenbach nihayet “Sence,” diyerek Eccles’in sözünü keser, “Sence bu insanların işine karışmak hakikaten senin üzerine vazife mi? Sana ilahiyat fakültesinde ne öğrettiklerini şimdi anlıyorum: Onun psikolojisi, bunun psikolojisi. Ama ben buna katılmıyorum. Sen şimdi kendini oradan oraya koşturup duran, açıkları yamayan, her şeyi yoluna koyması gereken bir adam olarak görüyorsun. Ben böyle düşünmüyorum. Bunun hiç de vazifen olduğunu düşünmüyorum.”</p>

  <p>“Ben yalnızca—”</p>

  <p>“Dur bir dakika, sözümü bitireyim. Ben yirmi yedi senedir Mt. Judge’dayım, oysa sen geleli iki sene oldu. Hikâyeni dinledim ama söz konusu kişiler hakkında olan kısmını değil, senle ilgili olan kısmını dinledim. Duyduğum şey şu: Kıçı kırık üç beş dedikodu ya da birkaç parti golf oyunu için vereceği mesajı satan bir papaz. Sence çocuksu karısını terk eden bu çocuksu koca Tanrı’ya nasıl görünüyordur şimdi? Tanrı’nın daha başka neleri gördüğüne kafa yorar mısın hiç? Ya da bunun da ötesine geçmeyi denedin mi?”</p>

  <p>“Hayır, pek değil aslında. Ama bana kalırsa bu durumda bize düşen görev—”</p>

  <p>“Sana kalırsa bizim işimiz polislik, kelepçesiz, tabancasız, iyi bir yürekten başka bir şeyi olmayan bir polislik yapıyoruz. Değil mi? Hemen cevap verme, yalnızca haklı olup olmadığımı düşün. Bence şeytanca bir fikir bu. Bırak polisler polisliklerini yapsın, bizim işimiz olmayan o yasaları korusun.”</p>

  <p>“Size bir yere kadar katılıyorum—”</p>

  <p>“Bir yere kadar diye bir şey olmaz! Yapmamız gereken şeyde bir amaç ya da ölçü yok.” Tüylü kalın işaret parmağı deri sandalyenin arkasına hafif hafif vurmaya başlamıştır. “Eğer Tanrı sefalete son vermek istiyorsa Krallığını şu anda ilan eder.” Jack yüzünün kıpkırmızı olduğunu hisseder. “Şu anda küçük arkadaşların Tanrı’nın izlediği o milyarlarca insanın arasında ne kadar büyüktür dersin? Bombay sokaklarında her an birileri ölüyor. Üstümüze düşen görevden bahsediyorsun. Bana kalırsa sen üzerine düşen görevi bilmiyorsun, yoksa şu anda evinde dua ediyor olurdun. <i>İşte</i> görevin: Dine bağlılığınla bir örnek teşkil etmek. <i>İşte</i> huzurun kaynağı budur: Din, oradan oraya koşturarak ortalık karıştırmak değil. Koşturup durarak Tanrı’nın sana verdiği görevden, dinini güçlendirmekten de kaçmış oluyorsun, böylece vakti geldiğinde dışarı çıkıp onlara şunu söyleyebilirsin, ‘Evet öldü ama onunla Cennet’te buluşacaksınız. Evet, belki acı çekiyorsunuz, ama çektiğiniz acıyı da <i>sevmelisiniz,</i> çünkü bu <i>İsa</i>’nın acısıdır.’ O halde pazar sabahları insanların karşısına sefil bir durumda değil içimiz İsa ile dolu, <i>hevesle</i> çıkmalıyız,” diyerek tüylü yumruklarını sıkar, <i>“coşku</i> içindeki İsa ile: İnancımızın ateşiyle onları körüklemeliyiz. Onlar da bunun için geliyorlar zaten; yoksa bize neden para versinler? Bunun dışındaki yapacağımız ya da söyleyeceğimiz her şeyi başkaları da yapıp söyleyebilir. Bu iş için doktorlar, avukatlar var. Hepsi Kitap’ta yazılı—inançlı bir hırsız Ferisiler’in tümüne bedeldir. Hata yapma. Şu an çok ciddiyim. Sakın hata yapma. Elimizde İsa’dan başka bir şey yok. Gerisi, bütün bu iffet meseleleri falan boş yani. Hepsi şeytan işi.”</p>

  <p>Aşağıdan Bayan Kruppenbach’ın özenli sesi gelir, “Fritz, yemek hazır.”</p>

  <p>Adetli kırmızı adam Eccles’e sorar, “Şimdi benle birlikte diz çöküp İsa’nın bu odaya gelmesi için dua eder misin?”</p>

  <p>“Hayır. Hayır etmem. Çok kızgınım. Bu ikiyüzlülük olur.”</p>

  <p>Bir papazdan beklenmeyen bu karşı geliş Kruppenbach’ı yumuşatmasa da sessizleştirmiştir. “İkiyüzlülük mü?” der kibar kibar. “Hiç ciddiyet yok sende. Lanetlenmekten korkmuyor musun? Bu yakayı takarak neleri riske attığını bilmiyor musun?” Yüzünün tuğla yüzeyinde sanki yoğun sıcaktan kavruluyormuş gibi pembeleşip sulanmış küçük gözleri birer kusur gibi duruyordur.</p>

  <p>Jack’ın cevabını beklemeden arkasını dönüp yemek için aşağıya iner. Jack de arkasından iner ve dışarıya çıkar. Kalbi azar işitmiş bir çocuk gibi çarpıyordur, hiddetten dizlerinin bağı çözülmüştür. Fikir alışverişinde bulunmak için gelmiş ama saçma sapan bir laf kalabalığına maruz kalmıştır. Işık saçan rahiplik kavramından uzak, yapmacık koca ihtiyar Hun muhtemelen bu işe bir kasap dükkânını bırakarak bulaşmıştır. Jack kinci ve uygunsuz olduklarını bilse de bu düşüncelere engel olamıyordur. Öyle derin bir çöküntü içindedir ki, inci grisi direksiyonun başına oturup kendi kendine <i>Haklı, adam haklı</i> diyerek, elinde iskarpelayla sanki kendini daha da derine gömmek ister. Başını öne eğer ve alnının kavisini o mükemmel plastik daireye dayar ama ağlayamaz; içi kurumuştur sanki. İçine koskoca, hiçbir işe yaramayan bir utanç ve başarısızlık duygusu çöreklenmiştir.</p>

  <p>Lucy’nin evde onu beklediğini bilse de—akşam yemeğine kadar çocuklara banyo yaptıracaktı—arabayı kasabanın merkezindeki eczaneye doğru sürer. Tezgâhın arkasında duran kilisenin gençlik kolundan kıvır kıvır saçlı bir kızla ilaç ya da doğum kontrol hapı ya da kâğıt mendil almaya gelmiş iki kilise üyesi neşeyle selamlarlar onu. Aslında hayatlarına bir panzehir bulma yeri burasıdır. Kendini evinde gibi hisseder Eccles; zaten ona en çok ev hissini veren yerler Tanrı’nın olmadığı halka açık yerlerdir. Bileklerini soğuk temiz mermere dayayıp içine bir top cevizli dondurma katılmış sodalı vanilyalı dondurma sipariş eder ve bunu içmeden evvel iki Coca-Cola bardağı mucizevi temizlikteki suyu mideye indirir.</p>

  <p class="bos2"/>

  <p class="p1">Adını savaş sırasında, her yanı Güney Amerika merakı sarmışken alan Club Kastanyet, Warren Caddesinin Running Horse Sokağını dik kestiği köşede üçgen bir yapıda bulunur. Brewer’in güneyinde, İtalyanların, zencilerin ve Polonyalıların olduğu bölgededir; Tavşan kendini hiç güvende hissetmez burada. Yapı ön cepheden arkaya uzanan cam ve tuğla karışımı pencereleriyle büyük bir ölüm kalesini andırıyordur; içi ise son moda cenaze salonları stilinde loş ışıklı, cilalı mobilyalarla döşenmiştir, oraya buraya yerleştirilmiş saksı çiçekleri, rahatlatıcı bir müzik, ve çizgili kilimlerin, floresanların, ahşap panjurların bir örnek kokusu, aralarındaki en derin, en ketum koku ise alkol kokusu. İçtin mi muma dönüyorsun. Jackson Caddesinde, onlardan biraz aşağıda oturan ve cenaze kaldırıcısına yardım eden adam işini kaybedip barmen olduğundan beri Tavşan bu iki işin arasında bir bağlantı olduğunu düşünür, her ikisinde de yumuşak yumuşak konuşup, hep ayakta dururlar. Ruth’la birlikte ön taraftaki bir masaya otururlar, dışarıdaki tabelanın üzerindeki kastanyet neonu, tıklanıp duruyormuşcasına, iki hâl arasında titreştikçe pencereden belli belirsiz kırmızı bir ışığın yansıdığı bölmeye.</p>

  <p>Bu pembe titreyiş Ruth’un yüzündeki sıkıntıyı dağıtmıştır. Tavşan’ın karşısında oturuyordur. Tavşan onun eskiden yaşadığı hayatı gözünün önüne getirmeye çalışır; sporcuların soyunma odası kendisi için neyse bu korkunç yer de onun için o olmalı diye düşünür. Ama bunu bu şekilde düşünmek Tavşan’ı sinirlendirir; kızın kirli geçmişi, kendisinin bir ailesinin oluşu gibi, zihninin gerisinde tutmaya çalıştığı bir şeydir çünkü. Geceleri Ruth’un evinde olmak, o polisiyelerini okurken bir koşu zencefilli gazoz almaya markete gitmek, baze geceler sinemaya gitmek hoşuna gidiyordu, ama böyle bir şeyi denememişlerdi hiç. İlk gece Daiquiri’den epey cesaret almıştı Tavşan ama ondan sonra buna gerek duymamıştı ve bunun Ruth için de geçerli olduğunu düşünüyordu. Ruth bir süre gerçekten memnundu hayatından ama son zamanlarda bir şey olmuştur; yatakta hantallaşmıştır ve ara ara Tavşan’ın yüzüne sanki o bir domuzmuş gibi bakıyordur. Tavşan neyi farklı yaptığını bilemez ama işin keyfinin kaçtığı bellidir. Bu gece güya arkadaşı olan Margaret aramıştır. Telefon çaldığında kalbi yerinden fırlamıştır Tavşan’ın. Son zamanlarda polisin, annesinin ya da birinin onu arayacağı gibi bir fikre kapılmıştır; dağın arkasında gitgide büyüyen bir şey vardır sanki. Ruth’un evine ilk taşındığı sıralarda iki üç defa telefona Tavşan çıkmış ve karşısındaki adam kalın sesiyle, “Ruthie?” diye sormuştu ya da onun sesini duyunca telefon kapanmıştı. Telefonu Ruth açtığında ise bir sürü “Hayır” diyerek durumu çözüyordu. Onları nasıl idare edeceğini iyi biliyordu Ruth, zaten de arayan beş tane tip vardı; geçmiş bu beş asma bıyığından sarkan bir sarmaşıktı sanki ve kolayca koparak, Ruth’u tertemiz, masmavi ve rahat bıraktı. Ama bu gece geçmişten arayan kişi Margaret’ti ve onları Kastanyet’e çağırdı, Ruth gitmek isteyince Tavşan da tamam dedi. Değişiklik iyi olurdu hem. Sıkılmıştı.</p>

  <p>“Ne içersin?” diye sorar Tavşan.</p>

  <p>“Bir Daiquiri.”</p>

  <p>“Emin misin? Sonra kötü olma bak.” Bazen midesi bulanıp hiçbir şey yiyemiyor, bazense evde ne varsa silip süpürüyordur çünkü Ruth.</p>

  <p>“Hayır, emin değilim ama neden kötü olmayacakmışım ki?”</p>

  <p>“Aa, neden bilmiyorum cidden. Neden kötü olmamak gerekir acaba?”</p>

  <p>“Ay bir kere olsun, felsefe yapma da ısmarla hadi şu içkiyi.”</p>

  <p>Fırfırlarından Güney Amerikalı izlenimi verilmeye çalışıldığını tahmin ettiği turuncu üniformalı zenci bir kız gelir, Tavşan iki Daiquiri sipariş eder. Kız bir fiskeyle sipariş defterini kapayıp yanlarından uzaklaşır ve Tavşan kızın sırtının yarısına kadar açık olduğunu fark eder, siyah sutyeni bir parça görünüyordur. Bununla kıyaslanınca teni çok da siyah değildir. Işığın vurduğu alanlarda, sırtının düzlüklerinde yumuşacık mor gölgeler geziniyordur. Turuncu fırfırlarını sallayarak bir güvercin gibi aylak aylak yürür. Tavşan umrunda bile değildir; bu, yani onu takmaması hoşuna gider Tavşan’ın. Oysa Ruth’un son zamanlardaki bütün derdi Tavşan’a bir sebeple kendini suçlu hissettirmeye çalışmaktır.</p>

  <p>“Nereye bakıyorsun?” diye sorar Ruth.</p>

  <p>“Hiçbir şeye.”</p>

  <p>“Onu götüremezsin Tavşan. Fazla beyazsın.”</p>

  <p>“Ne kadar tatlı bir günündesin böyle.”</p>

  <p>Meydan okur gibi gülümser Ruth. “Yalnızca kendim gibiyim.”</p>

  <p>“Yandık desene.”</p>

  <p>Onlar sessizce otururken zenci kız gelip, Daiquiri’leri önlerine bırakır. Arkalarındaki kapı açılır ve içeri tüm soğukluğuyla Margaret girer. Dahası yanında, görmekten hiç hoşnut olmadığı Ronnie Harrison vardır. Margaret Tavşan’a, “Aa selam. Siz hâlâ beraber mi takılıyorsunuz-?” der.</p>

  <p>“Aa işe bak,” der Harrison, “muhteşem Angstrom,” sanki her haliyle Tothero’nun yerini almaya çalışıyordur. “Haberlerini almıştım,” diye ekler yılışık yılışık.</p>

  <p>“Ne haberi?”</p>

  <p>“Eee. Havadan sudan.”</p>

  <p>Asla Tavşan’ın favorilerinden biri değildi Harrison ve şimdi de hiçbir ilerleme yoktu. Soyunma odasında hep o kıllı göbeğinin altında çevirdiklerini anlatıp dururdu, bu arada göbeği de epey büyümüş. Harrison şişko olmuş. Şişmanlayıp kelleşmiş. Kıvır kıvır sarı saçları dökülmüş ve saçlarını yatırdığı yöne doğru saç derisi ortaya çıkmış iyice. Bu pembe görüntü, aynı Harrison’un ağzından düşmeyen o tek konu gibi Tavşan’ın sinirine dokunur. Yine de, yediği bir dirsek yüzünden kaybettiği iki dişin ardından oyuna döndüğü ve onu gördüğü için sevinmeye çabaladığı bir akşamı anımsar Tavşan. O anda önemli olan tek şey o beş kişidir ve diğer dört kişininse dünyada eşi benzeri yoktur.</p>

  <p>Ama bu çok eskilerde kalmış bir şeydir ve Harrison’un tam tepesinde sırıttığı her saniye bu görüntü daha da eskir. Üzerinde dar omuzlu gofre kumaştan bir takım vardır ve bunun yarattığı o soğuk iş havası Tavşan’ın sinirini bozar. Etrafının kuşatıldığını hisseder. Sorun şudur: Kim nerede oturacaktır? O ve Ruth bir hata yapıp, karşılıklı oturmuşlardır. Harrison kararını verir ve futbol oynarken sakatlanan bacağını ele verecek şekilde hafifçe tutarak Ruth’un yanına oturur. Tavşan’ın gözü Harrison’un kusurlarına takılmıştır. Beyaz kravatını yamuk yumuk bağladığı için Ivy League takım elbisesinin fiyakası kaçmıştır. Ağzını açtığında görünen iki yapma diş de diğer dişleriyle pek uyumsuzdur.</p>

  <p>“Ee, eski Şampiyonun hayatı nasıl gidiyor bakalım?” diye sorar. “Dediklerine göre bir işler çeviriyormuşsun.” Gözlerini, dediğini onaylamak istercesine yana, Daiquiri bardağını sıkıca kavramış, bir külçe gibi oturan Ruth’a kaydırır. Parmaklarının boğumları onun bulaşıklarını yıkamaktan kıpkırmızı olmuştur. İçmek için bardağı kaldırdığında ardında kalan çenesi çarpılır.</p>

  <p>Bardağı masaya koyarken, “Evet beni beceriyor,” der Ruth.</p>

  <p>“O ve başka kimler?” diye sorar Harrison.</p>

  <p>Margaret Tavşan’ın yanında kıpırdanır. Nedense Janice gibi hissediyordur: Yani gergin. Görüş alanının sol köşesindeki varlığı, kendisine doğru yaklaşan koyu renk, nemli bir kıyafet hissi verir Tavşan’a.</p>

  <p>Tavşan, “Tothero nerede?” diye sorar ona.</p>

  <p>“Tother kim?”</p>

  <p>Ruth kıkırdar, kahrolası. Harrison başını, o pembeliği ortaya sermek suretiyle eğip, Ruth’un kulağına bir şeyler fısıldar. Ruth’un dudakları bir gülücükle içe kıvrılır; aynı o Çin lokantasına gittikleri gecede olduğu gibi, ne dese hoşuna gidecektir Ruth’un, tek fark bu gece o Harrison’dur, Tavşan ise tam karşılarında nefret ettiği şu kızın dibinde oturuyordur. Harrison’un fısıldadığı şeyin kendisiyle, “eski Şampiyon”la ilgili olduğuna emindir. Dördünün bir araya geldiği andan itibaren, üzerine gidilecek adamın kendisi olacağını bilir. Tıpkı o gece Tothero’ya olduğu gibi.</p>

  <p>“Tabii ki kim olduğunu biliyorsun onun,” der Margaret. “Marty Tothero.”</p>

  <p>Harrison, “Eski koçumuz Harry!” diye bağırır ve Tavşan’ın ellerine uzanır. “Bizi ölümsüz yapan adam!”</p>

  <p>Harrison uzanamadan Tavşan parmaklarını bir parça içeri kıvırır ve Harrison da yüzünde hoşnut bir sırıtış, avuçlarını tiz bir gıcırtı eşliğinde kaygan masanın üzerinde sürüyerek geri çekilir.</p>

  <p>“Beni demek istiyorsun herhalde,” der Tavşan. “Sen bir hiçtin çünkü.”</p>

  <p>“Hiç mi? Bu biraz ağır oldu ama. Tavşancık<a id="k11" href="../Text/dipnotlar.xhtml#a11"><sup>[11]</sup></a>Harry, bu biraz ağır oldu cidden. Haydi o günlere dönelim biraz. Tothero kendini hırpalayacak bir oyuncu istediğinde kimi seçerdi ha? Sen sıkı bir atış yapasın diye seni savunmak için seçtiği adamı kim olurdu?” Kendi göğsüne vurur. “Sen ellerini kirletemeyecek kadar artisttin o günlerde. Kimseye faul yapmadın, değil mi? Futbol da oynamadın, dizini de parçalamadın, di mi? Yok yok, Harry yapmaz bunu; kanatları çıkmış Harry yapamaz. Ona topu gönder, o da atsın tabii.”</p>

  <p>“Senin de dediğin gibi hep girerdi cidden.”</p>

  <p>“Bazen. Bazen girerdi. Hiç buruşturma yüzünü şimdi Harry. Hepimiz de yeteneğini takdir ederdik tabii.” Tavşan adamın ellerini kullanmasından, onları böyle deneyimli bir şekilde doğrar gibi yapıp kaldırmasından masa başı muhabbetlerine alışkın olduğunu düşünür. Yine de bir gerginlik vardır üzerinde; ve Harrison’un ondan çekindiğini fark edince Tavşan’ın hevesi kaçar. Garson kız gelir—Harrison kendisi ve Margaret için birer votka tonik, Ruth için bir Daiquiri daha ısmarlar—Tavşan, sanki dünyadaki tek gerçek buymuşçasına kızın sırtının uzaklaşmasını seyreder: İki mavi-kahve kas yastığının altında, siyah sutyenin oluşturduğu bir minik üçgen. Kıza baktığını Ruth’un görmesini ister.</p>

  <p>Harrison satıcı soğukkanlılığını yitirmiştir artık. “Bir gün Tothero senin hakkında ne demişti bana biliyor musun? Hey şampiyon, dinliyor musun beni?”</p>

  <p>“Ne demiş Tothero?” Off, daha otuzunda bile değil ama orta yaşlı bir adam kadar sıkıcı.</p>

  <p>“Demişti ki bana, ‘Aramızda kalsın Ronnie ama takımı harekete geçirmen için sana güveniyorum. Harry bir takım oyuncusu değil’”</p>

  <p>Tavşan, Margaret ve Ruth’a bakıp şöyle der, “Ben şimdi size işin gerçeğini anlatayım. Bu Harrison bir gün Tothero’nun yanına gitmiş ve demiş ki, ‘Hey, ben zımba gibi bir oyuncuyum di mi koç? Tam bir oyun kurucusuyum di mi, ha? O peş para etmez artist Angstrom gibi değilim, di mi?’ Tothero da büyük ihtimalle uykulu olduğundan cevap vermez bile buna, bu yüzden Harrison da geriye kalan hayatını şöyle düşünerek geçirir, ‘Görüyomusun bak ben ne müthiş bir kahramanım. Hakiki bir oyun kurucuyum.’ Biliyormusunuz, bir basket takımında ne zaman böyle yerden bitme, minik, hiçbir halt beceremeyen sakar bir herif olsa ona oyun kurucu derler. Bütün o oyunları nerede kuracaksa? Yatak odasında herhalde.” Ruth güler; oysa Tavşan onun gülmesini istediğinden emin değildir.</p>

  <p>“Doğru değil bu.” Harrison’un deneyimli avuçları telaşla kıpırdar. “Kendiliğinden söylemişti bunu bana. Ama bilmediğim bir şey değildi bu; bütün okul biliyordu zaten.”</p>

  <p>Öyle miydi acaba? Kimse böyle bir şey söylememişti ama Tavşan’a.</p>

  <p>Ruth, “Off, hadi basket konuşmayalım artık. Bu adi herifle ne zaman dışarı çıksam hep aynı şeyi konuşuyoruz zaten,” der.</p>

  <p>Yüzünde bir kuşku mu belirmiştir ki Ruth onu kurtarmak için böyle bir şey söylemiştir? Ya da, bir yanı onun için üzülmüş olabilir mi acaba? diye merak eder Tavşan.</p>

  <p>Harrison onun o satıcı nezaketinden beklenenden daha çirkefleştiğini düşünüyordur belki de. Bir sigara ve timsah derisi Ronson çakmak çıkarır. Parmağını şıklatmasıyla ortaya çıkan hoş aleve bakmadan edemezler.</p>

  <p>Tavşan Margaret’e döner. Bu hareket sinirlerini harekete geçirip zihninde bir ışık yakar ve kadına sanki asırlar öncesinde de aynı bu şekilde döndüğünü hatırlatır. “Bana cevap vermedin sen,” der.</p>

  <p>“Aman ne bileyim nerede. Herhalde eve gitti. Hastaydı.”</p>

  <p>“Yalnızca hasta mı,” sanki taşralı arkadaşlarına hayatında ilk defa bir parça Manhattan zekâsı sergileyen biriymiş gibi Harrison’un ağzı hem gülümseyip hem de büzülerek komik bir hâl alır ve kafasına hafifçe vurarak bunu “anlayacaklarından” emin olmak ister, “yoksa başka türlü hasta mı?”</p>

  <p>“Her açıdan hasta,” der Margaret. Ağır bir gölge geçer yüzünden ki bu, hem onu hem de bunu gören Harry’yi diğerlerinden, yüzlerine vuran kıpkırmızı ışıkla sanki lanetli bir fırının tepesinden gülümser gibi karşılarında oturan Ruth ve Harrison’dan ayırır sanki.</p>

  <p>“Sevgili Ruth,” der Harrison, “nasılsın? Sık sık seni düşünüp merak ederdim.”</p>

  <p><i>“Beni</i> merak etmene gerek yok,” der Ruth, yine de bunu duymak hoşuna gider.</p>

  <p>“Merak ettim,” diye devam eder Harrison, “acaba şu ortak arkadaşımız sana alışkın olduğun hayat şeklini sürdürecek kadar destek olabiliyor mu?”</p>

  <p>Zenci kız içkileri getirir; Harrison, sanki bir rozeti göze sokarcasına elindeki timsah derisi Ronson’u gösterir Ruth’a. “Gerçek deri,” der.</p>

  <p>“Hımm,” der garson derin bir gırtlak sesiyle. “Sizin mi?</p>

  <p>Tavşan güler. Bu siyah yavruyu sevmiştir.</p>

  <p>Kız gittiğinde Harrison, çocuklara yöneltilen türde tatlı bir gülücükle öne doğru eğilir. “Biliyor musun,” der Harry’ye, “bir keresinde Ruth’la Atlantic City’ye gitmiştik.”</p>

  <p>“Bir çift daha vardı,” diye ekler hemen Ruth.</p>

  <p>“İğrenç bir çiftti,” der Harrison, “bungalovlarının o yıkık dökük mahremiyetini dışarıdaki pırıl pırıl güneşe tercih etmişlerdi. Sonradan adam bana içten içe bir gururla otuz altı saat gibi kısa bir sürede on bir kez orgazm olduğunu söylemişti.”</p>

  <p>Margaret güler. “ Valla Ronnie seni duyan da Harvard’da filan okudun sanır.”</p>

  <p>“Princeton,” diye düzeltir. “Princeton’da okumuş havası vermek istiyorum aslında. Harvard’ın buralarda pek bir anlamı yok.”</p>

  <p>Tavşan Ruth’a bakar ve ilk Daiquiri’nin bittiğini ve ikincinin de yarılandığını görür. Ruth kıkırdar. “En kötüsü de,” der, “arabada yapmışlardı bir de. Yanımda, yazık Ronnie pazar gecesi trafiğinde araba sürmeye çalışıyor, ışıklarda durduğumuzda arkama dönüp bakınca bir de ne göreyim? Betsy’nin elbisesi boynuna kadar sıyrılmış.”</p>

  <p>“Hep ben sürmemiştim,” der Harrison Ruth’a. “Hatırlarsan <i>sonunda</i> herifi direksiyona geçirmeyi başarmıştık.” Onaylanmak için Ruth’a doğru eğilir ve pembe saç derisi parlar gene birden.</p>

  <p>“Evet.” Ruth bardağına bakıp, belki de çıplak Betsy’yi gözünün önüne getirerek kıkırdar gene.</p>

  <p>Harrison, ne tepki vereceğini görmek için çaktırmadan Tavşan’a bakar. “Bu adamın,” der sanki işbirliği teklif edercesine iddialı bir kısık sesle, “ilginç bir teorisi vardı. Diyordu ki”—Harrison’un elleri havayı kavrar—“tam en can alıcı, nasıl desem?... noktada, partnerine <i>vuracaksın, </i>olabildiğince sert bir şekilde, tam suratına. Tabii pozisyon uygunsa. Ya da işte her neresi uygunsa oraya vuracaksın.”</p>

  <p>Tavşan gözlerini kırpıştırır; bu berbat herife ne yapmak gerektiğini hakikaten bilemez. Ve tam o anda, gözlerini kırpıştırdığı sırada, artık iyice kanına karışan alkolün de etkisiyle boşvermeye karar verir. Kahkaha atar, ciddi ciddi bir kahkaha atar. Ne halleri varsa görsünler. “Peki herif ısırma konusunda ne düşünüyordu?”</p>

  <p>Harrison’un sen-şimdi-görürsün-gününü-oğlum sırıtışı yüzünde donup kalır; refleksleri bu ani dönüşe cevap veremeyecek kadar zayıftır. “Isırmak mı? Bilmem.”</p>

  <p>“Eh bu duruma fazla kafa yormadı belki de. Şöyle kocaman kanlı bir ısırık: Daha iyisi olamaz. Ama tabii şu iki yapma dişle senin bu konuda pek şansın yok.”</p>

  <p>Margaret, “Senin yapma dişlerin mi vardı Ronnie?” diye bağırır. “Ay ne heyecan verici! Söylememiştin hiç.”</p>

  <p>“Var tabii ki,” der Tavşan. “Şu piyano tuşunu andıran iki dişin ona ait olduğunu düşünmedin herhalde. Diğer dişlerle alakası yok hiç.”</p>

  <p>Harrison dudaklarını kenetler ama o zoraki sırıtışa da son vermeyi beceremez bir türlü ve yüzü iyice gerilir. Konuşması da sekteye uğramıştır.</p>

  <p>“Bizim de Teksas’ta hep gittiğimiz bir yer vardı,” der Tavşan, “orada bir kız vardı, öyle çok ısırmışlardı ki kıçı eski bir mukavvadan farksızdı. Hani yağmurda kalmış mukavva gibi. Bütün yaptığı da buydu haa. Yoksa bakireydi aslında.” Seyircisine göz gezdirir Tavşan ve Ruth hemen başını iki yana sallar, sanki <i>Hayır Tavşan</i> der gibi küçük bir harekettir bu, ve bu inanılmaz üzücü gelir Tavşan’a, öyle üzücüdür ki sanki kum ince bir tabaka halinde ruhuna akıp üzerini örtmüştür.</p>

  <p>Harrison, “Bu hikâye şu kocaman şeyli fahişenin hikâyesine benziyor, ah ama dinlemek istemezsiniz herhalde, di mi?”</p>

  <p>“Dinleriz tabii. Anlat hadi,” der Ruth. “Bir şeyler öğrenirim belki.”</p>

  <p>“Şey, şimdi bu herif şaparken, ee, aletini kaybetmiş.” Harrison’un yüzü titrek ışıkta oynaşır. Elleri konuşmaya başlar gene. Tavşan zavallı adamın her gün bir dolu insanı ikna etmesi gerektiğini düşünür. Ne satıyor acaba diye düşünür; bir tür anlaşmalı bir iş falan olmalı, MagiPeel meyve-sebze soyucu kadar somut bir şey değil herhalde. “... böyle dirseğini, sonra omzunu, derken bütün başını ve göğsünü sokmuş ve bu tünelde emeklemeye başlamış...” Eski dost MagiPeel diye düşünür Tavşan: Hatta birini elinde hisseder. Sapı üç ayrı renkteydi, şirket bunlara turkuvaz, kiremit ve altın diye ad takmıştı. İşin komiği söyledikleri her işe yarıyordu, şalgamın, havucun, patatesin, turbun kabuğunu hakikaten güzelce, çabucak soyuyordu; kenarları jilet gibi keskindi. “... derken <i>başka</i> bir herifle karşılaşmış ve demiş ki, ‘Hey, şeyimi gördün mü...’” Ruth bıkkın bir edayla oturmaktadır ve onun kafasında hepsinin bir olduğunu fark edip korkuya kapılır Tavşan, Harrison’la arasında hiçbir fark yoktur, cidden aralarında bir fark var mıdır acaba? Mekânın her yanı birbirine karışıp, hepsinin hazmedildiği bir mide misali kıpkırmızı olur, “...diğer herif demiş ki, ‘Yok be abi. Ben de üç haftadır burada <i>motosikletimi</i> arıyorum!’”</p>

  <p>Harrison milletin kahkahalara boğulacağını umarak sessizce bakar. Hikâyeyi satamamıştır. Margaret, “Ah ne fantastik,” der.</p>

  <p>Tavşan’ın derisi kıyafetlerinin altında yapış yapış olmuştur; bu yüzden ardındaki kapının açılıp kapanışını tüm şiddetiyle hisseder. “Heey bu senin kız kardeşin değil mi?” diye sorar Harrison.</p>

  <p>Ruth başını kaldırıp bakar. “Öyle mi?” Harry bir şey demez ve Ruth, “İkisi de at gibiymiş.”</p>

  <p>Tavşan göz ucuyla bakar. Şans bu ya Miriam ve yanındaki içeri girip, onların masasının yanından geçerler ve boş bir yer bulmak için bakınırlar. Kama şeklindeki mekân içe doğru genişliyordur. Bar ortadadır ve her iki yanda masaların arasında dar koridorlar uzanır. Genç çift karşı koridora yönelir. Mim epeyce yüksek topukları olan parlak beyaz ayakkabılar giymiştir. Yanındaki çocuğun tiftik tiftik sarı saçları anca taranabilecek bir kısalıktadır ve teni de tatlı bir karamel rengindedir, hani yazın dışarıda çalışılarak değil de spor yapılarak sahip olunacak türde bir karamel rengi.</p>

  <p>“Kardeşin mi?” diye sorar Margaret. “Çok hoşmuş. Aynı ana babadan değilsiniz sanki.”</p>

  <p>Tavşan, <i>“Sen</i> nerden biliyorsun onu?” diye sorar Harrison’a.</p>

  <p>“Haa—” Elini umursamaz bir tavırla, sanki parmak uçları havada süzülürmüşçesine savurur. “Orda burda görmüşlüğüm var.”</p>

  <p>Tavşan’ın yerinden kalkmaya niyeti yoktur önce ama Harrison’un, kızkardeşinin bir sürtük olduğunu ima edişi onu kalkıp turuncu renkli karolar boyunca ilerleyerek barın etrafından dolanmaya yöneltir.</p>

  <p>“Mim.”</p>

  <p>“Aa, merhaba.”</p>

  <p>“N’apıyorsun burada?”</p>

  <p>Yanındaki oğlana, “Bak bu abim. Kendisi ölümden döndü,” der.</p>

  <p>“Selam kocaoğlan.” Tavşan oğlanın böyle söylemesinden hiç hoşlanmaz, dahası masanın iç kısmında kendisinin oturup, erkeğin oturması gereken yerde Mim’i oturtmasından da. Olayın tamamı, Mim’in onunla böyle gözükmesi canını sıkar. Çocuğun üzerinde mavi bir spor ceket ve incecik bir kravat vardır ve o şımarık hazırlık okulu öğrencisi haliyle hem oldukça genç hem de yaşlı bir görünüşü vardır. Dudakları pek kalındır. Mim adını söylemez onun.</p>

  <p>“Biliyor musun Harry, annemler senin yüzünden kavga edip duruyorlar.”</p>

  <p>“Senin böyle boktan bir yerde olduğunu bilselerdi tartışacak bir şeyleri daha olurdu.”</p>

  <p>“Bu bölge için hiç de fena bir yer değil.”</p>

  <p>“Berbat bir yer. Şu veledi de alıp git burdan hadi.”</p>

  <p>Çocuk omuzlarını kaldırıp dudaklarını iyice kalınlaştırarak, “Yaa n’oluyoruz, bi durum mu var?” diye sorar.</p>

  <p>Harry uzanıp parmağını oğlanın çizgili kravatına kanca gibi geçirerek şöyle bir savurur onu. Kravat fırlayıp oğlanın kalın dudaklarına çarparak düzgün hatlı yüzünü allak bullak eder. Çocuk kalkmaya yeltenince Tavşan elini düzgün kesimli saçlarına dayayıp yeniden yerine iter onu ve parmaklarında oğlanın kısacık kesilmiş saçlarının sertliğinin yarattığı karıncalanmayla yanlarından uzaklaşır. Ardından kızkardeşinin yarım yamalak “Harry!” deyişi duyulur.</p>

  <p>Tavşan’ın kulakları o kadar hassastır ki barın etrafından dolanırken veledin korkudan kısılmış sesiyle Mim’e, “Sana âşık herhalde,” dediğini duyabilir.</p>

  <p>Kendi masasına gelince, “Hadi Ruth. Motosikletine atla da gidelim,” der.</p>

  <p>Ruth karşı koyar, “Ben iyiyim burada.”</p>

  <p>“Off hadi.”</p>

  <p>Ruth eşyalarını toparlar, Harrison tedirgin tedirgin etrafa bakınarak ona yol vermek üzere yerinden kalkar. Tavşan’ın yanında durur ve Tavşan’ın içinden, elini onun o cılız, sözümona Princeton’lu omzuna koymak gelir. Mim’inkine kıyasla bu çok daha iyi bir tiptir. “Haklısın Ronnie,” der ona, “sen iyi bir oyun kurucuydun.” Bu laf bir parça ters çıkmıştır ağzından ama eski takımlarının hatırına yine de iyi niyetle söylemiştir Tavşan bunu.</p>

  <p>Kafası bu lafın içtenliğini anlayamayacak kadar yavaş çalıştığından Harrison Tavşan’ın elini ittirip, “Ne zaman büyüyeceksin sen?” diye sorar. Deminki iğrenç hikâyeyi anlatamadığı için gıcık olmuştur zaten.</p>

  <p>Dışarıya, kapının önündeki kırmızı basamaklara çıktıkları vakit Tavşan gülmeye başlar. <i>“Motosikletimi</i> arıyordum,” diyip, kastanyet neon ışığının altında kahkahayı basar, “Hah hah hah haa.”</p>

  <p>Ruth gülünecek bir şey görmez. “Ay sen hakkaten çatlaksın,” der.</p>

  <p>Ruth’un, aslında üzüldüğünü göremeyecek kadar aptal oluşuna sinir olur Tavşan. Komik hikâyesini anlatırken onun “Hayır” der gibi kafa sallayışına da sinir olmuştur; o ana gidip durur aklı ve her seferinde daha da içine oturur bu. Öyle çok şeye öfkelidir ki Tavşan nereden başlayacağını bilemez; bildiği bir şey varsa o da bunu Ruth’a ödeteceğidir.</p>

  <p>“Yani sen ve o adi herif beraber Atlantik City’ye gitmiştiniz öyle mi?”</p>

  <p>“Neden adi herif diyorsun ki?”</p>

  <p>“Haa. O değil, ben adiyim, değil mi?”</p>

  <p>“Hiç de öyle bir şey demedim.”</p>

  <p>“Dedin. Hem de orada söyledin bunu.”</p>

  <p>“Bu bir ifadeydi yalnızca. <i>Sevgi dolu</i> bir ifade, ama neden bilmiyorum hakikaten.”</p>

  <p>“Bilmiyorsun demek.”</p>

  <p>“Hayır bilmiyorum. Kız kardeşini bir erkekle gördün diye kafayı yedin resmen.”</p>

  <p>“Yanındaki hıyarı görmedin mi?”</p>

  <p>“Nesi vardı?” diye sorar Ruth. “Gayet iyi görünüyordu.”</p>

  <p>“Sana da herkes pek normal görünür zaten.”</p>

  <p>“Valla böyle ahkâm keserek ortalıkta dolanmakla eline ne geçiyor bilmiyorum.”</p>

  <p>“Eh bir aleti olan herkes senin için uygundur tabii.”</p>

  <p>Warren Caddesinden yukarı doğru ilerlerler. Ev yedi blok ötededir. İnsanlar bahar akşamı kapılarının önündeki basamaklara oturmuş, fazla ses çıkarmamaya özen göstererek muhabbet ediyorlardır.</p>

  <p>“Valla kız kardeşini bir erkekle gördün diye böyle oluyorsan, iyi ki evli değiliz senle ha.”</p>

  <p>“Nereden çıktı şimdi bu?”</p>

  <p>“Ne nereden çıktı?”</p>

  <p>“Evlilik lafı.”</p>

  <p>“Sen demiştin ya, hatırlamıyor musun, ilk gece, durmadan bundan söz etmiştin, hatta yüzük parmağımı öpmüştün.”</p>

  <p>“O güzel bir geceydi.”</p>

  <p>“Güzeldi.”</p>

  <p>“Güzeldi, sonrasıysa bir hiç.” Tavşan köşeye sıkıştığını hisseder, ondan tamamen kurtulmadan kafasındaki güzel şeyleri silip atmadan bir çıkış yok gibidir. Ama Ruth onu o boktan yere götürerek bunu başarmıştır zaten. “Harrison’un altına yatmıştın değil mi?”</p>

  <p>“Galiba. Evet yatmıştım.”</p>

  <p>“Galiba mı? Bilmiyor musun?”</p>

  <p>“Evet dedim ya sonra.”</p>

  <p>“Toplam kaç kişiyle yatmışsındır?”</p>

  <p>“Bilmiyorum.”</p>

  <p>“Yüz var mıdır?”</p>

  <p>“Anlamsız bir soru bu.”</p>

  <p>“Neden anlamsız olsun ki?”</p>

  <p>“Hayatında kaç defa sıçmışsındır diye sormaktan bir farkı yok bunun. Tamam. Epeyce sıçtım işte.”</p>

  <p>“İkisi de aynı şey senin için, öyle mi?”</p>

  <p>“Hayır aynı şey değil ama sayının ne önemi var anlamıyorum. Benim ne halt olduğumu biliyordun zaten.”</p>

  <p>“Bildiğimden emin değilim pek. Fahişe misin harbiden?”</p>

  <p>“Karşılığında para alıyordum. Demiştim sana. Stenograf olarak çalışırken bazı erkek arkadaşlarım vardı ve onların da arkadaşları vardı, sonra laf oldu herhalde, işten çıkarıldım ve daha yaşlı olan bazı herifler numaramı aldılar, Margaret vasıtasıyla sanırım, tam bilmiyorum. Bak. Hepsi geride kaldı. Yani bunu iğrenç buluyorsan pek çok evli kadın benden daha beter durumdadır.”</p>

  <p>“Hiç poz verdin mi?”</p>

  <p>“Şu açık seçik dergilerden mi bahsediyorsun? Hayır.”</p>

  <p>“Saksofon yaptın mı?”</p>

  <p>“Off, birbirimize bay bay deme vakti geldi belki de.” Bu düşüncenin etkisiyle Ruth’un çenesi gevşeyip, gözleri alev alev olur ve ona sırlarını açtığı için ölesiye nefret eder ondan. En derinindeki sırlar onu, sokak lambalarının altında uzun adımlarla kendisine eşlik eden, bir hayalet kadar aç, kendini tahrik edecek lafları duymaya can atan bu koca herifi ne ilgilendirir ki? Adamların işi gücü buydu işte, bir ağıza almadır tutturmuşlar. Tavşan bambaşka biri gibi gözükür Ruth’a, tek bir farkla: Bilmeden öyle bir bağlamıştır ki onu kendisine Ruth kıpırdayamıyordur yerinden.</p>

  <p>Onur kırıcı bir minnettarlıkla, “Hayır ben bay bay falan demek <i>istemiyorum.</i> Soruma bir karşılık istiyorum sadece,” der Tavşan.</p>

  <p>“Sorunun karşılığı evet.”</p>

  <p>“Ya Harrison’a?”</p>

  <p>“Kafayı niye Harrison’a taktın ki bu kadar?”</p>

  <p>“Çünkü berbat bir herif o. Ve eğer benle Harrison senin için birse ben de berbat bir herif oluyorum.”</p>

  <p>O an ikisi de birdir Ruth’un gözünde—hatta sırf değişiklik olsun diye, sırf gelmiş geçmiş en müthiş şey olmak için ısrar etmediği için Harrison’u yeğler—ama yalan söyler. “Sen onunla bir değilsin. Aynı ligde değilsiniz.”</p>

  <p>“Lokantada ikinizin karşısında otururken tuhaf bir hisse kapıldım. Onunla neler yaptığına gitti hep aklım.”</p>

  <p>“Aman ya işte, ne yapılırsa onu yaptık. Sevişip birine yakınlaşmaya çalışırsın.”</p>

  <p>“Ona yaptığın her şeyi bana da yapar mısın?”</p>

  <p>Bir anda tüyleri diken diken olur Ruth’un, içi ezilip midesi bulanır. “Tabii. Sen yeter ki iste.” Bir eşin ardından fahişenin teni iyi gelir.</p>

  <p>Tavşan’ın rahatlaması çocukçadır; ön dişleri keyifle parlar. “Sadece bir kere,” diye söz verir, “cidden. Bir daha istemeyeceğim.” Ruth’a sarılmaya çalışır ama Ruth iter onu.</p>

  <p>Eve çıktıklarında acıklı bir tonda sorar Tavşan, “Yapacak mısın?” Tavşan’ın duruşundaki çaresizlik Ruth’u etkilemiştir; gözleri daha alışamamışken Tavşan, karanlıkta yüzünün o bembeyaz geniş topağından sarkan bir takım elbise gibi görünür Ruth’un gözüne.</p>

  <p>“Aynı şeyden bahsettiğimize emin misin?” diye sorar Ruth.</p>

  <p>Tane tane konuşarak, “Sen neden bahsettiğimizi sanıyorsun?” diye sorar Tavşan.</p>

  <p>“Emmekten.”</p>

  <p>“Evet,” der Tavşan.</p>

  <p>“Ne kadar duygusuzsun. İstiyorsun, öyle mi?”</p>

  <p>“Hı hı. Çok mu kötü bir şey bu senin için?”</p>

  <p>Tatlı tavşanı ortaya çıkaran bu pırıltıyla yüreklenir Ruth. “O kadar da kötü değil. Bu gece ne yaptığımı sorabilir miyim acaba?”</p>

  <p>“Bu gece yaptıkların hoşuma gitmedi.”</p>

  <p>“Ne yaptım ki?”</p>

  <p>“Neysen o gibi.”</p>

  <p>“Bilerek yapmadım.” .</p>

  <p>“Ama yaptın. Bu gece başka bir yanını gördüm senin ve bu aramıza bir set çekti, ama bunu yok etmenin bir yolu var.”</p>

  <p>“Çok alemsin. Bunu cidden çok istiyorsun sen.” İçinden ona yumruklar savurup defol demek geçer. Ama artık çok geçtir.</p>

  <p>Tavşan yeniden sorar, “Sana çok mu kötü geliyor bu?”</p>

  <p>“Şey, sana öyle geldiği için bana da öyle geliyor.”</p>

  <p>“Yoo. Belki de bana öyle gelmiyordur. Belki hoş olacağını düşünüyorumdur.”</p>

  <p>“Sana âşıktım ben.”</p>

  <p>“E ben de <i>sana</i> âşıktım.”</p>

  <p>“Ya şimdi?”</p>

  <p>“Bilmiyorum. Gene olmak istiyorum.”</p>

  <p>Gene o kahrolası göz yaşları. Sesi dağılmadan evvel içindekileri bir çırpıda söylemek ister Ruth. “Bu çok hoş. Harika.”</p>

  <p>“Sızlanmayı bırak. Dinle şimdi. Bu gece bana çok karşı geldin. Şimdi dizüstü çöktüğünü görmek istiyorum. Bu şeyi yapmana” —hâlâ ne olduğunu söyleyemez— “ihtiyacım var.”</p>

  <p>İçtiği o iki koca bardak pek iyi gelmemiştir Ruth’a; uykusu gelmiştir ve dilinde kötü bir tat vardır. Bulanan midesi onu kaybetmek istemediğini hissettirir ona ve kendi kendine sorar: Bu onu korkutacak mı acaba? İçindeki Ruth’u öldürecek mi?</p>

  <p>“Bunu yapınca neyi kanıtlamış olacağım?”</p>

  <p>“Benim olduğunu.”</p>

  <p>“Kıyafetlerimi çıkarayım mı?”</p>

  <p>“Tabii ki.” Tavşan çabucak ve düzgünce soyunur ve muhteşem vücuduyla donuk renkli duvarın önünde dikilir. Beceriksiz bir edayla yaslanıp ne yapacağını bilmez gibi, elinin tekini kaldırarak omzuna asar. Bu utangaç hali, emir bekleyen bir meleğin tedirgin kanatlarını andırır. Üzerindeki son kıyafetten de sıyrılan Ruth bedenine değen kollarının soğukluğunu hisseder. Bu ay hep üşümüştür zaten; vücut ısısı mı düşmüştür ne? Artan ışıkta hafifçe kaykılır Tavşan. Ruth gözlerini kapayıp kendi kendine iğrenç olmadıklarını söyler. Hiç iğrenç değillerdir.</p>

  <p class="bos2"/>

  <p class="p1">Bayan Springer sekizi biraz geçe rahibin evini arar. Bayan Eccles ona Jack’ın genç beyzbol takımını on beş mil ötedeki bir maça götürdüğünü ve ne zaman döneceğini bilmediğini söyler. Bayan Springer’ın sesi telefonun diğer ucundan öyle telaşlı gelir ki Lucy kocasına ulaşabilmek için onu bunu arayarak neredeyse iki saat uğraşır. Hava kararıyordur. Nihayet takımıyla maç yapmaya gittikleri kilisenin papazına ulaştığında adam maçın bir saat önce bittiğini söyler. Karanlık iyice bastırmıştır; denizliğinde telefonun durduğu pencere, telefon defteri ile telefon arasında gide gele dağılan saçlarıyla kendini görebildiği hareli bir aynaya dönüşmüştür. Birbiri ardına gelen tuş seslerini duyan Joyce aşağıya iner ve annesine yaslanır. Lucy üç defa onu yatağına götürmüş, o ise iki defa yeniden aşağı inerek ürkek bir sessizlikle nemli ağırlığını annesinin bacağına vermiştir. Baştan aşağı bütün evi, karanlığın bastırdığı her bir odayı, telefonun etrafındaki ışık adasını tekinsiz bir hava sarmıştır ve Joyce üçüncü defa inmeye kalkışmayınca Lucy suçluluk hissederek kızının iki inişini de affeder, sanki tek yandaşını kendi elleriyle karanlığa vermiştir. Aklına gelen, o bölgedeki bütün aranabilecekleri aramıştır; kilise komite üyesini, kilise sekreterini, yardım toplama komitesinin üç başkan yardımcısını, yaşlı ve sağır kilise görevlisi Angus’u, hatta Brewer’da oturan ve piyano öğretmenliği yapan kilise orgçusunu bile.</p>

  <p>Saat onu geçmiş, durum utanç verici bir hal almaya başlamıştır. Görünüşe bakılırsa terk edilmiştir. Korkuya kapılır, kocası yer yarılmış içine girmiştir sanki. Bir kahve yapıp mutfağında usul usul ağlar. Bu duruma nasıl gelmişti? Onu bu hale getiren neydi? Halbuki ne neşeli, her zaman ne kadar şen bir adamdı. Onu tanıdığı, papaz okulunda okuduğu o günlerde tüm bunları bu kadar ciddiye alacağı aklına gelmezdi; duvarları yoruma açık koca mavi tablolarla dolu olan o bomboş eski odalarda arkadaşlarıyla otururken her şey ince bir espriye dönüşürdü. Lucy bir beyzbol maçında onlara katıldığını hatırlar, Athanasianlar’a karşı Arian’lar. Oysa artık hiç neşeli değildi Eccles, içindeki tüm neşeyi diğer insanlara, o amansız elle tutulamaz mahalleye dağıtıyordu, düşmanlarına. Hepsinden nefret ediyordur Lucy, herkese musallat olan o tuhaf titrek sesli dullardan, hıristiyan gençlik kollarından—Ruslar başa geçecek olsa yapacakları en iyi şey dini yok etmek olur herhalde. Asırlar önce yok olması gerekirdi aslında. Belki de yok olmamalıdır, belki zayıflığımızdan dolayı ihtiyacımız var buna, ama başka biri uğraşsa ya bu işlerle. Jack çok takardı kafasını. Bazen onun için üzülür Lucy ve işte bu da o anlardan biridir.</p>

  <p>Eccles eve geldiğinde, yani on biri çeyrek geçe, bu saate kadar bir <i>drugstore</i>’da oturup gençlerle dedikodu yapmış olduğu anlaşılır; hepsi de baca gibi tüten dangalak çocuklar her şeyi anlatmıştır ona, böylece hem İsa sevgisini koruyup hem de flörtlerde “ne kadar ileri” gidilebilir konularını konuşmaktan içi gıcıklanmış bir halde eve döner Eccles.</p>

  <p>Eccles eve girer girmez karısının öfkeli olduğunu görür. <i>Drugstore</i>’da zamanın nasıl geçtiğini anlamamıştır. Çocukları seviyordur; inançları öyle sahicidir ve üstlerine öyle hoş oturuyordur ki.</p>

  <p>Lucy mesajı olabildiğince paylar bir tarzda iletir Eccles’e, ama bunun yerine gittiği söylenemez pek, çünkü o daha ne kadar korkunç bir akşam geçirdiğini ima ederken Eccles telefona koşmuştur.</p>

  <p>Cüzdanını çıkarıp ehliyetiyle kütüphane kartının arasına sakladığı telefon numarasını bulur, bu numara kilidi tek dönüşte açacak bir anahtar niteliğindedir. Gene de numarayı çevirirken anahtarın uyup uymayacağını düşünür, olayın tüm ağırlığını o aynalı, kırıldı kırılacak anlamsız gözlüklü genç Bayan Fosnacht’ın lafına yüklemekle salaklık mı etmiştir yoksa? Hattın ucundaki telefon çalıp durur: Sanki elektrik süper eğitimli bir fareye dönüşüp tellerle kaplı onca yolu bir telaş gidip, bula bula ne idüğü belirsiz bir metal levha bularak onu kemiriyordur. Eccles dua eder ama kötü, kuşkulu bir duadır bu; Tanrı’nın bu elektrik kargaşasının üstesinden gelmesini sağlayamaz. Dokunulmaz yasalarına teslim eder onları. Umut yoktur artık, sırf çaresizlikten bekliyordur ki karşıdaki sıkıntılı zil sesi kesilir, metal kalkar ve bir açıklık belirir, bir ışık ve hava dalgası tellerden Eccles’in kulağına doğru akar.</p>

  <p>“Alo.” Bir erkek sesi, ama Harry’ninki değil. Arkadaşınınkinden daha ağır ve kaba bir ses.</p>

  <p>“Harry Angstrom orada mı acaba?” Gözlükler yılgın kalbiyle dalga geçmiştir; doğru numara değildir çevirdiği.</p>

  <p>“Siz kimsiniz?”</p>

  <p>“Ben Jack Eccles.”</p>

  <p>“Ah. Selam.”</p>

  <p>“Sen misin Harry? Sesini alamadım. Uyuyor muydun?”</p>

  <p>“Gibi gibi.”</p>

  <p>“Harry, doğum başlamış. Annesi sekiz gibi burayı aramış, ben daha yeni geldim.” Eccles gözlerini yumar; o karanlık sessizlikte, külliyen, papazlığının yargılandığını hisseder.</p>

  <p>Karanlığın öte ucundaki, “Yaa,” diye derin bir iç çeker. “Yanına gitmem gerek herhalde.”</p>

  <p>“İyi olur.”</p>

  <p>“Gitmem lazım. Yani ben, isterim tabii.”</p>

  <p>“Harika. Orada buluşalım. Brewer’da St. Joseph’s’da. Nerede olduğunu biliyor musun?”</p>

  <p>“Evet evet. Yürüyerek on dakikada gidebilirim.”</p>

  <p>“Seni arabayla almamı ister misin?”</p>

  <p>“Yok, yürürüm.”</p>

  <p>“Peki. Madem öyle diyorsun. Harry?”</p>

  <p>“Hıı?”</p>

  <p>“Seninle gurur duyuyorum.”</p>

  <p>“Hım. Tamam. Görüşürüz orada.”</p>

  <p class="bos2"/>

  <p class="p1">Eccles yerin altından çıkıp bulmuştu sanki Tavşan’ı. Sesi tiz ve derinden geliyordu. Ruth’un yatak odası loştur; sokak lambası ay ışığı misali, koltuğun iç kısımlarına, dolu yatağa ve Tavşan’ın telefonun asla susmayacağını anladığında nihayet üzerinden attığı çarşafa gölgeler savurmakta. Karşıdaki kilisenin parlak gül penceresi hâlâ aydınlık: Çeşitli tonlarda çalan ziller gibi morlar kırmızılar maviler altın sarıları. Bedeni, baştan ayağa her yanı, sanki küçük ziller gümüş teninde bir aşağı bir yukarı geziniyormuşcasına ürperir. Tükenmiş kasıkları ürperir. Uyumuş mudur, uyumuşsa on dakikadır mı yoksa beş saattir mi uyuyordur bilemez. El yordamıyla bir sandalyeye astığı çamaşırlarıyla pantalonunu bulur; beyaz gömleği çimlerin üzerindeki bir ateşböceği misali sürünüyordur. Parmaklarını elinin altındaki güvenilir kıyafete, bir ölüye dönüşen bu yanılsamaya geçirmeden evvel bir an tereddüt eder. Sessiz ağırlığıyla yatağa kadar taşır elinde.</p>

  <p>“Hey. Ruth.”</p>

  <p>Çarşafın altındaki yığından ses çıkmaz. Yalnızca saçının tepesi görünüyordur. Hiç de uyuyormuş gibi gelmez Tavşan’a. Uyurken çok daha sesli soluyordur Ruth.</p>

  <p>“Hey. Gitmem gerekiyor.”</p>

  <p>Ses çıkmaz. Uyumuyorsa telefonda konuştuğu her şeyi duymuştur, ne demişti acaba? Kendisine ulaşılmış olmasının yarattığı his dışında hiçbir şey hatırlamaz. Ruth bedeni saklı, tüm ağırlığı ve kasvetiyle yatmaktadır. Yalnızca bir çarşaf örtecek kadar sıcak bir gecedir ama o üşüdüğü için battaniye örtmüştür. Söylediği tek şey buydu Ruth’un. Tavşan’ın onu zorlamaması gerekirdi. Bunu neden yaptığını bilmez ama o anda iyi olacağını düşünmüştür Tavşan. Bir atılım gibi görmüştür bunu. Bir zamanlar diğerlerine yapmıştı, onun neyi eksikti? Madem istemiyordu, madem bu iş Tavşan’ın kalbindeki yeri sarsacaktı, ne diye Hayır dememişti ki? Parmaklarını Ruth’un yanaklarında gezdirip durmuştu Tavşan. Onu yukarı çekerek basit bir teşekkür için sarılmak ve <i>Yeter gene benimsin</i> demek istedi ama her nasılsa bu işe bir son verememiş, bir <i>sonraki</i> anı düşünüp durmuştu, ve artık çok geçti, olup bitmişti. Altta onun o tatlı kırmızı gırtlağı. Derken o tuhaf gurur dalgası yitip gitmişti. Bir utanç çökmüştü üzerine.</p>

  <p>“Karım doğurmak üzere. Yanında olmam gerek. Birkaç saat sonra dönerim. Seni seviyorum.”</p>

  <p>Örtünün altındaki bedeni ve battaniyenin tepesinden yükselen saçlarının kıvrımı kıpırdamaz bile. Tavşan uyumadığından o kadar emindir ki, <i>öldürdüm galiba onu</i> der içinden. Gülünç tabii, böyle bir şeyden ölecek değildi Ruth, ölümle bir ilgisi yoktur bunun; ama bu düşüncenin etkisiyle apışıp kalmıştır Tavşan, uzanıp kendine çeviremez onu bir türlü.</p>

  <p>“Ruth. Gitmem gerekiyor, doğurmak üzere olduğu benim bebeğim ve o öyle salaktır ki bunu kendi başına beceremeyecektir. İlk bebeğimizi çok zor doğurmuştu. Hiç değilse bu yüzden gitmem gerek.”</p>

  <p>Bunu söylemenin en güzel yolu bu değildi elbet, ama anlatmaya çalışıyordur işte ve Ruth’un hareketsizliği Tavşan’ı korkutup içini acıtmaya başlamıştır.</p>

  <p>“Ruth. Heey. Eğer bir şey söylemiyorsan geri gelmeyeceğim Ruth.”</p>

  <p>Ruth ölü bir hayvan ya da bir araba kazasının ardından üzerine branda örtülmüş biri gibi yatıyordur. Tavşan onun üstüne gidip kaldırsa hayata döneceğini hisseder, ama idare edilme fikri hoşuna gitmez ve sinirlenmeye başlar. Gömleğini giyer, ama ceketle kravata gerek duymaz ve çoraplarını giymesi bir asır sürer sanki; ayaklarının tabanı yapış yapıştır.</p>

  <p class="bos2"/>

  <p class="p1">Kapı kapandığında, boğazı deniz suyuyla dolu öyle yoğun bir acıyla tıkanır ki soluk alabilmek için doğrulması gerekir Ruth’un. Ve odanın boş duvarları tüm gerçekliği ve kesifliğiyle belirdiğinde gözyaşları da kör gözlerinden akarak ağzının köşelerinde tuzlu bir tat bırakır. Tıpkı on dört yaşındayken on kilo verebilse, yalnızca on kilo verebilse bütün dünyanın ağaçların güneşin ve yıldızların yerinden oynayacağını düşündüğü günlerdeki gibi oysa bunun Tanrı için, yeryüzündeki her bir çiçeğe şekil veren O’nun için ne önemi vardır ki? Ama artık bir şey istemez Ruth bunların boş şeyler olduğunu bilir tek istediği bir dakika önce yanındaki odasındaki o <i>kişidir</i> iyi olduğunda onu bir çiçeğe dönüştüren onu tüm benliğinden sıyıran ve onu bal gibi tatlı yapan adam Tatlı Ruth derdi ona ve ona gene sadece “tatlı” demiş olsaydı bir cevap verebilirdi belki ve o zaman o da bu duvarların arasında olurdu hâlâ. Hayır. Daha ilk geceden karısının kazanacağını biliyordu zaten aralarında güçlü bir bağ var aman neyse kendini berbat hissediyordur: Öyle bir kusma isteği gelir ki diğer her şeyi silip süpürür içindeki. Helaya gidip fayanslara çöker ve sanki su bir şey yapacakmış gibi tuvaletin içindeki o durgun oval suya bakar. Artık kusmak gelmiyordur içinden ama yine de öylece durur orada, çıplak kolu buz gibi porselen klozetin üzerinde, hoşuna gider çünkü; midesindeki tehdite alışmıştır artık, dağılmaz bir türlü, yerleşmiştir bir kez, ve o yarı baygın haliyle midesini bulandıran bu şey, bir nevi arkadaş gibi görünür gözüne.</p>

  <p class="bos2"/>

  <p class="p1">Tavşan yolun büyük bir bölümünü koşarak gider hastaneye. Summer Sokağından bir sokak yukarı, sonra da aşağı Youngquist’e iner, kuzeyde, Weiser’e paralel bir caddedir burası, tuğladan harap apartmanların, terk edilmiş iş yerlerinin, kıyıda köşede deri kokan ayakkabı tamircilerinin, karanlık şekerci dükkânlarının, pencerelerinde kasırga felaketi fotoğrafları asılı olan sigorta şirketlerinin, isimleri altın harflerle yazılı emlakçıların ve bir kitapçının olduğu bir cadde. Younquist Caddesi eski tip bir ahşap köprünün üzerinden, kurumdan yumuşayıp yosuna dönmüş kara taş duvarların arasından akarak şehir merkezine giden ve bir nehri andıran karanlığın ta derininde lif lif metallerle kaplı, Raihvay Caddesindeki gece kulüplerinin pembe neon ışıklarının günbatımı tonlarında vurduğu, tren raylarını geçer. Tavşan’ın kulağına bir müzik gelir. Köprünün, lokomotif dumanıyla kararmış eski tahtaları ayağının altında takırdıyordur. Küçük kasabada büyümüş biri olarak hep büyük şehrin bir kenar mahallesinde bıçaklanacağı korkusu vardır. Daha da hızlı koşar; kaldırım genişleyip, parkmetreler belirir ve eski YMCA’nın<a id="k12" href="../Text/dipnotlar.xhtml#a12"><sup>[12]</sup></a> karşısında yeni açılan banka göze çarpar. YMCA ile demir süslemeli pencerelerinde İncil’den alınmış, arkası sokağa dönük resimlerin olduğu kilisenin arasındaki dar yoldan yukarı çıkar. Resimlerdeki figürlerin ne yaptığını çıkaramaz. YMCA’nın yüksek pencerelerinin birinden bilardo tıkırtıları gelir; bunun dışında koca binada hiçbir hayat belirtisi yoktur. Yandaki cam kapının önünden geçerken akvaryumun yeşil ışığında yerleri süpüren yaşlı bir zenci görür. Şimdi ayaklarının altında yumuşak ağaç tohumları vardır. Ağacın daracık tropikal yaprakları sararmış göğe kara birer çubuk gibi uzanıyordur. Çin, Brezilya ya da başka bir yerden ithal edilmiştir çünkü ise, kuruma dayanıklıdır bunlar. St. Joseph Hastane’sinin park yeri, etrafı bu şehir ağaçlarıyla çevrili çizgili bir asfalt alandır; ve bu tatsız açık alanda Tavşan ağaçların tepesindeki ayı görüp bir an durur ve onun o kederli yüzüne dalar, asfaltın üzerindeki o minik karalanmış gölgesiyle kaskatı durup, sıcacık derisinin altında yükselen taşın metalik parlaklığını yansıtan o ilahi taştan gözlerini alamaz. <i>Her şey yolunda gitsin</i> diye ona dua ettikten sonra arka kapıdan içeri girer.</p>

  <p>Hastanenin ışıkları parlak, mavi ve yoğundur. Eter kokulu, muşamba kaplı koridoru takip ederek danışmaya gider. Daktilonun ardındaki rahibeye, “Angstrom,” der. “Sanırım karım buradaymış.”</p>

  <p>Çamaşırcı kadınları andıran tıknaz yüzü fistolu ketenle çevrili bir çörek gibidir. Kadın kartları tarar ve “Evet,” diyerek gülümser. Tel çerçeveli küçük gözlüğü gözlerinden aşağı, şişman yanaklarının tepesine kaymıştır. “Şurada bekleyebilirsiniz.” Kırmızı bir tükenmez kalemle işaret eder. Diğer eli daktilonun yanında, bir zamanlar Noel hediyesi olarak Janice’e verdiği Java işi oymalı kolyenin uzunluğundaki bir dizi siyah boncuğun üzerinde durur. Tavşan, kadının, <i>Karınız kaç saattir burada, siz neredesiniz?</i> demesini bekler gibi bir süre dikilir karşısında. Kendisine diğer baba adayları gibi davranmış olmasına inanamaz bir türlü. Tavşan dikilmiş bakarken kadının gün yüzü görmemiş güçsüz beyaz eli masanın üzerindeki siyah boncuklu kolyeyi kucağına kaydırır.</p>

  <p>Bekleme kısmında iki adam daha vardır. Burası hastanenin giriş kısmıdır; sürekli insanlar girip çıkar. Tavşan krom kolları suni deri kaplı bir sandalyeye oturur; bu metalik dokunuşla o sinsi sinsi tıkırdayan sessizlik, bir polis karakolundaymış da orada bekleyen diğer iki adam da onu yakalayan polislermiş gibi bir his verir Tavşan’a. Onu bilerek görmezden geliyorlardır sanki. Gergin gergin masadan bir dergi çeker. <i>Reader’s Digest</i> boyutlarında bir Katolik dergisidir bu. İngiltere’deki bir avukatla ilgili bir öykü okumaya çalışır, adam VIII. Henry’nin manastırların mallarına el koymasını o kadar haksız bulur ki mezhep değiştirip Katolik, hatta bir rahip olur. İki adam fısıldaşırlar, baba oğul gibilerdir. Genç olanı ellerini ovuşturup yaşlı adamın fısıldadıklarına kafa sallayıp durur.</p>

  <p>İçeri gözlerini kırpıştırarak Eccles girer, yakasının içinde pek sıska görünüyordur. Danışmadaki rahibeyi adıyla selamlar: Rahibe Bernard. Tavşan bir gayret ayağa kalkar ve Eccles o tipik kaş çatışıyla ona doğru gelir. Hastanenin acımasız ışığının etkisiyle alnı mosmor görünüyordur. O gün saçını kestirmiştir; kafasını çevirmesiyle kulaklarının tepesindeki tıraşlı alanlar bir güvercinin boğazındaki mavi tüyler gibi parlar.</p>

  <p>“Burada olduğumu biliyor mu?” diye sorar Tavşan. Kendisinin de fısıldayacağı hiç aklına gelmezdi. Sesindeki telaşlı kısıklıktan nefret eder.</p>

  <p>“Eğer hâlâ bilinci yerindeyse haber vermelerini söylerim,” der Eccles fısıldaşan iki adama kafalarını çevirtecek denli yüksek bir sesle. Tekrar Rahibe Bernard’ın yanına gider. Rahibe, Eccles’in kendisiyle sohbet etmesine sevinmiş gibidir, ikisi de güler, Eccles Tavşan’ın iyi bildiği o nahoş kahkahasıyla, Rahibe Bernard ise yüzünü çevreleyen katı farbalayla frenlenmiş, gırtlağında hafifçe alçalıp kendini bırakan saf ve çocuksu bir şişman kadın çınlamasıyla. Eccles yanından ayrıldığında rahibe etekli dirseğinin yanındaki telefonun ahizesini kaldırır.</p>

  <p>Eccles Tavşan’ın yanına döner, gözlerinin içine bakarak bir iç çektikten sonra sigara ikram eder. Bu harekette pişmanlığı mühürleyen bir etki vardır sanki, Tavşan bir tane alır. Onca sigarasız ayın ardından çektiği ilk nefeste kasları dağılır sanki, Tavşan’ın ve oturmak zorunda kalır. Eccles de yanına bir sandalye çeker ama konuşmaya yeltenmez hiç. Tavşan golf alanının dışında ona söyleyecek bir şey bulamaz ve sigarayı beceriksizce sol eline geçirip, bu defa dini olmamasına dikkat ederek masadan bir dergi daha çeker: <i>Saturday Evening Post.</i> Açtığı sayfada, fotoğrafından İtalyan olduğu hissini uyandıran bir adamın yazdığı bir makale vardır; karısı, dört çocuğu ve kayınvalidesiyle birlikte, Piper Cub model uçakla gidiş gelişi hariç yalnızca 120 dolara Kanada dağlarında nasıl üç hafta kamp yaptıklarını anlatıyordur. Tavşan kafasını yazıya veremez bir türlü, bunun yerine aklı Janice’in çığlıklarına, bebeğin kafasının kanlı kanlı dışarı çıkışına, Janice’in eğer bilinci yerindeyse gözünü dikmiş olabileceği o berbat-eğik mavi ışığa kayar, kafasındaki düşünceler dallanıp budaklanır iyice, <i>eğer bilinci yerindeyse</i> demişti Eccles, cerrahın kırmızı kauçuk ellerini ve gazlı bezli yüzünü görecekti Janice ve o bebeksi kara burun delikleri genişleyerek şu an Tavşan’ın duyduğu antiseptik kokuyu içine çekecekti, kanın, bokun, püsürüğün, her şeyin temizlendiğini ortaya koyan bu temizlik kokusu o beyaz duvarlar boyunca her yanı saracaktı, ta ki her bir yüzey bir temizlik kovasının içi gibi kokana dek, oysa asla temizlenmeyecek çünkü bizler eninde sonunda hep pisliğimizi bulaştıracağız etrafa. Yüreğinin nemli, ılık bir bezle sarıldığını hisseder Tavşan. İşlediği günahtan ötürü ya Janice’in ya da bebeğin öleceğinden emindir. Firarın, zalimliğin, hayasızlığın ve kibirin içiçe geçtiği bir günahtır bu; soylarının ta iliğine işlemiş kapkara bir pıhtı. Tavşan’ın bağırsakları ne kadar bu pıhtıyı içinden atma, dönüp her şeyi başa sarma isteğiyle eğilip bükülse de yanı başındaki rahibe dönüvermez Tavşan, bunun yerine kızarmış leziz alabalıklarla ilgili bir cümleyi başa dönüp durarak okur.</p>

  <p>Tavşan’ın korku ağacının en üst dalına, siyah bir kuş gibi, Eccles tüner, kaşları çatık bir halde bir derginin sayfalarını çeviriyordur. Tavşan’a gerçekdışı gelir Eccles, kendi duyumlarının haricindeki her şey gerçekdışı görünüyordur zaten. Avuçları sızlar; bedeni tuhaf bir baskıyla sarsılır, bacaklarını, derken ensesini ele geçirir bu baskı. Koltuk altları küçükkenki gibi kaşınır, okula geç kalıp Jackson Yolundan yukarı koştuğunda olduğu gibi.</p>

  <p>“Annesi babası nerede?” diye sorar Eccles’e.</p>

  <p>Eccles şaşırmıştır. “Bilmem. Rahibeye sorayım.” Kalkmaya yeltenir.</p>

  <p>“Yo yo, Tanrı aşkına otur.” Eccles’in böyle ev sahibi gibi davranıyor olması Tavşan’ın sinirine dokunmuştur. Harry fazla dikkat çekmek istemiyor, Eccles ise sürekli gürültü yapıyordur. Dergilerin sayfalarını öyle bir hışırdatır ki, sanki portakal kasalarını ayırıyormuş gibi ses çıkar ve sigarasının küllerini oraya buraya silkip durur.</p>

  <p>Beyazlar içinde bir kadın, ama rahibe değil, bekleme odasına gelerek Rahibe Bernard’a, “Burada mobilya cilası bırakmış olabilir miyim? Hiçbir yerde bulamıyorum. Yeşil bir kutu, hani şu sıkınca tepesinden fışkıranlardan,” der.</p>

  <p>“Yok canım.”</p>

  <p>Kadın etrafa bakınıp çıkar ve az sonra geri gelip şöyle der, “İşte hayatın muamması.”</p>

  <p>Ötelerden gelen tabak çanak, sedye ve kapı seslerinin müziği eşliğinde bir gün geride bırakılıp yeni bir güne geçilir. Rahibe Bernard yerini kendinden çok daha yaşlı ve üzerinde gök mavisi bir kıyafet olan başka bir rahibeye bırakır. Kadın üzerindeki bu kıyafetle kutsallığa tırmanırken gökyüzüne takılmış biri gibidir. Fısıldaşan iki adam danışmaya gidip bir şeyler konuştuktan sonra meseleleri hallolmadan çıkarlar. Eccles’le Tavşan yalnız kalır. Tavşan, bebeğinin hastanenin dingin labirentinin derinliklerinden gelecek ağlayışını duymak için kulaklarını diker. Sık sık duyar gibi olur hatta; bir ayakkabı gıcırtısı, sokaktan geçen bir köpek, kıkırdayan bir hemşire—her şey yanıltır onu. Janice’in çektiği acının meyvesinin pek insani bir ses çıkaracağını ummaz. Bunun bir canavar, kendi yarattığı bir canavar olacağı fikri gitgide daha çok büyüyordur içinde. Derken daha birkaç saat önce Ruth’un içine sapkın bir halde nüfuz etmiş olmasıyla bulanır aklı. Şimdi şehvetten arınmışken, onu bunu yapmaya iten dönemeçlere gider aklı. Hayatı, hiçbir amacı olmayan bir dizi grotesk duruştan ibaretmiş gibi gelir, inançtan yoksun büyülü bir dans sanki. <i>Tanrı diye bir şey yoktur; Janice ölebilir:</i> Bu iki düşünce, tek bir ağır dalgayla, aynı anda düşer aklına. Suyun altında, saydam bakteri tabakalarından, kadınların yumuşak bedenlerine fışkırttığı acil menilerden oluşan bir hayalet zincirine dolanmış gibi hisseder kendini. Dizlerinin üzerindeki parmaklar ısrarcı iplikleri çekeleyip durur.</p>

  <p>Mary Ann. Harry bir maçın ardından yorgun argın bütün kasları gerilmiş bir halde dışarı çıktığında onu giriş merdivenlerinde okulun sloganının altında beklerken bulurdu; o bembeyaz kasım sisini yararak ıslak yaprakların üzerinden Harry’nin babasının yeni mavi Plymouth’una doğru yürüyüp, arabayı iyice ısınıncaya kadar sürerek, civarda bir yere park ederlerdi. Kızın, sıcak yuvaları olan dallı budaklı bir ağacı andıran bedeninin ürkek bir hali vardı hep. Sanki emin değilmiş gibi, ne var ki kendinden çok büyüktü Tavşan, kazanandı o. Kız için Harry kazanan demekti, ve işte o zamandan beri çok özlediği bir histi bu Harry’nin. Aynı şekilde Mary de Harry için diğer bütün kızların en iyisiydi, çünkü en çok kan ter içinde bıraktığı oydu. Bazen jimnastik salonunun cayır cayır pırıltısı, Harry’nin o terli, alev alev gözlerinin ardında, arabanın dolgulu gri tavanının altındaki itinalı dokunuşları hayal eden gizli bir bekleyişe dönüşürdü, ve bir keresinde yeni bitmiş bir maçın parlak zaferi, ön camdan oluk oluk akan yağmurun gölgesiyle Mary’nin sessiz teninde ışıl ışıl parlamıştı. İşte o an iki zafer bir olmuştu Harry’nin zihninde. Sonra Harry askere gittiğinde biriyle evlenmişti kız; annesinin gönderdiği bir mektubun sonundaki notla bir kenara fırlatıldığını öğrenmişti. O gün dağılmıştı resmen Harry.</p>

  <p>Ama şimdi gayet keyiflidir, aşınmış krom kolçaklı sandalyeye oturmaktan her yanı tutulmuş, sigaradan başı dönmüş bir halde ilk aşkını hatırlamak acayip keyif verir ona; yüreğinin suyu incecik bir keyif vazosuna akmaktadır sanki, derken Eccles’in sesiyle irkilir.</p>

  <p>“Jackie Jensen’in yazdığı şu yazıyı sonuna kadar okudum ama ne dediğini anlamadım hiç,” der Eccles.</p>

  <p>“Hıı?”</p>

  <p>“Jackie Jensen’in beyzbolu neden bırakmak istediğini anlattığı şu yazıyı diyorum. Anladığım kadarıyla bir beyzbol oyuncusunun problemleri bir papazınkilerden farksız.”</p>

  <p>“Şey, sen eve gitmeyecek misin? Saat kaç oldu?”</p>

  <p>“İkiye geliyor. Biraz daha kalayım diyorum.”</p>

  <p>“Korkma, kaçmam.”</p>

  <p>Eccles bir kahkaha atıp oturmaya devam eder. Harry’nin onun hakkındaki ilk izlenimi ne kadar sebatkâr bir adam olduğuydu ve şimdi arada gelişen onca arkadaşlık silinip başa dönülmüştü.</p>

  <p>“Yazık Nelson’u doğurmak için on iki saat uğraşmıştı.”</p>

  <p>Eccles, “İkinci çocuk daha kolay gelir,” diyerek saatine bakar. “Daha altı saat bile olmadı.”</p>

  <p>Olaylar birbirini takip eder. Bayan Springer beklediği özel odadan çıkarak önlerinden geçerken Eccles’i tersçe selamlar; gözucuyla Harry’yi görünce ağrıyan bacakları ve o sarsak pabuçları tökezler. Eccles kalkıp onunla beraber dışarı çıkar. Az sonra yanlarında Bay Springer ile geri dönerler, adamın üzerinde minik puantiyeli bir kravatla çamaşırhaneden yeni gelmiş bir gömlek vardır. İncecik sarı bıyıkları o kadar sık kesilmiştir ki üst dudağı büzülmüş gibi durur. “Selam Harry,” der adam.</p>

  <p>Muhtemelen Eccles önceden bir konuşma çekmiş olsa da onlara, kocasının bu tavrı şişko cadalozu Harry’ye dönüp şöyle demeye yöneltir: “Burada böyle akbabalar gibi onun ölmesini umut ederek oturacaksan geldiğin yere dönebilirsin, çünkü sensiz de gayet iyi idare ediyor kızım.”</p>

  <p>İki adam kadını alelacele çıkarırlarken yaşlı rahibe yüzünde tuhaf bir gülüşle danışmanın ardından bakar, sağır mıdır nedir? Bayan Springer’ın doğrudan can yakmaya yönelik bu saldırısı, Harry’ye söylenen ve hastanenin o sabun kokuları ardında olup biten şeyin muazzamlığını ortaya koyan ilk şeydir. Bu laflar söylenene kadar Harry kendini Janice’in doğuruşunun koca gazlı güneşini çevreleyen kimsesiz bir gezegende yapayalnız hissetmekteydi; kadının bağrışı, nefret dolu bir bağırış da olsa, yalnızlığını dağıtmıştı. Janice’in öleceği düşüncesi: Bunu böyle yüksek sesle işitmek içindeki dehşeti azaltmıştır. Janice’in aldığı o tuhaf ölüm kokusu: Bayan Springer da almıştı aynı kokuyu ve bu paylaşım Harry’nin şimdiye dek kimseyle kurmadığı kadar değerli bir bağ kurmuştu aralarında.</p>

  <p>Bay Springer damadına dönüp acı dolu karmaşık bir gülüş yönelterek dışarı çıkar, bu gülüş hem karısı yerine bir özür dileme isteğini (ben de erkeğim; anlıyorum), hem bir mesafe koyma isteğini (yine de affedilmez bir şey yaptın; yaklaşma bana) hem de bir araba satıcısının o otomatik kibarlık refleksini barındırıyordur içinde. Harry, <i>Amma da sünepesin</i> diye geçirir aklından; fikrini çarpan kapıya savurur. <i>Tam bir köle.</i> Herkes nereye gidiyor? Nereden geliyorlar? Neden kimse yerinde duramıyor? Eccles geri gelir ve Harry’nin eline bir sigara daha tutuşturduktan sonra gene gider. Bunu içince midesi havaya kalkar Harry’nin. Boğazında bütün gece ağzın açık uyuduğunda oluşan his vardır. Kendi nefesinin kötü kokusu gelir burnuna. Şişkin göğüslü, pembe beyaz elleri önlüğünün cebinin önünde kıvrılı bir doktor kararsız adımlarla bekleme odasına gelir. “Bay Angstrom? Ben Doktor Crowe,” der Harry’ye. Harry daha önce hiç görmemiştir onu. Janice ilk bebek için başka bir doğum uzmanına gitmişti ama doğum zor olunca babası bu defa bu adama gelmesini istemişti. Janice ayda bir giderdi ona, eve döndüğünde de adamın ne kadar kibar, ellerinin ne kadar hafif olduğu ve hamile bir kadın olmanın ne demek olduğunu nasıl da iyi bildiğine dair bir dolu şey anlatırdı ona.</p>

  <p>“Nasıl?”</p>

  <p>“Tebrikler. Güzel bir kızınız oldu.”</p>

  <p>Adam elini öyle aceleyle uzatmıştır ki Harry zar zor doğrulabilir yerinden, bu yüzden de haberi iki büklüm bir halde sindirir içine. Doktorun ovalanmış gibi duran pembe yüzü —steril maskesi, çözülmüş bir halde kulaklarının tekinden sarkmaktadır— bu beklenmedik “kızınız” lafına bir anlam vermeye çalışan Tavşan’a odaklanmıştır.</p>

  <p>“Öyle mi? İyi mi peki?”</p>

  <p>“Üç kilo, üç yüz gram. Karınız hep kendindeydi ve doğumun ardından bir dakika kadar kucağında kaldı bebek.”</p>

  <p>“Sahi mi? Kucağında kaldı demek? Şey—zorluk çekti mi peki çok?”</p>

  <p>“Yoo. Normaldi. Başta biraz gergindi ama her şey yolunda gitti.”</p>

  <p>“Harika. Teşekkürler. Şükürler olsun, sağ olun.”</p>

  <p>Crowe yüzünde zoraki bir gülüşle dikilir karşısında. Yaratılışın derinliklerinden açık havaya çıkmış, karşısında kekelemektedir şimdi. Son birkaç saat içinde Janice’e Harry’nin hiç olmadığı kadar yakın olmuş, karısının köklerini elleriyle kazımış, onu kendi depreminde idare etmiş, gelgelelim beraberinde hiçbir sır—ne bir sövgü, ne de hayır duası—getirmemiştir. Harry doktorun gözlerinin bir gök gürültüsü eşliğinde içinde biriktirdiği gizemi açığa çıkaracağından korkar; ama Crowe’un bakışlarında öfke yoktur. En ufak bir kınama dahi yoktur. Harry’yi, beyinsizce ekilmiş tohumlarını toplamakla uğraştığı ve üç aşağı beş yukarı aynı derece sorumluluk sahibi olan bir yığın kocadan biri olarak görüyordur sanki.</p>

  <p>“Onu görebilir miyim?” diye sorar Harry.</p>

  <p>“Kimi?”</p>

  <p>Kimi? “Onu” lafının artık iki anlama da gelebileceğini görerek şaşırır Harry. Farklı bir katman gelmiştir hayatlarına. “Karımı.”</p>

  <p>“Tabii tabii.” Crowe Harry’nin izin istemesine, o kendine has uysal haliyle pek şaşırmıştır. Durumu biliyor olmalıdır, öte yandan Harry ile insanlık arasındaki o suçluluk duygusu boşluğundan bihaber gibidir. “Ben de bebeği dediniz sandım. Yarınki ziyaret saatine kadar bekleseniz iyi olur aslında; onu gösterecek bir hemşire yok şu anda. Ama dediğim gibi, karınız kendisine geldi. Biraz Equanil verdik ona. Yalnızca sakinleştirici. Meprobamat. Haa bu arada,” pembe derisi ve temiz kıyafetiyle hafifçe yanaşır “annesi biraz görse onu, olur mu? Bütün gece başından ayrılmadı da.” Adam bunu <i>ona,</i> hem de ona, bir kaçağa, zina yapan bir adama, canavara sormuştur bu soruyu. Kör olmalı. Ya da belki de sırf baba olduğu için herkes onu affediyordur, ne de olsa hepimizin şu an burada oluşunun sebebi bu.</p>

  <p>“Tabii tabii. Girsin yanına.”</p>

  <p>“Sizden önce mi sonra mı?”</p>

  <p>Harry tereddüt eder ve Bayan Springer’ın gelip onu ıssız gezegeninde ziyaret edişini hatırlar. “Önce o girebilir.”</p>

  <p>“Teşekkürler. Güzel. Öyleyse sonra da eve gider. Bir dakika sonra çıkarırız yanından. On dakikayı falan alır bu. Hemşireler karınızı hazırlıyorlar.”</p>

  <p>“Harika.” Ne kadar uslu olduğunu göstermek istercesine oturur Tavşan, sonra yeniden kalkar. “Bu arada teşekkürler. Çok teşekkür ederim. Siz doktorlar nasıl beceriyorsunuz bunu bilmiyorum.”</p>

  <p>Crowe omuz silker. “Karınız gayet iyi geldi üstesinden.”</p>

  <p>“Önceki doğumunda acayip korkmuştum. Asırlar sürmüştü sanki.”</p>

  <p>“Nerede yapmıştı doğumu?”</p>

  <p>“Diğer hastanede. Homeopathic’de.”</p>

  <p>“Hımm.” Gömüldüğü derinliklerden bir gök gürültüsü bile getirmeden dönen doktor, rakip hastane düşüncesi karşısında garez dolu bir kıvılcım yayar etrafa ve ovalanmış kafasını sallayarak gider.</p>

  <p>Eccles bir okul çocuğu gibi sırıtarak içeri girer, Tavşan onun o aptal yüzüne dikkatini veremez bir türlü. Rahip şükürler olsun derken Tavşan da arkadaşının sessizliğine karşılık başını eğerek boş gözlerle selam verir. Kalbinin her atışında kocaman beyaz bir duvara çarpar sanki. Başını kaldırdığında nesneler son derece katı ve eğimli görünür gözüne, öyle doludurlar ki neredeyse düşeceklerdir. Asıl mutluluğu en tepedeki basamağından daha da yukarılara tırmanmak istediği bir merdivendir, çünkü bunu yapması gerektiğini biliyordur.</p>

  <p>Crowe, hemşirelerin Janice’i “hazırladığı”nı söylerken bir Mayıs Kraliçesinden bahsediyordur sanki. Tavşan karısının odasına götürülürken onu saçlarında kurdelelerle, yatağını da kâğıttan çiçeklerle donanmış bulacağını umar. Ama bula bula eski Janice’i bulur, yüksek metal bir yatağın üzerindeki iki jilet gibi çarşafın arasında uzanmaktadır. Janice yüzünü dönüp, “Ah kim gelmiş,” der.</p>

  <p>Tavşan, “Merhaba,” diyerek bütün kibarlığıyla karısını öpmeye yönelir. İnsan bir vazo çiçeğe nasıl eğilirse öyle eğilir ona. Janice’in ağzı eterin o tatlı keskinliğine bulanmıştır. Kollarını örtünün altından çıkarıp Tavşan’ı başından sararak, yüzünü kendi yumuşacık mutlu bulanık ağzına yaslaması Tavşan’ı pek şaşırtır. “Heey, yavaş yavaş,” der Tavşan.</p>

  <p>“Bacaklarım yok sanki,” der Janice, “çok komik bir hismiş bu.” Saçları sıhhi bir bantla sımsıkı kafasına yapıştırılmıştır ve yüzünde hiç makyaj yoktur. Küçük kafası yastığın üzerinde pek kara duruyordur.</p>

  <p>“Bacakların yok mu?” Tavşan aşağı bakar, bacakları örtünün altında kıpırtısız, V şeklinde duruyordur.</p>

  <p>“Sonunda spinal iğne ya da onun gibi bir şey yaptılar ve ben hiçbir şey hissetmedim. Yattığım yerden ıkın dediklerini duydum, ondan sonra da işte o kocaman, ay gibi yüzüyle tersten bana bakan minik tombiş <i>bebeği</i> gördüm. Anneme sana benzediğini söyledim ama o hiç duymamış gibi yaptı.”</p>

  <p>“Demin dışarıda epey bir laf geçirdi bana.”</p>

  <p>“Keşke yanıma sokmasalardı onu. Onu görmek istemiyordum. Ben <i>seni</i> görmek istiyordum.”</p>

  <p>“Hadi yaa, inanılır gibi değil. Niye bebeğim? Sana bu kadar adilik yaptıktan sonra hem de.”</p>

  <p>“Hayır yapmadın. Bana burada olduğunu söylediler ve o andan sonra hep doğacak olanın senin bebeğin olduğunu düşünerek, <i>seni</i> doğuruyormuş gibi hissettim. Öyle eterle doluyum ki sanki havada süzülür gibiyim; bacaklarım yok. Yalnızca konuşabiliyorum, durmadan konuşabilirim.” Ellerini karnına koyup gözlerini yumar ve gülümser Janice. “Cidden sarhoş gibiyim. Baksana karnım nasıl düz.”</p>

  <p>Tavşan gülümser ve Janice’in eter dolu konuşmasına kapılarak, “Artık o mayoyu giyebilirsin demek,” der, seher vakti kolalı, steril çarşafların arasında bir köpük kadar hafif, o da bacakları kopmuş, koskoca bir temizlik denizinde sırtüstü süzülüyormuş gibi hissediyordur kendini. Korku ve pişmanlık, yerini uçsuz bucaksız bir minnettarlığa bırakır. “Doktor bu işin üstesinden çok iyi geldiğini söyledi.”</p>

  <p>“Yok canım daha neler; hiç de gelmedim. Berbattım. Ağladım, bağırdım, ellerini üzerimden çekmesini söyledim. Ama en beteri de şu korkunç yaşlı rahibenin yanıma gelip beni kör bir jiletle tıraş etmesiydi.”</p>

  <p>“Canım yaa.”</p>

  <p>“Yok yok harikaydı. Kadının ayak parmaklarını saymaya çalıştım ama başım öyle dönüyordu ki beceremedim, ben de gözlerini saydım. İki taneydi. Kız istiyor muyduk biz? İstediğimizi söyle hadi.”</p>

  <p><i>“Ben</i> istiyordum.” Kelimeler dökülürken içinde böyle bir arzu olduğunu keşfeder Tavşan, yine de bunu söylerken içtendir.</p>

  <p>“Şimdi senle Nelson’a karşı yanımda biri olacak.”</p>

  <p>“Nelson nasıl?”</p>

  <p>“Ah. Zavallım her gün, kemerini bağlayana dek ‘Baba eve gelecek?’ diye sorup duruyor. Bu konuyu kapatalım, çok fena.”</p>

  <p>“Off, lanet olsun,” der Tavşan ve daha önce yok sandığı gözyaşları burnunun direğini sızlatır. “Bunu nasıl yaptım bilmiyorum. Neden çekip gittim bilmiyorum.”</p>

  <p>“Vınnn.” Yüzüne yayılan koca bir gülüşle Janice iyice gömülür yastığına. “Minik bir bebek doğurdum.”</p>

  <p>“Muhteşem bir şey.”</p>

  <p>“Çok tatlısın. Ne kadar uzunsun.” Bunu söylerken Janice’in gözleri kapalıdır ve açtığında karısının aklından geçen cinliği görür Tavşan, daha önce hiç bu kadar parladığını görmemiştir gözlerinin. “Harry. Diğer yataktaki kız bugün eve çıktı, sinsice geri gelir, pencereden içeri girersin ve bütün gece oturur birbirimize hikâyeler anlatırız. Sanki askerden ya da başka bir yerde dönmüşsün gibi. Çok fazla kadınla yattın mı?”</p>

  <p>“Yaa, bence uyusan iyi olur artık.”</p>

  <p>“Sorun değil, şimdi benimle daha güzel sevişirsin hem.” Kıkırdar ve yatağında dönmeye çalışır. “Yani yanlış anlama, zaten iyisin, bana bir bebek verdin.”</p>

  <p>“Şu haldeki bir kadın için fazlasıyla seksi laflar ediyorsun bence.”</p>

  <p>“Hiç de değil,” der Janice. “Seni yanıma çağıracaktım aslında ama yatak çok dar. Offf.”</p>

  <p>“Ne oldu?”</p>

  <p>“Canım nasıl portakal suyu istiyor.”</p>

  <p>“Çok komiksin Janice.”</p>

  <p>“<i>Sen</i>sin komik. Ah bebek nasıl <i>ters</i> bakıyordu bana.”</p>

  <p>Bir rahibe kanatlarıyla odanın girişini kaplar. “Bay Angstrom. Vakit doldu.”</p>

  <p>“Bir öpücük,” der Janice. Yeniden eteri içine çekmek üzere eğildiğinde Tavşan’ın yüzüne dokunur Janice; ağzı aniden ikiye bölünen ılık bir buluttur sanki, Tavşan’ın alt dudağını ısırır. “Gitme,” der.</p>

  <p>“Şimdilik gidiyorum. Yarın gene geleceğim.”</p>

  <p>“Seni seviyorum.”</p>

  <p>“<i>Seni</i> seviyorum.”</p>

  <p>Bekleme odasında bekleyen Eccles sorar, “Nasıldı?”</p>

  <p>“Süper.”</p>

  <p>“Şimdi, şey, daha önce kaldığın yere mi döneceksin?”</p>

  <p>“Hayır,” der Tavşan, korkuya kapılmış, “hayatta olmaz. Gidemem.”</p>

  <p>“Ee, bizim eve gelmek ister misin peki?”</p>

  <p>“Bakın, bana fazlasıyla yardımcı oldunuz. Annemlerin evine gidebilirim.”</p>

  <p>“Bu saatte uyandırmayın onları.”</p>

  <p>“Yok yok, cidden, daha fazla rahatsız etmeyeyim sizi.” Aslında çoktan Eccles’in evine gitmeye karar vermiştir Tavşan. Vücudunun her yanı dökülüyordur.</p>

  <p>“Rahatsızlık falan değil; gel bizimle <i>yaşa</i> demiyorum ya sana,” der Eccles. Uzun gece sinirlerini germiştir. “Bir <i>sürü </i>odamız var.”</p>

  <p>“Tamam tamam. Oldu. Teşekkürler.”</p>

  <p>Daha önce kullandıkları anayoldan tekrar Mt. Judge’a dönerler. Bu saatte kamyon bile yoktur ortalıkta. Gece sona ermek üzere olduğu halde gökyüzü yumuşacık bir siyahla, daha doğrusu griyle kaplıdır. Harry tek kelime etmeden ön camdan dışarı bakar, vücudu, ruhu kaskatı kesilmiştir sanki. Kıvrımlı anayol, önünde uzanan kocaman dümdüz bir yol gibi görünür gözüne. Bu yolu sonuna kadar gitmekten başka bir şey istemiyordur canı.</p>

  <p>Rahibin evi uykudadır. Giriş holü tuvalet kokuyordur. Eccles Tavşan’ı yukarıya, püsküllü yatak örtüsüyle kaplı bir yatağın olduğu bir odaya çıkarır. Tavşan çıt çıkarmadan tuvaleti kullanıp, üzerinde iç çamaşırlarıyla ve mümkün olduğunca az ses çıkarmaya gayret ederek tertemiz çarşafların arasına kıvrılır. Yatağın bir yanına kıvrılıp, tıpkı kabuğuna çekilen bir kaplumbağa gibi uykuya gömülür. Bu gece uyku, zihninin bilinçli olarak istila etmeye koşullandığı karanlık ve tekinsiz bir alan değil, dışarıdaki yağmur gibi tıkırdayan ayının pençelerinden kaçarak sığındığı bir mağaradır içinde.</p>

  <p class="bos2"/>

  <p class="p1">Günışığı, yaşlı soytarı, odaya dolar. Yanında iki pembe sandalyenin durduğu tül perdeli pencerenin pırıl pırıl ışığı zarflarla kaplı çalışma masasına vuruyordur. Masanın üzerinde, pembeler içinde sana doğru gelen bir kadının resmi vardır. Bir kadın sesi kapıyı hafifçe tıkırdatır. “Bay Angstrom. Bay Angstrom.”</p>

  <p>“Evet. Merhaba,” diye seslenir Tavşan boğuk bir sesle.</p>

  <p>“On ikiyi yirmi geçiyor. Jack ziyaret saatlerinin bir ile üç arası olduğunu söylememi istedi.” Tavşan Eccles’in karısının kendinden emin, bir parça azarlar tondaki sesini hatırlar hemen, sanki <i>Sahi benim evimde ne işin var senin? </i>diye eklemiştir bir de.</p>

  <p>“Tamam. Geliyorum hemen.” Dün gece giydiği kakao rengi pantalonunu geçirir üzerine hemen, ve kirlenmiş olduklarına canı sıkılıp ayakkabılarını, çoraplarını ve gömleğini banyoya götürür, üzerine giymeyi ertelediği bu şeylere havalanmaları için bir dakika daha veriyordur. Yüzünü iyice yıkamasına rağmen hâlâ bir mahmurluk vardır üzerinde, elinde eşyalarıyla banyodan çıkarak yalın ayak, üzerinde bir atletle aşağı iner.</p>

  <p>Eccles’in minyon karısı kocaman mutfağındadır; üzerinde bu defa haki renkli bir şort, ayağında sandaletler vardır ve ayak tırnakları ojelidir. “Nasıl uyudunuz?” diye sorar buzdolabının kapağının ardından.</p>

  <p>“Ölü gibi. Rüya bile görmedim.”</p>

  <p>“Vicdanınız rahatladı diyedir,” der ve çevik bir tıkırtıyla bir bardak portakal suyu koyar masaya. Kadının, üzerindekileri, yani sırf atlet giydiğini görünce, çabucak gözlerini kaçırdığı gözünden kaçmamıştır.</p>

  <p>“Ah zahmet etmeyin lütfen. Brewer’da bir şeyler atıştırırım.”</p>

  <p>“Yumurta falan yapacak değilim. Cheerios sever misiniz?”</p>

  <p>“Severim tabii.”</p>

  <p>“Tamam.”</p>

  <p>Portakal suyu ağzındaki kötü tadı almıştır bir parça. Kadının bacaklarının arkasına bakar; tezgâhı toparlarken dizlerinin ardındaki beyaz tendonlar kıpırdamaktadır. “Freud nasıl?” diye sorar Tavşan’a. Bu konuyu açmanın kötü bir fikir olduğunu bilir Tavşan, o gün nasıl kıçını savura savura gittiğini hatırlar çünkü; ama Bayan Eccles’le ilgili olarak iplerin kendi elinde olduğuna ve hata yapamayacağına dair tuhaf bir his vardır içinde.</p>

  <p>Kadın dilini yanağına kaydırıp, ağzını çarpıtarak düşünceli bir hava verir kendine ve dimdirek bakar yüzüne. Tavşan gülümser; kadının yüzünde söylediğinden daha fazla bildiğini göstermek isteyen tatlı bir liseli kız ifadesi vardır. “Aynı. Cheerios’una süt ya da krema ister misiniz?”</p>

  <p>“Süt olabilir. Krema iyi olmuyor. Herkes nerede?”</p>

  <p>“Jack kiliseye gitti, muhtemelen suçlu çocuklardan biriyle pinpon oynuyordur. Joyce ve Bonnie uyuyor, nasıl olduysa? Bütün sabah konuk odasında yatan yaramaz adama bakmak istediler çünkü. Uzak tutacağım diye canım çıktı.”</p>

  <p>“Benim yaramaz bir adam olduğumu kim söyledi onlara?”</p>

  <p>“Jack söyledi. Kahvaltıda, ‘Dün gece eve artık yaramazlığı bırakacak yaramaz bir adam getirdim,’ dedi. Jack’in uğraştığı bütün problemlere bir isim verirler, size Yaramaz Adam; alkolik olan Bay Carson’a Salak Adam; Bayan MacMillan’a Geceleri Arayan Kadın. Bir de Sıska Leydi, Bay Kulaklık, Bayan Yan Kapı ve Mutlu Fasulyeler var. Mutlu Fasulyeler aslında hiç de öyle mutlu bir adam değildir, ama bir keresinde çocuklara içlerinde ağırlık olan plastik kapsüllerden getirmişti, onlara da ellerinde sallaya sallaya dolanmışlardı bunlarla. O zamandan beri adamın adı Mutlu Fasulyeler.”</p>

  <p>Tavşan bir kahkaha atar; Cheerios’u ikram etmiş olan Lucy—ne çok süt koymuştur; Ruth’la yaşamaya alışkın olan Tavşan sütünü kendi koyardı hep; gevrekliğini alacak kadar sütlü sever, böylece süt ve mısır gevreği aynı oranda olur—anlatmaya devam eder. “En kötüsü de bir gün, bir komiteyle ilgili olarak Jack kilise kurulu üyelerinden biriyle telefonda konuşuyordu ve bu zavallı adama kilisede bir görev vermenin ona iyi geleceğini düşünerek, ‘Mutlu Fasulyeler’i bilmemnenin başkanı yapmaya ne dersiniz?’ dedi. Tabii hattın diğer ucundaki adam ‘Mutlu neler?’ diye sorunca Jack söylediği şeyin farkına vardı, ama bu durumdaki herkesin yapacağı gibi geçiştireceğine Jack çocukların onu Mutlu Fasulyeler diye çağırmasıyla ilgili hikâyeyi baştan sona anlattı; tabii bu eski kafalı kurul üyesi hiç de komik bulmadı bunu. Adam Mutlu Fasulyeler’in arkadaşıymış meğer; işle ilgili tam bir bağlantıları yokmuş ama sık sık Brewer’da öğle yemeği yerlermiş. Jack böyledir işte; hep gereğinden fazla şey anlatır insanlara. Şimdi bu kurul üyesi muhtemelen rahibin zavallı Mutlu Fasulyeler’le nasıl dalga geçtiğini anlatıyordur herkese.”</p>

  <p>Tavşan bir kahkaha daha atar. Üzerinde yaldızlı harfler olan ince sığ bir fincanda kahvesi gelir ve Lucy kendi kahvesini de alarak Tavşan’ın karşısına oturur. “Demek yaramazlığı bırakacağımı söyledi,” der Tavşan.</p>

  <p>“Evet. Çok keyifliydi. Hatta şarkı söyleyerek çıktı evden. Mt. Judge’a geldiğinden beri düzelttiği ilk şey olduğunu düşünüyor bunun.”</p>

  <p>Tavşan esner. “Ne yaptığını pek bilmiyorum.”</p>

  <p>“Ben de,” der Lucy, “ama konuşmasına bakılırsa bütün yükü o sırtlanmış.”</p>

  <p>Baştan beri idare edildiği fikri Tavşan’ın keyfini kaçırır. Gülüşü yarıda kesilir. “Öyle mi? Bu konuda başka bir şey söyledi mi?”</p>

  <p>“Ah tabii, hep anlatıyordu. Sizi çok seviyor. Neden bilmiyorum.”</p>

  <p>“Sevilesi biriyim de ondan.”</p>

  <p>“Hep duyuyorum bunu insanlardan. Yaşlı Bayan Smith’i de ele geçirmişsiniz. Sizin harika biri olduğunuzu düşünüyor.”</p>

  <p>“Ve siz buna bir anlam veremiyorsunuz demek?”</p>

  <p>“Belki de o kadar yaşım olmadığı için. Yetmiş üç yaşında olsam farklı olurdu belki.” Lucy’nin fincanını kaldırıp ağzına götürmesiyle dar beyaz burnunun üzerindeki çiller, dumanı tüten sade kahveye yaklaşır. Yaramaz bir kız. Gün gibi aşikâr, yaramaz bir kız bu. Fincanı masaya koyup o alaycı yuvarlak gözleriyle Tavşan’a bakar. “Eh söyleyin bakalım. Yeni bir adam olmak nasıl bir şey? Jack hep benim bir gün düzeleceğimi söylüyor ve ben de ne olacağını bilmek istiyorum. ‘Yeniden doğmuş’ gibi mi oluyor insan?”</p>

  <p>“Yoo, aynıyım.”</p>

  <p>“Ama aynı şekilde davranmıyorsunuz.”</p>

  <p>“Hımm.” Tavşan homurdanıp, sandalyesinde kıpırdanır. Neden bu kadar beceriksiz hisseder ki kendini? Sırf karısına döneceği için kadın ona kendisini salak ve korkak hissettirmeye çalışmaktadır. Aslında haklıdır, aynı şekilde davranmıyordur; ona karşı hisleri de aynı değildir; o gün Lucy’yi arkadan hafif hafif dürtmeye ramak bırakan ataklıktan eser yoktur şimdi. “Dün gece eve gelirken önümde uzanan dümdüz bir yol gördüm; daha önce çalıların arasındaydım sanki ve hangi yöne gittiğimin de pek bir önemi yoktu.”</p>

  <p>Bir çorba kâsesi gibi iki eliyle tuttuğu fincanın tepesindeki küçük suratı zevkten gerilmiştir; Tavşan gülmesini bekler onun ama Lucy sessizce gülümser sadece. Tavşan, <i>Beni istiyor,</i> der içinden.</p>

  <p>Derken uyuşmuş bacaklarıyla ayak parmaklarından, aşktan ve portakal suyundan bahseden Janice gelir aklına, herhalde bu düşünceyle yüzündeki bir şey silinir ki Lucy Eccles sabırsızca başını çevirip, “Eh o zaman o güzel düz yolunuza düşseniz iyi olacak. Bire yirmi var çünkü.”</p>

  <p>Çoraplarını ve ayakkabılarını giymeye koyulur. “Otobüs durağına ne kadar sürede yürünür?”</p>

  <p>“Fazla sürmez. Çocuklar olmasa sizi hastaneye bırakırdım.” Lucy merdivenlerden gelen sese kulak kabartır. “Ah bir tanesi geliyor işte.”</p>

  <p>Büyük kız sessizce mutfağa girer, üzerinde yalnızca iç çamaşırları vardır.</p>

  <p>“Joyce.” Annesi elinde boş fincanlarla lavaboya giderken durur. “Hadi hemen yatağa dön.”</p>

  <p>“Merhaba Joyce,” der Tavşan. “Yaramaz adamı görmek için mi indin yoksa aşağı?”</p>

  <p>Joyce gözlerini dikip kürek kemikleriyle duvarı kucaklar sanki. Uzun altın karnı düşünceler içinde dışarı çıkık duruyordur.</p>

  <p>“Joyce,” der Lucy. “Beni duymadın mı?”</p>

  <p>“O niye gömliğini giymemiş?” diye kafa tutar kız.</p>

  <p>“Bilmiyorum,” der annesi, “Herhalde göğsünün güzel olduğunu düşünüyor.”</p>

  <p>“Ama benim üzerimde atlet var,” diye itiraz eder Tavşan. Sanki ikisi de görmemiş gibi.</p>

  <p>“Bu onun memesi mi?” diye sorar Joyce.</p>

  <p>“Hayır tatlım: Yalnızca bayanların memesi olur. Anlatmıştım ya.”</p>

  <p>“Hay Allah, madem bu kadar rahatsız oldunuz,” der Tavşan ve gömleğini giyer. Gömlek buruşmuş, yakasının iç kısmı da kararmıştır; Club Kastanyet’e giderken tertemiz giyinmişti. Ceketi yoktur, Ruth’dan çok acele çıkmıştır. “Peki,” der gömleğini pantalonunun içine sokarken. “Çok teşekkür ederim.”</p>

  <p>“Bir şey değil,” der Lucy. “Artık uslu durun.” İki kadın onu kapıya kadar geçirir. Lucy’nin beyaz bacaklarının solgunluğu kızının çıplak boynuna karışır. Minik Joyce’un gözleri hâlâ Tavşan’ın üzerindedir. Tavşan onun neye takıldığını merak eder. Çocuklar ve köpekler görünmeyeni hissederler. “Artık uslu durun” lafında ne kadar iğneleme olduğunu ve eğer bir şey demek istediyse bunun ne olduğuna kafa yorar. Keşke beni hastaneye bırakabilseydi diye geçirir içinden; onunla aynı arabada olmayı ister, gerçekten ister bunu. Evden çıkma konusundaki isteksizliği havayı germiştir.</p>

  <p>Kapıda dururlar, Tavşan, Eccles’in bebek tenli karısı ve aralarında babasının kalın dudakları ve yay gibi kaşlarına sahip Joyce’un yukarı bakan yüzü ve altta, halının üzerinde bir dizi minik kırmızı deniz kabuğu gibi duran, Lucy’nin ojeli tırnakları. Tavşan belli belirsiz bir tavırla havayı yararak elini sert kapı tokmağına götürür. Yalnızca bayanların memesinin olduğu fikri aklını başından almıştır. Gözlerini ayak tırnaklarından Joyce’un irdeleyen yüzüne, oradan da annesinin memelerine çevirir, sutyeninin beyaz izini gösteren yazlık kumaş, düğmeli bir bluzun altındaki iki sivri uçlu yumruya. Gözleri Lucy’ninkileri bulduğunda sessizliği bölen inanılmaz bir şey olur. Kadın göz kırpar. Işık hızıyla. Belki de yalnızca hayal ettiği bir şeydir bu. Tavşan kapının tokmağını çevirir ve göğsünün içinde bir tel kopmuşcasına, bir mırıltı eşliğinde güneşin altında ilerler.</p>

  <p class="bos2"/>

  <p class="p1">Hastanede bebeğin Janice’in yanında olduğunu ve biraz beklemesini söylerler. Tavşan krom kolçaklı sandalyede oturmuş <i>Woman’s Day</i> dergisini karıştırırken uzun boylu, gir saçları geriye taralı gümüşi cildi ince ince kırışmış bir kadın içeri girer, kadın öyle tanıdık gelmiştir ki Tavşan gözünü alamaz. Bunu gören kadın konuşma gereği duyar; Tavşan kadının aslında kendisini görmezden gelmeyi tercih ettiğini hisseder. Kimdi? Görür görmez tanıdık biri olduğunu anlamıştır. Kadın gönülsüzce Tavşan’ın yüzüne bakıp, “Sen Marty’nin eski öğrencisisin. Ben Harriet Tothero. Bir keresinde yemeğe gelmiştin bize. İsmin dilimin ucunda.”</p>

  <p>Tabii yaa, ama Tavşan o yemekten hatırlamıyordur kadını, daha çok sokakta görmüştür onu. Mt. Judge Lisesindeki öğrenciler, yani çoğu, Tothero’nun kadınlarla gönül eğlendirdiğini bilirdi ve onların masum gözlerinde karısı karanlık bir alev halkası, can çekişen bir kahraman, günahı soluyan bir gölge gibiydi. Onu bu kadar eşsiz kılan, duydukları acıma hissinden çok marazi bir büyülenmeydi. Tothero öyle geveze, öyle lafazan bir adamdı ki, yediği haltların pisliği üzerinden akar, kolayca sıyrılıverirdi bunlardan hep. Tothero’nun günahlarının ceremesi karısının uzun boylu, gümüşi, ciddi havasında toplanır, buradan da bir elektrik şokuyla öğrencilerin genç zihinlerine akardı, onu görünce hem utançtan hem de korkudan gözlerini kaçırırlardı. Harry ayağa kalkar, kadının ilerlediği dünyanın kendi dünyası oluşu şaşırtmıştır Tavşan’ı. “Ben Harry Angstrom,” der.</p>

  <p>“Ah tamam, adın buydu. Seninle pek gurur duyardı. Sık sık senden bahsederdi bana. Hatta daha geçenlerde adın geçti.”</p>

  <p>Geçenlerde. Ona ne demişti Tothero acaba? Olan biteni biliyor mudur? Onu suçluyor mudur? O uzun öğretmen suratı, her zamanki gibi, açık vermez. “Duyduğuma göre hastalanmış o da.”</p>

  <p>“Ya evet Harry. Bayağı hasta hem de. Biri burada olmak üzere iki kere felç geçirdi.”</p>

  <p>“O burada mı?”</p>

  <p>“Evet. Ziyaret etmek ister misin onu? Eminim çok sevinir. Kapıdan uğrayıver. Çok az ziyaretçisi oldu; sanırım öğretmen olmanın kötü yanı da bu. Sen bir dolu kişiyi hatırlarken pek azı seni hatırlar.”</p>

  <p>“Tabii onu görmeyi çok isterim.”</p>

  <p>“Benimle gel o halde.”</p>

  <p>Koridorda ilerlerken, “Ne yazık ki onu epey değişmiş bulacaksın,” der. Tavşan kadının dediklerine tam veremez kendini; çünkü onun tenine konsantre olmuştur o anda, birbirine eklenmiş bir dolu minik kertenkele derisi mi yoksa diye geçirir aklından. Yalnızca elleri ve boynu görünüyordur.</p>

  <p>Tothero odada yalnızdır. Başucundaki beyaz perdeler umut içinde bekleşen varlıklar gibi duruyordur. Pencerenin önündeki yeşil bitkilerden oksijen yayılır etrafa. Aralık duran camlar yaz kokusunu içeri taşır. Aşağıdaki çakıllık alandan tıkır tıkır ayak sesleri yükselir.</p>

  <p>“Canım bak sana kimi getirdim? Dışarıda bekliyordu.”</p>

  <p>“Merhaba Bay Tothero. Karım doğum yaptı.” Tavşan bunları söylerken gayri ihtiyari yatağa yönelir; ihtiyar adamı orada öyle küçücük, çarpılmış ağzının içinde dili kaymış bir halde yatarken görünce neye uğradığını şaşırır. Tothero’nun beyaz noktacıklar halindeki kirli sakallı yüzü yastığın üzerinde pek sarı duruyordur ve güçsüz bir yığın halinde duran gövdesinin yanlarında, çizgili pijamasından bilekleri incecik çıkmıştır. Tavşan elini uzatır.</p>

  <p>“Kolunu kaldıramıyor Harry,” der Bayan Tothero. “Pek âciz. Ama konuş onunla. Görüp duyabiliyor.” Tatlı ve sabırlı sesinin pek tekin olmayan, şarkı söyler gibi bir tınısı vardır, sanki kendi kendine mırıldanıyormuş gibi.</p>

  <p>Harry uzatmış olduğu elini Tothero’nun ellerinin tekinin üzerine koyar. Tüm katılığına rağmen tüylü eli sıcacıktır ve bunu kımıldatıp azimle döndürmesiyle Harry irkilir, avucunu yukarı çevirerek Harry’nin dokunuşuna karşılık verir. Harry elini geri çekerek yatağın yanındaki sandalyeye çöker. Yaşlı koç başını bir parça ziyaretçisine döndürürken gözleri telaşla yuvalarında oynar. Yuvaları öyle oyuktur ki gözleri zar zor görünür adamın. <i>Konuş,</i> bir şeyler söyle Tavşan. “Minicik bir kızımız oldu. Size teşekkür ederim,” der yüksek sesle, “Janice ile benim yeniden biraraya gelmemize yardım ettiğiniz için yani. Çok iyiydiniz.”</p>

  <p>Tothero dilini geri çekip karısına bakmak için kafasını döndürür. Çenesinin altında bir kas yerinden oynar, dudakları büzüşür ve bir şeyler söylemeye gayret ederken, nabız atışı gibi, çenesi kıpraşır tekrar. Zar zor birkaç sesli harf çıkar ağzından; Harry adamın söylediklerini deşifre edip edemediğini anlamak için Bayan Tothero’ya döner, gelgelelim ne ilginçtir ki kadın o yana bakmıyordur. Pencereden dışarı, kocaman yeşil bir avluya bakıyordur. Yüzü bir fotoğraftan farksızdır.</p>

  <p>Umrunda olmadığı için mi? Öyleyse Tothero’ya Margaret’ten bahsetse mi acaba? Ama Margaret hakkında söyleyeceği, Tothero’yu mutlu edebilecek hiçbir şey yoktur. “Artık düzeldim Bay Tothero, siz de umarım en yakın zamanda iyileşip şu yataktan kalkarsınız.”</p>

  <p>Tothero’nun başı sinirli bir acelecilikle döner, ağzı kapalı, gözleri hafif kısıktır ve o an öyle düzgün görünüyordur ki Harry konuşacağını sanır onun, sanki bütün o suskunluğu eski disiplininden kalma, bütün dikkati üzerine toplayana kadar sessiz kalma taktiğidir. Ama suskunluk uzayıp süner, sanki altmış yıldır kelimelerle doldurduğu hayatı sonunda kanserli bir hayata dönüşerek bütün kelimeleri yutmuştur. Yine de sessizliğin ilk dakikalarında Tavşan kendisine doğru akan belli bir güç hisseder, bir insan ruhunun can havliyle etrafa yaydığı, elle tutulmaz gözle görülmez ışınlardır bunlar. Derken gözlerdeki nokta solar ve sarkık göz kapakları kapanır, dudaklar ayrılır ve dilinin ucu belirir.</p>

  <p>“Gidip karımı ziyaret etsem iyi olacak,” diye bağırır Harry. “Daha dün gece doğdu bebek. Bir kız.” Tavşan sanki Tothero’nun kafasının içindeymişçesine klostrofobiye kapılır; ayağa kalktığında başını vuracağını sanarak korkar, oysa beyaz tavan metrelerce yukarısındadır.</p>

  <p>“Çok teşekkürler Harry. Seni görmek çok hoşuna gitti,” der Bayan Tothero. Öte yandan kadının sesinden sınıfta kaldığını hisseder. Kurtulmuş olmanın verdiği hisle yaylana yaylana koridorda ilerler Tavşan. Sağlığının, değişen hayatının etkisiyle, her şey, hastanenin antiseptikliği bile muhteşem görünür gözüne. Ama Janice’i ziyaretiyle hayal kırıklığına uğrar. Belki Tavşan, zavallı Tothero’yu öyle ölü gibi yatarken gördüğü için tıkanmış; belki de narkozun etkisinden kurtulan Janice, kocasının yaptıklarını düşünerek tıkanmıştır. Janice bol bol dikiş yerlerinin ne kadar acıdığından yakınır ve Tavşan duyduğu pişmanlığı tekrar dile getirmeye kalkıştığında bundan sıkılmış gibi davranır. Birini mutlu etmenin zorluğu Tavşan’ın canını sıkmaya başlamıştır. Janice Tavşan’a geceyi nasıl geçirdiğini sorar ve tabii ki ondan Bayan Eccles’i tarif etmesini ister.</p>

  <p>“Senin boylarında,” diye karşılık verir Tavşan dikkatlice. “Biraz çilli.”</p>

  <p>“Kocası harika biri,” der Janice. “Herkese karşı sevgi dolu.”</p>

  <p>“Eh işte,” der Tavşan. “Beni sinir ediyor.”</p>

  <p>“Aman seni herkes sinir ediyor zaten.”</p>

  <p>“Hayır, doğru değil bu. Marty Tothero beni hiç de sinir etmedi mesela. Zavallı adamcağızı gördüm az önce, yukarı kattaki bir odada kalıyor. Tek kelime edemiyor ve başını ancak birkaç santim oynatabiliyor.”</p>

  <p>“O seni sinir etmiyor ama ben ediyorum, öyle mi?”</p>

  <p>“Öyle bir şey demedim ben.”</p>

  <p>“Ah hayır. Off. Şu lanet olası dikişler dikenli tel gibi sanki. Seni öyle sinir ediyordum ki beni iki ay boyunca arayıp sormadın. Hatta iki ayı geçti.”</p>

  <p>“Tanrı aşkına Janice. Tek yaptığın televizyon seyredip içki içmekti. Yani yaptığım şey doğruydu demiyorum tabii ama bunu yapmam gerektiğini hissettim. Diri diri mezara konmuş gibi hissediyor insan kendini. O ilk gece, annenlerin evinin önünde arabaya bindiğimde, o zaman dahi, inip Nelson’u almak sonra eve dönmek geldi içimden. Ama sonra ayağımı frenden çektiğimde—” Janice’in yüzü yeniden sıkkın bir ifadeye bürünür. Sinek kovalarmış gibi kafasını iki yana sallayıp durur. Tavşan, “Hay sıçayım,” der.</p>

  <p>Janice iyice bozulur. “Bakıyorum da o orospuyla olmak diline yaramamış pek.”</p>

  <p>“Tam anlamıyla bir orospu değildi. Yalnızca yatıp kalktığı tipler olmuş. Onun gibi bir dolu kız var sonuçta etrafta. Yani evlenmemiş herkese orospu diyeceksen—”</p>

  <p>“Nerede kalacaksın şimdi? Ben hastaneden çıkıncaya kadar yani?”</p>

  <p>“Nelson’la beraber evde kalırız diye düşünmüştüm.”</p>

  <p>“Orada kalabileceğinden emin değilim pek. İki aydır kirayı ödemiyoruz.”</p>

  <p>“Ne? Ödemiyor musunuz?”</p>

  <p>“Ah Harry, ne çok şey bekliyorsun sen öyle. Babam mı kirayı ödeyecekti? <i>Bende</i> para yok ki.”</p>

  <p>“Ev sahibi aradı mı? Mobilyalarımıza ne oldu? Sokağa mı attı hepsini yani?”</p>

  <p>“Bilmiyorum.” .</p>

  <p><i>“Bilmiyor</i> musun? Ne biliyorsun peki? Bunca zamandır ne yapıyordun? Uyuyor muydun?”</p>

  <p>“Senin bebeğini taşıyordum.”</p>

  <p>“Aman yaa, aklın sürekli orada olmak zorunda sanki. En büyük sofunun da bu zaten, kafanın hiçbir şeye doğru dürüst vermiyorsun sen kızım. Harbiden.”</p>

  <p>“Söylediklerini kulağın duyuyor mu senin?”</p>

  <p>Tavşan kendi sesine kulak verir, dün gece neler hissettiğini hatırlar ve kısa bir duraksamanın ardından her şeye yeniden başlamak ister. “Yaa tamam,” der. “Seni seviyorum.”</p>

  <p>“Seni seviyorum,” der Janice de. “Çeyreklik var mı yanında?”</p>

  <p>“Vardır herhalde. Bakayım. Niye istiyorsun?”</p>

  <p>“Şuna bir çeyreklik atarsan eğer,” hastalar izleyebilsin diye ayakuçlarına yüksekçe bir yere konmuş küçük bir televizyona işaret eder, “bir saat çalışacak. Saat ikide salak bir program başlayacak, evdeyken annemle izlerdik hep.”</p>

  <p>Böylece Harry yarım saat boyunca yatağın kenarında oturup kısacık saçlı bir spikerin Akron, Ohio ve Oakland, California’dan gelen bir dolu yaşlı teyzeyle dalga geçip durmasını seyreder. Bütün mesele kadınların trajik hikâyelerini anlatmaları ve karşılığında aldıkları alkış kadar para kazanmalarından ibarettir, ne var ki spikerin verdiği reklam araları ve kadınların torunlarıyla, çocuksu saç kesimleriyle dalga geçip durmasından trajedi mrajedi kalmaz ortada. Tavşan, ne kadar hızlı konuşursa konuşsun, bariz bir Yahudi telaffuzu olan spikerin her an Magi Peel meyve-sebze soyacağı tanıtımına geçeceği gibi bir hisse kapılır, ama o büyük an gelmemiştir daha. Fena bir şov değildir aslında; kadınları çeşitli mikrofonlara, bölmelere ve alkış alanlarına sürükleyen bir çift oksijenli saçlı, oynak kalçalı ikiz kız vardır. Dahası Janice ile aralarını ısıtmıştır; el ele oturuyorlardır şimdi. Oturduğunda, Tavşan’ın omuzlarına gelecek kadar yüksektir yatak ve bir kadınla böyle tuhaf bir etkileşimde olmak hoşuna gider—hiçbir ağırlık hissetmeden Janice’i omuzlarında taşıyormuş gibi. Ara ara yatağı havaya kaldırıp Janice’e su verir ve bu minik hizmetler Tavşan’ın içindeki bir eksikliği giderir sanki. Daha program bitmeden bir hemşire gelip, “Bay Angstrom, eğer bebeği görmek istiyorsanız bir hemşire camdan gösteriyor şimdi,” der.</p>

  <p>Köşeli kalçalarını kolalı beyaz önlüğünün altında sallaya sallaya yürüyen kadının peşinden aşağı iner Tavşan. Boynunun kalınlığından sıkı bir parça olduğunu düşünür: Bayan Popo. Dizden yukarısı pek heybetli. Dizden yukarısı heybetli kadınları sever Tavşan. Bu arada aklı, Springfield, Illinois’den gelen ve oğlu feci bir trafik kazasında kolunu kaybeden kadında kalmıştır. Bu yüzden, o minicik yığınların sıra sıra market arabasının içindeki portakallar gibi duran kafalarıyla, kiminin yan yattığı, bebek odasındaki hemşire, kızını cama yaklaştırdığında Tavşan pek hazırlıksız yakalanır ve göğsü tıkanır gibi olur. O ani görüntüyle soluğu kesilir. İnsanlar hep yeni doğan bebeklerin ne kadar çirkin olduklarını söyler, belki de Tavşan’ın şaşkınlığı bundandır. Hemşire bebeği yanında tutar, bu yüzden profili üniformasının düğmeli, beyaz yakasına karşı kıpkırmızı duruyordur. Burun deliklerinin çevresindeki kıvrımlar, böylesine küçük bir ölçekte, mucizevi ölçüde düzgün görünüyordur; kapalı göz kapaklarındaki dikişsiz minik dikiş izleri upuzundur, sanki gözü açıldığında kocaman duracaktır. Tavşan bebeğin sakin gözkapağının ardındaki baskıda ve üst dudağın öne çıkıklığında hoş bir tepeden bakan hava sezer. İyi olduğunu biliyordur sanki. İşin tuhafı Tavşan kızdaki feminenliği hisseder, yer yer yapışık duran siyah saçlı, uzun pembe başının kemerinde hem narin hem de dayanıklı bir hava vardır. Oysa Nelson’un yamru yumru kafasında insanı korkutan mavi damarlar vardı ve ensesi haricinde keldi. Tavşan camın ardından ürkek ürkek bakar, sanki sert baksa aniden değişen hayatının ince ayarı bozulacaktır.</p>

  <p>Hemşirenin, Tavşan’ın gözleriyle bebeğin burnu arasında gidip gelen ve tatlı tatlı titreyen gülüşü babanın o olduğunu onaylar gibidir. Boyalı dudakları camın arkasından soru sorar gibi kıpırdadığında, parmakları açık bir halde ellerini kulak hizasında kaldırarak “Tamam, teşekkürler,” der. Cama doğru, ardından duyulsun diye yüksek sesle, “Harika bir şey,” diye seslenir, ama hemşire çoktan kızını market arabasına götürmek üzere dönmüştür. Tavşan yanlış yöne, hemen yanındaki babanın uykusuz yüzüne dönerek dolu dolu bir kahkaha atar. İçinde girdaplanan bir rüzgâr ve bebeğin kırmızı kırmızı parlayan teninin sıcaklığıyla Janice’in yanına döner. Sabun kokulu koridordan geçerken aklına bir fikir gelir: Bebeğin adı June olmalıdır. İşte June, Haziran ayında doğdu. Daha önce hiç June adında birini tanımamıştır. J’den dolayı Janice’in de hoşuna gidecektir bu. Ama Janice de bir süredir isim arıyordur ve bebeğe annesinin adını vermek istiyordur. Harry Bayan Springer’ın bir adı olduğunu düşünmemiştir hiç. Adı Rebecca’dır. Tavşan’ın bebeğe yansıyan gururlu havası Janice’i yumuşatır ve Tavşan da karısının çocuksu isteğinden etkilenir; gerçi ara ara annesini pek sevmediği hissini vermiştir ona. Orta bir yol bulurlar: Rebecca June Angstrom.</p>

  <p class="bos2"/>

  <p class="p1">Önündeki yolun taşları temizlenmiştir. Bütün bu süre boyunca Bay Springer’ın kirayı ödemiş olduğu ortaya çıkar; adam ev sahibinin iyi arkadaşı olduğundan kızını bulaştırmadan meseleyi halletmiştir. İçinden bir ses hep Harry’nin geri döneceğini söylemiştir ama yanıldıysa diye de dile getirmemiştir bunu. Harry Nelson’la eve dönüp ortalığı toparlar. Tavşan ortalık toparlama konusunda pek ustadır; tozun elektrik süpürgesinin bez hortumundan inerek kâğıt torbanın içine doğru emilişini hissetmek hoşuna gider, yoğun gri havlarla dolduğunda Electrolux’ün kapağı tıpkı şapkasını oynatan bir centilmen gibi atıverir. Bir MagiPeel meyve-sebze soyacağı çığırtkanı olmak çok da ters bir şey değildir aslında onun için; minik öğütücüleri, dilimleyicileri ve kaplarıyla, medeniyetin bu küçük aletlerine karşı bir zaafı vardır. Belki de en büyük çocuk daima kız olmalıdır; Angstrom ailesine Harry’den sonra katılan Mim asla mutfak işlerine fazla bulaştırılmamış, ev işleri söz konusu olduğunda hep abisinin gölgesinde kalmıştı ve payına düşeni yaparken suratı pek asık olurdu, ki bu işler gitgide Harry’ninkinden fazla oldu, ne de olsa Harry bir erkekti. Bu durumun Nelson ve Rebecca için de aynı olacağını düşünür Tavşan.</p>

  <p>Nelson bayağı yardımcıdır. Üç yaşına yaklaşan bir çocuk olarak artık epeyce söz dinler, oyuncaklarının sepette durması gerektiğini bilir ve temiz, düzenli, pırıl pırıl bir ortamın verdiği huzuru anlayabilir. Ilık Haziran rüzgârı uzun kapalı pencerelerin gövdesine doğru bir iç çeker. Güneş yüzlerce parlak T ve L’den oluşan ağın üzerine nokta nokta vurur. Camların ötesinde Wilbur Sokağına uzanır. Komşularının televizyon antenleri ve yangın musluğu büyüklüğünde bacalarla kaplı, ince oluklu, teneke ve zift karışımı düz çatıları, gizemli moloz yığınları, şeker kâğıtları, incecik cam kırıkları ve gökyüzünden toz bulutlarıyla ya da kuşlar aracılığıyla sokağa taşınmış çer çöp birikintileriyle parlıyordur. Aşağıda bu çatılardan, suları akıtsın diye eğik yapılmış teraslı, üç tane vardır, bunun da aşağısında üç tane geniş ve kirli basamakları olan daha iyi evlerin olduğu bir kısma geçilir; sundurmak, çatısı pencereli ve paratonerli, kozalaklı ağaçlarla sarılı, bankalarla avukat bürolarının antlaşmalarıyla korunan, alçı ve tuğla karışımı kaleler bir nevi. Tepelerinde bir dizi koca harap evin olması tuhaf kaçıyordur; üstlerine kat çıkılmıştır. Ama bir dağın yamacına kurulmuş bir kasabada yükseklik oldukça değerli bir şeydir; onların da tepesinde el değmemiş bir sırt, asfaltsız bir dizi yol, terk edilmiş çiftlik evleri, bir mezarlık ve üç beş yeni inşaatla kasabanın nezih kısmından ayrılan ormanın izbe karaltısı göze batar. Wilbur Sokağı eskiden Tavşan’ın kapısından bir blok öteye kadar asfaltlıydı ama sonra renkleri sürekli değişip duran iki kısa sıra halindeki çiftlik evinin arasında çamurlu, çakıllı bir sokağa dönüştü, 1953’te aşınmış kırmızı toprağın üzerine inşa edilmiş ve hâlâ da aralara yer yer çim karışmış bir haldedir, öyle ki iyi bir yağmurun ardından oluklardan akan su Wilbur Sokağını turuncaya dönüştürür. Toprak gitgide dikleşir ve ağaçlık alan başlar.</p>

  <p>Tavşan pencereden kasabanın aksi yönündeki, golf alanının bulunduğu geniş vadiye bakar. <i>Benim vadim. Benim evim,</i> der içinden. Aylardır aklına gelmeyen lekeli yeşil duvar kâğıtları, uçları kıvrılıp duran kilimler, kapısı televizyona çarpan dolap, beklenmedik bir güçle geri döner sanki. Her bir köşe zihnindeki başka bir tanıdık köşeye kilit vurup, boyadaki her bir çatlak, her bir bozukluk, beyninde zaten var olan bir çentiğe bir çizik daha atar.</p>

  <p>Kanape ile sandalyelerin altında, kapıların arkasında ve mutfak dolaplarının altlarında çocuğun hoşuna gidecek kırık dökük oyuncaklar bulur. Kendine ait eşyalar konusunda müthiş bir hafızası vardır Nelson’un. Tekerleklerini kaybetmiş bir lastik ördeği tutarak, “Bunu anane veymişti,” der.</p>

  <p>Öyle mi?”</p>

  <p>“Efet. Anane veydi.”</p>

  <p>“Anane ne iyi yapmış.”</p>

  <p>“Efet.”</p>

  <p>“Biliyor musun?”</p>

  <p>“Neyi?”</p>

  <p>“Anane Annenin annesi.”</p>

  <p>“Efet. Anne neyde?”</p>

  <p>“Hastanede.”</p>

  <p>“Hattanede mi? Cuma günü mü gelcek?”</p>

  <p>“Evet. Cuma günü gelecek. Ortalığı tertemiz yaptığımızı görünce ne kadar sevinecek değil mi?”</p>

  <p>“Efet. Baba hattanede miydi?”</p>

  <p>“Hayır. Baba hastanede değildi. Baba uzaktaydı.”</p>

  <p>“Baba uzakta.” “Uzakta” kavramına kafa yorduğu sırada çocuğun gözleri irileşip ağzı açılır; sesi lafın ciddiyetiyle iyice derinleşir—<i>“uzun.”</i> Zamanın uzunluğunu ölçmek için kollarını öyle bir açar ki parmakları geriye doğru bükülür. Ölçebileceği en uzun uzunluktur bu.</p>

  <p>“Ama Baba şimdi uzakta değil, di mi?”</p>

  <p>“Hayır.”</p>

  <p>O gün Nelson’u arabaya atıp, Bayan Smith’e bahçesinde çalışmayı bırakmak zorunda olduğunu söylemeye gider. Yaşlı Springer kendi iş yerlerinden birinde çalışmasını teklif etmiştir Tavşan’a. Çakıl taşlarıyla kaplı araba yolunun kıyısındaki ormangülü ağaçları tozlu ve dallarından sarkan birkaç kahverengi demetle pek çorak görünür gözüne. Bayan Smith kapıya çıkar. Kahverengi yüzü aydınlanmış, “Buyrun, buyrun,” diye mırıldanır.</p>

  <p>“Bayan Smith, bu benim oğlum Nelson.”</p>

  <p>“Merhaba, merhaba, nasılsın Nelson? Aynı babasının kafası.” Bir tütün yaprağı gibi kuru eliyle çocuğun minik kafasına hafifçe vurur. “Dur bakayım. Şu şeker kavanozunu nereye koymuştum acaba? Şeker yiyebilir di mi babası?”</p>

  <p>“Bir parça yiyebilir tabii, ama aramakla uğraşmayın hiç.”</p>

  <p>“Uğraşırım uğraşırım. Evladım bırak da, ben de bir parça kıpırdayayım yani.” Tek eliyle elbisesinin önünü çekiştirip, diğer elini de sanki örümcek ağlarını temizlermiş gibi havada sallayarak sendeleye sendeleye gider.</p>

  <p>Kadın odadan çıktığında Tavşan’la Nelson gözlerini salonun yüksek tavanına dikerler, tebeşirle çizilmiş gibi incecik tirizleri olan ve kimi parçaları lavanta rengine boyalı yüksek pencereleri; buradan arazinin ta diğer ucunu koruyan karaağaçlarını ve baldıranotlarını bile görebilirler. Parlak duvarlarda tablolar asılıdır. Koyu renklerin hâkim olduğu bir tanesinde şerit şerit ipeklerle sarmalanmış bir kadın vardır, kollarını sallayışına bakılırsa üzerine doğru gelen büyük bir kuğuya kızmıştır. Diğer bir duvarda ise, siyah cüppeli, yumuşak altlı bir sandalyede sabırsızca oturmakta olan genç bir kadın portresi vardır. Yüzü biraz kare olsa da hoştur, alnı ise saçlarının şekli yüzünden üçgen gibi durur. Yuvarlak beyaz kollarını kucağına kıvırmıştır. Tavşan daha iyi görebilmek için birkaç adım daha yaklaşır. Üst dudağı genç bir kıza pek yakışan tarzda minik, dolgun ve kalkıktır, ki bu da dudaklarının arasında karanlık bir hafif dokunuş yaratır. Her an harekete geçecek gibidir. Tavşan kızın sandalyesinden kalkıp, üçgen alnındaki kaşları çatık halde kendisine doğru bir adım atacağı hissine kapılır. Elinde şarap kadehi gibi bir sapı olan kıpkırmızı cam bir kaseyle dönen Bayan Smith Tavşan’ın baktığı yeri görünce şöyle der, “Beni neden bu kadar asabi çizmiş anlamadım hiç. Zerre kadar sevmezdim onu, o da bilirdi bunu. Ufak tefek yapmacık bir İtalyan’dı. Ama kadınları iyi tanırdı. Al bakalım.” Şeker kâsesiyle Nelson’un yanına gider. “Şunlardan alsana. Eski, ama diğer bir dolu eski şey gibi güzel.” Kadın, saydam, kulplu, kırmızı cam kapağı kaldırıp, titrek elinde bekletir. Nelson başını kaldırıp bakar, Tavşan başını öne sallayınca renkli kâğıda sarılı şekerlerden birini alır.</p>

  <p>“Onu sevmezsin,” der Tavşan. “Vişneli.”</p>

  <p>“Şışt,” der Bayan Smith. “İstediğini alsın çocuk.” Zavallım bir daha elini uzatıp alır, kâğıdından büyülenmiştir adeta.</p>

  <p>“Bayan Smith,” diye söze girer Tavşan, “Rahip Eccles size bahsetti mi bilmiyorum ama benim durumumda bir değişiklik oldu ve başka bir işe geçmem gerekiyor. Artık burada çalışamayacağım. Üzgünüm.”</p>

  <p>“Evet evet,” der Bayan Smith, tüm dikkatini Nelson’un kâğıdı açmaya çalışmasına vermişken.</p>

  <p>“Burada olmak benim için bir zevkti,” diye devam eder Tavşan. “Cennet gibi bir yerdi, hani şu kadının dediği gibi.”</p>

  <p>“Aman bırak şu salak Alma Foster’ı,” der Bayan Smith. “Ruju neredeyse burnuna kadar taşardı. Onu asla unutmayacağım, zavallıcık. Ufacık bir beyni vardı. Ver canım. Bana ver de açayım şunu.” Kâseyi, üzerinde yalnızca, içi şakayık dolu oryantal bir vazo olan yuvarlak mermer sehpaya bırakıp Nelson’un elinden şekeri alır ve parmaklarının aceleci bir hareketiyle kâğıdı çıkarır. Çocuk ağzı açık halde kadını izliyordur; derken Bayan Smith elini gene titrek tirek indirip şekeri Nelson’un ağzına atar. Yanağında, memnuniyetin verdiği bir kırışma eşliğinde dönüp kâğıdı masaya bırakır ve Tavşan’a, “N’apalım Harry. Neyse ki ormangüllerini büyütmüştük.”</p>

  <p>“Doğru. İyi ki.”</p>

  <p>“Eminim her neredeyse Horace’ın pek hoşuna gitmiştir bu.”</p>

  <p>Şekeri ısırıp da vişnenin şurubu akınca Nelson ağzını keyifsizce buruşur; bir parça kahverengi ağzının kenarından akar ve gözleri bu tertemiz saray odasını hızlıca tarar. Tavşan avucunu kenara açar, Nelson da gelip ağzındaki şeker parçalarını, ılık şurubu ve kırık vişneleri sessizce babasının eline tükürür.</p>

  <p>Bayan Smith bunların hiçbirini görmez. Cam gibi saydam tabakalarıyla gözlerini Harry’ninkilere dikip, “Horace’ın bahçesini devam ettirmek benim için ulvi bir görev,” der.</p>

  <p>“Eminim başka birini bulursunuz. Okullar tatil oldu; liseli bir genç için harika bir iş olur bu.”</p>

  <p>“Hayır,” der, “hayır. Boşver şimdi bunu. Gelecek sene Harry’nin ormangüllerini yeniden açtığını görmek için burada olamayacağım zaten. Beni hayatta tutan sendin Harry; doğruya doğru; senin sayende oldu bu. Bütün kış ölümle pençeleştikten sonra nisan ayında bir gün pencereden baktım ve işte orada hücrelerime hayat veren bu uzun boylu genç adamı gördüm ve anladım ki hayatla işim bitmemiş daha. Senin verdiğin şey bu işte Harry: hayat. Tuhaf bir hediye bu ve bunu nasıl kullanmamız gerektiğini hiç bilmiyorum ama şu kadarını söyleyeyim, sahip olduğumuz tek hediye bu ve cidden iyi bir şey.” Cam gözleri gözyaşından daha kalın bir sıvıyla dolmuştur, kahverengi sert pençeleriyle dirseğinden yukarı, Tavşan’ın kolunu kavrar. “Ne kadar güçlü bir genç adam,” diye mırıldanır ve gözleri yeniden odağını bulduğunda ekler: “Gururlu bir oğlun var; kendine iyi bak.”</p>

  <p>Oğluyla gurur duyması gerektiğini ve ona iyi bakmasını söylemek istemiş olmalıdır. Kadının sarılması Tavşan’a pek dokunmuştur; bir karşılık vermek ister ve bu ölüm imasına karşılık “Hayır” der boğuk bir sesle. Öte yandan sağ eli erimiş şekerle kaplıdır; kadın titrek sesiyle, “Güle güle. Hakkınızda her şey hayırlı olsun,” derken Tavşan çaresiz ve kaskatı olduğu yerde kalakalır.</p>

  <p>Tavşan ve Nelson bu dileği izleyen haftayı pek mutlu geçirirler. Kasabada yürüyüşe çıkarlar. Bir gün bir lisenin spor alanında, maden işçilerininkini andıran buruşmuş kara suratlarıyla beyzbol oynayan erkekleri seyrederler, üzerlerindeki atlet üniformalar pek havalıdır, takımlardan biri Brewer’daki bir itfaiye ekibinin, diğeri de Sunshine Spor Derneğinin adını taşıyordur, Tavşan, Tothero’nun tavanarasındaki odasında yattığı vakit duvarda asılı gördüğü üniformanın aynısı olduğunu düşünür bunların. Tribünde oturan seyircilerin sayısı oyuncularınkinden fazla değildir. Tribünün ve tel örgülerin arkasındaki alanda ise bir dolu itişip kakışan, koşturan ve tartışan lastik pabuçlu çocuk vardır. Nelson’la beraber vuruşları seyrederlerken, güneş de ağaçların üzerine doğru alçalmaya başlar. Bütün o yanaklarına vuran güneş, oraya buraya dağılmış kayıtsız kalabalık, oyuncuların bağrışları, sarı sahadaki toz duman, ellerinde çikolatalı çubuk şekerlerle dolanan şortlu kızlar, Tavşan’a eski günlerden kalma sıcacık bir his verir. Bilekleri kalın, üst kısımları sütun gibi kahverengi bacaklarıyla genç kızlar. Çok şey biliyorlar, yani en azından tenleri. Onların yaşlarındaki çiroz gibi oğlanlar ise, ayaklarında spor pabuçlar, deli gibi Williams’ın işinin bitip bitmediğini tartışmakla meşgul. Mantle ondan bin kat iyidir. Williams ondan yüzbin kat iyidir. Harry ve Nelson, Boosters’ Club’un önündeki gölgelik alana tezgâh kurmuş olan bir adamdan satın aldıkları portakallı gazozu içerler beraberce. Dondurma bölümünde eriyip akan buzların buğusu, gazozun kapağı açılırken çıkan fışt sesi. Yapay tatlılık içini kaplar Tavşan’ın. Nelson ağzına götürmeye çalıştığı sırada birazını üzerine döker.</p>

  <p>Başka bir gün çocuk parkına giderler. Nelson salıncaklardan korkmuş gibidir. Tavşan sıkı tutunmasını söyleyip, kendisini görebilsin diye ön taraftan, hafif hafif sallar oğlunu. Nelson bir yandan gülüp bir yandan da “İndiy beni,” diye yalvarır, “İndiy beni Baba, indiy.” Kum havuzunda kumları sağa sola saçarken Tavşan’ın başı ağrır bir parça. Oyun çadırına girdiklerinde tepedeki kürenin plastik gümbürtüsü ve oyun tahtalarının tıkır tıkır sesi bir dolu şey hatırlatır Tavşan’a, ve örerek bilezik yaptığın o ince plastik şeritlerin unutulmuş kokusuyla tutma yerleri terden yapış yapış olmuş aletler, çocukların mırıltıları eşliğinde hafif bir rüzgâra karışır. Gerçeği duyumsar Tavşan: Hayatını terk eden bu şey bir daha dönmemek üzere gitmiştir; peşine düşse de bulamayacaktır onu. Ağzıyla kuş tutsa olmayacaktır artık. Oysa tam buradaydı, kasabanın aşağısındaki bu kokularda ve seslerde, hepsi geride kaldı şimdi. Çocuk yaparak Tabiat’a olan borcumuzu ödediğimizde her şey sona eriyor. Tabiatın bizimle işi bitiyor ve bizler önce içten sonra dıştan birer hurdaya dönüyoruz. Çiçek sapları gibi.</p>

  <p>Anane Springer’ı ziyarete giderler. Oğlan çok mutlu olur; Nelson seviyordur onu ve bu da Tavşan’ın onu sevmesi için yeterlidir. Kadın ne kadar ona saldırsa da Tavşan karşılık vermez, her şeyi kabullenir; beş para etmez, budala herifin teki olduğunu, kötü bir şey yaptığını ve şu an hapiste olmadığı için şanslı olduğunu. Kötü niyet yoktur ama bu saldırıda. Her şeyden önce Nelson yanlarındadır, dahası Tavşan döndüğü için rahatlamıştır ve onu korkutup kaçırmaktan korkuyordur. Üçüncüsü, insanın karısının ailesi, kendi ailesi kadar üstüne gelemez asla. Ne kadar sert çıksalar da olayın dışında kalırlar ve oldukça rahatlatıcı, hatta komik bir halleri vardır. Yaşlı kadınla beraber tenteli verandada oturup buzlu çay içerler; kadın sargılı bacaklarını bir taburenin üzerine uzatmıştır ve ağırlığını değiştirirken hafif hafif inlemesi Tavşan’ı gülümsetir. Lisedeyken en ufak bir aşk beslemeden sevdiğin o salak kızlardan biridir sanki. Nelson ve Fosnacht, evin içinde sessizce oynuyorlardır. Fazlasıyla sessizlerdir. Bayan Springer ne olup bittiğini görmek ister ama bacaklarını kıpırdatmak istemez; çektiği ağrı yetmezmiş gibi bir de minik Bill Fosnacht’ın ne denli kaba bir çocuk olduğundan yakınır, buradan da lafı oğlanın annesine getirir. Bayan Springer sevmiyordur onu ve pek de güvenmiyordur ona; sebebi de gereksiz bir yapmacıklık olarak gördüğü güneş gözlükleri değildir sırf; son dedikoduları almak için şirin şirin Janice’in yanına gelişine, her haline sinir oluyordur kadının. “Buraya o kadar sık geliyordu ki Nelson’a Janice’den çok ben bakıyordum, ikisi annelikle alakası olmayan liseli kızlar gibi her gün sinemaya gidiyordu.” Tavşan, sonradan Peggy Gring olan Peggy Fosnacht’ın güneş gözlüklerini o tuhaf, feci görünüşlü gri kornealı gözleri yüzünden taktığını ta okul günlerinden bilir. Ve Eccles de o sıkıntılı dönemde kadının verdiği desteğin Janice’i çok rahatlattığını söylemiştir daha önce. Ama bunların hiçbirini söylemez Tavşan, Ananeyle bir olmanın mutluluğuyla, hoşnut bir şekilde dinler onu, ikisi bütün dünyaya karşıdır sanki. Buzlu çayın içindeki buzlar erimiş, içeceğin tadı iki kat daha artmıştır; kayınvalidesinin konuşmaları kıvrılan bir derenin mırıltıları gibi geliyordur kulağına. Rehavetin etkisiyle göz kapakları düşer ve yüzüne bir gülüş yerleşir; geceleri tek başına uyku tutmuyor, böyle gündüz vakti ise başı sağına düşüp miskin miskin uyukluyordur.</p>

  <p>Kendi ailesinin evinde durum biraz daha farklıdır. Nelson’la bir sefer giderler oraya. Annesi bir şeye kızmıştır: Kapıyı açtığında burnundan soluyordur; senelerin kokusu her şeye sinmiştir sanki. Ev Springerlar’ın evinden sonra pek harap ve küçük görünür gözüne. Annesini bu kadar rahatsız eden nedir? Onun hep kendi tarafında olduğunu varsayarak bir çırpıda Springerlar’ın ne kadar muhteşem olduklarını, Bay Springer’ın ne kadar iyi kalpli olduğunu, onu affettiğini, dairelerinin kirasını ödediğini ve şimdi de ona iş yerlerinden birinde araba satıcılığı teklif ettiğini anlatır. Adamın Brewer’da dört galerisi ve iyi bir çevresi vardır; Tavşan onun bu kadar iş yaptığını bilmiyordur. Aslında budalanın tekidir ama hiç değilse başarılı bir budaladır; her neyse kendisi, yani Harry Angstrom, oldukça kolay halletmiştir bu işi. Annesinin kemerli burnu ve buğulu gözlükleri acı acı parlıyordur. Lavabodan her dönüşünde yüzündeki hoşnutsuzluk Tavşan’ı kahreder. Önce onu hiç aramadı diye böyle yapıyor sanır ama eğer mesele buysa, şimdi yanında olduğuna göre bu kadar surat sallaması da anlamsızdır. Sonra, Ruth’la yatarak zina işediği için annesini kızdırdığını düşür; derken annesi damdan düşer gibi, “Peki Brewer’da beraber yaşadığın o zavallı kız ne olacak şimdi?” diye sorar.</p>

  <p>“Haa, o mu? Kendi başının çaresine bakar o. Benden bir şey beklemiyordu zaten.” Ama daha lafı bitmeden yalan söylediğini fark eder. Hiç kimse bir şey beklemez. Annesinin Ruth’un adını ağzına almış olmasıyla neye uğradığını şaşırır Tavşan.</p>

  <p>Annesi dudaklarını gerip kibirli bir kafa sallayışla, “Bir şey demiyorum Harry. Hiçbir şey demiyorum sana,” der.</p>

  <p>Tabii bir dolu şey söylüyordur aslında ama ne olduğunu çözemez Tavşan. Nelson’a tavırlarından biraz bellidir aslında. Hiç yokmuş gibi davranmakla kalmayıp, ne bir oyuncak verir çocuğa ne de sarılır; gözünde beyaz dairelere dönmüş gözlükleri, hafifçe başını sallayarak, “Merhaba Nelson,” der sadece. Bayan Springer’ın sıcaklığından sonra bu soğukluk merhametsizlik gibi gelir Tavşan’a. Nelson da bunu hissederek susup, ürkekçe babasının bacağına yaslanır. Annesinin içini kemirenin ne olduğunu bilemez Tavşan, ama bildiği bir şey varsa bunun iki yaşındaki bir çocuğa yansıtılmaması gerektiğidir. Böyle davranan bir babaanne duymamıştır hiç. İşin doğrusu, çocukcağızın orada oluşu ana oğulun eski günlerdeki gibi muhabbet etmesine engel oluyordur, annesi mahallede olan gülünç bir şeyi anlatır, sonra konu Tavşan’a gelirdi; çocukluğundan, akşama kadar nasıl top sürdüğünden ve Mim’e baktığı günlerden bahsederlerdi. Nelson’un biraz da Springer oluşu bütün muhabbeti öldürmüştür sanki. Tavşan o an soğur annesinden; daha yeni konuşmaya başlamış minik bir çocuğa böyle hor davranmak için katı kalpli olmak gerekir. İçinden ona, <i>Ne yaptığını sanıyorsun? Sanki karşı tarafa geçmişim gibi davranıyorsun. Şu anda doğru yolu seçtiğimi görmüyor musun ve neden beni kutlamıyorsun? </i>demek gelir.</p>

  <p>Ama demez; annesininkini andıran bir inadı vardır. Annesine Springerlar’ın ne kadar iyi davrandıklarını söyleyip de pek bir tepki görmedikten sonra fazla bir şey söylemez hatta. Nelson’la bir ileri bir geri limon yuvarlayarak mutfakta oyalanırlar sadece. Limon ne zaman annesinin ayağının dibine yuvarlansa Tavşan almak zorunda kalır, Nelson gitmez. Sessizlik artık kendi adına mı annesi adına mı bilmez, Tavşan’a utanç verir. Babası geldiğinde de durumda bir değişiklik olmaz. Yaşlı adam kızgın değildir ama Tavşan’a bakışları çok boştur. Bitap kamburu ve kirli tırnakları oğlunu sinir eder; sanki bilerek yapıyordur bunu. Neden ağzına uyan takma dişler yaptırmıyordur ki? Ağzı yaşlı bir kadının ağzı gibidir. Ama babası hiç değilse limonu kendisine doğru yuvarlayan Nelson’la ilgilenir biraz. Limonu geri yuvarlar oğlana. “Sen de baban gibi topçu mu olacaksın yoksa ha?”</p>

  <p>“Olamaz Earl,” diye araya girer Anne ve Tavşan sesini duyunca sevinir, aradaki buzlar erimiş diye düşünür, ta ki ne dediğini duyana dek. “Elleri Springerlar’ın elleri gibi küçük.”</p>

  <p>“Allah aşkına Anne yaa, yeter artık,” ve der demez pişman olur, tuzağa düşmüş gibi hisseder kendini Tavşan. Nelson’un ellerinin küçük ya da büyük olmasının ne önemi vardır ki? Ama o an bunun önemli olduğunu fark eder; oğlunun ellerinin Springerlar’ın elleri gibi olmasını istemiyordur, ve eğer öyle olacaksa—ki eğer Anne fark ettiyse muhtemelen öyle olacaktı—çocuğu biraz daha az sevecektir Tavşan. Oğlunu biraz daha az sevecektir belki ama buna sebep olduğu için esas annesinden nefret ediyordur şimdi. Kendi üstüne devrilmesi pahasına her şeyi yerle bir etmek istiyordur kadın sanki. Tavşan mesajı aldığında, kendinden nefret ettirme konusundaki azmini hakikaten takdir eder annesinin. Ve mesajı reddeder: Zihnini dürtüp duruyordur ama Tavşan reddeder bunu. Duymak istemez. Annesinin ağzından tek bir kelime daha duymak istemez. İçinde kalan ufacık sevgiyle bir an önce çekip gitmek ister oradan sadece.</p>

  <p>Kapıda babasına sorar, “Mim nerede?”</p>

  <p>“Mim’i pek gördüğümüz yok artık,” der yaşlı adam. Bulanık gözleri devrilip, eli iki dolma kalem, minik bir kirli kart paketiyle kâğıtların olduğu gömlek cebine gider. Babası son birkaç yıldır kartları, listeleri, makbuzları ve minik takvimleri lastik bantlarla bir araya getirip minik minik paketler yapıyor, sonra da bunları o ihtiyar telaşesiyle farklı farklı paketlerin içine tıkıştırıyordur. Tavşan, morali bozulmuş, yüreği dağılmış halde ayrılır eski evinden.</p>

  <p>Nelson uyanık olduğu sürece günler iyi geçiyordur. Ama oğlan uyuduğunda, yüzü gevşeyip, salyalı aciz dudaklarının arasından soluk alıp verdiğinde ve saçları sarı sarı havalanıp, canlılığı sönmüş tombul yanaklarının mükemmel derisini bir kırmızılık sardığında Harry’nin içi kararıyordur ve korkuyordur. Çocuğun uykusu öyle ağırdır ki hayatla bağının kopup, boşluğa düşeceğinden korkar Tavşan. Bazen karyolasının yanına gidip, sırf sıcaklığını ve karşı koyar gibi kıpırdanmasını görüp rahatlamak için bedenini yoklar oğlunun.</p>

  <p>Harry evin içinde dolanıp bütün ışıkları ve televizyonu açıyor, bir yandan da gazoz içip eski <i>Life</i> dergilerini karıştırarak boşluğu doldurmaya çalışıyordur. Yatmadan önce Nelson’ı tuvalete götürüyor, çocuk bölünmüş uykusunun arasında ani bir silkinişle çişini yapana dek musluğu akıtıp çıplak gergin poposuna hafif hafif vuruyordur. Sonra da altını bağlayıp onu karyolasına götürüyor ve kendini o an ile çocuğun sabah güneşinin tozlu eğiminde, dolmuş bezi, cin gibi gözlerle, koca yatağın yanında belirerek babasının yüzüne deneysel minik dokunuşlarla vurduğu zaman arasındaki derin körfeze bırakıyordur. Nelson bazen yatağa girip de o soğuk nemli kıyafetleri tenine değince ıslak bir sahile değmişçesine irkiliyordur Harry. Arada kalan zamanın Harry için hiçbir anlamı yoktur. Ama bu anı bir an önce atlatma isteği de elini kolunu bağlıyordur bir yandan. Yatağında uzanır, çaprazlama, böylece ayakları yataktan taşmaz ve içindeki tuhaf hisle baş etmeye çalışır. Bağlı duran bir tekne gibi aynı kayalara sürtüp duruyordur; annesinin çirkin davranışı, babasının boş bakan gözleri; Ruth’u son görüşündeki sessizliği, annesinin insanı kahreden suskunluğu, bu kadar canını sıkan nedir bu kadının? Karnının üzerine döner ve dipsiz bir denize bakar gibi olur Harry, iyice aşağılarda, üzerleri kabuklu sarp kayalıklar, görünmez derinliklerin ortasından kendisine el ediyordur sanki. Yüzme havuzundaki tatlı Ruth. Ivy League stilinde takılan, karı kız manyağı, orospu çocuğu kazma Harrison. Tothero’nun ağzına vuran Margaret’in zayıf küçük kirli eli ve heyecanlanmış pelte gözlerle, dili bir yana sarkmış bir halde öylece yatan Tothero: Hayır. Bunu düşünmek istemez hiç. Sıcak kuru yatağında sırtüstü döner, tuhaf his tüm şiddetiyle geri çöker içine. İyi şeyler düşün. Kasabanın bir ucundaki o küçük okul Oriole Lisesindeki basketbol ve elma şarabını ama öyle eskide kalmış ki, elma şarabıyla seyirci kalabalığından başka bir şey gelmez gözünün önüne. Yüzme havuzundaki Ruth; hafif hafif suda süzülüşü, etrafındaki su halkalarının arasından geri geri kayışı, gözler kapalı, sonra çıkıp havluya sarınması, Harry’nin onun o belli belirsiz tüylü bacaklarına bakışı ve sonra Ruth’un koca, parlak, suskun yüzüyle yanına uzanışı. Hayır. Tothero ve Ruth’u aklından çıkarması lazım çünkü ikisi de ölümü hatırlatıyordur ona. Bir yanda vakum gibi çeken ölüm hissini veren onlar diğer yanda da eve dönen Janice fikri: Harry’i tuhaf hissettiren, dağıtan budur aslında. Orada bir başına yatıyor olsa da etrafındaki kalabalığı hisseder, yüzleriyle ya da sözleriyle olmasa da bizzat varlıklarıyla canını sıkıyor, denizin dibindeki kayalıklara doğru itiyorlardır onu sanki ve sonra hepsinin altında belli belirsiz bir vızıltı gibi Eccles’in karısının göz kırpışı. O göz kırpış. Neydi o sahi? Kapıdaki harala gürele içindeki küçük bir şaka mı sadece, zaten çocuk üzerinde çamaşırlarıyla aşağı inmiş ya da belki de ayak tırnaklarına baktığını fark etmiş, gözleriyle <i>Hadi bakalım, kendi işine bak</i> demiştir, yoksa karanlık holde ona bir ışık yakıp <i>İçeri gel</i> mi demek istemiştir? O tuhaf çilli bilmiş şeyi düzmek lazımdı diye düşünür Harry, o göz kırpış içinde kalmıştır, kadın hakikaten kendisini düzmesini istemişti. Sutyeninin çizgisi. Uçları belirgin o yumrular, ışıklı odada şortundan inen çocuk tenli bacaklar arsız bir kıç ışıkta bembeyaz duran iki küre ve beyaz badanalı salonda suluboya kanal resimleriyle birlikte asılı duran Freud; hadi gel buraya ilkel baba ne kadar da güzel bir göğsün var öyle hadi gel gel buraya gel. Tekrar döner Tavşan ve kuru çarşaflar kadının tedirgin ellerine dönüşür, kasıklarından sıyrılıp kılları arasından upuzun dikilmiş, kabarık kalın damarları iyice gerilmiştir Tavşan’ın ve kafasındaki vızıltıyı kesip uyku rehavetine girebilmek için, sımsıkı vâkıf eliyle gerekeni yapar. Hoş ve boş konuşan bir kadın. Düzer onu. Cennetin kapısından girip ıslanmış halde çıkar. Ne aptalca. Kendini kötü hissediyordur. İşin tuhafı ıslanan kısım akla ilk gelen yer, yani çarşafın altı değil üst tarafıdır. Yanağını yastığın serin bir yerine koyar. Daha az tuhaf hisseder, Lucy halledilmiştir. Kadının beyaz silüeti sökülen yün gibi yiter. Artık uyumalıdır; uzaktaki kıyının yaklaşıyor olması zihin akışında inatçı bir yumru gibidir. Hoş şeyler düşün. Hayatı boyunca ayaklarının sağlam bastığı tek yer West Virginia’daki restoranın önündeki alandı, sonradan içeri girmiş, seyahat ettiği gece bir kahve içmişti orada. Ayışığıyla kaplı gece mavisi göğe karşı çevresini bir halka gibi saran kesik kesik dağları anımsar. Çocukluğunda Mt. Judge’dan Brewer’a işleyen tramvayların pencerelerini andıran altın sarısı pencereleriyle restoran gelir gözünün önüne; hava soğuk ama baharın gelişiyle taptazedir. Asfalt yolda ardından gelen ayak seslerini duyar, arabalarına koşan çifti görür gibi olur, el ele. Kırmızı saçlı kızlardan teki onunla birlikte içeride oturuyordur, saçları kıvırcık yosunlar gibi sarkıyordur. Tam o anda yanlış yola sapmış olduğunu düşünür Tavşan, keşke onları takip etseymiş, yol gösteriyorlardı belki de ona, o takip etmeliydi, şu dağılmış haliyle onları takip ettiğini, hâlâ da takip ettiğini düşünür; bir ezginin parçası olsa da, aynı yerde duran bir nota gibi. Tavşan bu notayla uykuya dalar.</p>

  <p>Ama tan doğmadan, yine o tuhaf hisle uyanır, bomboş yatağında içinde bir korku, Nelson’un öldüğü korkusu vardır. Gördüğü rüyaya geri dönmeye çalışır ama bu kâbustan farksız korku içini kaplamıştır bir kere; kalkıp oğlunun soluk alıp verişini dinlemeye gider; sonra boşalmanın etkisiyle, hafif bir ağrı eşliğinde tuvaletini yapar ve günün ilk ışıklarıyla kırışıklıkların siyah çizgilere dönüştüğü bir yatağa döner. Bu ağın üzerinde yatar, oğlu aç ve üşümüş bir halde yanına gelmeden önce bir parça daha uyumaya çalışır.</p>

  <p>Cuma günü Janice eve çıkar. İlk günlerde bebek, küçük bir kiliseyi saran tütsü gibi sarar evin her yanını. Rebecca June beyaz boyalı, tekerlekli bir hasır sepette yatıyordur. Tavşan bebeğin orada olduğuna kendini inandırmak için ara ara gidip bakıyordur ona, ama bebek sanki daha bir silüet oluşturacak gücü kendinde bulamamış gibi hayal meyal görünüyordur gözüne. Diğer yana çevrili yanağının hastanedeki o parlak kırmızılığı kalmamış, benek benek gri, sarı ve mavi olmuştur şimdi, tıpkı hastalandığında Tavşan’ın avuçlarında beliren lekeler gibi; Rebecca’yı emzirirken, bebeğin derisindeki bu rengin belirsiz gölgelerine karşılık verircesine Janice’in göğsünde de sarı benekler oluşur. Göğsün ve bebeğin yüzünün birleşimi Tavşan ve Nelson’un da dahil olmak istedikleri küresel bir simetridir adeta. Rebecca meme emerken Nelson huysuzlanıp üstlerine tırmanır, bebeğin ağzıyla annesinin meme başının arasındaki boşluğa parmağını sokar ve azarlanıp itilince de televizyonda duyduğu bir sözü mırıldana mırıldana yatağın etrafında dolanır, “Güçlü Fare geliyor.” Tavşan yanlarına uzanıp Janice’in bembeyaz, doluluktan pırıl pırıl parlayan şiş memelerini idare edişini izlemeyi pek sever. Koca meme başlarını bir silah gibi bebeğin kabarcıklı, aranan ağzına dayar ve o da ağzını kuş gibi çabucak açıp kapıverir onu. Janice “Ah!” diyerek irkilir önce, sonra bebeğin dudakları annesinin süt bezleriyle uyumlu bir şekilde hareket ettikçe sakinleşir; simetri tamamdır; aşağı kıvrık bir gülüş eşliğinde Janice’in yüzüne bir rahatlık gelir. Duyduğu şefkatin etkisiyle süt sızdıran diğer göğsüne bir bez koyar. Hastane bakımı ve bol dinlenmeyle geçen bu ilk günlerde bebeğin ihtiyacından fazla sütü vardır Janice’in. Emzirme saatleri arasında sütü taşar, bütün geceliklerinin üst kısmında iki katılaşmış leke vardır. Onu böyle üzerinde Modess pedini tutmaya yarayan lastik çamaşırın haricinde hiçbir şey olmadan, çırılçıplak, şiş göbeğinin alt kısmı traşlanmış halde, yalnızca annelerin sahip olduğu o dikey kahverengi çizgisi ve taşıdığı sütün etkisiyle havaya kalkık, kocaman mor uçlu, olan parlak yeşil damarlı bir meyve gibi incecik bedeninden taşan heybetli göğüsleriyle gördüğünde karnına bir ağrı saplanır Tavşan’ın. Janice o ağır bedeni ve sargılı haliyle, sanki her an kırılıp dökülecekmiş gibi pür dikkat hareket eder. Göğüslerini bebeğin yanında hiç utanmadan, elleri gibi kullandığı halde, Tavşan’ın karşısında, hele bir de o gözlerini dikmiş bakıyorsa, utanıp örtmeye çalışır. Ama şimdi ile seviştikleri o ilk günler, o ödünç yatakta yan yana yattıkları, gözleri kapalı, birbirlerine zar gibi geçtikleri günler arasındaki farkı hissediyordur Tavşan. Şimdi sık sık dikkat etmeden, banyodan filan çırılçıplak çıkıyordur Janice, bebeğin gazını çıkartırken askılarının düşmesini dert etmez, kendini, gelişigüzel bir minnettarlıkla, sevişen, doğuran ve doyuran bir makine, beyaz, yumuşak bir makine olarak görüyordur sanki. Tavşan’dan da sızıyordur; yüreği sıcacık tatlı bir sevgiyle çarpıyor, onu arzuluyordur—yalnızca dokunmayı arzular, yoksa şu anda kanayan bir yaradan ibaret olduğunu bilir Janice’in, ama yalnızca sütü içinden atmaya yarayacak bir dokunuştur istediği, ona akıtabilmek için. Janice her ne kadar o gün narkozun etkisiyle sevişmekten bahsettiyse de, yatakta sırtını dönüyordur Tavşan’a ve külçe gibi uyuyordur. Tavşan karşı gelemeyecek kadar minnettardır ona ve onunla gurur duyuyordur. Bu hafta bir bakıma tapıyordur ona.</p>

  <p>Bir gün Eccles arayıp gelir ve onları kilisede görmek istediğini söyler. Ona o kadar çok şey borçlulardır ki, hiç değilse birinin gitmesine karar verirler. Gitmesi gereken Harry’dir. Janice gidemez, bu pazar itibarıyla hastaneden çıkalı dokuz gün olmuştur ve pazartesiden beri yeni işine gitmeyen Harry de kendini yıpranmış, zayıf ve tükenmiş hissediyordur. Eccles’in kilisesine gideceği için mutludur. Sırf Eccles’e duyduğu o tedirgin sevgiden değil, kendini mutlu, şanslı, kutsanmış ve affedilmiş hissettiğinden gidip ona teşekkür etmek ister. İçinde gözle görülmeyen bir dünya olduğu hissi vardır ve yaptıklarının çoğu bununla bağlantılıdır. Araba satmak için aldığı soluk gri takımı giyip on biri çeyrek geçe, yaz gündönümünden bir gün önce engin bir mavi renkli pazar gününe adım atar. Ruth’un dairesinden insanların kiliseye gidişlerini izlemek hep hoşuna gitmişti ve işte şimdi o da onlardan biridir. Herhangi bir Springer olmadan geçireceği bir gün vardır önünde, evde Janice, iş yerinde babası. İş kolaydır; yani gerçekleri çarpıtmada başarılıysan. Öğleden sonraları pilinin bittiğini hissediyordur Tavşan. Pistonlarının gevşek yerlerinden yağları akan eski püskü 130.000 kilometre arabalar gelip yıkanır, göstergeleri geriye alınır ve sonra sen de aman kaçırmayın diyerek pazarlığa tutuşursun. Af dileyecektir bugün.</p>

  <p>Dünyanın bir çukurdan ibaret, ölümün bir son olduğu, kafada dolanıp duran fikirlerin varacağı hiçbir yer olmadığı inancını sergileyen ve üstlerinde kirli gündelik kıyafetler olan herkesten nefret eder Tavşan. Buna karşılık kiliseye gitmek için giyinmiş olanları sever: Ütülü takımlarıyla iri yapılı erkekler, ta içindeki gözle görünmeyen hislerine saygı ve güven duygusu veriyor, karılarının çiçekli şapkalarıysa bu durumu görünür kılıyordur; kızlarıysa bizzat çiçek gibidir, tül ve kırmalı yakalardan yapraklarıyla her biri ayrı bir çiçek, birer iman goncası, öyle ki en sıradan yürüyüş bile Tavşan’ın gözünde ışıl ışıl bir güzelliğe dönüşür, inancın getirdiği bir güzellik. Minnetle ayaklarını bile öpebilir onların, bütün korkulardan arındırıyorlardı çünkü onu. Kiliseye girdiğinde öyle keyiflidir ki, affedilmesini dilediği şeyleri bile unutmuştur. Tavşan sırada, minderli olsa da ağırlığının dizlerini acıtmasını engelleyemediği kırmızı bir tabureye diz çöktüğünde zevkten dört köşedir, kanı kaynıyordur ve o keyif dalgasının içinde ağzından çıka çıka, kesik kesik <i>Tanrım, Rebecca, teşekkür ederim</i> çıkar. Tanrı’nın onu şöyle bir sarsıp çalkaladığını bilen herkes karanlıkta onu yukarılara kaldırıyordur şimdi. Oturma konumuna geçtiğinde önündeki kafa gözüne takılır. Geniş hasır şapkalı bir kadın. Dar, çilli omuzlarıyla herkesten daha ufak tefek olan, muhtemelen genç bir kadın, gerçi kadınlar arkadan daha genç görünebilirler. Geniş şapka, kadının başının en ufak bir hareketine zarif bir hava veriyor, ensesindeki sarı bukleleri yalnızca Tavşan’ın bildiği bir sırra dönüştürüyordur. Sadece ışık vurduğunda görünebilecek kadar ince, beyaz tüyler boynuna ve omuzlarına hafif bir parlaklık veriyordur. Tothero’nun kadınların her yanının tüylerle kaplı olduğundan söz edişini hatırlayarak gülümser. Tothero öldü mü acaba diye geçirir aklından ve ölmesin diye dua eder. Kadın dönse de şapkasının, kenarları mor kâğıt menekşelerle süslü o koca merkez dişlisinin altındaki profilini görsem diye düşünür Tavşan. Kadın yanındaki bir şeye bakmak için döner; Tavşan soluğunu tutar; kadının yanağının hilal gibi parlamasıyla kararması bir olur. Hemen omzunun yanında pembe kurdeleli bir şey belirir. Minik Joyce Eccles’in güneşten yanmış meraklı yüzüne bakakalır Tavşan. Org ayine başlarken Tavşan el yordamıyla ilahi kitabının sayfalarını çevirir; demek elini uzatsa dokunabileceği bu kadın Eccles’in karısıdır.</p>

  <p>Eccles sıraların arasındaki koridorda, yardımcıları ve koro üyelerinden oluşan bir güruhun ardında ilerler. Sunağın arkasında, cüppeli bir Japon bebeği gibi, pek dalgın, suratsız, uzak, güçsüz ve katı görünüyordur. Eccles’in duaları okurken kullandığı yapmacık, genizden gelen, dini bütün ses Tavşan’ın hiç hoşuna gitmez; ağdalı bir şekilde alçalıp yükselen sesler, tekdüze dualar ve gelişigüzel küçük melodilerle şu episkopal ayininin tamamında nahoş bir durum vardır aslında. Dizinin altındaki minderden de hoşnut değildir; sırtı ağrır; düşmemek için dirsekleriyle öndeki sıranın arkalığına dayanır. Yüreğine bir kitabe gibi kazınmış o bildik Lüteriyen ayinlerini özler. İbadetin, anlaşılan kasten yapılmış kafa karıştırıcı şeylerine takılmakla saçma sapan bir hata yapmıştır Tavşan bu ayinde. Para toplama düşüncesinin ağır bastığını hisseder. Vaazı doğru dürüst dinlemez bile.</p>

  <p>Vaazda zorlu şartlarda geçen kırk günden ve İsa’nın Şeytan’la konuşmasından bahseder Eccles. Bu hikâye şu anda, <i>bizi,</i> şu konumda ilgilendiriyor mu? Yirminci yüzyılda, Amerika Birleşik Devletleri’nde? Evet. Çünkü bir şekilde <i>bütün</i> Hıristiyanlar’ın Şeytan’la konuşması, onun yöntemlerini öğrenmesi ve onun sesini duyması gerekiyor. Bu, Hıristiyanlığın erken dönemlerinde ağızdan ağıza yayılarak günümüze kadar gelmiş çok eski bir efsanedir. Önemi arttıkça anlamı da büyür, ki Eccles bunu şöyle ifade eder: Acı, mahrumiyet, çoraklık, sıkıntı ve yokluk, bunların hepsi eğitimin vazgeçilmez birer parçasıdır, İsa Mesih’in yolunda ilerleyeceklerin başlama noktasıdır. Eccles viyak viyak sesiyle kürsüde debeleniyor, kaşları oltaya takılmışcasına inip kalkıyordur. Tatsız ve zoraki, bir bakıma çarpıtarak yapıyordur işini; arabayı sürerken bile çok daha dini bütündür. Cüppesinin içinde yarı erkek yarı kadın, pek tekinsiz bir hali vardır. Harry Hıristiyanlığın karanlık, karmaşık ve zorlayıcı yönlerinden hazzetmez hiç, <i>çile çekme</i> kavramından, ölüme giden yoldan ve kefaret ödeyip, bütün bunları, tıpkı tersine dönen bir şemsiye gibi, tersyüz eden acı çekme fikrinden. Bir paradoksun düz çizgisinde yürümeye hevesi yoktur. Retinasına değse de gözleri ışığa kayar Tavşan’ın.</p>

  <p>Lucy Eccles’in parlak yanakları hasır kalkanının altında bir görünüp bir kaybolur. Sıranın arkalığından ötürü görünmeyen çocuk—tek görünen şey kurdelesidir—muhtemelen yaramaz adamın arkalarında olduğunu fısıldar annesine. Gelgelelim kadın kafasını çevirip de bakmaz bile. Bu gereksiz küçümseme Tavşan’ı heyecanlandırmıştır. Görüp görebildiği kadının profilidir sadece; yanındaki çocuğa kaşlarını çatarken yumuşak gıdısı katmerlenmiştir. Elbisesinin ince mavi askıları V şeklinde birleşiyordur. Kadının kilisedeki bu durgunluğu, erkek odaklı bu katı işleme itaati, cinsiyetiyle ilgili bir şeydir sanki. Tavşan kadının aklının arkada, kendisinde olduğunu düşünerek böbürlenir. Bir dolu ciddi, suskun kafanın, lekeli camın, duvardaki sararmış plaketlerin ve özenle tornalanmış ahşap doğramaların içinde Lucy’nin saçları, cildi ve şapkası ayrı ayrı parlıyordur, ton farklılıkları tek bir alevdeki parıltı gölgeleridir adeta.</p>

  <p>Vaaz bitip de ilahilere geçildiğinde, parlak ensesini hayır duasını almak üzere öne eğdiğinde ve sessizliğin yarattığı o gerginlik geçtiğinde Lucy yerinden kalkar ve Tavşan’la karşı karşıya kalır, kadının sivri uçlu noktalarla—gözler, burun delikleri, çiller ve ağzının köşelerine alaycı bir hava veren o minik belli belirsiz gamzelerle—dolu yüzü hiç de beklediği gibi değildir Tavşan’ın. Esas şaşırtıcı olan ise kadının yüzündeki ifadedir; Tavşan’ın bir saattir keyfini çıkarttığı o ışıklı görüntünün şu küçücük insana dönüşmesi inanılır gibi değildir.</p>

  <p>“Merhaba,” der.</p>

  <p>“Merhaba,” der Lucy. “Burada görmeyi umduğum son kişi sendin.”</p>

  <p>“Neden?” Lucy’nin kendisini bir son kişi olarak düşünmesi hoşuna gitmiştir Tavşan’ın.</p>

  <p>“Bilmem. Öyle pek kurumsal bir tipe benzemiyordun sanki.”</p>

  <p>Bir daha göz kırpacak mı diye bekler Harry. İlkine olan inancını kaybetmiştir, hem de haftalar önce. Harry kaçırıncaya kadar gözlerini ayırmaz ondan. “Merhaba Joyce,” der Harry. “Nasılsın?”</p>

  <p>Küçük kız durup annesinin arkasına saklanır, o ise bir yandan koyunların yüzlerine gülücük dağıtıp, bir yandan da minik adımlarla kilise sıralarının arasında manevralar yapmaya devam ediyordur. Kadının sosyal iletişimini takdir etmemek elde değil.</p>

  <p>Kapıda Eccles o koca kavrayışıyla Harry’nin elini sımsıkı sıkar, gevşemesi gereken anda daha da sıkılaşan sıcak bir tokalaşma. “Seni burada görmek ne güzel,” der, hâlâ el ele. Tavşan arkasındaki kuyruktaki herkesin itişip kakıştığını hisseder.</p>

  <p>“Burada olmak güzel,” der Tavşan. “Harika bir vaazdı.”</p>

  <p>Bir süredir yüzünde şevkli bir gülüş ve özür diler tarzda bir kızarıklıkla Tavşan’a bakmakta olan Eccles bir kahkaha atar; kaşla göz arasında damağının parlaklığı görünüp kaybolur.</p>

  <p>Harry, Eccles’in Lucy’ye, “Bir saat,” dediğini duyar.</p>

  <p>“Rosto fırında. Az pişmiş mi çok pişmiş mi olsun?”</p>

  <p>“Çok pişmiş,” der Eccles. Büyük bir ciddiyetle Joyce’un minik elini tutup, “Nasılsınız Bayan Pettigrew? Bu sabah harika görünüyorsunuz!” der.</p>

  <p>Tavşan şaşırmış bir halde döner ve arkasında bekleyen şişman kadının da şaşırdığını görür. Karısı haklıdır, Eccles boşboğazın tekidir. Lucy ve arkasında Joyce, Tavşan’a eşlik ederler. Kadının hasır şapkası Tavşan’ın omzuna geliyordur. “Arabanız var mı?”</p>

  <p>“Hayır. Sizin?”</p>

  <p>“Yok. Beraber yürüyelim hadi.”</p>

  <p>“Tamam.” Teklifi o kadar cesurdur ki işin içinde hiçbir şey olamaz diye düşünür Tavşan; gene de kadının tavırlarına ayarlı göğsü pırpır eder. Ağaçların arasında günışığı titreşir; koca kızgın ağırlığıyla caddelere ve kaldırımlara vurur. Sabah güneşinin beyazlığından eser kalmamıştır. Kaldırımdaki mika parçalar parıldar; aceleci arabaların kaputlarının ve pencerelerinin beyazlığı havaya yansır. Lucy şapkasını çıkarıp saçlarını sallar. Arkalarındaki kilise kalabalığı iyice dağılmıştır. Kaldırımla kenar taşı arasına dikilmiş akçaağaçların taptaze, balmumlu sık yaprakları kameriye gibi etraflarını sarmıştır; geniş bir açıklığa çıktıklarında Lucy’nin yüzü, Tavşan’ın gömleği bembeyaz gözükür; motorların telaşesi, üç tekerlekli bir bisikletin gıcırtısı, bir evden gelen kap kaçağın şıkırtısı parlak bir çelik çubukla taşınan sesler gibi gelir kulağına. Yürürlerken bir ışıkla ürperir Tavşan, sanki Lucy’nin yaydığı bir ışıktır bu.</p>

  <p>“Karınla bebeğin nasıllar?” diye sorar.</p>

  <p>“İyiler. Gayet iyi.”</p>

  <p>“Güzel. Yeni işinden memnun musun peki?”</p>

  <p>“Pek değil.”</p>

  <p>“Aa. Bu kötü işte, değil mi?”</p>

  <p>“Bilmem. İnsan işini sevmeli midir cidden? Sevsen o zaman iş olmaz ki.”</p>

  <p>“Jack işini seviyor ama.”</p>

  <p>“O halde iş değil.”</p>

  <p>“Kendisi diyor. Bunun iş olmadığını söylüyor, ki bence de öyle. Ama eminim benim kadar sen de onun çizgisini biliyorsun artık.”</p>

  <p>Kadının kendisini iğnelediğini bilse de takmaz, zaten her yanı sızlıyordur. “Bazı açılardan birbirimize benziyoruz galiba,” der.</p>

  <p>“Evet. Farkındayım.” Kadının bunu söyleyişindeki tuhaf acelesi kalbini daha bir hızlı çarptırır Tavşan’ın. “Ama tabii benim fark ettiğim şey farklar,” diye ekler. Sesi cümlenin sonuna doğu enikonu yavanlaşmış, üst dudağı yana kaymıştır.</p>

  <p>Bu ne şimdi? Ateşle oynuyor. Sözlerinin bir anlamı yok mu yoksa derin anlamlar mı taşıyor anlamaz bir türlü. Kadın bilinçli mi yoksa bilinçsizce mi flört ediyordur? Her seferinde bir daha karşılaştıklarında kararlı olup onu sevdiğini, ya da bu tarz dobra bir şey söyleyip her şeyi ortaya dökmeyi düşünür; ama onun karşısında eli ayağı tutuluyor; sesi soluğu kesilip diyecek bir şey bulamıyordur, ne dese salakça kaçacaktır sanki. Tek bildiği şudur: Her şeyin, zihinlerinin ve konumlarının ötesinde, uzak bir diyardaki rehine gibi, kadının üzerinde bir hâkimiyete sahiptir ve o da her bir hücresi, saçının her bir teli ve damarlarında akan kanla bu hâkimiyete hazırdır. Ama bu hazır oluşla Harry’nin arasına giren bir dolu şey vardır. “Ne gibi?” diye sorar Tavşan.</p>

  <p>“Ah, kadınlardan korkmuyorsun mesela.”</p>

  <p>“Kim korkar ki?”</p>

  <p>“Jack.”</p>

  <p>“Öyle mi?”</p>

  <p>“Tabii. Yaşlılar ve gençlerle, yani onu beyaz yakalı biri olarak görenlerle bir sorunu yok. Ama diğerlerinin yanında tedirgin olur, sevmez onları. Kiliseye bile gelmemeleri gerektiğini düşünür. Üstleri başları bebek kokarken yatağa girerler. Sırf Jack’ten kaynaklanan bir şey değil bu; Hıristiyanlığın etkisi. Cidden nevrotik bir din.”</p>

  <p>Kadının kendi ruh halini ortaya koymasıyla kendi salakça hissinin kaybolduğunu görmek pek tuhaf gelir Tavşan’a. Yüksek bir kaldırımdan inerken kadının kolunu tutar Tavşan. Bir tepenin yamacına kurulmuş olan Mt. Judge, minyon kadınların kolayca baş edemeyeceği yüksek kaldırımlarla doludur. Tavşan parmaklarının arasında kadının çıplak kollarının soğukluğunu hisseder.</p>

  <p>“Bunu kiliseye gelenlere söyleme sakın.”</p>

  <p>“Gördün mü? Aynı Jack gibi konuşuyorsun.”</p>

  <p>“İyi mi kötü mü bu?” İşte. Kadının blöfünü test edecek bir fırsat gibi gelir bu Tavşan’a. Lucy iyi ya da kötü diyecek ve düğüm çözülecekti.</p>

  <p>Ama hiçbir şey söylemez. Kendini kontrol etmek için ne kadar çabaladığı Tavşan’ın gözünden kaçmaz; aslında karşılık veren bir kadındır çünkü. Karşı kaldırıma tırmanırlar ve kadının kolunu hantal bir tavırla bırakır Tavşan. Ne kadar hantal olsa da, uyumun getirdiği, baştan ayağa bir kabulleniş vardır ortada.</p>

  <p>“Anne?” der Joyce.</p>

  <p>“Efendim?”</p>

  <p>“Rotik ne?”</p>

  <p>“Rotik mi? Haa. <i>Nevrotik.</i> Başın biraz hasta olmuş demek.”</p>

  <p>“Kafa üşüyünce mi olur?”</p>

  <p>“Aa evet, bir bakıma öyle. Bu kadar ciddi bir durum. Üzülme canım. Herkeste olan bir şey bu. Arkadaşımız Bay Angstrom’un haricinde yani.”</p>

  <p>Küçük kız mahcup bir arsızlıkla kocaman gülerek annesinin bacaklarının arkasından başını kaldırıp bakar. “O yaramaz,” der.</p>

  <p>“Çok değil,” der annesi.</p>

  <p>Rahibin tuğla evinin sonunda üç tekerlekli bir bisiklet duruyordur, Joyce koşup biner buna ve gri-mavi pazar kıyafeti ve pembe kurdelesiyle sürmeye başlar, metal gıcırdar, derin yiv sesleri etrafa yayılır. Bir süre çocuğu izlerler. Derken Lucy, “İçeri gelmek ister misin?” diye sorar. Cevabını beklerken gözlerini Tavşan’ın omzuna diker, kirpikleri gözlerini örtmüştür. Dudaklarını aralayıp, dilini dolandırarak ağzının tavanına dayar. Öğlen güneşinde hatları bütün keskinliğiyle ortaya çıkmış ruju çatlamıştır. Alt dudağının içinin ıslandığını fark eder. Vaazın gecikmiş kuvvetli rüzgâr etkisi, çölde esen tozlu bir rüzgâr gibi uğuldayan bir ateş sarar her yanını, ve bununla beraber tuhaf ama Janice’in göğüsleri gözünün önüne gelir, yeşil damarlı, yumuşak. Bu arsız fettan tüm bunlardan koparmak istiyordur onu.</p>

  <p>“Hayır teşekkürler. Gelmeyeyim ben.”</p>

  <p>“Ah hadi. Kiliseye gitmenin bir ödülü olmalı. Sana bir kahve yapayım.”</p>

  <p>“Hayır, bak.” Kelimeler ağzından hem yumuşak hem de koca koca dökülür. “Harikasın ama evde beni bekleyen bir karım var.” Ve ellerini ne yapayım der gibi iki yana kaldırdığında Lucy çabucak bir adım geri gider.</p>

  <p>“Nasıl yani?”</p>

  <p>Tavşan’ın gözü kadının siyah gözbebeklerinin etrafını yırtık bir kâğıt mendil gibi saran yeşil gözlerindeki minik harelerin dışında hiçbir şey görmüyordur; sonra yürürken salınan sıkı yuvarlak kalçalarını izler. “Yine de teşekkürler,” diye bağırır kısık ve ürkek bir sesle. Sevilmemekten nefret ediyordur Tavşan. Lucy kapıyı öyle bir hızlı çarpar ki balık şeklindeki tokmak boş verandada kendi kendine tıkırdar.</p>

  <p>Güneşten kamaşmış gözlerle eve yürür Tavşan. Lucy, Tavşan teklifini geri çevirdiği için mi yoksa onun böyle bir teklifte bulunduğunu sandığı için mi deliye dönmüştü? Ya da bu, bir şekilde kendini açık etmesine sebep olan, iki zıttın karışımı mıydı? Kafası karışık annesinin de böyle tepesi atardı. Her iki durumda da, Tavşan üzerinde pazar takım elbisesi, ağaçların altında ağır ağır ilerlerken kendini pek uzun boylu, şık ve güçlü hisseder. Reddedilmiş de olsa, yanlış anlaşılmış da, Eccles’in karısı onu uyarmıştır, ve eve vardığında cin gibi, şehvetten ürpermiş bir hali vardır.</p>

  <p class="bos2"/>

  <p class="p1">Janice ile sevişme isteği bütün öğleden sonra, kurşundan minik ağırlıkların asılı olduğu küçük bir melekten farksızdır. Bebek bitmek tükenmez şekilde vızırdar. Bütün öğleden sonra beşiğinde yatıp can sıkıcı sesler çıkarır; <i>Hınaah ınga ıngaaaa,</i> içeri odadan gelen inatçı bir cılız gıcırtı. Ne istiyor? Neden uyumuyor? Kiliseden Janice’e kıymetli bir şey getirmiştir ama engellenip duruyordur Tavşan. Gürültü eve bir korku yayar. Bebek karnını ağrıtıyordur; bebeğin gazını çıkarmak için kucağına aldığında kendi gazı çıkar; bebeğin gazı çıkmadıkça Tavşan’ın karnındaki baskı da dağılıp gaza dönüşür. Bebeğin bir kâğıt kadar hafif, kaymak gibi pürüzsüz bedeni göğsünde kaskatı durur, derken gevşer, tazecik kafası boynundan kopacakmış gibi yuvarlanır. “Becky, Becky, Becky,” der Tavşan, “uyu artık. Uyu hadi, uyu, uyu.”</p>

  <p>Gürültü Nelson’u huysuz ve kaprisli yapmıştır. Bebeğin yeni çıktığı o karanlık geçite en yakın kişi olarak, miniğin tehditine karşı en hassas olan da odur. Yalnız kalır kalmaz sanki her yanını görünmeyen gölgeler sarıyordur Rebecca’nın. Tavşan onu yatağına koyup parmak uçlarında çıkar odadan. Derken tiz bir gıcırtı eşliğinde sessizliğin zarı delinip o titrek zırıltı başlar gene. <i>Ingaa ıngaa!</i></p>

  <p>“Off Tanrım,” der Tavşan. “Piç kurusu n’olcak. Piç kurusu.”</p>

  <p>Öğleden sonra beş gibi Janice ağlamaya başlar. Yaşlar esmer yüzünden sel gibi akar. “Kurudum artık,” der. “Bittim. Tek damla sütüm kalmadı.” Sık sık memeye tutmuştur bebeği.</p>

  <p>“Boşver,” der Tavşan. “Baygın düşer birazdan. Bir şeyler iç. Mutfakta biraz viski kalmış.”</p>

  <p>“Söylesene, şu ‘Bir şeyler iç’ meselesi de ne böyle? Bir süredir içmemeye çalışıyorum. İçmemden hoşlanmadığını sanıyordum. Bütün öğleden sonra birbiri ardına sigara yakıp ‘Hadi bir şeyler iç. Hadi bir şeyler iç,’ diyip durdun.”</p>

  <p>“Rahatlatır diye düşündüm. Çok gerginsin.”</p>

  <p>“Senden daha gergin değilim. İçini kemiren şey ne senin? Ne var aklında?”</p>

  <p>“Sütüne ne oldu? Neden çocuğu emziremiyorsun?”</p>

  <p>“Dört saat içinde üç kez emzirdim onu. Bir şey kalmadı artık.” Dümdüz, boş bir ifadeyle elbisesinin üzerinden göğüslerini sıkar.</p>

  <p>“Hadi bir şeyler iç.”</p>

  <p>“Kilisede ne dediler sana allahaşkına? ‘Git ve karını sarhoş et’ mi? İlla istiyorsan <i>sen</i> iç hadi.”</p>

  <p>“İçkiye ihtiyacım yok.”</p>

  <p>“Bir şeye ihtiyacın olduğu kesin. Becky’yi huzursuz eden de sensin. Sen eve gelinceye kadar gayet iyiydi bütün sabah.”</p>

  <p>“Unut gitsin. Unut. Şu kahrolası lafların hepsini unut.”</p>

  <p>“Bebek <i>ağlıyor</i>!”</p>

  <p>Janice Nelson’a sarılır. “Biliyorum canım. Ateşi var. Birazdan susar.”</p>

  <p>“Ateşi mi var?”</p>

  <p>Bir süre beklerler ama bebek susmaz; boş yere umut verircesine ara ara sussa da zayıflamış çılgın uyarılarının ardı arkası gelmez. Uyarıyı duymuşlarsa da neden kaynaklandığını bilmeyen Tavşan ile Janice, duvarları bir hapishanenin duvarları gibi terleyen evin içinde, dağılmış pazar gazetelerinin içinde huzursuz huzursuz dolanıyorlardır. Dışarıda, uçsuz bucaksız masmavi bir gökyüzü pırıl pırıl bir güneşe ev sahipliği yapıyordur, ve Tavşan eskiden böyle günlerde ailesinin onu ve Mim’i taş ocağına doğru yürüyüşe çıkardığını hatırlayarak telaşlanır—harika bir pazar gününü boşa harcıyorlardır. Ama dışarı çıkacak kadar organize değillerdir daha. Tavşan’la Nelson çıkarlar arada ama Nelson tuhaf korkusu yüzünden annesini bırakıp gitmeye hevesli değildir pek, ve eninde sonunda ona sahip olacağını umut eden Tavşan da ciğere bakan kedi misali karısının etrafında dolanır durur hep. İkisini şu an birarada tutan da Tavşan’ın bu şehvetidir zaten.</p>

  <p>Janice bunun baskısı altında ezildiğini hisseder. “Neden çıkmıyorsun dışarı? Bebeği huzursuz ediyorsun. <i>Beni</i> huzursuz ediyorsun.”</p>

  <p>“Bir şey içmeyecek misin?”</p>

  <p>“Hayır. <i>Hayır.</i> Senden tek isteğim, ya sus otur bir yere ya sigara içmeyi bırak ya bebeği salla, yap bir şeyler işte. Ve bana dokunmayı da bırak. Hava fazlasıyla sıcak. Keşke hastanede kalsaymışım. ”</p>

  <p>“Ağrın mı var? Yani alt tarafta?”</p>

  <p>“Bebek sussa bir şeyim kalmayacak. Üç kez <i>emzirdim. </i>Şimdi de senin yemeğini hazırlamam gerek. Ahh. Pazar günlerinden nefret ediyorum. Kilisede kafanı bu kadar bulandıracak ne oldu allah aşkına?”</p>

  <p>“Bulanık falan değil. Yalnızca sana yardımcı olmaya çalışıyorum.”</p>

  <p>“Biliyorum. Tuhaf olan da bu ya. Tenin komik kokuyor.”</p>

  <p>“Nasıl?”</p>

  <p>“Ah bilmiyorum. Rahat bırak beni hadi.”</p>

  <p>“Seni seviyorum.”</p>

  <p>“Yapma. Seviyor olamazsın. Hiç de sevilesi değilim şu anda.”</p>

  <p>“Hadi sen koltukta uzan biraz, ben de bir çorba yapayım.”</p>

  <p>“Yok yok. Sen Nelson’a banyo yaptır. Ben bebeği tekrar emzirmeye çalışacağım. Zavallım hiçbir şey çekemedi demin.”</p>

  <p>Akşam yemeklerini vakit geç de olsa aydınlıkta yediler; yılın en uzun günlerinden biridir ne de olsa. Çorbalarını Rebecca’nın ısrarcı çığlıklarının titrek ışığında yudumlarlar; bebeğin cılız sesi, istikrarsız bir güçle fişeklenen incecik bir teldir sanki. Ama, lavabodaki bir yığın bulaşığın ortasında, aşınmış nemli mobilyaların altında ve hasır sepetin mezardan farksız oyuğunun içinde gölgeler güçlenmeye başlamıştır; Becky tüm öğleden sonra boyunca uğraştığı dertten kurtulup rahata erer ve ardında vakur, kabahatli bir huzur bırakarak sessizleşiverir. Bakamıyorlardı ona. Eve dillerini bilmeyen, sancı yüklü bir yabancı gelmişti ama onlar bakamıyorlardı ona. Nihayet gece çökmüş ve kırık bir döküntü gibi bir kenara atıvermişti onu.</p>

  <p>“Kolik olamaz, bunun için çok erken,” der Janice. “Belki yalnızca acıkmıştır, belki sütüm kalmadığı için.”</p>

  <p>“Ama nasıl olur, bir futbol topu gibi şişmişler baksana.”</p>

  <p>Janice Tavşan’ın neden böyle dediğini anlamak ister gibi gözlerini kısarak bakar. “Bunlarla oynamayı beklemiyorsundur umarım.” Bunu söylerkenki gülümsemesi Tavşan’ın gözünden kaçmamıştır.</p>

  <p>Nelson hastalandığında yaptığı gibi, kendi isteğiyle ama sızlana sızlana uyumaya gider. Kardeşinden fena bunalmıştır bugün. Yastığa gömdüğü kahverengi kafası pek uslu ve sabit duruyordur. Çocuk büyük bir iştahla biberona saldırır, Tavşan asla bulamayacağı bir şeyi, tıpkı bir fırça darbesi gibi üzerimize değmesiyle gitmesi bir olan can sıkıcı olayların izlerini taşıyan bir ifadeyi aranarak, keyifsiz ama şefkatle, dolanır bir süre. Ağzını gölgeleyen, tüm zamanlardan ve eylemlerden öte belli belirsiz bir pişmanlık vardır içinde, kumral saçlı küçük oğlanların kauçuk ve camdan biberonları emerek, birer kuzu gibi daracık yataklarına gömüldükleri bir dünyada var olduğu için yas tutuyordur sanki. Avcunu Nelson’un alnına dayar. Oğlan o uykulu haliyle eli itip, sıkıntılı bir şekilde kafasını sallayınca Tavşan geri çekilerek diğer odaya geçer.</p>

  <p>Janice’i bir şeyler içmeye ikna eder. Alkollü içeceklerden pek anlamadığından, yarısı viski yarısı su bir içki hazırlar. Janice rezalet olduğunu söyler. Ama az sonra bitirir bunu.</p>

  <p>Yatağa girdiklerinde bunun Janice’in teninde yarattığı farkı hissedebilir Tavşan. Eline değen bedenini duyumsar, avcuna cuk diye oturan o seksi dokunuşu. Geceliğinin alt tarafından boğazının çukuruna kadar sessizce onu bekliyordur bedeni. Yüzleri birbirlerine dönük, yan yana yatıyorlardır. Tavşan önce hafif, sonra sertçe sırtını sıvazlar Janice’in, bir yandan da göğsünü kendininkine ittirir ve onun bu esnekliğinin verdiği cesaretle dirseğinden güç alıp tepesine doğrulur karısının. Alkol kokan esmer katı yüzünü öper. Janice yüzünü dönmez ama, profilini beceriksizce gagalayışına ses çıkarmamasına bakarak bu ufak kayıtsızlığı bir karşı koyuş olarak görmez Tavşan. Kendini onun yavaşlığına uyarlayarak içinde yükselen öfkeyi bastırır. Göstermiş olduğu sabırdan dolayı gururlu, sırtını sıvazlamaya başlar tekrar. Janice’in teninin sakladığı bir sır vardır, keza dilinin de; bunu mu hissediyordur o da? Ruth’dan sonra pek gizemli, donuk ve el değmemiş bir eştir bu. Ateşini körüklemeye başlamış mıdır acaba? Bileği acır. Bir cesaret geceliğinin önündeki iki düğmeyi çözüp incecik geceliği sıyırınca yatağın o ağır kasvetinde uzun bir kavis çıkar ortaya ve Janice’in ılık göğsü Tavşan’ın çıplak teninde yamyassı olur. Bu manevraya karşılık Janice’in kendini bıraktığını gören Tavşan onu aşka getirdiğini düşünerek zevkten dört köşe olur. İyi âşık buna denir işte. Kendini yatağın ılıklığına bırakıp pijamasının bağını çözer. Tıraş edilmiş olan Janice kaşınır; Tavşan aşağıya, pamuk parçasının üzerine yerleşir. Bu doğaya aykırılık, yarasını hatırlatan şey Tavşan’ın bütün keyfini kaçırmıştır, üstüne bir de Janice o salak kızlara has incecik, cırıl cırıl sesiyle kulağının dibinde, “Harry. Uyumak istediğimi bilmiyor musun?” diyince iyice dağılır Tavşan.</p>

  <p>“E ne diye daha önce söylemedin ki?”</p>

  <p>“Ne bileyim. Bilmiyordum ki.”</p>

  <p>“Neyi bilmiyordun?”</p>

  <p>“Ne yaptığını bilmiyordum. Bana şefkat gösterdiğini sandım.”</p>

  <p>“E iyi ya işte.”</p>

  <p>“Karşılığında hiçbir şey <i>yapamıyorsan</i> iyi değil.”</p>

  <p>“Sen de <i>bir şeyler</i> yapabilirsin ama.”</p>

  <p>“Yapamam. Bütün gün ağlayan Rebecca yüzünden yorgun düşmemiş ve darmaduman olmamış olsaydım da yapamazdım. Altı hafta daha yok. Sen de biliyorsun.”</p>

  <p>“Evet biliyorum, ama ben düşünmüştüm ki,” Acayip utanmıştır Tavşan.</p>

  <p><i>“Ne</i> düşünmüştün?”</p>

  <p>“Gene de beni seversin diye düşünmüştüm.”</p>

  <p>Janice bir an durup, “Seviyorum zaten,” der.</p>

  <p>“Bırak da biraz dokunayım sana Jan. Yalnızca dokunayım.”</p>

  <p>“Uyuyamaz mısın?”</p>

  <p>“Hayır uyuyamam. Seni öyle seviyorum ki. Sen öylece dur sadece.”</p>

  <p>Bir dakika önce her şey iyi giderken, bu laflar bütün havayı dağıtmıştır. Aralarındaki zıtlaşmaya bir de Janice’in inatçı ruhsuzluğu eklenince durum iyice kötüleşir; Janice Tavşan’ın kendisi için üzülmesini, utanıp, salak gibi hissetmesini sağlamakla bütün işi berbat etmiştir. Onca terleyip didinmeye rağmen işi sonuna vardıramamış, karısının karnının o cansız sıcacık duvarına ulaşamamıştır. Janice geri iter onu. “Yalnızca kullanıyorsun beni,” der. “Korkunç bir şey bu.”</p>

  <p>“Lütfen bebeğim. Çok az kaldı.”</p>

  <p>“Off, çok adisin.”</p>

  <p>Janice’in böyle konuşabilmesi Tavşan’ı çileden çıkarmıştır; derken karısının üç aydır seks yapmadığını ve bu süre boyunca sekse dair saçmasapan bir fikre kapılmış olduğunu fark eder Tavşan. Janice bunu hak kazandığı nadir ve değerli bir şey gibi görürken, Tavşan’ın tek istediği bir an önce olup bitmesidir bu işin, böylelikle uykuya geçebilecek, oradan da karısı için, o düzgün yolda ilerleyebilecektir. Sırf onun için.</p>

  <p>“Hadi dön,” der Tavşan.</p>

  <p>Janice Tavşan’ın artık onu rahat bıraktığını sanarak ferahlar, “Seni seviyorum,” der. Yüzünü okşayıp arkasını döner Tavşan’a.</p>

  <p>Tavşan iki büklüm kıvrılıp Janice’in arkasına sımsıkı yaslanır. İkisi böyle dipdibe, sıcacık, Tavşan tam işe yarıyor diye düşünürken, Janice başını çevirip omzunun tepesinden, “Bu numaraları o orospu mu öğretti sana?” diye sorar.</p>

  <p>Tavşan Janice’i omzundan itip yataktan kalkar ve pijaması aşağı düşer. Gece, tel pencereden içeri serin serin sızıyordur. Janice sırtüstü dönüp yatağın ortasına gelir ve esmer yüzüyle aptalca, “Ben senin orospun değilim Harry,” der.</p>

  <p>“Lanet olsun,” der Tavşan, “eve geldiğinden beri senden istediğim ilk şeydi bu.”</p>

  <p>“Evet bana karşı çok iyiydin,” der Janice.</p>

  <p>“Sağ ol be.”</p>

  <p>“Nereye gidiyorsun?”</p>

  <p>Tavşan giyiniyordur. “Dışarı çıkıyorum. Bütün gün tıkılıp kaldım şu evin içinde.”</p>

  <p>“Sabah çıktınız ya.”</p>

  <p>Şortunu bulup üzerine geçirir Tavşan. “Neden <i>hislerimi </i>anlamaya çalışmıyorsun? Daha yeni doğum yaptım,” der Janice.</p>

  <p>“Anlıyorum, anlıyorum da anlamak istemiyorum. Mesele bu değil, mesele benim <i>içimden gelen</i> şey. Şu an içimden dışarı çıkmak geliyor.”</p>

  <p>“Gitme. Harry. Gitme.”</p>

  <p>“Sen de o kıymetli kıçınla yat zıbar. Benim için bir de öpüver kendilerini.”</p>

  <p>“Off allah aşkına yapma,” diye bağırır Janice ve hışımla örtünün altına girerek yüzünü yastığa gömer.</p>

  <p>Janice böyle yaparak yenilgiyi kabul etmeseydi belki de kalırdı Harry. Onunla sevişme isteği geçtiğine göre gitmesi için bir sebep yoktur artık. Onu sevmeyi bırakıp yanına uzanabilir ve uyuyabilirdi pekâlâ. Ama böyle dağılmış bir halde yatağa gömülüp, hıçkıra hıçkıra ağlayarak Janice yaratmıştır bu durumu, dışarıdan bir arabanın motor sesi yükselir ve Tavşan havayı, ağaçları ve sokak lambalarının altında çırılçıplak uzanan caddeleri düşünerek kendini sokağa atar.</p>

  <p class="bos2"/>

  <p class="p1">İşin tuhafı Tavşan gittikten hemen sonra uyuyakalır Janice; son zamanlarda yalnız uyumaya alıştığından yanında sıcak bacaklarıyla tekmeleyip çarşafı ip gibi büken birinin olmayışı daha rahat gelmiştir ona. Tavşan’ın az önce yaptığı şey dikişlerini ağrıtmıştır; kuş tüylerinin arasına gömülür. Sabah dörde doğru Becky ağlayıp Janice’i uyandırır; geceliği hafifçe bedenine değer. Evin içinde dolanırken içi bir tuhaf olur. Bebeğin altını değiştirip emzirmek için yatağa uzanır. Becky annesinin memesine yapıştığında sanki içi oyuk bir şeyi emer gibidir; Harry daha dönmemiştir.</p>

  <p>Janice bebeğe dikkatini veremediği için memesinin ucu ağzından kaçıp durur; kulağı kapıdadır.</p>

  <p>Harry’yi bir kez daha elinden kaçırırsa annesinin komşuları haline kahkahalarla gülecektir; annesinin komşularına niye kafa yorduğunu bilmez Janice, evdeyken komşuların onunla nasıl alay ettiklerini anlatmıştı annesi, bu hissi hep verirdi zaten, hep ne kadar sıkıcı, sıradan ve hayal kırıklığı yaratan bir kişi olduğunu hissettirmişti ona ve bir koca bulduğunda her şey sona erecekti. Evinin kadını olacaktı. Ve bebeğine onun ismini vererek annesini mutlu edeceğini düşündü Janice ama hiç de öyle olmadı, annesi meme aranır gibi aranıp duran ağzını kapamadı hiç, zavallıcık sanki bir sütunun tepesine yatmıştır da kasabadaki herkes onun ne kadar yalnız olduğunu görüyordur. İçi ürperir. Bebek bir türlü memede durmaz hiçbir şeyi elinde tutamıyordur.</p>

  <p>Bebeği omzuna alıp gazını çıkarmak için odada dolanır biraz ve zavallı bebek pelte gibi öyle yumuşak ve gevşek, ele avuca gelmez bacaklarını annesine dayar ve hafif rüzgârla uçuşan gecelik Janice’in baldırlarına, bacaklarının arkasına ve Tavşan’ın deyimiyle, kıçına değer. Orana burana taktıkları şu adlar ne kadar kötü yapıyor insanı.</p>

  <p>Şimdi anahtar kapıda dönse ve Harry içeri girse istediği her şeyi yapmasına izin verecekti, her şeyiyle onundu, evlilik buydu işte. Ama onun hâlâ bunca ağrısı varken Harry’nin bu akşamki girişimi büyük haksızlıktı, haftalarca o orospuyla yatıp kalktıktan sonra gelip o sabırsız sesiyle hadi dön diyebiliyordu, sanki halledilmesi gereken bir işti, ve kaçıp gitmesine bir kere izin vermişken şimdi nasıl izin vermesindi ki, gurur mu kalmıştı? Kendine saygı? Tüm bunların olması gerektiğini düşündüren de buydu, Harry kendisini elinden kaçırdıktan sonra Janice’de böyle bir şeyden eser kalmamış olacağını düşünüyordu, ne tuhaf ki bütün haltı yiyen kendisiydi ama sonrasında gururu kırılan, işin bütün yükünü çeken Janice’di. Harry arkadan yapmaya çalıştığı şu şeyde öyle ustaydı ki, kaç haftadır nasıl hoşça vakit geçirdiğini getiriyordu insanın aklına, oysa kendisi aynı günlerde annesiyle babasının acıyan bakışları altında, millet haline gülüp dururken çaresiz, ne yapacağını bilmez bir haldeydi.</p>

  <p>Sonra Harry’nin kiliseye gidip neşe içinde geri dönmesi. Ne hakkı vardı ki onun kiliseye gitmeye? Bütün o oynak karıların arkalarında bunca işi çevirdikten sonra Tanrı’yla konuşacağı ne olabilirdi ki? Aklına takılan buydu, sevişirken hakikaten aşkla mı sevişiyordu bu adamlar yoksa bütün dertleri o sıcak pıhtıyı içlerinden atmak mıydı? Bir adamın aklının ne kadar sizde olduğunu dokunuşundan anlarsınız ve bu gece Harry’nin aklı ilk başta kendisindeydi, Janice de bu yüzden devam etmesine izin vermişti zaten, kendini küvetin suyuna bırakmıştı sanki ve Harry’nin elleri üzerinde dolanıyordu ama birden daha sert ve kararlı bir şekilde dokunmaya başladı Harry ona ve sonra onun nasıl hissettiğini takmaksızın, o bitap, ağrılı haliyle karısının her yanını emip, aletini itekleyen bir dirsek misali sürterek iyi bir halt ettiğini sanması Janice’i sinir etmişti. Çok <i>kabaydı</i> bu.</p>

  <p>Hakikaten kabalıktı Harry’nin yaptığı. Onun ne hissettiğini çekip gidişinin yarattığı etkiyi anlamayacak kadar aptal olduğu halde bir de kalkıp ona aptal diyordu, oysa karısının içinde olup bitenlerden bihaber, teninden içeri nüfuz etmeye çalışacak yerde ona şefkat göstermesi gerekiyordu. Janice’i küçüklüğünden beri en çok telaşlandıran şey buydu işte, nasıl hissettiğinden kimsenin haberdar olmaması, bilemediklerinden mi yoksa takmadıklarından mı hiçbir fikri yoktur ama. Cildini beğenmezdi, asla beğenmemişti, diğer kızlarınki gibi sivilceli olmasa da o kadar koyu bir cildi vardı ki İtalyan gibi duruyordu bir de o günlerde ikisi de Kroll’s’ta çalışırdı. Janice kuruyemiş reyonundaydı. Linda Hannaacher’ın yatağında Harry ile yan yana yattığı günler gümüş rengi duvar kâğıdını ne kadar severdi Harry ve gözlerini kapayıp ona iyice sokulduğunda Janice her yanı alev alev tüm sorunların bittiğini ve artık biri ile beraber olduğunu düşünürdü. Ama sonra evlendiler (evlenmeden önce hamile kaldığına çok üzülmüştü Janice ama Harry zaten bir süredir evlilikten söz ediyordu ve şubat ayı başında Janice ona adetinin geciktiğini söylediğinde gülüp Harika demişti Janice çok korkmuştu ama o Harika diyip bir çocuğu kaldırır gibi poposunun altından tutup havaya kaldırmıştı onu hiç beklemediğin bir anda öyle müthiş olabilirdi ki aslında bu kadar iyi bir adam olmasını beklemediğin için bu önemli bir şeymiş gibi gözükürdü hamilelikten ne denli korktuğunu kimselere söyleyemezken Harry kendisiyle gurur duymasını sağlamıştı) Mart ayında ikinci adet kanaması da geçip evlendiklerinde o hâlâ esmer tenli beceriksiz silik Janice Springer’di kocası ise babasına kalırsa beş para etmez kendini beğenmiş dingilin teki ve bir parça bir şeyler içse o yalnızlık hissi geçecekti belki ve bu içindeki düğümü çözmekten çok köşeleri törpüleyip gökkuşağına dönüştürmek içindi.</p>

  <p>Bebeğin sırtına hafif hafif vurarak dolanıp durmaktan Janice’in elleri ve ayakları ağrıyordur artık, Rebecca’cık, bacakları annesinin süt dolu göğüslerinin üzerinde, uyuyakalır. Acaba biraz emzirsem mi diye düşünür Janice önce ama sonra uyumuşken uyusun der. Varla yok arası minik bebeciği terden ıslanmış omzundan alarak serin beşiğine yatırır. Gün ağarmaya başlamıştır bile, kasabanın doğuya bakan dağ yamacında şafak erken söküyordur hep. Janice yatağa uzanır ama hemen yanı başında beyaz çarşafların üzerinde gitgide büyüyen ışığın da etkisiyle uyku tutmaz bir türlü. Uyanık olmak ilk başta hoşuna gider; sabahın gelişi öyle zariftir ki Harry’nin gitmesinden iki ay sonraki hislerini hatırlatır ona, hemen penceresinin altında annesinin çiçek açmış koca kiraz ağacı, biten çimler ve toprağın nemli, küllü ve ılık kokusu. Kafasındakileri iyice tartmış ve evliliğinin artık sona erdiğini kabul etmişti o zaman. Bebeği doğurduktan sonra boşanacak ve bir daha asla evlenmeyecekti. Audrey Hepburn’un yakınlarda izlediği bir filminde olduğu gibi rahibe hayatı yaşayacaktı. Tavşan dönecek olursa da bir o kadar kolay olacaktı her şey; Janice onun yaptığı her şeyi affedecek, neden bu kadar kızdığını bilmese de onu çok kızdıran içkiyi bırakacak ve beraber güzel güzel, tatlı tatlı yaşayacaklardı, çünkü Tavşan içinde kalan her şeyi yaşamış olacak ve onu çok sevecekti; kendisine gelince onu affetmiş ve nasıl iyi bir eş olunacağını öğrenmiş olacaktı. Peggy ve Rahip Eccles ile konuşmuş, dualar etmiş ve evliliğin bir sığınak değil paylaşım olduğunu anlamıştı ve bundan böyle Harry ile her şeyi paylaşacaktı. Sonra bir mucize oldu ve bu son iki hafta aynen böyle geçti.</p>

  <p>Derken Harry birden işin içine orospusunun pisliğini bulaştırıp ondan da bundan hoşlanmasını istemişti. Janice bu haksızlık karşısında, sanki o boş yatakta bir şeyden ürkmüş gibi, içli içli ağlamaya başlar.</p>

  <p>Janice için son saatler, içinden düşüncelerini bir türlü akıtamadığı bir borunun dar dönemecinden farksızdır. Durup durup aklına Tavşan’ın <i>Hadi dön</i> diyişi gelir ve içine sindiremez bir türlü bunu, ne telaş, ne nefes tıkanıklığı, hiçbir şey hissedemez. Yataktan kalkıp, ucu sızlayan gergin göğsüyle dolanır evde ve yalınayak mutfağa girip Harry’nin kendisi için hazırladığı boş viski bardağını koklar. Yoğun, ham, hoş ve derin bir kokudur bu ve bir yudum daha içse uykusuzluğuna iyi geleceğini düşünür. Anahtarın tıkırtısına uyanıncaya kadar uyutur bu onu ve sonra o koca beyaz bedenin mahçup bir halde sallana sallana yürüdüğünü görüp <i>Hadi gel yanıma Harry, tamam, istediğini yap, gerçekten istiyorum seni, gerçekten</i> diyecektir.</p>

  <p>İki parmak viski koyar bardağa, ve fazla su eklemez çünkü o zaman bitirmesi vakit alacaktır, çocuklar buz tepsisinin sesine uyanabilir diye buz da koymaz. Elinde içkisi, pencerenin yanına gidip aşağı, ziftle kaplı çatıların ilerisinde uyuyan kasabaya diker gözlerini. Şimdiden birkaç mutfağın ve yatak odasının ışığı yanıyordur. Matlaşmış farlarıyla dağılan karanlığa cılız bir ışık yayan bir araba Wilbur Sokağından kasabanın merkezine doğru yol alır. Sıra sıra ağacın arasındaki bir nehir gibi, evlerin silüetlerinden yarısı görünmeyen anayoldan bu saatte bile arabaların vızıltısı geliyordur. Günün bir ışık ordusu gibi yaklaştığını hisseder Janice, aşağıdaki koyu cüsseli evlerde bir kıpırdanma, bir hareket vardır, kapılar birer kale kapısı gibi açılıp içlerindeki adamlar ileri atılır; kendi kocası ilk vuruşları yükselmeye başlayan bu ritme ayak uyduramadığı için üzgündür. Neden? Onu bu kadar değerli yapan neydi? Harry’ye öfkesi depreşmiştir ve bunu bastırmak için kadehi kafaya dikip yaşadığı yeri görmek için gözlerini seher vaktine çevirir; evin her yanı kahverengiye bulanmıştır. Şiş göğsünün yarattığı baskıyla yana doğru bükülür.</p>

  <p>Mutfağa gidip, ilkinden daha sert bir içki daha hazırlar, biraz da keyif yapma sırasıdır. Hastaneden geldiğinden beri kendine ayırdığı tek bir an olmamıştır. Keyif yapma düşüncesiyle canlanıp hafifler; sert halının üzerinde yalınayak pencereye koşar tekrar, sanki kendisini bekleyen bir gösteri vardır. Beyaz geceliğinin içinde tepeden her şeyi seyrediyordur sanki, parmaklarını gergin göğsüne bastırdığında sütü gelerek beyaz kumaşı ağır bir sıcaklıkla lekeler.</p>

  <p>Islaklık aşağı doğru akarak pencereden esen rüzgârla buz gibi olur. Varisli bacakları ayakta durmaktan ağrıyordur. Gidip küflü kahverengi koltuğa oturur; küflü duvarın solgun tavanla birleştiği alan gözüne batar. Söz konusu açı canını sıkıp kafasını karıştırır. Duvar kâğıdının deseni gözlerini kamaştırır; çiçekler karanlıkta yüzen kahverengi noktaları andırıyordur; birbirini kovalayıp büyük bir arzuyla birleşen noktalar. Sinir bozucudur. Yüzünü çevirip cansız televizyonun sakin yeşil camını incelemeye koyulur. Geceliğinin önü kurumuştur; bunun kaskatı olmasından dolayı kaşınır. Bebek bakımı kitabında <i>Meme başlarınızı temiz tutun, Yavaşça sabunlayın</i> diyordu: Çatlaklardan mikrop girebilir. İçkisini koltuğun yuvarlak kolçağına yerleştirip kalkar ve geceliğini çıkarıp yeniden oturur. Çıplaklığı yosunlu bir kucak havası yaratmıştır. Geceliğini dertop edip kucağına, Modess pediyle kuşağının üzerine koyar, ayak parmaklarıyla pufu kendine doğru çekerek ayaklarını uzatır, hayran hayran bacaklarını izler. Bacaklarını hep güzel bulmuştur. Orantılı düzgün küçük bacaklar. Hakikaten güzeldir bacakları. Aşağı doğru incelen zayıf silüetleri halının koyu gölgesinde bembeyaz görünür. Becky’ye hamile olduğu günlerden kalma mavi damarlar solgun ışıktan görünmüyordur. Bacaklarının ileride annesininki kadar kötü olup olmayacağını düşünür. Ayak bileklerinin dizleri kadar kalınlaşıp şiştiğini gözünün önüne getirir. Kendini inandırmak için bileklerinin katı dar kemiklerine dokunmak üzere eğilir ve omzu koltuğun kolundaki viski bardağına çarpar. Ayağa fırlar, çıplak tenine çarpan havayla ürperir, serinlik kendini salmış tombul bedenini sımsıkı sarmıştır. Kıkırdar. Harry onu bir şu halde görse. Neyse ki kadehinde fazla bir şey kalmamıştır. Çıplak haliyle bir fahişe gibi arsızca mutfağa gitmeye çalışır ama pencerenin önünde sütü akarken başlamış olan, birinin onu izlediği hissi öyle güçlüdür ki gidip yatak odasına dönüp mavi bornozunu sarınır ve içki şişesini sallar. Şişenin üçte biri duruyordur hâlâ. Yorgunluktan göz kapakları kapanıp duruyordur ama canı hiç yatağa girmek istemez. İçi ürperir, çünkü Harry’nin orada olması gerekiyordur. Yokluğu gitgide artan bir boşluktur sanki ve bunu bir parça viskiyle doldurmaya kalksa da yetmez; üçüncü kez pencerenin kenarına gittiğinde her yanın ne kadar kasvetli olduğunu görecek kadar aydınlanmıştır hava. Ziftli çatılardan birinin tepesine biri bir şişe atmış. Wilbur Sokağının kaldırım olukları yeni yapıdan akan sularla çamur dolmuş. Janice bakarken sokak lambaları, o sıra sıra kocaman soluk direkler, birer birer söner. Elektrik santralindeki şalterleri indiren adamı gözünün önüne getirir, ufak tefek, ak saçlı, kambur ve gözlerinden uyku akan adamı. Televizyonun karşısına geçer ve yeşil dörtgende parlayan ani ışıkla birlikte zihninde bir keyif kıvılcımı çakar ama saat daha çok erkendir, ışık nokta nokta anlamsız bir aydınlıktan, ses ise cızırtıdan ibarettir. Oturmuş o boş parıltıyı izlerken arkasında dikilen biri olduğu hissiyle sık sık başını çevirir. Çabuk çeviriyordur başını ama bu kişinin kaçtığı, kendisinin göremediği bir alan oluyordur hep. Onu odaya çeken televizyondur belki de ama Janice bunu kapayıp ağlamaya başlar birden. Yüzünü iki elinin arasına alıp, gözyaşları parmaklarının arasından süzülürken hüngür hüngür ağlar. Sesini bastırmaz hiç çünkü biri uyansın <i>istiyordur,</i> yalnızlıktan bıkmıştır artık. Aydınlanan havayla birlikte duvarlar ve mobilyalar belirginleşip renklerine kavuşurlar; ortalığın bütün kahverengiliği Janice’in içine kaçmıştır sanki.</p>

  <p>Gidip bebeğe bakar, zavallıcık çarşaf burnunun dibine kadar çekili yatıyordur, minicik elleri kulaklarının yanına kalkar hemen; Janice uzanıp onun o iki üç tel siyah saçtan ibaret bıngıldaklı sıcacık başını okşayıp sırılsıklam olmuş bacaklarını kaldırır ve emzirmek için pencerenin karşısındaki koltuğa götürür. Gökyüzü, pencereye boyanmış gibi dupduru soluk bir mavi rengindedir. Bu koltuktan bakınca gökyüzünden başka bir şey görünmüyordur, yüzlerce mil yukarıda, koskoca bir balonun içinde de olabilirlerdi hani. Yan tarafta bir kapı çarptığında kalbi yerinden oynar Janice’in, ama tabii ki kiracılardan biridir bu, belki yaşlı Bay Capello, tek kelime etmeden gider işe hep, basamaklardan gönülsüz adımlarının patırtısı duyulur. Nelson bu sesle uyanır ve Janice’in eli ayağı birbirine dolanır. Kahvaltıyı hazırlarken içinde portakal suyu olan bir bardak kırar, parmaklarının arasından öylece sıyrılıp düşer lavaboya. Nelson’a kahvaltı gevreğini vermek için eğildiği sırada Nelson annesinin yüzüne bakıp burnunu kırıştırır; üzüntünün kokusunu almıştır ve bu aşina kokudan dolayı çekinir ondan. “Babam gitti mi?” Öyle iyi bir çocuktur ki annesine kolaylık olsun diye sormuştur bunu, Janice’in tek yapması gereken “Evet,” demektir.</p>

  <p>“Hayır,” der Janice. “Baba bu sabah erkenden sen daha kalkmadan gitti işe. Her zamanki gibi akşam yemeğinde gelir.”</p>

  <p>Çocuk kaşlarını çatıp bariz bir umutla papağan gibi tekrarlar, “Her zamanki gibi mi?”</p>

  <p>Kaygılar boyunu aşmıştır artık, bu yüzden dağılmış saçlarıyla koca bir sarmalı andıran o toparlak kafasını taşımak için fazlasıyla ince bir sap gibi duruyordur boynu. “Baba gelecek,” diye tekrar eder Janice. Böyle bir yalanın yükünü sırtlandıktan sonra bir parça daha içkiye ihtiyacı vardır, içindeki sıkıntıyı dağıtmazsa kendi dağılacaktır. Bulaşıkları mutfağa götürür ama bulaşıklar elinden öyle bir kayıyordur ki yıkamaya kalkışmaz hiç. Bornozunu çıkarıp bir elbise giymeyi düşünür ama yatak odasına girdiğinde niyetini unutup yatağı toplamaya koyulur. Ama kırışmış yatakta varlığını hissettiren bir şeyden ürküp hemen çıkar odadan ve çocukların yanına gider. Onlara Harry’nin her zamanki gibi döneceğini söylemekle evin içine bir hayalet sokmuştur sanki. Ama bu diğer kişi Harry değil de bir hırsızdır sanki, hemen önünde odadan odaya geçerek onunla dalga geçen bir hırsız.</p>

  <p>Bebeği yeniden kucağına aldığında bacaklarının ıslaklığını hissedip bezini değiştirmeyi düşünür ama neyse ki sarhoş olduğunu ve çengelli iğnelerle bebeği yaralayabileceğini fark eder. Bunu akıl edebildiği için kendiyle gurur duyup kendine şişeden uzak durmasını söyler, böylece bir saat sonra bebeğin altını değiştirebilecektir. Tatlı Becky’yi beşiğine koyar ve ne müthiş ki, gıkı bile çıkmaz. Sonra Nelson’la oturup Dave Garroway’in son bölümünü, ondan sonra da Elizabeth ve kocasıyla ilgili bir program seyrederler; adamın kamp yapmaya meraklı bir bekâr arkadaşını yemeğe çağırırlar ve sonuçta adamın Elizabeth’den daha iyi bir aşçı olduğu ortaya çıkar. Nedense Janice programa sinir olup televizyonun karşısından kalkar ve mutfağa gidip, içine yeniden yayılmaya başlamış o koca boşluğu doldurabilmek için biraz içki, bolca da buz koyar bir bardağa. Yalnızca bir yudum alır ve her şeyi aydınlatan bir ışık yutmuş gibi olur. Şu küçük gediğin de üstünü kapamak lazımdır, akşam üstü Harry işten eve dönecek ve kimse hiçbir şey bilmeyecek, kimse Anne’ye gülmeyecek. Kendini Harry’nin üzerini örten bir gökkuşağı gibi hisseder, Harry altında ufacık bir oyuncaktır sanki. Nelson’la oyun oynamanın iyi bir fikir olduğunu düşünür Janice; bütün sabahı televizyon seyrederek geçirmesi iyi değildir çocuğun. Televizyonu kapatır, boyama kitabıyla boya kalemlerini getirir ve halının üzerine oturup bir sayfasını Nelson diğer sayfasını o beraberce boyarlar.</p>

  <p>Janice durup durup sarılır çocuğa, güldürmek için bol bol konuşur onunla ve boyamaktan hakikaten keyif alır. Lisedeyken korkmadığı tek ders resimdi ve hep B alırdı. Janice kendi sayfasını boyamış olmanın verdiği keyifle gülümser, bir çiftlik avlusu, minik boyaların düzgün darbelerini parmaklarında duyumsamak, o şevkli ve sıkı minik bedeniyle yanıbaşındaki oğlu, ne hoş. Bornozu yere yayılmış iyice, bedeni ne güzel ve heybetli. Sayfasına düşen gölgeden kurtulmak için geri çekilir ve bir tavuğun bir kısmını yeşile boyadığını dahası genelde boyaları çizgilerin dışına taşırdığını görür, çirkin görünüyordur resmi; ağlamaya başlar;, <i>haksızlıktır</i> bu, sanki arkasında duran birisi hiçbir şey anlamadan boyamasının kötü olduğunu söylemiştir ona. Nelson başını kaldırıp annesine bakar ve telaşlı yüzü gevşeyip bağırmaya başlar, “Ağlama! Ağlama Anne!” Kucağına almak için öne atılır Janice ama Nelson fırlayıp yamuk yumuk, neredeyse topallar gibi koşarak yatak odasına gider ve kendini yere atarak tekmeler savurur.</p>

  <p>Janice yüzünde sakin bir gülüşle bir gayret yerden kalkıp mutfağa gider, içkisini orada bırakmış olmalıdır. Mühim olan gün bitmeden şu gediği kapamaktır, Harry’yi korumak için; bunu yapmasını sağlayacak bir yudumdan zarar gelmez elbet. Mutfaktan çıkar ve Nelson’a, “Anne ağlamayı bıraktı canım. Şakaydı. Anne ağlamıyor artık. Anne çok mutlu. Seni çok seviyor,” der. Nelson gözyaşlarıyla kirlenen yüzüyle annesine bakar. Derken arkalarından telefonun yürek hoplatan sesi gelir. Janice soğukkanlılığını korumayı başararak telefonu açar. “Alo?”</p>

  <p>“Canım? Merhaba benim, baban.”</p>

  <p>“Aa, Baba!” Dudakları neşeyle kıvrılır.</p>

  <p>Babası bekler. “Yavrum, Harry hasta falan mı? Saat on bir oldu, hâlâ gelmedi işe.”</p>

  <p>“Yoo. İyi. Hepimiz iyiyiz.”</p>

  <p>Bir sessizlik daha olur. Babasına olan sevgisi sessiz tellerden karşı tarafa akar. Janice bu konuşma hiç bitmesin ister. Babası öyle beceriklidir ki ama annesi bir teşekkür etmez bile adama. “Ee nerede peki? Orada mı? Çağır da bir konuşayım Janice,” der.</p>

  <p>“Baba, burada değil şimdi. Sabah erkenden çıktı.”</p>

  <p>“Nereye gitti peki? Galeriye gelmedi.” “Galeri” kelimesini belki milyon kez duymuştur onun ağzından; ama hiç kimsenin söyleyişine benzemez onunki; kelime pek yoğun ve zengin dökülür onun dudaklarından, sanki bütün dünyayı barındırır içinde. Kendisi büyürken olan bütün güzel şeyler, kıyafetleri, oyuncakları, evleri “ galeri ”nin içindedir hep.</p>

  <p>Birden ilham gelir; araba satışı bildiği bir konudur. “İşe ya da iş için bir yere gitmesi gereken bir adama bir steyşın araba göstermek için erkenden çıktı Baba. Dur bakayım, ne dedi. Adamın bu sabah erkenden Allentown’a gitmesi gerekiyormuş, Harry’nin de ona steyşını göstermesi lazımmış. Her şey yolunda Babacığım. Harry işini seviyor.”</p>

  <p>Üçüncü sessizlik en uzunudur. “Tatlım. Harry’nin orada olmadığına emin misin?”</p>

  <p>“Ay çok alemsin Baba. Burada değil dedim ya. Görmüyor musun?” Sanki gözleri varmış gibi telefonu boş odaya tutar. Babasının kızının arsız bir şakasıdır bu ama kolunu böyle aniden öne uzatınca yana doğru kaykılıverir Janice. Ahizeyi tekrar kulağına getirdiğinde babasının derinden gelen talimat veren sesini duyar, “—canım. Tamam. Sen hiç merak etme. Çocuklar yanında mı?”</p>

  <p>Sersemlemiş bir halde telefonu kapar Janice. Bu yaptığı yanlıştır ama olayın tamamını düşününce akıllıca davrandığına karar verir. Kahverengi sıvı, üzerinden buhar çıkan buz küplerinin üzerine akar, akar ve Janice dur dese de durmaz; şişeyi hırsla yerine çarpar ve mürekkep lekesi gibi damlalar lavaboya dökülür. Elinde kadehle banyoya gidip, ağzında bir diş macunu tadı, boş ellerle döner. Aynaya bakıp saçlarını okşadığını, sonra da dişlerini fırçaladığını hatırlar. Harry’nin diş fırçasıyla.</p>

  <p>Derken kendini öğle yemeği hazırlarken bulur, sanki bir dergideki yemek reklamlarına bakıyordur, koca mavi bir koldan uzanan bir tavada şerit şerit domuz pastırması cızırdıyordur. Yağlar bir parktaki fıskiyeden yayılan hoş serpintileri andırıyordur; Janice nasıl bu kadar hızlı sıçradıklarını merak eder. Yağlar tavanın sapındaki eline iğne gibi batıyordur, mor gazı kısar. Nelson’a bir bardak süt doldurup koca bir baş göbeğin yapraklarını sarı plastik bir kaba koyarak birazını ağzına tıkıştırır. Kendine tabak koymayı düşünmez önce ama sonra koymaya karar verir, çünkü karnındaki bu titremenin sebebi açlıktır belki de ve bir tabak daha alıp bunu iki eliyle göğsüne tutarak öylece dikilirken babasının neden Harry’nin evde olduğundan bu kadar şüphelendiğini düşünür. Belli ki evde biri vardır ama bu Harry değildir, zaten de söz konusu kişinin burayla işi yoktur ve Janice onu görmezden gelmeye karar verip öğle yemeğini hazırlamaya devam eder, bedeninde hafif hafif bir katılık baş gösteriyordur. Sofraya tam oturduğundan emin oluncaya kadar sıkı sıkı tutar her şeyi.</p>

  <p>Nelson domuz pastırmasının yağlı olduğunu söyler ve gene Baba gitti mi diye sorar ve Janice büyük bir cesaret ve zekâ sergileyerek yaptığı o domuz pastırmasına Nelson’un mızmızlanmasına o kadar sinirlenir ki çocuk artık bir parça salata bile yemeyi yirminci kez reddettiğinde uzanıp asık suratına bir şaplak indirir. Aptallaşan çocuk ağlayamaz bile, öylece oturup bakakalır annesine ve birbiri ardına derin derin iç çektikten sonra nihayet gözyaşlarına boğulur. Ama neyse ki Janice, büyük bir soğukkanlılıkla, duruma el koyar, Nelson’un yaptıklarının anlamsızlığını görüp sinirlenmemeye çalışır. Tek bir güçlü sükûnet dalgasıyla Nelson’un biberonunu hazırlar, elinden tutup çişe götürür onu ve yatağına yatırır. Çocuk hıçkırıkların etkisiyle hâlâ titriyordur, biberonu ağzına diker ve Janice onun o cin gibi gözlerinin donuklaşmasından uyku rehavetine gömüldüğünü anlar. Janice sergilediği güce şaşırmış bir halde yatağın kenarında durur bir süre.</p>

  <p>Yeniden telefon çalar, bu defa ilkinden daha öfkelidir ve açmaya koştuğunda—koşar çünkü Nelson’un rahatsız olmasını istemez—tüm gücünün çekildiğini ve boğazına kahverengi bayat bir tadın çöktüğünü hisseder. “Alo.”</p>

  <p>“Janice.” Annesinin pürüzsüz haşin sesi. “Brewer’a alışverişe gitmiştim, yeni döndüm, baban sabahtan beri beni arıyormuş. Harry’nin gene gittiğini düşünüyor. Öyle mi cidden?”</p>

  <p>Janice gözlerini yumup, “Allentown’a gitti,” der.</p>

  <p>“Ne yapacak orada?”</p>

  <p>“Araba satacak.”</p>

  <p>“Saçmalama. Janice. Sen iyi misin?”</p>

  <p>“Nasıl yani?”</p>

  <p>“İçiyor musun?”</p>

  <p>“Neyi?”</p>

  <p>“Merak etme, hemen geliyorum.”</p>

  <p>“Anne gelme. Her şey yolunda. Nelson’u yatağına yatırdım şimdi.”</p>

  <p>“Bir şeyler atıştırıp hemen geleceğim. Sen yat uzan biraz.”</p>

  <p>“Anne, <i>lütfen</i> gelme.”</p>

  <p>“Janice uzatma hadi. Ne zaman gitti?”</p>

  <p>“Anne gelme diyorum. Bu gece gelecek,” ve bir süre bekledikten sonra ekler, “Ve ağlamayı da bırak.”</p>

  <p>Annesi, “Bizi elaleme rezil ediyorsun, ondan sonra da ağlamayın diyorsun öyle mi? İlkinde bunun onun suçu olduğunu düşünmüştüm ama artık hiç de emin değilim. Duydun mu? Hiç emin değilim,” der.</p>

  <p>Bu sözleri işitmek, bulanan midesini öyle bir havaya kaldırır ki Janice kendini zor tutar. “Gelme Anne,” diye yalvarır. “Lütfen.”</p>

  <p>“Bir parça bir şeyler yiyeceğim ve yirmi dakika sonra orada olacağım. Sen git yat.”</p>

  <p>Janice ahizeyi yerine koyar ve dehşet içinde etrafına bakınır. Ev felaket bir haldedir. Yerde boyama kitapları, bardaklar, yatak toplanmamış, her yanda kirli bulaşıklar. Nelson’la boyama yaptıkları yere koşup eğilmeye çabalar. Dizlerinin üzerine çöker ve bebek ağlamaya başlar. Hem Nelson rahatsız olmasın, hem de Harry’nin yokluğu anlaşılmasın düşünceleriyle paniklemiş, beşiğe koşar ve bebeği, kâbus gibi bir portakal rengi pisliğe batmış bir halde bulur. “Allah kahretsin seni, allah kahretsin,” diye söylenir Rebecca’ya ve o pislenmiş minik şeyi kaldırıp nereye taşıyacağını düşünür. Koltuğa götürüp bir yandan dudaklarını ısırırken bezini çözer. Sesinin odadaki şu diğer kişiyi uzak tutacağı hissiyle, “Ah seni boklu,” diye mırıldanır. Sırılsıklam olup kakaya bulanmış bezi banyoya götürüp tuvalete atar ve dizlerinin üzerine çöküp el yordamıyla tıkacı küvetin deliğine yerleştirir. İki musluğu da sonuna kadar açar, ikisini de böyle sonuna kadar açınca tam kıvamında bir ılıklık elde ediliyordur. Su bir yumruk gibi fırlar musluktan. O sırada tuvaletin tepesinde bıraktığı sulu viski ilişir gözüne, koca bir bayat yudum alır bundan ve sonra elinden nasıl bırakacağını bilemez bunu. Bu arada Rebecca sanki kirli olduğunu bilirmiş gibi bas bas bağırıyordur. Janice elinde bardağıyla bebeğin yanına gider ve onu pijamasıyla süveterinden soyarken dizini bardağa çarparak viskiyi halıya döker. Islanmış kıyafetleri televizyonun yanına götürüp tepesine bırakır ve yere çömelerek boya kalemlerini kutusuna koymaya çalışır. Bunca koşuşturmadan başına ağrı girmiştir. Boya kalemlerini mutfağa götürüp yağları donmuş pastırmaları ve salatayı lavabonun altındaki çöpe boşaltır ama çöp torbasının ağzının bir kısmı kapalı olduğu için marullar çöp tenekesinin ardındaki karanlığa düşer ve Janice eğilip çarpan kafasıyla bunları almaya çabalar ama beceremez. Çömelip durmaktan dizleri acımaya başlamıştır. Vazgeçer ve mutfak sandalyesine bir seferde oturabilmesine şaşarak, kutunun ağzından cırtlak renkli yumuşak uçları görünen boya kalemlerine bakar. Viski şişesini sakla. Bir an bedeni hareket etmez hiç ama hareket ettiğinde tırnaklarının içine birikmiş çizgi çizgi pislikleri görür viski şişesini Harry’nin yer bezi yapmak için ayırdığı eski gömleklerinden birine sarıp alttaki bir dolaba kaldırır Janice’in onaramadığından falan değil asla onarılmış gömlek giymezdi Harry. Dolabın kapağını ittirir ama kapanmaz kapak, lavabonun kenarında duran viski şişesinin mantar kapağı minik bir silindir şapka gibi dikiliyordur gözünün önünde. Bunu da çöpe atar. Şimdi mutfak yeterince temiz olmuştur. Rebecca bağırmaktan göbeği dışarı fırlamış, çarpık tombiş bacakları sımsıkı çekilip kızarmış bir halde salonda kadife koltuğun üzerinde çıplak yatmaktadır. Diğer bebeği oğlan olduğundan kızın bacaklarının arası tuhafına gider Janice’in, bir oğlanın dolgun kökünün olduğu yerde iki minik yağlı kurabiye vardır. Doktor Nelson’u sünnet ettiğinde Harry pek istememişti bunu, kendisi olmamıştı ve bunun doğal bir şey olmadığına inanıyordu, Janice ona güldüğünde pek sinir olmuştu. Her yaygarada bebeğin suratı daha bir kızarır ve Janice gözlerini yumarak Annesinin gelip gününü berbat etmesinin ne kadar feci bir şey olduğunu düşünür, Harry’yi gene elinden kaçırdığından emin olmak için sırf. Biraz olsun durmuyor, şu berbat bebek hiç durmuyor, televizyonun üzerinde de bir sürü kıyafet var. Bunları banyoya götürüp tuvaletin içine bezlerin tepesine atar ve musluğu açar. Suyun titrek gri çizgisi küvetin tepesine yaklaşmıştır. Yüzeyde hafif kıpırtılar alttaysa derin bir kütle renksiz bekliyordur. Keşke banyo yapabilsem diye düşünür Janice. Had safhada bir itidalle salona döner. O minik lastik gibi şeyi koltuktan ayırabilmek için öyle çok eğilmesi gerekir ki sonunda dizüstü çöküp kollarını kepçe gibi kullanarak Rebecca’yı kaldırır ve göğsünün kenarına bastırarak banyoya götürür. Bu işi kotarabildiği için pek gururludur; annesi geldiğinde hiç değilse bebeği temiz görecektir. Koca durgun küvetin yanına ağır ağır diz çöker ama kollarının ıslanacağını düşünmemiştir hiç. Su kollarının alt kısımlarını iki kocaman el gibi kavrar; pembe bebek gözlerinin önünde gri bir taş gibi çöker dibe.</p>

  <p>Çığlık çığlığa çocuğu yakalamaya çabalar ama su ellerini yukarı doğru iter, bornozu süzülür ve bu beklenmedik durgunlukta kaygan şey çırpınır birden. Hemen tutmaya çalışır Janice, parmağının ucunda bir kalp atışı duyar, derken kaybeder gene ve suyun yüzeyi öyle bir hareketlenir ki kavrayamaz bedeni; epi topu bir dakika olmuştur, ama asırlar geçmiş gibi gelir Janice’e. Sonra Becky ellerine gelir, iyidir.</p>

  <p>Diri bebeği havaya kaldırıp ıslak göğsüne bastırır Janice. Sular üstlerinden karolara akar. Çelimsiz minik beden annesinin boynuna bırakır kendini ve Janice rahatlamış bir halde bebeğin yüzüne baktığında inanılmaz bir donuk ifadeyle karşılaşır. Janice suni teneffüsle ilgili yarım yamalak aklında kalan ne varsa ıslak kollarıyla ritmik bir şekilde çılgınca sarılır bebeğe; sımsıkı kapanmış göz kapaklarının altından sessiz, tekdüze, kıpkırmızı bir dolu dua yükselir, adı beynine balyoz gibi inip duran engin bir üçüncü şahsın bacaklarına sarılmıştır sanki: Baba, Baba. Janice’in çılgına dönmüş yüreği tüm evreni kırmızıya boyasa da kollarının arasında en ufak bir kıvılcım çakmaya yetmez; sarf ettiği onca duaya karşılık bağrındaki karanlıkta en ufak bir kıpırtı gerçekleşmez. Yanlarında üçüncü bir kişinin var olduğu hissi gitgide daha çok büyür içinde, ve kapıya vurulduğunu duyduğunda bilir ki, ahh bilir ki, bir kadının başına gelebilecek en kötü şey gelmiştir başına.</p>
</body>
</html>