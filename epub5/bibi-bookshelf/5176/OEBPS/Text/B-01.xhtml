<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title/>
  <link href="../Styles/egmn.css" type="text/css" rel="stylesheet"/>
</head>

<body>
  <h2 title="1"/>

  <p class="p1">OĞLANLAR pota tutturulmuş bir telefon direğinin etrafında basketbol oynuyorlar. Eller kollar, bağırışlar. Yer yer çakıllara sürtünen Keds ayakkabılarından yükselen patırtılar, seslerini tellerin üzerinde masmavi uzanan nemli mart havasına savuruyor sanki. Üzerinde takım elbisesi, yoldan geçen Tavşan Angstrom durup izler, oysa yirmi altı yaşında ve bir doksan boyundadır. Bu boyuyla tavşanı pek andırmasa da, beyaz yüzünün genişliğinden, mavi gözlerinin solukluğundan ve ağzına bir sigara sapladığında minik burnunun hemen altında beliren o kaygılı titreyişten kısmen anlaşılabilir ona çocukken takılan lakabın sebebi. Düşüncelere dalmış dikilir, çocuklar koşturup durur, kalabalık olup üstüne üstüne gelir insanın.</p>

  <p>Orada durup dikilmesi esas oğlanları rahatsız eder. Gözleri kayıp durur. Bu maçı kendileri için yapıyorlardır, kakao rengi kruvaze takımıyla etrafta dolanan yetişkinin tekine şov olsun diye değil. Tuhaf gelir onlara, yoldan geçen bir yetişkin. Arabası nerede ki? Sigarası da durumu daha bir tekinsiz kılmakta. Buzhanenin arka tarafına gelmeleri için kendilerine sigara ya da para teklif edecek tiplerden biri midir yoksa bu adam? Bu tür şeyler duymuşlardır şimdiye dek ama fazla da korkmazlar; ne de olsa onlar altı, o ise bir kişidir.</p>

  <p>Çemberin levhayla birleştiği yerden seken top altısının da tepesinden uçup onun ayaklarının dibine düşer. Oğlanları hayrete düşüren bir çeviklikle hafifçe sıçrayarak topu yakalar adam. Onlar derin bir sessizlik içinde gözlerini ona dikmişken, o sigara dumanının mavi bulutları arasından gözlerini kısarak bakar, ilkbahar ikindisi göğüne doğru dikilen bir baca gibi apansız bir kara siluet, ayağını itinayla yerleştirip, topu göğüs hizasında kaygıyla oynatır, kocaman açılmış beyaz ellerinden biri topun üstünde, öbürü altında, kendine bir yol ayarlamak için sabırla sallar. Tırnak diplerindeki aylar ne de büyük. Derken, dizlerini bükmesiyle top sanki ceketinin sağ klapasından yukarı doğru ilerleyip omzundan çıkar; ama görünüşe bakılırsa isabet etmeyecek çünkü atışını her ne kadar belli bir açıyla yapmış olsa da top potanın levhasına yönelmez. Hedef bu değildir. Fileyi zarif bir fısıltıyla çalkalayarak potanın çemberinden düşer. “Heey!” diye bağırır gururla.</p>

  <p>“Şans,” der çocuklardan biri.</p>

  <p>“Yetenek,” der karşılığında ve sorar, “Hey. Ben de oynayayım mı sizle?”</p>

  <p>Yanıt gelmez, şaşkın bir aptallıkla bakışırlar yalnızca. Tavşan ceketini çıkarıp güzelce katlar ve temiz bir çöp tenekesi kapağının üzerine koyar. Arkasında kotlar itişip kakışmaya başlar gene. Topu almak için arbedenin ortasına dalar, iki çocuğun cılız, boğumları kir içindeki ellerinden çelip ele geçirir topu. Bu bildik esnek deriyi hissetmek tüm bedenini gerer, kollarına hayat verir. Bu gerginliğe dokunmak için yılların arasına elini uzatmaktadır sanki. Kollarının havalanmasıyla, lastik top tepesinden potaya doğru ilerler. Atış öyle usturupludur ki, top hızla düştüğünde göz kırpar Tavşan ve çemberden fileyi bile sallamadan mı geçti acaba diye düşünür bir an. “Heey, kimin tarafında olayım?” diye sorar.</p>

  <p>Sözsüz bir sürüklenişle iki oğlan onun tarafına atanır. Diğer dört kişiye karşı oynayacaklardır. En baştan itibaren potanın üç metre uzağında durarak kendini engellese de durum hâlâ adaletsizdir. Kimse sayı alma derdinde değildir. Somurtuk sessizlik canını sıkar. Birbirlerine tek heceli sözcükler sarf etseler de ona hiçbir şey söylemeye cesaret edemiyorlardır. Oyun ilerledikçe onları bacaklarında hissedebilir artık, gitgide daha çok terleyip kuduruyor, kendisini yanıltmaya çalışıyorlardı!-, yine de ağızlarını açıp tek laf etmezler. Bu saygıyı istemez oysa, istediği, yaşın bir öneminin olmadığını göstermektir. On dakika sonra oğlanlardan biri diğer tarafa geçer, böylece Tavşan Angstrom’un yanında bir çocuk kalır, beş kişiye karşı iki kişilerdir artık. Bu çocuk, biraz yerden bitme de olsa, kendini itidalli kılan o avarevari rahatlığıyla altısının içinde en iyi olandır; başında kulaklarına kadar inen ve kaşlarıyla aynı hizada duran yeşil ponponlu bir el örgüsü bere vardır, ki bu da ona kafadan noksan bir hava verir bir parça. Doğuştan yetenekli. Hiç adım atmadan yanlara hareket edişi, takdis eder gibi kayışı: Nasıl da belli ediyor kendini. Hareket etmeden önce bekleyişi. Şansı yaver giderse bir süre sonra lise takımında müthiş bir oyuncu olacak; Tavşan bilir bunun nasıl bir şey olduğunu. Ufak ufak tırmanır, derken en tepeye çıkarsın, herkes seni alkışlar; kaşlarında biriken terden çok iyi göremezsin ama sesler sarmalayıp havaya kaldırır seni ve sonra çaptan düşersin, hemen unutulmazsın, yalnızca çaptan düşersin, ve hoş bir sakinlik, özgürlük hissi verir bu insana. Çaptan düşmüş, bir nevi erimişsindir, ama yükselmeye devam edersin, ta ki bu çocuklara, tepelerinde dolanıp duran yetişkinler göğünün bir parçasıymışsın gibi görünene dek, her ne tuhaf sebepleyse üstlerini bulutla örterek ziyaret eden bir parça. Bu çocuklar onu unutmuş falan değillerdi: Daha beteri, hiç duymamışlardı. Oysa vakti zamanında ülke çapında tanınan biriydi Tavşan; attığı sayılarla üçüncü sınıftayken basketbol B liginde rekor kırmış, bunu son sınıfta gene kendisi geçmiş ve bu rekor bir dört sene daha kırılamamıştı; dört sene evveldi bu.</p>

  <p>Topu tek elle, iki elle, koltuk altından çıkarır, ayakları sabit; pivot hareketi yapar, sıçrayıp atışlar yapar. Yumuşacık dümdüz havalanır top. Ellerinde hâlâ bu dokunuşun olduğunu görmek keyiflendirir Tavşan’ı. Uzun bir zamanın kasvetinden sıyrıldığını duyumsar. Ama bedeni hantaldır, soluk soluğa kalır. Böyle kesiliyor olmak canını sıkar. Karşı takımdaki beş oğlan ahlayıp oflamaya, ağırdan almaya başlayınca, kazara düşürdüğü bir oğlan da yerden bozuk bir suratla kalkıp gidince, Tavşan seve seve bırakır oyunu. “Eveet,” der. “İhtiyar gidiyor artık. Hadi bakalım üç kez oley diye bağırıyoruz.”</p>

  <p>Kendi tarafındaki oğlana, ponponluya, “Hoşçakal şampiyon,” der. Diğerlerinin suratları asılmaya başladıktan sonra bile onu tarafsız bir hayranlıkla izlemeye devam eden oğlana karşı minnettar hisseder kendini. Doğuştan yetenekli olanlar bilir. Hepsi işin ruhunda saklı.</p>

  <p>Tavşan katlamış olduğu ceketini alır ve bunu sanki bir mektupmuş gibi tek elinde tutarak koşar. Yoldan yukarı doğru. Issız buzhanenin yanından geçer, inik yükleme girişinin üzerinde çürümüş bir halde duran ahşap kızaklar vardır. Çöp tenekeleri, garaj kapıları, ölmüş çiçeklerin birbirine karışmış saplarını çevreleyen ince tel kafesler. Aylardan mart. Aşk havayı dağıtmış bir parça. Her şey yenileniyor; Tavşan sigaranın o ağır tadının üstüne havanın tazeliğini çeker içine fırsattan istifade, gömleğinin cebinde hoplayıp duran sigara paketini kaptığı gibi, durmaksızın, birilerinin açık duran varilinin içine atar. Keyiften üst dudağını kemirir. Koca süet ayakkabıları, kayıp duran çakılların üzerinde patır patır eder.</p>

  <p>Koşar. Parselin sonuna geldiğinde bir sokağa döner, Pennsylvania’nın beşinci büyük şehri Brewer’ın banliyösü olan Mt. Judge’daki Wilbur Sokağına. Yokuş yukarı koşar. Koca koca evlerden oluşan büyük bir parseli geçer, desenli camlı kapı girişleri, pencerelerinde saksı çiçekleri olan, çimento ve tuğladan ibaret küçük kalelerdir bunlar; derken tam yolun yarısına gelindiğinde, otuzlu yıllarda bir çırpıda inşa edilivermiş toplu konutların yer aldığı bir parsel daha. Evler bir merdiven misali tepeye tırmanıyor. İkiz evler. Komşusunun iki metre kadar yükseğinde dikilen, ikizlerin her birinde, çürük morundan gübreye bir renk yelpazesinde padavra kaplı iki soluk pencere var, bir hayvanın birbirinden uzak iki gözü gibi. Bir zamanlar beyaz olan cepheleri kabuk kabuk lambriyle kaplı. Her birinin iki kapısı olan on on beş tane üç katlı ev var. Yedinci onunkisi. Kapısına çıkan ahşap merdivenler yıpranmış; alt taraf kayıp bir oyuncağın çürümekte olduğu küçük bir pislik yuvası. Plastik bir palyaço. Bütün kış gözüne çarpmış ama her seferinde çocuğun teki almaya gelir nasıl olsa diye düşünmüştü.</p>

  <p>Tavşan, evlerinin güneş görmeyen antresinde durur, soluk soluğa. Tepesinde gündüzleri de açık duran tozlu bir ampul. Kahverengi bir radyatörün yukarısında içi boş üç teneke posta kutusu asılı. Girişin karşı tarafında, alt komşusunun kapısı incinmiş bir surat gibi örtülü. Ne olduğunu bir türlü ayırt edemediği o koku var gene; bazen lahana kokusunu, bazen kalorifer kazanının paslı nefesini, bazen de duvarların içinde çürüyen yumuşak bir şeyi andırır. En üst kata, evine çıkan merdivenleri tırmanır.</p>

  <p>Kapı kilitlidir. Ufak anahtarı deliğe sokarken eli titrer, nabzı alışılmadık bir gayretle çarpar ve metalin gıcırtısı duyulur. Kapıyı açtığında karısını koltukta bulur; elinde viski, bira, şeker, limon rendesi ve meyve karışımı bir kokteylle, sesi kısık televizyona bakmaktadır.</p>

  <p><i>“Burdasın</i> demek,” der Tavşan. “Kapı niye kilitli?”</p>

  <p>Karısı televizyon izlemekten aşınmış, bulanık kara gözleriyle kırmızı kırmızı bakar. “Kendi kendine kitlendi.”</p>

  <p>Tavşan, “Kendi kendine kitlendi,” diye yineler, ama karısının parlak alnını öpmek için eğilir yine de. Teni zeytine çalan ve gergin görünen ufak tefek bir kadındır, böyle sanki içinde gitgide şişen bir şey, onun o ufaklığı karşısında gerilip zorlanmaktadır. Tavşan’ın gözünde, çok değil daha dün, hoş görünmekten çıkmıştır. Köşelerde beliren iki küçük kırışıklığın da etkisiyle ağzı açgözlü bir hale bürünmüş; saçları incelmiştir, haliyle Tavşan da alttaki kafatasını gözünün önüne getirmeden duramaz. Yaşlılığa giden bu izler öyle fark ettirmeden oluşmuştur ki, yarın yok olmaları da pekâlâ mümkündür ve o zaman yeniden onun bir tanesi olacaktır. Bıçak saplar gibi yapıp takılır karısına. “Ne diye korkuyosun ki? Kim gelcek? Errol Flynn mi?”</p>

  <p>Cevap vermez karısı. Tavşan ceketini özenle açıp dolaba yönelir ve bir askı çıkartır. Dolap oturma odasındadır ve televizyon onun önünde durduğundan kapısı yarım açılır. Kapının arkasındaki prize takılı olan kabloya takılmamaya çalışır. Hamileyken ya da özellikle sarhoşken sakarlaşan Janice’in bir keresinde ayağı kabloya dolanmış, yüz kırk dokuz dolarlık televizyonu devirip <i>tuzla buz</i> etmesine ramak kalmıştı. Neyse ki alet hâlâ metal beşiğinde sallanırken ve Janice her paniklediğinde yaptığı gibi tekmeler savurmaya başlamadan Tavşan yetişmişti. Janice’i bu hale getiren neydi? Neden korkuyordu? Tavşan düzensever bir adam olarak ceketinin kollarını ustaca askının uçlarına geçirir ve bunu kolunu uzattığı gibi boyalı borudaki diğer kıyafetlerinin yanına asar. Klapanın üzerindeki Ürün Tanıtıcısı kartını çıkarsam mı diye düşünür ama sonra ertesi gün de aynı takımı giymeye karar verir. Zaten iki takımı vardır, yani yılın bu zamanında fazla kalın gelecek olan lacivert takımı saymazsak. Kapıyı çeker, tıkırtısı duyulur ama sonra üç beş santim kadar yeniden açılır. Kilitli kapılar. Tepesi atar: Kendisi harap bir halde, titreyen eliyle kilidi açacağım diye uğraşırken onun böyle oturup anahtar tıkırtısını dinlemesi...</p>

  <p>Janice’e dönüp, “Madem evdesin, araba nerde? Ön tarafta değildi,” der.</p>

  <p>“Annemlerin evinin önünde. Önümden çekilsene.”</p>

  <p>“Annenlerin evinin önünde mi? Aman ne güzel. Tam da kendine göre kahrolası bir yerde.”</p>

  <p>“Nerden çıktı şimdi bu?”</p>

  <p>“Ne nerden çıktı?” Görüş alanından çekilip, kenarda dikilir.</p>

  <p>Darlene’in Paris’te bir çiçek kız, Cubby’nin bir polis ve o sırıtık cırtlak sesli uzun boylu çocuğun da romantik bir sanatçı olduğu Mouseketeers adındaki bir grup çocuğun oynadığı müzikali izlemektedir Janice. Bu çocuk, Darlene, Cubby ve Karen (Cubby’nin bir polis olarak karşıdan karşıya geçmesine yardım ettiği yaşlı bir Fransız bayan kılığında) dans ederler. Derken reklamlarda, ambalajlarından çıkan yedi tane Tootsie Roll çikolata belirir ve her biri “Tootsie”nin yedi harfine bürünür. Bunlar da şarkı söyleyip dans ederler. Şarkıları devam ederken yeniden ambalajlarına girerler. Ses yankı odasında gibi yankılanır. Orospu çocuğu: Şirin. Elli sefer izlemiştir belki bunu ama bu defa midesini kaldırır. Kalbi hâlâ küt küt atmaktadır; nefesi daralır.</p>

  <p>Janice, “Harry, sigaran var mı? Benimki bitmiş,” der.</p>

  <p>“Iıh. Eve dönerken paketi çöp tenekesinin tekine attım. Sigarayı bırakıyorum.” Karnı burnunda olan biri nasıl olur da sigara içmeyi düşünebilir diye geçirir aklından.</p>

  <p>Janice nihayet bakar. “Çöp tenekesine mi attın? Ah ne ulvi. Alkol kullanmıyosun, şimdi de sigarayı bıraktın. N’apıyosun sen, aziz falan mı olmaya karar verdin yoksa?</p>

  <p>“Şıışt.”</p>

  <p>Büyük Mouseketeer belirir ekranda, yani Jimmie, yuvarlak siyah kulaklıklar takmış yetişkin bir adam. Tavşan pür dikkat izler onu, saygı duyduğu biridir. Kendi iş hayatına, yani Brewer civarındaki çeşitli ucuzcu marketlere mutfak aleti tanıtma işine yardımcı olacak bir şeyler öğrenmeyi umar ondan. Dört haftadır bu iştedir. Bir yandan Mousegitarının tellerini dımbırdatırken, “Atasözleri, atasözleri, çok doğrudur,” diye şarkı söyler Jimmie, “atasözleri bize yol gösterir; atasözleri bizlerin iyi-daha iyi-Mouse-ke-teers olmasına yardım eder.”</p>

  <p>Jimmie gülüşünü ve gitarını bir kenara koyup ekrandan şöyle seslenir, “Kendini Bil demiş yaşlı bir Yunanlı bilge, bir zamanlar. Kendinizi Bilin. Şimdi bu ne demek acaba çocuklar? Bu, neysen o ol demektir. Yan komşunuz Sally ya da Johnny ya da Fred gibi olmaya çalışmayın; kendiniz olun. Tanrı bir ağacın şelale ya da bir çiçeğin taş olmasını arzu etmez. Tanrı her birimize ayrı bir özel yetenek vermiştir.” Janice ve Tavşan tuhaf şekilde kalakalırlar; ikisi de Hristiyan’dır. Tanrı lafı kendilerini suçlu hissettirmiştir onlara. “Tanrı bazılarımızın bilim adamı, bazılarımızın sanatçı, bazılarımızın da itfaiyeci, doktor ya da trapezci olmasını ister. Ve bunları olabilmemiz için de her birimize özel yetenekler verir, bu ihsanın üzerine <i>bizlere de bunları geliştirmek</i> düşer. <i>Çalışmalıyız</i> çocuklar. Neymiş: Kendinizi Bileceksiniz. Yeteneklerinizi keşfetmeyi öğreneceksiniz, sonra da bunları geliştirmek için çalışacaksınız. Mutlu olmanın yolu budur.” Dudaklarını kıstırıp göz kırpar.</p>

  <p>İyiymiş bu hareket. Tavşan dudaklarını kıstırıp göz kırpmayı dener, arkadaki düşmana, yani Walt Disney veya MagiPeel Meyve-Sebze Soyacağı Şirketine karşı öndeki seyirciyi yanına çekip tüm bunların sahtekârlık olduğunu, ama lanet olasıcayı bir parça daha sevimli kılmaya çalıştığını itiraf ediyordur bir nevi. Hepimiz dahiliz buna. Çark sahtekârlıkla dönüyor. Ekonomimizin temeli bu. Modern ev kadınının parolası Vitakonomi: MagiPeel metoduyla vitaminleri ekonomik kullanmayı anlatan tek kelimelik ifade.</p>

  <p>Altı haberleri başlarken Janice kalkıp televizyonu kapar. Akımdan geriye kalan minik yıldız yavaşça solup gider.</p>

  <p>“Oğlan nerede?” diye sorar Tavşan.</p>

  <p>“Annende.”</p>

  <p>“Anne<i>m</i>de mi? Araba annende, oğlan annemde. Tanrım. Kargaşa yaratmakta üzerine yok.”</p>

  <p>Janice ayağa kalkar, o inatçı hantallığıyla hamileliği çileden çıkarıyordur Tavşan’ı. Üzerinde, göbek kışımı U şeklinde gelen hamile eteklerinden biri vardır. Bluzunun kenarından görünen hilal şeklindeki kombinezon parçası beyaz beyaz parıldar. “Yorgundum.”</p>

  <p>“Ona ne şüphe,” der. İçki kadehine işaret ederek, “Kaç tane içtin bundan?” diye sorar. Ağzını dayadığı kısımda şeker izi vardır.</p>

  <p>Anlatmaya çabalar Janice. “Nelson’u, beraber çarşıya çıkmak için anneme giderken annene bıraktım. Onun arabasına bindik, sonra vitrinlerdeki baharlık kıyafetlere bakarak dolandık ve Kroll’s mağazasından ucuzluktan hoş bir Liberty eşarbı aldı. Şal desenli mor bir tane.” Tereddüt eder; o minicik dar dili ayrık dudaklarının arasında çırpınıyordur.</p>

  <p>Tavşan korkar. Kafası karıştığı vakit Janice korkunç biri olur. Gözleri çatık yuvalarında gitgide ufalır, minik ağzı sersemce açılır. Saçları parlayan alnının hemen tepesinde azalmaya başladığından, Tavşan onun, kırılgan ve yerinden kıpırdamaktan aciz karısının, gitgide daha çok derinleşen kırışıklıklara ve seyrekleşen saçlara doğru yol aldığını düşünür. Tavşan diğerlerine nazaran geç, yirmi üç yaşındayken evlenmiştir, Janice ise liseyi bitireli iki sene olmuştur evlendiğinde, göğsünün üzerine dümdüz uzandığında yalnızca birer yumuşak uçtan ibaret utangaç ufak memeli o haliyle, pek yetişkin denecek bir yaşta değildi yani. Nelson Episkopal ayinininden yedi ay sonra doğmuştu, uzun sancılı bir doğumdu: Derken Tavşan’ın o zamanlardaki korkusu şimdiki korkusuyla birleşip şefkate dönüşür. “Ne aldın?”</p>

  <p>“Mayo.”</p>

  <p>“Mayo mu? Cık cık. Mart ayında hem de?”</p>

  <p>Janice bir süre gözlerini kapar; Tavşan damarlarına hücum eden içkinin karısını nasıl ele geçirdiğini hissedebiliyordur ve bundan tiksinir. “Bunun sayesinde o mayonun içine girebileceğim günler yaklaşmış gibi oldu.”</p>

  <p>“Seni bu kadar sinir eden şey ne allah aşkına? Hamile olmak pek çok kadının <i>hoşuna</i> gider. Senin derdin ne? Söyle hadi. Nedir bu kapris?”</p>

  <p>Janice kahverengi gözlerini kocaman açar, gözleri dolmuştur, Tavşan’ın yüzüne bakıp, pek nazik, “Alçak herif,” derken yaşlar gözkapaklarının altından taşıp, üzüntüden pespembe olmuş yanaklarından aşağı süzülür.</p>

  <p>Tavşan karısının yanına gidip, kollarının arasına alır onu ve dolu dolu hisseder, gözyaşlarını, sıcak nefesini, kanlanmış gözlerini. Sevecen bir refleksle dizlerini büküp, kasıklarını dayamak ister ona, ama karısının katı karnı izin vermez buna. Doğrulup tüm heybetiyle tepesine dikilir ve “Peki. Demek mayo aldın,” der.</p>

  <p>Göğsüne sokulup, kollarına sığınmışken, Tavşan’ın beklemediği bir içtenlikle karısının ağzından şu sözler dökülür, “Benden kaçma Harry. Seni seviyorum.”</p>

  <p>“Ben de seni <i>seviyorum.</i> Peki, bir mayo aldın.”</p>

  <p>“Kırmızı,” der Janice, Tavşan’a dayanmış üzgün üzgün salınırken. Ama karısının bedeni o çakırkeyif haliyle öyle gevşek ve tutarsızdır ki, Tavşan’ın kolları rahatsız olur. “Enseden bağlanan bağcıkları ve suya girerken çıkarılabilen pilili eteği olan bir mayo. Sonra varislerim öyle ağrı yaptı ki annemle Kroll’s’un bodrumuna inip çikolatalı dondurma yedik. Bütün o kafeterya bölümünü yeniden düzenlenmişler, kasa orada değil artık. Ama bacaklarımın ağrısı geçmeyince annem beni eve getirdi ve arabayla Nelson’u senin alabileceğini söyledi. Ben de bir kadeh bir şey içersem ağrım geçer belki diye düşündüm.”</p>

  <p>“Hımm.”</p>

  <p>“Daha erken gelirsin sanmıştım. Neredeydin?”</p>

  <p>“Aman, soytarılıkla meşguldüm. Yolun aşağısında çocuklarla basket oynadım biraz.” Sarılmayı bırakmışlardır bu arada.</p>

  <p>“Biraz kestireyim dedim olmadı. Annem yorgun göründüğümü söyledi.”</p>

  <p>“Normal olan yorgun görünmen. Modern bir ev hanımısın ne de olsa.”</p>

  <p>“Sen de bu arada on yaşındaki çocuklar gibi sokaklarda oynayacaksın öyle mi?”</p>

  <p>MagiPeel’cilerin, satış elemanlarının üzerinden satış yapmalarını istedikleri “imaj” esasına dayalı, ev hanımı oluşuyla ilgili esprisini, yani bunun ironik, dahası acınası ve müsamahakâr bir durum oluşunu anlamaması canını sıkmıştır Tavşan’ın. Lamı cimi yok işte, budalanın teki bu kadın. Tavşan, “Oturup, iki yaş altı çocuklar için hazırlanmış bir programı izlemekten ne farkı var bunun?” diye sorar.</p>

  <p>“Demin şışt diyen kimdi peki?”</p>

  <p>“Off Janice offf.” Bir iç geçirir Tavşan. “Hay sikeyim be. Ne halin varsa gör!”</p>

  <p>Uzunca bir süre dik dik bakar Janice. Sonra nihayet, “Yiyecek bir şeyler hazırlayayım ben,” der.</p>

  <p>Tavşan çok pişmandır. “Bir koşu gidip arabayı alıp oğlanı getireyim ben de. Zavallı çocuk bir evi olmadığını düşünüyordur. Nasıl oluyor da annen annemin, başkalarının çocuklarına bakmaktan daha iyi bir işi olmadığını düşünebiliyor?” Jimmie’yi izleme sebebini—yani onun o felaket içki karışımlarına şeker alabilmek için nasıl didindiğini—karısının anlayamaması karşısında Tavşan’ın içinde yeniden bir öfke kabarır.</p>

  <p>Janice mutfağa gider, kızgındır ama çok da değil. Bozulmuş olmalı, ya da hiç bozulmamış da olabilir, tüm söylediği, ona zaten yüzlerce defa yaptığı bir şeydir ne de olsa. Üç yılda ortalama üç günde bir desek. Ne yapar? Üç yüz. Bu kadar mı yani? O halde niye hep bir mücadele? Evlenmeden önce o iş daha kolaydı Janice için. O zamanlar ateş parçası gibiydi. Tam bir genç kız. Keman yayı gibi sinirler. Taptaze pamuk kokan bir ten. İşten bir arkadaşının Brewer’daki dairesine giderlerdi. Demir çubuklu bir yatak, duvar kâğıdında gümüş renkli madalyonlar; batıya doğru bakınca nehrin kıyısında koca mavi gaz tankları. İş çıkışı giderlerdi; o sıra ikisi de Kroll’s’ta çalışıyordu, Janice cebinin üzerine “Jan” işli beyaz önlüğüyle şeker ve mahuncevizi satar, Tavşan ise tekli koltukları ve küçük akçaağaç masaları üst kata taşırdı, bir de dokuzdan beşe kadar, gözüne burnuna kaçıp yakarak müthiş bir kaşıntı hissi veren o talaşlar eşliğinde ambalaj kutularını çekiçlerdi. Pislik içindeki siyah çöp bidonları asansörlerin arkasına hilal şeklinde sıralanmış, yerler eğri büğrü çivilerle kaplı, Tavşan’ın avuçları simsiyah ve her saat başı kırıta kırıta yanına gelip, mobilyalar kirlenmesin diye ellerini yıkamasını söyleyip duran ibne Satıcı. Lava marka sabun. Köpükler gri gri akardı. Elleri levye tutmaktan sarı sarı nasır tutardı. Beş buçukta, pislik içinde geçen gün sona erdiğinde, Janice’le kapının girişinde buluşurlardı, müşteri girmesin diye zincirlenmiş, iki kapının arasında yer alan yeşil cam kaplı sessizlik alanında; yandaki sığ pencerelerdeyse gövdesiz, tüylü şapkalı ve pembe inci kolyeli cansız manken kafaları, yankılanan veda lakırdılarına kulak misafiri olurlardı. Bütün çalışanlar Kroll’s’tan nefret eder, yine de burayı sanki suyun altında ilerlercesine ağır ağır terk ederlerdi. Janice ve Tavşan sualtını andıran bu loş ışıklı, yeşil zeminli alanda buluşur, zincirsiz kapıyı iterek gün ışığına çıkar ve yürürlerdi, oraya, gümüş rengi madalyonlara gittikleri konuşulmazdı hiç, akın akın dönüş trafiğine karşı ağır adımlarla, el ele yürüyen iki yorgun tip, ve sonra pencereye vuran günün son ışıklarıyla sevişirlerdi. Janice Tavşan’ın onu görüyor olmasından utanırdı. Ona gözlerini kapattırırdı. Ve sonra içine girer girmez oluşan o titreşimle, içi ipek bir terlik gibi yumuşacık olurdu. Finalin ardından, kendilerinden geçmiş halde, duvarın gümüşüne ve solan günün altın rengine nazır, kızın yatağında yan yana uzanırlardı.</p>

  <p>Mutfak, oturma odasının ilerisindeki küçücük bir oda, beş yıl önce modern sayılabilecek makinelerin arasında daracık bir koridor aslında. Janice metal bir şeyi, bir tava ya da kabı yere düşürür. Tavşan “Kendini yakmadan yapabilecek misin dersin?” diye seslenir içeriden.</p>

  <p>“Sen hâlâ burada mısın?” der Janice.</p>

  <p>Tavşan dolaba gidip, özenle astığı ceketini alır. Görünüşe bakılırsa etrafta düzene önem veren bir kendisi vardır. Ardındaki dağınıklık—çürümüş tortusuyla içki bardağı, koltuğun kolçağında duran ağzına kadar dolu küllük, ucu kıvrılmış kilim, sayfaları dağılmış gazete yığınları, çocuğun etrafa saçılmış, bulaşmış ve sıkışmış kırık dökük oyuncakları, bir bebek bacağı ve kahvaltı gevreği kutusundan kesilmiş kıvrık karton parçası, radyatörlerin altına birikmiş havlar, bitmek tükenmek bilmeyen ve dört yanı saran kargaşa—gergin bir ağ gibi sırtına yapışmıştır. Önce arabayı sonra çocuğu almayı kurar kafasında. Yoksa önce çocuğu mu alsa? Çocuğunu görmeyi daha çok ister. Bayan Springer’a gitmek daha az vakit alacaktır, evi daha yakındır. Ama ya pencereden onun yolunu gözlüyorsa ve kadın hemen dışarı fırlayıp Janice’in ne kadar yorgun göründüğünü söyleyecek olursa? <i>Kim senin gibi üç kuruşluk sefil bir tiple bir şeyler alayım diye dolanırken yorgun düşmez ki? Şişko karı. Yaşlı çingene.</i> Yanında çocuk olursa böyle bir şey olmayabilir ama. Tavşan, annesinin evinden oğluyla yürüme fikrini sever. İki buçuk yaşındaki Nelson’un yürüyüşü, yön değiştirip duran inatçı adımlarıyla bir süvari erininkinden farksızdır. Ağaçların altından yürüyecekler, derken bir sihirle, kaldırımın kenarında Babacığın arabasını bulacaklar. Ama annesi sinsice lafı dolandırıp Janice’in beceriksizliğinden dem vuracak olursa böylesi daha çok vakit alacak. Annesinin böyle konuşup durmasından nefret ederdi Tavşan; belki de yalnızca ona takılmak için yapardı bunu, gene de dediklerini hafife alamıyordu, fazlasıyla güçlü bir kadındı, en azından onunlayken. En iyisi önce arabayı sonra da çocuğu almaktı. Ama bunu istemez Tavşan. Hakikaten istemez. Tam bir düğüm olmuştur mesele ve bu karışıklıktan fena halde içi bunalır Tavşan’ın.</p>

  <p>Janice her şeyin affedildiğini, her şeyin eskisi gibi olduğunu ortaya koyan normal bir ses tonuyla mutfaktan seslenir, “Haa tatlım bi de bir paket sigara alır mısın?”</p>

  <p>Tavşan olduğu yerde kalıp, koridora açılan beyaz kapıya vuran soluk sarı gölgesine bakakalır ve bir kapana kısıldığını hisseder. Kesindir bu. Dışarı çıkar.</p>

  <p>Hava kararıp serinlemeye başlamıştır. Akçaağaçlar yapışkan taze tomurcuklarının kokusunu yayarlar etrafa ve Wilbur Sokağı boyunca uzanan geniş pencereler, televizyonun gümüşi yamasının ötesinde, mağara diplerinde yanan ateşler misali, mutfaklarda yanan sıcak ampulleri sererler ortaya. Yokuş aşağı yürür Tavşan. Gün sona ermektedir. Bir dokunun vereceği minik karşılığı duyabilmek adına, ara ara elini bir ağacın pütürlü kabuğuna ya da bir çalının kuru dallarına değdirir. Wilbur Sokağının Potter Caddesiyle birleştiği köşede, bir beton sütunun tepesinde, üzerine ay ışığı vurmuş bir posta kutusu vardır. İki taç yapraklı uzun boylu sokak tabelası, koçboynuzu oymalı gövdesi gökyüzüne karşı yalıtıcılarını kuşanmış telefon direği, altın bir çalılığı andıran yangın musluğu: Bir koru adeta. Direklere tırmanmayı ne severdi eskiden. Bir arkadaşının omzuna basıp elleri koca sivri uçlara değinceye dek tırmanmayı, tellerin şarkısını duyabildiği yere kadar çıkmayı. Şarkıları içler ürpertici kıpırtısız bir fısıltıydı sanki. Seni düşmeye, avuçlarındaki sert uçlardan kurtulup, sırtındaki boşluğu ve düştüğünde de ayağından başlayıp omurgana dek yükselen şeyi duyumsamaya yöneltirdi hep. En tepede ellerinin nasıl terlediğini hatırlar Tavşan, sivri uçların başladığı yere gelene dek nasıl kıymığa bulandığını. İnsanların konuşmalarını, o gizemli yetişkin dünyasının nasıl bir şey olduğunu duyabilecekmiş gibi, telleri dinlemeyi. Yalıtıcılar, rüzgârlı bir yuvadaki devasa mavi yumurtalar.</p>

  <p>Tavşan Potter Caddesi boyunca ilerlerken, sessiz yüksekliklerindeki teller de nefes alıp veren akçaağaçların tepesinden uzanır. Bir sonraki köşeden, buzhaneden gelen suyun aşağı akıp, bir kanala karışarak caddenin karşısında yeniden ortaya çıktığı kısımdan karşıya geçer ve eskiden içinden su akan oluğun kenarında yürür; bu rotanın sığ tarafını, salınıp duran ve ayağının altından geçmek için bekleyip, basmaya kalkışacak olursan üstüne bulaşan yeşil tabakalı şeritler örterdi. Tavşan oluğun içine düşüşünü hatırlar hatırlamasına ama bu kaygan kısımda ne demeye yürüdüğünü hatırlayamaz. Sonra anımsar. İlkokulda eve dönerken beraber yürüdüğü kızları—Lotty Bingaman’ı, Margaret Schoelkopf’u, bazen de Barbara Cobb ile Mary Hoyer’i—etkilemek içindi. Margaret’in sık sık burnu kanardı, hiç sebep yokken. Zorlu bir hayatı vardı. Babası ayyaşın tekiydi ve diğer aileler bundan epeyce önce vazgeçmişken, ailesi ona hâlâ dizaltı botlar giydirirdi.</p>

  <p>Tavşan Kegerise Sokağına döner; çoğunlukla orta yaşlı kadınların çalıştığı küçük bir kutu fabrikasının arkasındaki boş alanın, toptan bira satış yerinin beton cephesinin ve hakiki bir eski taş çiftlik evinin önünden kıvrılan dar bir çakıllı sokaktır burası, kasabanın en eski binalarından biri olan çiftlik evinin üzeri şimdi tahtalarla kaplı, esmer kumtaşının kullanıldığı kaba saba bir duvarcılık örneği. Bir zamanlar kasabanın şu anki arazisinin yarısı kadar bir alanı kapsayan bu çiftlik evinin bahçesi de saplardan ve aşınmış keresteden oluşan bir yığın halinde yıkık dökük bir çitin ardında duruyor hâlâ; yaz geldiğinde arsız yabani otlar, incecik parlak yeşil dallar, ipek tohumlarının sütlü keseleri ve çiçektozlarının etkisiyle ıslanan parlak sarı kafalar alacak bunların yerini.</p>

  <p>Yani eski taş evle Sunshine Spor Derneğinin arasında biraz mesafe var, derneğin uzun ince tuğla binası, arka cephelerden ve artıklardan oluşan bu düzensiz sokakta yanlışlıkla konmuş bir harabe gibi duruyor. Giriş, her kış, barı hava şartlarından korumak için kapının tam karşısına dikilen umumi tuvalet büyüklüğündeki tuhaf kulübeden dolayı, pek tekin durmuyor. Tavşan pek çok kere gelmiştir bu kulübe. Hiç güneş almazdı içerisi. İlk katta bir bar vardı, ikinci katsa kasabanın yaşlı pokercilerinin stratejik homurtular eşliğinde oturduğu kumar masalarıyla doluydu. Tavşan alkolü de iskambil kâğıtlarını da sefil bir günah olarak görürdü, kötü soluklu bir günah, üstüne mekânın politik havası da eklenince içi daha da kararırdı. Skandaldan önce kendisini liseden atan eski basketbol koçu Marty Tothero’nun yerel meseleler üzerinde kesin bir söz hakkı vardı, güya burada yaşıyordu ve söylenenlere bakılırsa hâlâ orayı keyfine göre idare ediyordu. Tavşan idare edilmeyi sevmezdi ama Tothero’yu severdi. Annesinden sonra üzerinde en fazla <i>baskısı</i> olan oydu.</p>

  <p>Eski koçunun orada olması düşüncesi korkutur Tavşan’ı. Yürümeye devam eder, bir oto tamirhanesiyle artık kullanılmayan bir tavuk kümesinin yanından geçer. Hep aşağı doğru yol alır, çünkü Mt. Judge kasabası, batı cephesi Brewer’a nazır olan Mt. Judge Dağının doğusuna kurulmuştur. Kasabayla şehir, güneyde, dağın eteklerinde, Philadelphia’ya elli mil olan anayolda karşılaşmalarına rağmen asla birleşmezler, çünkü dağ aralarında, kuzeyden güneye iki mil uzunluğunda koca bir yeşil omurga görevi görür; maden çukurlarının, mezarlıkların ve toplu konutların talan ettiği, yine de belli bir çizginin üzerinde korunan, Mt. Judge’lıların hiçbir zaman bütünüyle el atamayacağı yüzlerce dönümlük bir alan bulunur. Bunun da büyük bir kısmı, arabalarıyla manzara izlemeye gelenlerin ikinci vitesle tırmanırken çıkardıkları seslere maruz kalır. Ama uzun bir sıra halindeki unutulmuş çam fidanlığında iğnelerin sessizliğiyle kaplı toprak, tepelere doğru ölü yeşilliğin uçsuz bucaksız tünelleri altında süzüldükçe süzülür ve insan o an sessizlikten daha beter bir şeye geçtiği hissine kapılır. Derken, dalların örtmeyi unuttuğu veya asırlar önce ızbandut gibi bir cesur kasabalının kazmış olduğu içi taş toprak dolu bir oyuğun tepesinde bir tutam gün ışığıyla karşılaşıldığında hakikaten ürkersiniz, sanki hayatın bu diğer işareti sizi kendinize çekidüzen vermeye yöneltecek, sonrasında da ağaçların gözdağı başlayacaktır. Kapatamadığın bir alarm zili gibi titreşir korkun, ses yükseldikçe sen de kamburun çıkmış, debriyajın soluğu eşliğinde, daha hızlı koşarsın, ta ki, yakındaki bir araba vites değiştirip de ormanı koruyan çitin güdük beyaz kütükleri çam ağaçlarının gövdeleri ardında açıkça belirmeye başlayıncaya dek. Sonra, sert asfaltta emin ellerdeyken, aşağı, eve doğru yürüyüp yürümeyeceğine ya da bir şekerleme yiyip, ayaklarının altına serili Brewer manzarasını, ahşabın, tenekenin, hatta kırmızı tuğlanın bile kırmızıya boyandığı bu kırmızı şehri izlemek için Pinnacle Oteline kadar tırmanıp tırmanmayacağına karar verebilirsin; dünyanın diğer bütün kentlerinin rengine hiç benzemeyen bir turuncu gül saksısı kırmızısında olsa da o yörenin çocuklarına göre şehirlerin tek rengi, tüm şehirlerin rengine sahiptir Brewer.</p>

  <p>Dağ yüzünden kasabaya erkenden alacakaranlık çöküyor. Şimdi, geceyle gündüzün eşit olduğu günden tam bir gün önce, altıyı sadece birkaç dakika geçe tüm evler, çakıllı çatılarıyla fabrikalar ve birbirini kesen sokaklar, dağın doğusundaki çiftliğin olduğu vadiyi enikonu yıkayan o gölgenin içine dahil olmuş bile. Gölgenin kıyısındaki kulübeler, ikili sıralar halindeki çiftlik evleri koca pencerelerinden batan güneşin yansımalarını sergilemekte. Bilimum yapıya ve ekilmeyi bekleyen sarı-kahve renkli çitle çevrili toprağa bakan bu pencereler, gün ışığının çekilmesiyle birlikte, birer birer, lambalar kadar apansız sönüverir, ve bir golf sahası, aslında birer tuzak olan sarı kum taneleri hesaba katılmazsa uzaktan büyük bir mera gibi durur. Tavşan vadinin sonuna gelince durur, önü alabildiğine açıktır. Eskiden golf sopası taşıdığı yerleri izler.</p>

  <p>Tavşan ne idüğü belirsiz telaşlı bir dürtüyle dönüp, Jackson Caddesinden sola, yirmi yıl boyunca yaşadığı yere yönelir. Ailesinin evi köşedeki, cephesi tuğla kaplı ikiz evlerden biridir; ama evin köşe kısmında oturdukları ve yandaki dar bahçenin sahibi oldukları için Bayan Angstrom komşuları Bolgerler’ı hep kıskanmıştır. <i>Bütün ışığı Bolgerler’in penceresi alıyor, bizse sıkışıp kaldık şurada.</i></p>

  <p>Çocukların kaldırımdan inmesini engelleyen ufak dikenüzümü çalılığının ve telin üzerinden sıçrayarak, çimenlerin üzerindeki eski evine doğru sinsice ilerler Tavşan. İki tuğla duvar boyunca uzanan iki beton patikanın arasındaki dar çim alandan süzülür; duvarlardan birinin ardında onlar, diğerinin ardındaysa Zimler yaşardı. Kocaman tiroitli gözleri ve sarkık mavimtırak derisiyle pek bir sevimsiz olan Bayan Zim gün boyu, beş yaşındaki bir çocuğun olabileceğinden daha tatlı olan kızı Carolyn’e bağırıp dururdu. Bay Zim kırmızı kafalı kalın dudaklı bir tipti; Carolyn’de ise kalınla ince, kırmızıyla mavi, sağlıkla bitkinlik tam doğru bir oranda harmanlanmıştı; Fransa, İran ya da Cennet gibi başka bir diyarda var olabilecek türde eşsiz bir güzelliği vardı kızın. Ondan altı yaş büyük ve gözü kız falan görmeyen Harry bile bunu görebilirdi o zaman. Bayan Zim bütün gün kıza bağırır, Bay Zim ise işten geldikten sonra ikisine birden bağırırdı. Olay Bay Zim’in kızı savunmasıyla başlar, sonra komşular kulak misafiri olurlarken eski yaralar gece gece karmaşık çiçekler gibi açardı. Anne bazen Adamın Kadın’ı öldüreceğini, bazen de küçük kızın ikisini birden uykuda öldüreceğini söylerdi. Carolyn’de bir gamsızlık olduğu kesindi; okul çağı gelip de, sanki bütün dağları o yaratmış gibi yaylana yaylana evden çıktığında, o tatlı ufak yüzünde gülücük asla eksik olmazdı, oysa Angstromlar daha az önce, annenin kahvaltı boyunca kızına nasıl isterik bir şekilde bağırdığını duymuş olurlardı. Mutfak pencereleri arasında iki metre ya var ya yoktu. <i>Şu zavallı adam da nasıl dayanıyor buna? Eğer Carolyn’le annesi aralarındaki anlaşmazlığı gideremezlerse bir sabah kalktıklarında koruyucularını yanlarında bulamayacaklar. </i>Ama Anne’nin hiçbir tahmini asla tutmazdı. Zim ailesi o evden hep birlikte ayrıldı, mobilyalarının yarısı hâlâ kaldırımın kenarında, nakliye kamyonunun yanında bekleye dursun, Adam, Kadın ve Carolyn steyşın model bir arabayla gözden kayboldular. Adam Cleveland, Ohio’da yeni bir işe girmişti. Zavallıcıkları kimse özlemeyecekti. Ama gelen gideni aratırmış. Zimler evlerini katı Methodist yaşlı bir çifte satmışlardı ve yaşlı adam eviyle Angstromlar arasında kalan dar çimleri biçmeyi reddediyordu. Bay Zim, <i>şaşılacak şey değil ya, sanki hayattaki tek zevki buymuşçasına</i> haftasonları yağmur kar demeden bahçeyle uğraşır, çimlerin hepsini biçerdi. Yaşlı Methodist’e gelince, kendi kısmının tamamını kesip, çim biçme makinesinin geride bıraktığı tek şerit izle, makineyi tekrar kendi patikasına iterdi; oysa geriye böylesine saçma bir iş bırakmadan aleti çimenliğin diğer yarısına kadar sürmek hiç de zor bir iş değildi. <i>Şu yaşlı budalanın çim biçme makinesinin tekerleklerinin patikalarında çıkardığı şu doğrucubaşı tıkırtıları duyduğumda tansiyonum yükseliyor, kulaklarım çınlıyor resmen.</i> Anne koca bir yaz boyu Tavşan’ın ya da babasının kendi çimenlik alanlarını biçmelerine karşı çıkmış, çimler o küçücük güneş görmeyen alanda diz hizasına gelmiş; buğday sapları ve bir iki altınbaşak gibi bir şeyler türemişti, derken Ağustos ayı gibi, kasabadan bir adam gelerek yönetmelik gereği bunları kesmeleri gerektiğini söylemişti, kusura bakmasınlardı. Kapıya çıkmış olan Harry Tabii, tamam falan derken Anne arkadan yetişip sormuştu, Ne demek bu? Bu kısım onun çiçek bahçesiydi. Bunun yok edilmesine izin vermek gibi bir niyeti yoktu hiç. Oğlu olarak, Tavşan bu durumdan feci utanç duydu. Adam kadına bakıp, arka cebinden minik bir kitapçık çıkararak yönetmeliği gösterdi. O ise hâlâ oranın kendi çiçek bahçesi olduğunu söylüyordu. Adam cezanın ne kadar olduğunu söyleyip verandadan ayrıldı. O cumartesi Anne Brewer’da alışverişteyken Baba garajdan orağı alıp bütün otları biçti ve Harry de çim biçme makinesini alıp, kendi dar çim alanları, daha kahverengi olsa da, Methodistlerin tarafı kadar şık oluncaya kadar, biçilmiş sapların üzerinde bir ileri bir geri sürüp durdu. Yaptığından suçluluk duyuyor ve Anne’nin eve döndüğünde Baba ile tutuşacağı kavgadan korkuyordu. Tartışmalarından çok korkardı Tavşan: Suratları öfkeye bulanıp tatsızlaşmaya ve kelimeler uçuşmaya başladığında, sanki önüne havayı kesen bir cam çekilir, kolu kanadı kırılır, evin uzak bir köşesine çekilme ihtiyacı duyardı. Bu defa kavga yoktu. Babası yalnızca bir yalan uydurup onu şok etmiş, üstüne bir de göz kırparak şoku ikiye katlamıştı. Karısına Methodist’in nihayet inadı bıraktığını ve kendiliğinden çimleri kesmeye karar verdiğini söylemişti. Anne inanmış ama fazla sevinmemişti; günün geri kalanı ve tüm hafta boyunca ihtiyar sofuya dava açmaktan bahsedip durdu. Bir şekilde oranın kendisine ait bir çiçek bahçesi olduğunu düşünüyordu. Oysa iki beton arasında kalan topu topu yarım metrelik bir alandır. Buradan geçerken Harry bir duvarın tepesinde yürür gibi emniyetsiz hisseder kendini.</p>

  <p>Işığı açık mutfak penceresine kadar yürür ve malum betonda ayaklarını sürümeksizin ilerleyip, parmak uçlarında yükselerek aydınlık bir köşeye yöneltir bakışlarını. Kendini yüksek bir sandalyede otururken görür ve ruhunu tuhaf bir kıskançlık yalayıp geçer. Oturan oğludur. Oğlanın küçük ensesi, parlak muşamba kaplı raflardaki bütün o tabak çanağın, çelik kapağın ve alüminyum kek kalıbının arasında, diğer bir temiz mutfak eşyası gibi ışıldamaktadır. Annesi, kıvrılmış şişman kolunun ucunda üstünde duman tüten bir kaşık fasulyeyle masanın üzerinden eğilirken, bardaklar parıldar. Yüzünde, oğlanı almaya kimsenin gelmemiş olmasından kaynaklanabilecek, en ufak bir endişe belirtisi yoktur; bunun yerine, kırık gaga burnuyla, tek bir hedefe odaklanmıştır: Oğlanın yemesine. Ağzı beyaz kırışıklıklar eşliğinde gerilmiştir. Kırışıklıklar bir gülüşle düzelir; Tavşan’ın görüş alanı dışında kalan Nelson’un ağzı fasulyeyi almış olmalı. Masanın etrafındaki diğer kişilerse tezahürat etmektedir, babası agucuk gugucuk yapıp, kız kardeşi ani çığlıklar atarken seslerinde tiz bir ton vardır. Tavşan, araya giren bardağın ve beynine hücum eden kanın etkisiyle ne konuştuklarını duyamaz. İşten daha yeni dönmüş olan babasının üzerinde mürekkep lekeli bir mavi gömlek vardır ve yüzü torununu alkışlarken yamuldukça daha bir yaşlı görünür gözüne: yorgun ve gri. Boğazıysa gevşek bir ip yığını adeta. Bir yıl önce yaptırdığı dişlerinin etkisiyle yüzü değişmiş, bir parça çökmüş. Cuma gecesi şerefine süslenip püslenmiş olan Miriam nazlana nazlana yemeğini yerken, bir kaşık da çocuğa uzatır; ve onun dumanlar tüten masanın üzerinden uzanan bilezikli beyaz narin kolu sahneye vahşi bir hava katar. Makyajı aşırıdır; on dokuz yaşında gözkapakları yemyeşil olmadan da yeterince güzeldir aslında. Hafif kazma dişli olduğundan gülmemeye çalışır. Nelson’un parlak ensesinden kıvırcık saçlı koca kafası yükselir ve eli, o pembe yumuklar kaşığa yönelip, almak ister. Baha’nın yüzü tabağının tepesinde kahkahalara boğulur ve Mim’in dudakları, ihtiyatlı, ne yaptığını bilen kısık gözlerini devreden çıkararak, sırıtışa geçer ve Tavşan’ın bir zamanlar bisikletine alıp, dik Mt. Judge sokaklarından inerken saçları dalgalanarak gözlerini gıdıklayan o küçük kıza dönüşür. Nelson’un kaşığı almasına izin verir Mim ve o da yere düşürür. Çocuk bağırır: “Üşü! Üşü!” Tavşan bunu duyabilmiş, anlayabilmiştir. “Düştü” demektir bu. Baba ile Mim gülümseyip bir şeyler söylerler ama Anne, dudakları gergin, elinde kaşıkla haşin bir edayla içeri girer. Harry’nin oğluna yemek yedirilmektedir, bu ev onunkinden daha mutludur; beton zeminde bir adım geri kayıp sessiz çim alanı geçer yeniden.</p>

  <p>Hareketlerinde kararlı bir acelecilik vardır. Karanlıkta bir Jackson blokunu daha geçer. Joseph Caddesini kesip bir blok boyunca koştuktan sonra diğerine geçer ve kendini arabasının yanında bulur, arabanın ızgaraları kendisine sırıtmaktadır, caddenin bu yanına park etmek yasaktır. Elini cebine atar ve korkuya kapılır. Anahtarı yoktur. Bütün mesele, işin özü, Janice’in şapşallığıdır. Ya dışarı çıkarken ona anahtarı vermeyi unutmuş ya da anahtarı kontaktan hiç çıkarmamıştı bile. Hangisi olabilir diye düşünür ama bulamaz. Bu kadar iyi tanımıyordur onu. Ne halt edeceğini asla bilemez onun. O kendini bilmiyordur ki. Sersem şey.</p>

  <p>Springerlar’ın büyük evinin ön değil ama arka tarafındaki ışıklar yanıktır hep. Olur da yaşlı kadın içeride, karanlık oturma odasında oturmuş kafasından geçenleri söylemek için bekliyorsa diye ağaçların altındaki mis kokulu gölgelerde ihtiyatla ilerler Tavşan. Arabanın, 55 model Ford’un önünden dolanır, bunu da ona minik, saman sarısı Hitler bıyıklı yaşlı Springer 1957 senesinde tam bin dolara satmıştır, çünkü araba işiyle uğraşan tırsık herif kızının, 1953 yılında Texas’ta askerken 125 dolara satın aldığı 39 model Nash’ından başka bir haltı olmayan bir adamla evlenmesinden utanç duymuştur. Nash arabası yalnızca 80 dolar ederken, onu olmayan bin dolarını sökülmeye zorlamıştır adam. Böyle bir adamdı işte. Springerlar adam dürtüklemeyi pek severler. Yolcu koltuğunun kapısını açar, kırılgan kapının yerinden oynamasıyla çıkan bang sesi karşısında suratını buruşturarak çabucak içeri dalar. Yaşasın. Düğmelerin ve sileceklerin altında kontak anahtarının sekizgeninin silüeti ortaya çıkar. Allah şu sersemden razı olsun. Tavşan içeri süzülüp, kapıyı çarpmadan usulca metali metale değecek şekilde örter. Springerlar’ın yalancı mermer kaplı evinin ön tarafında hâlâ ışık yanmaz. Her nedense burası ona terk edilmiş bir dondurma standını hatırlatırdı hep. Anahtarı döndürür ve motor sarsılıp kavrar. Sessiz olacağım endişesiyle gaza nazikçe basar ve kışın son gününde tembel tembel yatmaktan soğumuş olan motor kişneyip susar. Tavşan’ın nabzı yükselir, dili damağı kurur. Ya yaşlı Bayan Springer dışarı çıkacak olursa? Şüpheli olan tek şey yanında çocuğun olmayışıdır ve tam da onu almak üzere yola çıktığını söyleyebilir pekâlâ. Mantıklı bir açıklama olur bu. Ne kadar makul olursa olsun, yalan söyleme fikri hoşuna gitmez. Jikleyi şöyle parmak ucuyla, bir parça, çekerek motoru yeniden çalıştırır. Bir kez pompalayıp, Springerlar’ın oturma odasının ışığının yanıp yanmadığını görmek için yan tarafa göz atar ve debriyajın kavramasıyla Ford, kaldırımın kenarından yola atılır.</p>

  <p>Joseph Caddesinden aşağı doğru hızla yol alıp, DUR işaretini görmezden gelerek sola döner. Biraz dolambaçlı bir yol olsa da Central’a çıkan Jackson’a yönelir, aynı zamanda Philadelphia’ya giden 422 numaralı yolu göstermektedir. DUR. Philadelphia’ya gitmek istemez aslında ama yol, elektrik istasyonunun ilerisinde, kasabanın kıyısına doğru genişlemektedir ve diğer tek seçenek dönüp, dağı çevreleyen Mt. Judge’dan Brewer’ın merkezine ve o harika akşam trafiğine dalmaktır. Brewer’a, o saksı şehre bir daha adım atmak gibi bir niyeti yoktur. Anayol üç şeritten dört şeride çıkar ve başka bir arabayla çarpışma tehlikesi kalmaz; araçların hepsi bir ırmaktaki dallar gibi yan yana süzülmektedir. Tavşan radyoyu açar. Biraz vızıldamanın ardından güzel bir zenci kadının şarkısı çalar: “Şarkılar olmahadan, gühünler aslaha bitmez, şarkılar olmahadan.” Tavşan içindeki arınmış duygulara eşlik edecek bir sigara olsaydı diye geçirir içinden ve sigarayı bıraktığını hatırlayıp hâlâ temiz olduğunu duyumsar. Enerjisi düşer, sağ kolunu yan koltuğun arkasına atar, sol eli direksiyonda alacakaranlığın zirvesine doğru süzülür. “Mısır tarlası” derken zenci kadının sesi bir viyolonselin içi gibi karanlık ve ılık kıvrılır yolun kıyısından aşağılara “çimler büyür” kapkara bir kuş gibi kırlar uzanır “aklım iki karış/havada” diyerek kafatası neşe içinde “sehen olmahadan” büzülür. Yanmış lastik kokusu kaloriferin ısındığını belli eder ve Tavşan minik kolu normale çevirir.</p>

  <p>“Gizli Aşk,” “Sonbahar Yaprakları” ve adını kaçırdığı bir parça daha. Yemek müziği. Yanında yemek pişirilecek müzik. Zihni gayriihtiyari, tasalı bir şekilde, Janice’in tavadaki yemeğine, muhtemelen de pirzola cızırtılarına, yağ karışmış, kederli kederli kaynayan suya, fokurdarken bir yandan vitaminlerini kaybeden çözülmüş bezelyelere kayar. Hoş bir şeyler düşünmeye çabalar. Kendini uzaktan tek elle atış yapmak üzereyken düşünür; ama bir uçurumda olduğunu hisseder, top elinden çıktığında dipsiz bir kuyuya düşecektir. Bu defa oğlunu doyuran annesini ve kız kardeşini gözünün önüne getirir, ama arka planda, oğlu alnı kıpkırmızı, ağzı kocaman açılmış ve çaresiz nefesi sıcacık ağlamaktadır. Bir şey olmalı: Buzhaneden çıkıp olukta akan suda, sarımtırak, kenarlara yapışmış kırılgan yeşil tabakalı şeritleri sallayıp, çakılların üzerinde kıvrılarak, çapraz kırışıklıklar halinde akışında. Birden, gün ışığı çekilirken, belleğinde öteki kızın yatağında Janice belirir. Bu hissi Miriam’la yok etmeye çalışır, bisikletinde taşıdığı Mim, yoğun karda Jackson Caddesinden yukarı kızağıyla çektiği Mim, başında kukuletasıyla kahkaha atan küçük kız, o ise abidir; kasaba ahalisinin yolu kapatıp kayılabilsin diye kullandığı yatay payandalar, yağan karın altında kırmızı ışıklar, aşağı, daha aşağı, o yoğun dümdüz karda ıslık çalan kızak ayakları, <i>Yakala beni Harry,</i> kızakların ayakları, emniyetli olsun diye alta yayılmış olan kömür artıklarına değdikçe çıkan kıvılcımlar, karanlıktaki koca bir yüreğin çıkardığı gümbürtü gibi yeri kazıyan bir duruş. <i>Bir kez daha Harry, ondan sonra eve gideriz, söz Harry, lütfen, ah seni seviyorum,</i> küçük Mim koyu renk kukuletasıyla, yedi yaşında filan, yol hâlâ yağan karın etkisiyle cilalı. Zavallı Janice, annesiyle, Tavşan’ın annesiyle ya da başka biriyle, yemeğinin neden bir şeye benzemediğini sorguladığı telefon konuşmasının sonuna gelmiştir herhalde. Öyle salak ki. Affet beni.</p>

  <p>Tavşan hızlanır. Artan ışık kargaşası gözünü korkutur. Philadelphia’ya sürüklenmektedir. Philadelphia’dan nefret eder. Dünyanın en kirli şehri, zehirli suyun üzerinde yaşıyorlar, kimyasalların tadını alabilir insan burada. Güneye gitmek ister, aşağı, haritanın aşağısındaki portakal bahçelerine, üzerinden buharlar yükselen nehirlere ve çıplak ayaklı kadınlara. Yeterince basit görünür, geceden seher vaktine sabaha öğlene araba sür bir sahile park et ayakkabılarını çıkarıp Meksika Körfezine nazır uykuya dal. Tepende, mükemmel sağlıklarıyla mükemmel konuşlanmış yıldızlarla uyan. Ama o doğuya gidiyor, en kötü yöne, sağlıksızlığa, ise ve kokuşmuşluğa, birinin canına kıymadan hareket edemediğin boğucu bir deliğe. Gene de anayol içine çeker onu, bir tabelada POTTSTOWN 2 yazar. Tam frene basacaktır ki, düşünür.</p>

  <p>Eğer doğuya yönelmişse, güney sağındadır. Sonra, sanki tüm dünya ona akıl vermek için seferberlik etmişçesine sağda geniş bir yol ilanı görünür, WEST CHESTER WILMINGTON 100. 100 numaralı yol kulağa gayet hoş ve esaslı geliyor. Wilmington’a gitmek istemez ama doğru yöndür bu. Daha önce Wilmington’a hiç gitmemiştir. Orası du Pont’larındır. Bir du Pont olmanın nasıl bir şey olduğunu düşünür.</p>

  <p>Daha beş mil gitmemiştir ki, bu yolun da bir yere varmayacağını hisseder. İlk dönemeçten sağa döner. Farlar tabelada 23’ü gösterir. Güzel sayı. Okul takımındaki ilk oyununda 23 sayı yapmıştı. Hem ikinci sınıf öğrencisi, hem de bakir. Nispeten dar olan yola ağaçların gölgesi vurmuş.</p>

  <p>Çıplak ayak bir du Pont. Büyük ihtimalle bacaklar kahverengi, göğüsler kuş gibi, minicik. Fransa’da bir yüzme havuzunun yanında. İçi para dolu çıplak bir kadın sanki, ta derinde, milyonlar. Bembeyaz miyonlar. Ne kadar içine gömülsen de bitmez. Zengin kızlar frijit midir? Nemfomanyak mı? Kızdan kız değişiyordur herhalde. Sonuçta kadın işte ne olacak, diğerlerinden daha şanslı olan yaşlı bir Kızılderili dolandırıcının soyundan da gelse, bir varoşta da yaşasa aynı şey miras kalır onlara. Yavan şiltelerin üzerinde daha bir beyaz parlarlar. Canları seni çektiğinde o harika yanaşmaları. Bunun dışında yağ kütlesinden ibaretler. İşin tuhafı ateşli olanlarınınki sımsıkı ve kuru, hanım hanımcık olanlarınki ise ıslaktır. O minik düz çıkıntılarının üzerinde sertleşmiş ve dikilmiş olmanı isterler. Değdirmeden evvel iyice oyna onlarla. Sonra gör bak tenleri nasıl bir köpek yavrusunun gıdısı gibi iyice salıyor kendini.</p>

  <p>23 numaralı yol, Coventryville, Elverson, Morgantown gibi ufak, mütevazi kır kasabalarından geçerek batıya doğru ilerler. Tavşan sever buraları. Kare şeklinde yüksek çiftlik evleri yola sokulmuşlar. Yan tarafları kireçli. Kasabanın tekinde bir taverna parıldar ve Tavşan önünde iki benzin pompası duran bir nalburiyede durur. Radyodan saatin yedi buçuk civarı olduğunu bilir, ama nalburiye hâlâ açıktır; vitrinde mavi, turuncu, sarı renkli kürekler, çapalar, kazmalar, baltalar, yanlarında oltalar ve bir dizi çiftçi eldiveni duruyordur. İçeriden ayağında botları, üzerinde üst üste iki ekose gömleği olan sarkık bronz tenli orta yaşlı bir adam çıkar. “Buyrun <i>beyfendi,”</i> der, ikinci kelimeyi üzerine basa basa söylemiştir, bir topalın attığı adım gibi.</p>

  <p>“Normal doldurur musun?”</p>

  <p>Adam pompayı takar, Tavşan arabadan çıkıp arkasından dolanır ve “Brewer’dan ne kadar uzağım?” diye sorar.</p>

  <p>Çiftçi, benzin tıkırtısını dinlemeyi bırakıp ters ters, itimatsızca Tavşan’a bakar. Parmağıyla işaret eder. “Geri dönüp şu yoldan git, oradan köprüye on altı mil.”</p>

  <p>On altı. On altı mil uzaklaşmak için kırk mil sürmüştür.</p>

  <p>Ama yeterince uzaktı, burası başka bir dünyaydı. Henüz kimselerin adım atmadığı kuytu köşeler, çukurlar, farklı, daha bir eski kokan. “Peki düz gitsem?”</p>

  <p>“O zaman Churchtown’a varırsın.”</p>

  <p>“Churchtown’dan sonra ne var?”</p>

  <p>“New Holland. Lancaster.”</p>

  <p>“Haritan var mı?”</p>

  <p>“Sen nereye gitmek istiyorsun evlat?”</p>

  <p>“Hı? Tam olarak bilmiyorum.”</p>

  <p>“Nereye diye yola çıkmıştın?” Adam sabırlıdır. Yüzü aynı anda hem babacan hem kurnaz hem de aptal görünüyordur.</p>

  <p>Harry ilk defa bir suçlu olduğunu fark eder. Benzinin deponun boynunda yükselişini duyar ve adamın benzini, tıpkı şehirdeki benzinciler gibi, edepsizce saçmaksızın, son damlasına kadar itinayla depoya akıttığını fark eder. Bir damla benzin bile kaçmamalıdır, o da gece gece bunun için uğraşıyordu. Yasalar laf olsun diye konmamış tabii, üzerlerinde toprağın kokusu, ortalıkta dolanıyorlar. Tavşan’ın bedenini saçma sapan bir korku sarar.</p>

  <p>Adam hortumu, tepesi boyalı olan eski stil paslı pompanın yanına astıktan sonra “Yağını kontrol edeyim mi?” diye sorar.</p>

  <p>“Gerek yok. Ama, dur ya. Tamam. İyi olur. Teşekkürler.” Sakin ol. Tek yaptığı harita sormaktı. Ayyaş herif, bu kadar şüphelenecek ne var? Herkes bir yerden bir yere gider. Yağını kontrol ettirmek istedi çünkü Georgia’ya kadar olan yolu yarılayıncaya dek bir daha durmayacaktı. “Şey, Lancaster buranın ne kadar güneyinde?”</p>

  <p>“Güney mi? Bilmem. Yirmi beş mil falan sürer. Yağın tamam. Şimdi Lancaster’a mı gitmeye karar verdin?”</p>

  <p>“Evet, olabilir.”</p>

  <p>“Suyuna bakalım mı?”</p>

  <p>“Yok. Gerekmez.”</p>

  <p>“Akü?”</p>

  <p>“Akü gayet iyi durumda. Ben gideyim artık.”</p>

  <p>Adam kaputu çarpıp Harry’ye gülümser. “Benzin üç doksan tuttu evlat.” kelimeler aynı yoğun ihtiyatlı topallıkla telaffuz edilmiştir.</p>

  <p>Tavşan adamın o katı, kabuklu ve insana şu tuhaf şekilli eski kürekleri anımsatan tırnaklı eline dörtlüğü bırakır. Adam nalbur dükkânına girerek gözden kaybolur; belki polisi arayacaktır. Sanki biliyor gibidir, ama nasıl olabilir? Tavşan arabaya atlayıp kaçmak ister. Sakinleşmek için cüzdanında kalan parayı sayar. Yetmiş üç; bugün maaş günüydü. Onca papeli ellemek sinirlerini yatıştırmıştır. Nalbur dükkânının ışıklarını söndürerek gelen çiftçinin elinde harita değil, on sent vardır. Harry onluğu almak için avucunu açar, adam da bunu koca baş parmağıyla itekleyip, “İçeri baktım, yalnızca New York haritası var. Oraya gitmek istemiyorsun, di mi?” der.</p>

  <p>“Hayır,” der Tavşan ve arabasının kapısına doğru ilerler. İçinden bir his adamın arkasından geldiğini söyler. Arabaya binip kapıyı çarpar, çiftçi öylece duruyordur, adamın sarkık yüzü açık kapının penceresinde asılı kalır. Eğilir ve yüzünü neredeyse içeri sokar. Burnuna doğru bir yarası olan çatlamış ince dudakları düşünceli düşünceli kımıldar. Gözünde gözlükler, bir bilge sanki. “Bir yere gitmenin tek yolu, gitmeden önce nereye gideceğini bilmektir.”</p>

  <p>Tavşan viski kokusu alır. “Sanmam,” der ölçülü. Adamın dudakları, gözlüğü ve gözyaşı şekilli burun deliklerinden fışkıran siyah kılları hiçbir şaşkınlık belirtisi göstermez. Tavşan dümdüz gazlar. Bütün ahkâm kesenlerin de nefesi viski kokuyordur.</p>

  <p>Lancaster’a sürer ve yolda içindeki bütün o hoş, ferah his bozulur. Adamın yalnızca kafasının iyi olup bir halt bilmeyişi tüm oraları meymenetsiz kılar. Churchtown’un dışında, karanlıkta bir Amish yanından geçer ve atların çektiği, simsiyah parlayan o gölgenin sakallı bir adam ve siyahlar içinde bir kadınla göz göze gelir. Faytonun içindeki sakallar bir burun deliğindeki kılları andırır. Bu insanların sürdüğü güzel hayatı, bütün o yapmacık işlerden, yirminci yüzyılın vitamin deliliğinden uzak kalmanın nasıl bir şey olduğunu anlamaya çalışır, ama arkasında soluk pembe bir reflektör ve kocaman paslı arka lambalarıyla tırıs giderek ölümü göze alan, Tavşan ve onun gibilerden nefret eden bu tipler zihninde şeytandan farksızlardır. Kim olduklarını sanıyorlar? Bir türlü def edemez onları zihninden. Dikiz aynasında belirmemişlerdi hiç. Yanlarından geçmişti demin ve hiçbir şey olmamıştı. Yalnızca yandan bir bakış; kadının yüzü kare bölmenin içinde duman rengi bir keski sanki. Can çekişen bir at olma yolunda ilerleyen, kıllarla çevrelenmiş uzun bir tabut. Amishler’in hayvanlarını fazla çalıştırdığını biliyordu. Müfritler. Kadınlarını ayakta, tarlada, giyinirken becerir bunlar, kadınlar siyah eteklerini yukarı kaldırır ve işte, altlarında bir şey yok. Çamaşırsız. Müfritler. Gübreye tapar bunlar.</p>

  <p>Bereketli toprak tüm karanlığını havaya savurmuş sanki. Tarlalar gece gece pek kasvetli görünür gözüne. Lancaster’ın ışıkları arabanın soluk ışıklarıyla birleşince sevinir. Saati 8:04’ü gösteren küçük bir lokantada mola verir. Eyaletten çıkıncaya kadar bir şey yememe niyetindeydi aslında. Kapının yanındaki raftan bir harita alır ve tezgâhın önünde iki hamburgerini yerken bulunduğu noktayı inceler. Lancaster’dadır ve etrafı Eldeki Kuş, Cennet, Birleşme, Mt. Havalı, Maskot gibi komik isimlerle çevrilidir. Muhtemelen buralarda yaşayanlara pek komik gelmiyordur. Tıpkı Mt. Judge<a id="k1" href="../Text/dipnotlar.xhtml#a1"><sup>[1]</sup></a> gibi. İnsan alışıyor. Her yerin bir adı olacak elbet.</p>

  <p>Eldeki Kuş, Cennet: Gözleri haritadaki bu sevimli yazılara kayıp durur. Tam da bu yapay, anlamsız lokantanın yağ içindeki titrek ışığının altında, içinde oralara gitme isteği uyanır. Caddelerde tıknaz kadınlar, fino köpekler, limoni gün ışığında şekerden evler.</p>

  <p>Ama hayır, hedefi gökyüzündeki devasa bir yastığı andıran, güneyin beyaz güneşidir. Ve haritaya bakılırsa güneye değil, batıya doğru gitmiştir; oysa ayyaşın bir haritası olmuş olsaydı 10 numaralı yolda güneye doğru yol alıyor olabilirdi. Şimdi yapılacak tek şey Lancaster’ın merkezine gidip 222’ye sapmak, oradan da Maryland’e inip l’e girmek. <i>Saturday Evening Post</i>’ta dünyanın en güzel manzarası eşliğinde Florida’dan Maine’e 1’den nasıl gidildiğini okuduğunu hatırlar. Bir bardak süt ile yanına bir dilim elmalı tart ister; tartın üstü kabarık ve serttir, tarçınlıymış hissi verir insana. Annesinin tartları hep tarçınlı olurdu. Bir onluk bozdurup parayı öder ve keyifle park alanına çıkar. Hamburgerlerin Brewer’da yediklerinden daha büyük ve sıcak olduğunu, çöreklerinse üzerinden dumanların çıktığını düşünür. İşler biraz daha yoluna girmiştir sanki.</p>

  <p>Lancaster yoluna çıkmak yarım saatini alır. 222 üzerinde Refton, Hessdale, New Providence ve Quarryville, oradan Mechanics Grove ve Unicorn’dan güneye doğru yol alır; geçtiği uzun ve geniş yol öyle sıkıcı ve levhasızdır ki karşısına Oakwood çıkana kadar Maryland’e geldiğini anlamaz bile. Radyo açıktır; “Ne Bir Omuz, Ne de Dudak”, “Stagger Lee”, Rayco Clear Plastik Koltuk Kılıflarının reklamı, Connie Francis’ten “Umursamasaydım”, Uzaktan Kumandalı Garaj Kapısı Cihazları reklamı, Mel Torme’den “Yalnızca Üzgünüm Demek İçin Eve Kadar Koştum”, “O Eski His”, Tek Tuş Otomatik Ayar Özellikli Büyük Ekran Westinghouse TV reklamı, “burnunuzun dibine gelen çarpıcı görüntüler,” “İtalyan Kovboy Şarkısı,” Duane Eddy’den “Evvet”, Papermate Dolmakalemleri reklamı, “Büyümüş,” Tame Kremli Sabunları reklamı, “Hadi Dolaşalım,” haberler (Başkan Eisenhower ve Başbakan Harold Macmillan Gettysburg’te temaslara başladı, Lhasa’da Tibetliler Çinli Komünistlerle çatıştı, Dalai Lama’nın, bu uzak ve geri kalmış ülkenin ruhani liderinin nerede olduğu bilinmiyor. Park Avenue’daki bir evin hizmetçisine 250.000 dolarlık ortak yatırım fonu miras kaldı, yarın Bahar tarifesine geçiliyor), spor haberleri (Miami’de Yank’lere karşı Brave’ler, St. Petersburg Stadında falanca, filancayla berabere kaldı, yerel bir basketbol turnuvasının skorları), hava durumu (açık ve mevsim normallerinde), “Mutlu Organ,” “Çöz Beni,” Schuylkill Hayat Sigortası reklamı, “Rocksville, P-A” (Tavşan sever bunu), “Hiçbir Ressamın Çizemeyeceği Bir Resim,” Yeni Formüllü Barbasol Presto-Köpük reklamı, her gün kullanıldığında cilt lekelerini önler ve bir şeyi emer, Dody Stevens’tan “Pembe Ayakkabı Bağları”, bir arabanın çarptığı Billy Tessman adındaki ufak bir çocukla ilgili birkaç cümle, kendisine kart ve mektup atarsanız mutluluk duyacaktır, “Petit Fleur,” “Fungo” (müthiş), Wool-Tex Yün takımlarının reklamı, Henry Mancini’den “Herkes Cha Cha Cha Sever,” Tanrının İnayeti Servis Peçeteleri ile muhteşem Son Yemek Masa Örtüleri reklamı, “Kalbimin Sesi”, Tez-Parla Ağdaları ve Lanolinli Çamur reklamı, “Venüs,” ve sonra yine aynı haberler. Dalai Lama nerede acaba?</p>

  <p>Oakwood’ı biraz geçince sosisli sandviç tezgâhları, Calso levhaları ve kütükten yapılmış kulübelere öykünen yol tavernalarıyla umulmadık ölçüde moral bozucu olan 1 numaralı yola varır. Gittikçe daha da büyük bir kargaşanın içine doğru çekildiğini hisseder, Philadelphia yerine Baltimore’a sürüyordur şimdi. Normal benzinin iki dolar olduğu bir benzin istasyonunda durur. Acilen başka bir haritaya ihtiyacı vardır. Bir kola makinesinin yanında durup haritayı açarak, üst üste yığılmış araba cilası kutularının yeşil yeşil lekeler bıraktığı pencereden gelen ışıkta inceler.</p>

  <p>Mesele batıya gidip, güneye giden sahil yolunu koruyan iki başlı köpek misali, Baltimore-Washington’dan kurtulmaktır. Zaten de deniz kenarından gitmek istemez; kafasında, karanın ortasından inip, seher vakti o kuzeyli plakasıyla pamuk tarlalarını şaşırtarak, kendini doğrudan yörenin yumuşak göbeğine atan kendi imgesi vardır.</p>

  <p>Şimdi şuralarda bir yerdedir. Sonra, ileride, solundan-yok, sağından 23 numaralı bir yol çıkacak. Bu yol Pennsylvania’ya geri döner, ama burada, Shawsville’de, numarası olmayan küçücük dar bir mavi yola dönebilir. Sonra biraz daha inip yeniden 137’ye çıkabilir. Zigzaglı bir virajdan sonra yol 482 ardından da 31 ’le birleşir. Tavşan döne döne virajı tırmanıp 26 numaralı kırmızı çizgiye, oradan da aşağı, 340 numaralı başka bir yola iner. O da kırmızıdır; hakikaten süzülür gibidir ve birden nereye gitmek istediğini anlar. Tavşan kuzeydoğudan güneybatıya paralel, soldaki üç sıra kırmızı yolun Apalaş vadilerinden nasıl da aşağılara doğru kaydığını duyumsar. Bu yollardan birine giren, paraşütle atlar gibi, sabaha kendini o tatlı pamuk diyarında bulacaktır. Evet. Bu yollardan birine bir girse, kendisini takip eden bütün o çetrefilli düşünceleri bir çırpıda atabilecektir.</p>

  <p>Görevliye benzin için iki dolar verir, uyuşuk toparlak bedeni, üzerinde sarkık Amaco tulumuyla uzun boylu ve genç zenci görevli Tavşan’ın içinde tuhaf bir sarılma hissi uyandırır. Güneye bu kadar inmek bile havayı ılıtmaya yetmiştir. Benzin istasyonunun ışıkları ile ay arasında kalan kahverengi ve mor kaviste bir ılıklık titreşir. Yeşil sıvı balmumu kaplarının tepesindeki penceredeki saat 9:10’u gösteriyordur. İnce, kırmızı saniye ibresi sakince sayıları . süpürüp, Tavşan’ın yolunu açar. Ford’una atlayıp, içerinin o küflü sıcağında mırıldanmaya başlar: “Herkes cha cha cha sever.”</p>

  <p>İlk başta arabayı cesurca sürer Tavşan. Asfaltla göğün arasında, bir dolu kasaba ve tarlayı geride bırakıp, korna sesleri eşliğinde yanlış kavşaklardan geçer, haritası yanındaki koltukta, kilometreler birbiri ardına sıralanırken, körü körüne güneye dönme arzusuna karşı koyar. İçindeki hayvani bir şey batıya gittiğini bilir.</p>

  <p>Arazi gitgide vahşileşir. Yol çamların arasında kocaman göller ve tüneller bırakarak uzayıp gider. Ön camın tepesinde telefon telleri hiç durmadan yıldızları kamçılar. Radyoda çalan müzik durulmuştur; ufaklıklar için olan rock and roll’dan eski şarkılara geçilmiş, kırkların nağmeleriyle rahatlatıcı şarkılar başlamıştır. Tavşan, dışarıda yenen yemeğin ve sinemanın ardından evlerine, bebeklerini bıraktıkları bakıcılara dönen evli çiftleri gözünün önüne getirir. Derken, gerçek gece müziğinin çalmasıyla bu ezgiler buz keser; yüksek oktavlardaki armonik dizileri kırıklaştıran yumuşak sesler ve titreşimler, ve bir göletin üzerinde dolanan çatlağı andıran klarnet. Saksafonlarsa aynı motifi farklı oktavlarda tekrarlar. Tavşan Westminister’a doğru yol alır. Frederick’e<a id="k2" href="../Text/dipnotlar.xhtml#a2"><sup>[2]</sup></a> yüzyıllar sonra varacak gibidir. 340’a sapıp Potomac’ı geçer.</p>

  <p>Uykusu gelen Tavşan geceyarısı olmadan bir kahve içmek için yol kenarındaki bir café’de durur. Tam olarak farklılığının nereden kaynaklandığını söyleyemese de diğer müşterilere hiç benzememektedir. Yanlarında bir kız olan fermuarlı montlu ve çizmeli üç genç adam da bunu hissedip beyaz yüzlerinde saplanmış minik metal çiviler gibi duran gözleriyle ters ters bakarlar Tavşan’a, etrafta turuncu saçları omuzlarına kıvırcık yosunlar gibi dökülen ya da korsan hâzinesini hatırlatan altın rengi tokalarla gevşekçe toplanmış kızlar. Tezgâhın orada üstlerinde paltoları, sodalı dondurmalarının pipetlerine yumulmuş orta yaşlı çiftler. Ortamın durgun olduğu bir anda içeri girdiğinden, tezgâhın ardındaki bezgin kadının gösterdiği aşırı nezaket yabancılığını iyice pekiştirir. Sessizce bir kahve sipariş eder ve çektiği karın ağrısını yatıştırmak için fincanın kenarını incelemeye koyulur. Bir uçtan diğer uca Amerika’nın hep aynı olduğunu düşünmüş, bunu okumuştur. Ben yalnızca bu insanlardan mı, yoksa tüm Amerika’dan mı uzağım diye düşünür.</p>

  <p>Dışarının sert havasında ardından gelen ayak sesleriyle irkilir. Oysa yalnızca iki sevgilidir gelen, el ele, arabaya yetişme telaşında, kenetlenmiş elleri karanlıkta sıçrayan bir denizyıldızı. Plakalarında West Virginia yazılıdır. Onunki haricinde bütün plakalarda böyle yazar. Yolun karşı tarafında, ağaçlık alan aşağılara doğru iner, böylelikle dağın yakasında yer alan hafif solmuş bir mavi çarşaf üzerine yığılmış sert kâğıt kırpıklarını andıran ağaç tepelerine bakabilir Tavşan. Keyifsizce Ford’una biner, öte yandan arabanın o bayat havası tek sığınağıdır.</p>

  <p>Gitgide kararan gecede yol alır. Yol, ne kadar dönemeçli olursa olsun, farların önünde yorulmak bilmeden yükselen siyah duvarıyla, insanı çileden çıkaran bir yavaşlıkla düzelir. Katran lastiklerine yapışır. Yanaklarındaki sıcaklığın öfke olduğunu fark eder; denizkızlarıyla dolu o café’den çıktığından beri öfkelidir. Öyle öfkelidir ki, yanaklarının kavrulduğunu, burun deliklerinin sulandığını hisseder. Bu yılankavi yolu ezmek istercesine ayağını yere sürter ve iki sağ tekerin çamurlu bankete yakalanmasıyla virajın tekinde araba kontrolünden çıkar gibi olur. Tekerlekleri kurtarır kurtarmasına ama hız saatinin ibresi yasal hız limitinin sağındadır hâlâ.</p>

  <p>Radyoyu kapar; müzik içinde gezinti yaptığı bir nehire benzemez artık, bunun yerine şehirlerin sesiyle konuşur, kaypak ellerle başını okşar. Takip eden sessizlikte aklına hiçbir şey getirmemeye çalışır. Düşünmek istemez, uykuya dalıp kumdan bir yastığın üzerinde uyanmak ister. Aptalın, ne yaptığını bilmez lanet olası aptalın tekidir, başka bir halt değil. Geceyarısında, gecenin yarısı bitmişken.</p>

  <p>Arazi değişmeyi reddeder. Arabayı sürdükçe etraf daha da çok Mt. Judge civarındaki kırlıkları andırır. Toprak setlerin üzerindeki sırt aynı, kim alır bunları diye düşündüğün ürünlerin hava şartlarına maruz kalmış ilan panoları aynı. Farların ışığının oluşturduğu ve önüne çıkan çıplak ağaç dallarını da içine katan ağ aynı. Aslında ağ bir parça kalınlaşmıştır şimdi.</p>

  <p>İçindeki hayvan, batıya gitmesini protesto eder. Zihni inatla karşı koyar. Planı Frederick’den sonraki kalan seksen mile katlanmaktır, halihazırda yirmi sekiz mili bitmiştir, ve genişçe bir yol sola döndüğünde, içgüdüleri karşı çıksa da ve hiçbir işaret olmasa da, o yola sapar Tavşan. Haritadaki kalınlığına bakılırsa o yola işaret konması pek olası değildir. Belli ki kestirme yoldur. Marty Tothero ona koçluk yapmaya başladığında koltuk altından faul yapmak istemediğini hatırlar Tavşan ama sonradan işin raconunun bu olduğunu öğrenmiştir. Bir şey doğru da olsa ilk başta yanlış görünebiliyor işte bazen.</p>

  <p>Yol uzun bir süre geniş ve kendinden emin bir şekilde millerce uzanır önünde, derken yamalı bir kısma gelir ve sonra da yokuş yukarı daralır yol. Kenarlardaki toprak doğal yollarla ufalanıp, her iki taraftaki ağaçlar aşağılara kaydığından planlı bir daralma değildir bu. Yol yukarılara çıkabilmek için vargücüyle dönüp durduktan sonra apansız, asfalt derisini dökerek toz toprak içinde sessizce sürünür. Tavşan artık doğru yolda olmadığını bilse de geri dönmek için durmayı göze alamaz. Gördüğü son ışığı yanan ev millerce geride kalmıştır. Yabani otlardan yeleleri geride bıraktığında, bu defa böğürtlen çalıları arabanın boyalı yanlarını tırmalar. Farların tüm yakalayabildiği ağaç gövdeleri ve alçak dallardır; bu tırmıklama işlemi, ıssız kırı kaplayan ağdan geriye doğru, Tavşan’ın sondaj ışığının bir canavar ya da hayaletle karşılaşacağından korktuğu kara bir noktaya doğru örümceği gizlice takip eder. Mt. Judge’da, en bozuk, en sapa yolun bile vadiye indiğini anımsayarak yolun bitmemesi için dua eder. Kulakları kaşınır; yükseklik baskı yapmıştır.</p>

  <p>Duanın karşılığı göz kamaştırıcıdır. İlerideki virajda ağaçlar kol kol fışkırmıştır, ve oradan bir araba çıkıp, ışıkları tepeye kalkmış halde, Tavşan’ın üzerine gelir. Tavşan hendeğe kaçar ve ölüm gibi, yüzü olmayan, parlak araba kendisininkinin iki katı hızla yanından geçer. Arabasını bir dakikadan fazla bir süre bu piçin aşağılık toz bulutunda sürer Tavşan. Gelgelelim iyi haber, yani yolun iki yönlü olduğu haberi yumuşatmıştır onu. Anlaşılan bir parktadır. Farların ışığında üzerinde LÜTFEN yazan ufak yeşil variller belirir ve ağaçlar iki yanda seyrekleşip, aralardan piknik masalarının, çardakların ve tuvaletlerin kenarı köşesi görünür. Bir de arabaların kavisleri. Birkaç tanesi yola park edilmiştir ve yolcuları ortada yoktur. Yani bu dehşetengiz yol aşıklar yoludur. Yüz metre kadar sonra sona erer.</p>

  <p>Yol dik bir açıyla, bir dağ sırtının kara bulutunun asılı olduğu geniş, düzgün bir anayolla kesişir. Bir araba kuzeye doğru vızlar. Diğeriyse güneye. Hiçbir işaret yoktur. Tavşan vitesi boşa alıp el frenini kaldırır ve tepe lambasını yakıp haritaya bakar. Eli ayağı titriyordur. Beyni kırpışıp duran gözkapaklarının ardında bitkin bitkin zonklar; saat 12:30 belki daha da geçtir. Önünde uzanan anayol boştur. Kat ettiği yolların numaralarını ve geçtiği kasabaların adlarını unutmuştur. Frederick’i hatırlar ama haritada bulamaz ve çok geçmeden bunu hiç gitmediği Washington’un batısındaki bölgede aradığını fark eder. Öyle çok kırmızı ve mavi çizgi, uzun isim, küçük kasaba, meydan, kare, halka ve yıldız vardır ki. Gözlerini kuzeye kaydırır ama hatırladığı tek hat Pennsylvania-Maryland sınırını gösteren düz noktalı hattır. Mason-Dixon hattı. Bunu öğrendiği ders aklına gelir, sabit sıralar, örselenmiş vernikler, tahtanın bulanık siyahlığı, alfabetik sırayla dizili olan koridorlarda toplaşmış kızların sıkı popoları. Gözleri boşluğa takılır. Tavşan, acayip yavaş işleyen bir saat duyar zihninde, saatin yumuşak tiktakları ulaşmak istediği sahildeki dalgaların sesi kadar uzağındadır. Dikkatini, gözlerini buğulandıran filmden tekrar haritaya yöneltir. Hemen o an “Frederick” çarpar gözüne, ama tam yerini sabitleyecekken kaybeder ve hiddetinden burnunun direği sızlar sanki. İsimler eriyip gider ve haritayı bir bütün, bir ağ olarak görür, bütün o kırmızı ve mavi çizgiler, yıldızlar, bir yerlerde içine düştüğü bir ağdır sanki. Bir tırnak atıp yırtar haritayı; öfkeyle solurken koca bir üçgen parça koparıp, elindeki bu büyük kırpığı ikiye böler, derken, biraz daha sakin, bu üç parçayı üst üste koyup tekrar ikiye böler, sonra onları da altıya, ve elinde top gibi sıkacağı bir tomar kalıncaya dek böyle bölüp durur onları. Pencereyi indirip topu dışarı fırlatır; gövdeden ayrı düşmüş kanatları andıran kırıştırılmış kırpıklar bir yere çarpıp, tekrar arabanın tepesine düşer. Pencereyi kaldırır. Her şeyin suçlusunun o gözlüklü iki gömlekli çiftçi olduğunu düşünür. Adamın bu kadar içine işlemiş olması tuhaftır. Bir şekilde onu, kendini beğenmişliğini, <i>sağlamlığını</i> düşünmeden edemez. Adam orada yakasına yapışmış, hâlâ da bırakmamaktadır, ayağına dolanan uzun ayakkabı bağcıkları ya da iki ayağın arasındaki baston gibi kolay kolay sıyırıp atamaz onu. Adam dalga geçmişti kendisiyle; diliyle, yıpranmış ellerini oynatışıyla, kıllı kulakları ya da işte bedeninin her ne tarafıylaysa, Harry’nin dile dökmediği, kimi zaman bir yerlere varma hissi veren gizli umutlarıyla dalga geçmişti. <i>Gitmeden önce nereye gideceğini bil</i>: Meselenin aslını gözden kaçırıyor, yine de az çok bir şey söylüyor. Her halükârda, içgüdülerine güvenmiş olsaydı şimdi Güney Carolina’da olacaktı. İçinden geçeni anlamasına yardımcı olacak bir sigarası olsaydı keşke. Birkaç saatliğine arabada uyumaya karar verir.</p>

  <p>Ama arkasındaki aşna fişne koruluğunda bir araba çalışır, farlar etrafı şöyle bir taradıktan sonra Tavşan’ın ensesinde son bulur. Haritaya bakmak için arabasını yolun ortasında durdurmuştu. Artık harekete geçmelidir. Sanki alıkonmuş gibi anlamsız bir korku sarar içini; diğer farlar dikiz aynasında patlayıp, çakan bir şimşek gibi kaplar aynayı. Debriyaja sıkıca basıp, vitesi bire takar ve el frenini indir. Kendini anayola atıp içgüdüsel olarak sağa, kuzeye döner.</p>

  <p>Eve dönüş hep daha kolaydır. Haritasının olmamasına ve fazla benzininin kalmamasına rağmen, Hagerstown civarında bütün gece açık olan bir Mobilgaz belirir, sanki bir sihirbaz değneğini sallamış ve yeşil tabelalar Pennsylvania otobanını işaret etmeye başlamıştır. Radyoda dinlendirici bir müzik çalmaktadır şimdi, lirik ve reklamsız; önce Harrisburg sonra Philadelphia istasyonlarının yayın alanlarına girer ve kendini bu radyo dalgalarının akışına bırakır Tavşan. Bitkinliğini boşvermiş, hiçbir şeyin fazlaca bir öneminin olmadığı sakin ve düz bir dünyaya dahil olmuştur. Eskiden bir basket maçının son çeyreği onu bu dünyaya götürürdü; kalabalığın sandığı gibi puan için değil, bir tür atıllıkla kendin için koşardın. Sen ve bazen de top vardı, bir de delik, o şirin ağ eteğiyle tepedeki nefis delik. Sen, yalnızca sen ve o saçaklı çember, bazen doğrudan dudaklarına değer gibi olur, bazen de uzağında dururdu, sert, uzak ve küçük. Atış yapmaya hazırlanırken parmaklarının, hatta kollarının arasında ya da gözlerinde hissettiğin bir şeye kalabalığın alkış tutup, tezahürat etmesi saçma gelirdi: Heyecan doruktayken çembere tutturulmuş o iplik saçağının her bir ipliğini görebilirdi. Gelgelelim oyunun başında, ısınmak için sahaya çıkıp da tribünlerde dirsek dirseğe oturan bütün o çulsuzları ve nispeten eğlenceli olan erkek hocalarla şakalaşan ponpon kızları gördüğünde, kalabalığı ta içinde, ciğerinde, midesinde duyar insan. Bir şişko herif vardı ki işte o midesine çöküp, hakikaten yerinden oynatırdı sanki. <i>Heey, Nişancı! Hey, Fiyakalı, at hadi! At hadi şimdi!</i> Tavşan yüzünde bir tebessümle hatırlar onu; kahramanı olduğu adamı.</p>

  <p>Etrafın kapkaranlık olduğu sabahın erken saatlerinde müzik çalmaya, tabelalar da yol göstermeye devam eder. Beyni artık çalışmasa da, ulaklar bütün o şarkıları ve haberleri uzun uzun yollardan getirip geçersiz adrese ulaştırır. Öte yandan dıştan alabildiğine uyanık hisseder kendini Tavşan, sanki derisi düşünüyormuş gibi. Direksiyon ellerinde bir kamçı kadar incedir. Direksiyonu hafifçe kırdığında şaftın mil üzerinde sert bir şekilde yuvarlandığını, diferansiyel dişlilerinin birbirinden ayrılıp, mil yataklarının gres yağıyla dolu tünelleri içinde döndüğünü hissedebilir. Yolun kenarındaki fosforlu levhalar genç du Pont kadınlarını düşünmeye yöneltir gene onu: Donuk büyük partilerde nefes kesen bir dizi kadın, pullarla kaplı daracık tuvaletlerinin altına muhtemelen bir şey giymezler. Zengin kızlar frijit midir acaba? Asla öğrenemeyecek bunu.</p>

  <p>Neden dönüş tabelası bu kadar çok da gidiş tabelası az diye geçirir aklından. Tabii gittiği yolun nereye varacağını da bilmiyordur ya. Pike’dan Brewer tali yoluna girer ve burası onu ilk benzin aldığı kasabaya çıkarır. BREWER 16 tabelasının olduğu yola girdiğinde, ana caddenin karşısında ayyaşın pompalarıyla, parlayan kürekler ve oltalarla dolu olan karanlık vitrini gözüne çarpar. Vitrin pek hoş görünüyordur. Havada hafif lavanta tonunda bir ışık vardır. Radyoda uzun süredir akıp giden müzik yayını, araya hava durumu ile tarımsal ürün fiyatlarının girmesiyle sona erer.</p>

  <p>Brewer’a güneyden girer, seher vakti öncesindeki o puslu karaltıda evler yolun kıyısındaki ağaçların arasında yavaş yavaş çoğalıyordur, derken çorak bir sanayi artığı şeklinde, ayakkabı fabrikaları, şişeleme tesisleri, şirket otoparkları, dokuma imalathanelerinden bozma elektronik malzemecileri ve çöp kaynayan bataklığın üzerinde dikilen koca koca benzin depoları görünür, ki burası yine de, tepeden bakıldığında tek ton tuğlanın çevresine örülmüş sıcak bir halıyı andıran Brewer’ın göründüğü dağın mavi sırtından daha alçakta kalır. Dağın yukarısında yıldızlar gözden kaybolur.</p>

  <p>Running Horse Köprüsünü geçer ve kendini bildik caddelerde bulur. Kasabanın güney yakasına çıkan Warren Caddesine sapar ve City Park civarındaki 422 numaralı yola çıkar. Tıslayan birkaç tırla beraber dağın etrafından dolanır. Uzaklardaki bir tepenin ardına turuncu bir şerit misali serilmiş olan gün doğumu, tırların tekerleri arasında ışıl ışıl parlar. Central’dan Jackson’a doğru sola dönmesiyle aylak aylak yolun ortasından giden bir süt kamyonuna yandan çarpacak gibi olur. Jackson’dan yukarı devam edip, ailesinin evini geçtikten sonra Kegerise Sokağına döner. Birden binaları hoş pembe renkli bir solgunluk kaplar. Eski tavuk kümesinin, ıssız oto tamirhanesinin yanından süzülüp arabayı Sunshine Spor Derneğinin önüne, kulübeli girişin birkaç adım ötesine herkesin görebileceği şekilde park eder. Tavşan bir umut üçüncü kat pencerelerine göz atar ama ışık yoktur. Tothero, eğer içerdeyse, hâlâ uyuyor olmalı.</p>

  <p>Tavşan kendini uykuya hazırlar. Ceketini çıkarıp bir battaniye gibi göğsüne örter. Ama gün ağarmaktadır, ön koltuk fazla küçüktür ve direksiyon sıkıştırmaktadır. Arka koltuğa geçmez çünkü orada kendini emniyette hissetmeyecektir; gerektiği anda gazlayabilmek ister Tavşan. Dahası, derin bir uykuya dalıp Tothero’yu kaçırmak istemez.</p>

  <p>Uzun bacakları iki büklüm, ayaklarını nereye sokacağını bilemez halde uzanır, direksiyonun ve ön camın ardından göğün yenilenmiş pürüzsüz taze maviliğine huysuz bir tavırla dik dik bakar. Bugün cumartesidir ve gökyüzü, Tavşan’ın çocukluğundan hatırladığı türde pırıl pırıl dupduru bir cumartesi göğüdür, uzun bir maç öncesindeki boş sayı levhası gibi bir cumartesi göğü. Roofball, box hokeyi, tetherball<a id="k3" href="../Text/dipnotlar.xhtml#a3"><sup>[3]</sup></a>, dart...</p>

  <p>Gözleri kapanır. Yokuşu tırmanan bir arabanın motor sesini duyar. Gözkapaklarının altındaki karanlık, geride kalan gecenin ardı arkası kesilmeyen otomobil gürültüleriyle titreşir. Gözleri yeniden ormana, dar yola, her birinin içinde sessiz birer çift olan arabalarla dolu karanlık koruya kayar. Yeniden amacını, Meksika Körfezinin kıyısında seher vakti kuma uzanmayı düşler; arabasının pütürlü koltuğu kum, uyanmakta olan kasabanın hışırtısı ise denizin hışırtısı gibi gelir Tavşan’a.</p>

  <p>Tothero’yu kaçırmaması lazım. Gözlerini açıp üzerindeki ağırlığı atmaya çalışır. Ne kadar zaman kaybetmiştir acaba? Gökyüzü aynıdır.</p>

  <p>Arabanın pencerelerinden tedirgin olur. Dirseğinin üzerinde doğrulup hepsini kontrol eder. Tepesindeki pencere bir parça aralıktır, sıkıca kapatıp bütün kapı kilitlerini indirir. Bu güvenlik umutsuzca rahatlatır onu. Yüzünü koltukla arkalığı arasındaki boşluğa döner. Bu bükülmeyle dizleri de dönüp koltuğun sert yastığına dayanır ve bunun verdiği rahatsızlıkla uykusu dağılır. Oğlunun nerede uyuduğunu, Janice’in ne yaptığını, kendi ailesiyle Janice’in ailesinin nereleri aradığını merak eder. Polisi haberdar edip etmediklerini. Polis fikri kafasını bulandırır bir an. Telefon konuşmalarından, telaşlı koşuşturmalardan, sicim gibi akan gözyaşlarından ve aynı endişeli tema etrafında dönen bir dizi laftan oluşan bir ağ olarak ardında bıraktığı soluk gecenin, sabaha kadar mekik dokuyup, şimdi solmakta olduğununu duyumsar; bütün o dik yokuşları kaplayan, ve kendisinin tam ortasında, bir oyuğun içindeki kilitli tavşan kafesinde güvenle yattığı görünmez ağ yine de varlığını hissettiriyordur hâlâ.</p>

  <p>Yarı aydınlıkta pamuklu çarşaflar, martılar ve Janice’in o kızın yatağında gelirkenki hali, kendi yataklarında asla öyle güzel olmadı. Ama güzel olan şeyler de yok değildi: Janice evliliklerinin ilk haftalarında bile vücudunu gösterme konusunda pek utangaçtı ama bir gece Tavşan yanlışlıkla banyonun kapısını açmış ve karşısındaki buhar kaplı aynada duştan yeni çıkmış olmanın verdiği bir mayışıklık ve keyif, Janice’i elinde ufak bir mavi havluyla miskin miskin dikilirken bulmuştu ve sıcak suyun etkisiyle pembeleşen parlak kalçalarından, kadınlara has kıvrımıyla o iki yarıdan hiç utanmayarak dönüp, Tavşan’ın suratındaki her nasıl bir ifadeyse gülmüş ve onu öpmek için kollarını boynuna dolamıştı, buhardan kıpkırmızı olmuş bedeni ve yumuşacık kaygan ensesiyle Janice. Tavşan oturduğu yere iyice yerleşip zihninin karanlık yuvasına geri döner: Ensesi kayganlaşmış, belinin çukuru esnemiş, ikisi dizlerinin üstünde ve bilimum denenmemiş manevralar. Dizi kapının koluna çarpar, bunun ağrısıyla aşağıdaki oto tamirhanesinde birbirine çarpan metallerin sesi garip bir şekilde birbirine karışır. Adamlar işbaşı yapmış. Saat sekiz mi acaba? Ne kadar zaman geçtiğini kurumuş kabarık dudaklarından tahmin eder. Biraz kıvrandıktan sonra doğrulur, üzerindeki ceket yere düşer, ve işe bak, ön camdaki lekelerin arasından Tothero ilişir gözüne, yolun aşağısına, ötedeki eski çiftlik evine doğru ilerlemektedir. Tavşan arabadan fırlayıp ceketini giyer ve adamın peşinden koşar. “Bay Tothero! Hey Bay Tothero!” Onca saat kullanılmamaktan sesi topak topak ve paslı çıkmıştır.</p>

  <p>Adam arkasına döner, Tavşan’ın umduğundan farklı görünüyordur. Yorgun bir yaşlı cüceyi andırır. Sanki çekip ufalmış gibidir: Kocaman kel bir kafa, üzerinde heybetli bir ekose ceket ve upuzun paçalı mavi bir pantolonun içinde kısacık bacaklar, bu yüzden pantolonun plileri adamın ayakkabılarının üzerinde birikip zikzaklar oluşturmuş. Tavşan koşmayı bırakıp yürümeye geçtiğinde benzettim herhalde diye düşünür.</p>

  <p>Ama Tothero’nun ağzından çıkan doğru kelimedir. “Harry,” der, “muhteşem Harry Angstrom.” Bir elini uzatır, diğeriyle de Harry’nin kolunu sıkıca kavrayıp sıkar. Tavşan adamın ellerinin nasıl hep üzerlerinde olduğunu anımsar. Tothero, çarpık gülüşü, kırık burnu, biri kocaman açılmış, diğeri yarı aralık gözleriyle ona bakarak öylece durur. Senelerin etkisiyle yüzü iyice çarpılmıştır. Kelliği ise orantısızdır; başının tepesinde tel tel taranmış aklar ve açık kahverengi saçlar vardır.</p>

  <p>“Tavsiyelerinize ihtiyacım var,” der Tavşan ve hemen düzeltir. “Aslında şu anda tek istediğim uyuyabileceğim bir yer. ”</p>

  <p>Tothero karşılık vermeden bir süre bekler. O müthiş gücü işte bu sessizliklerde gizlidir; edeceği sözler bir ağırlık kazanıncaya dek beklemek gibi amirane bir numarası vardır. Nihayet sorar, “Evine ne oldu peki?”</p>

  <p>“Şeyy, bir nevi çöktü.”</p>

  <p>“Nasıl yani?”</p>

  <p>“İyi gitmiyordu. Ben de kaçtım. Hakikaten kaçtım.”</p>

  <p>Bir sessizlik daha. Tavşan asfalttan geri tepen gün ışığından korunmak için gözlerini kısar. Sol kulağı ağrır. O yandaki dişleri her an ağrımaya başlayacaktır sanki.</p>

  <p>“Bu pek olgun bir davranışmış gibi gelmedi bana,” der Tothero.</p>

  <p>“Zaten karman çorman bir haldeydik.”</p>

  <p>“Neden karman çorman?”</p>

  <p>“Bilmem. Karım alkolik.”</p>

  <p>“Peki ona yardım etmeyi denedin mi hiç?”</p>

  <p>“Tabii ki. Nasıl yani?”</p>

  <p>“Onunla oturup içtin mi yani?”</p>

  <p>“Hayır efendim, asla. Yapamam ki, tadını sevmem hiç.”</p>

  <p>Sanki sözler önceden hazırlanmış gibi çabucak dökülmüştür ağzından, eski koçuna bedenini hor kullanmadığını söylemek gurur vermiştir Tavşan’a.</p>

  <p>Tothero bir süre bekledikten sonra, “Belki de denemeliydin,” der. “Bu zevki onunla paylaşsaydın belki de kendini kontrol edebilirdi.”</p>

  <p>Tavşan güneşten gözleri kamaşmış, yorgunluktan uyuşmuş haldeyken Tothero’nun sözlerini takip edemez pek.</p>

  <p>“Adı Janice Springer’dı, değil mi?” diye sorar Tothero.</p>

  <p>“Evet. Ah tam bir aptal. Cidden aptalın teki.”</p>

  <p>“Harry, bu söylediğin çok çirkin. Kimseye söylenmez hani.”</p>

  <p>Tavşan başıyla onaylar çünkü Tothero söylediklerinden çok emindir. Adamın duraklamalarının altında ezilmeye başladığını hisseder Tavşan. Duraklamalar hatırında kalandan uzundur, sanki bizzat Tothero da bunların ağırlığını hisseder. Tavşan yeniden bir korkuya kapılır; eski koçunun şaşkalozlaşmış olmasından şüphelenip başa döner. “Belki birkaç saat Sunshine’da bir köşede uyuyabilirim diye düşünmüştüm. Yoksa eve gitmem gerekecek. Daha fazla dayanamayacağım.”</p>

  <p>Neyse ki Tothero harekete geçer, Tavşan’ı dirseğinden tutup geri döndürür, “Aa tabii ya Harry, berbat görünüyorsun. Cidden berbat haldesin.” Eli Tavşan’ın kolunu demir gibi sımsıkı kavrar, o raptiye gibi batan eliyle iteklediği sırada Tavşan’ın kemikleri yerinden oynar sanki. Adamın bu sıkı kavrayışına sinen telaş, verdiği güvenin rahatlığını dağıtmaya yeter. Dahası, Tothero’nun seri ve net çıkmaya başlayan sesi Tavşan’ın o pelte gibi haline hiç uymaz. “Benden iki şey istedin,” der. “İki şey. Yatacak yer ve tavsiye. Şimdi Harry, sana yatacak bir yer vereceğim; ancak, ancak bir şartla Harry, uyandığında oturup evliliğindeki bu krizi uzun uzun, ciddi ciddi konuşacağız, tamam mı? Şimdilik bu kadarını söyleyeyim, senin için fazla endişe etmiyorum, ne de olsa her zaman dört ayak üstüne düşersin sen; gel gör ki Janice için aynı şey geçerli değil pek. Sendeki koordinasyon onda yok. Söz mü?”</p>

  <p>“Tamam. Ama neye söz?”</p>

  <p>“Ne yapıp edip ona yardım etmenin bir yolunu bulmaya söz mü?”</p>

  <p>“İyi ama bunu yapabileceğimi sanmıyorum. Yani ona karşı fazla bir ilgim yok. Eskiden vardı ama artık kalmadı.”</p>

  <p>Girişteki beton basamaklara ve ahşap kulübeye varırlar. Tothero anahtarıyla kapıyı açar. İçeride kimseler yoktur, sessiz bar belli belirsiz bir karaltı halinde, yuvarlak sehpalarsa etraflarında adamlar yokken her an çökebilirmiş gibi, pek dayanaksız görünür. Barın arkasındaki elektrikli pano, ışıldayan cam tüpler, fişi takılı olmadığı için ölü duruyordur. Tothero oldukça yüksek bir sesle, “İnanmam valla. En iyi oğlumun bu kadar kötü kalpli olabileceğine asla inanmam.”</p>

  <p>Kötü kalpli: Bu söz onlar ikinci kata çıkarken arkalarından tıkırdar sanki. Tavşan özür diler: “Uykumu aldığımda bu meseleyi düşünmeye çalışacağım.”</p>

  <p>“İyi o zaman evlat. Bizim de istediğimiz bu zaten. Senden çalışacağım kelimesini duymak.” Biz derken neyi kastediyor acaba? Bütün masalar boş. Güneş tozdan kapkara olmuş alçak bir radyatörün üzerindeki ağarmış storlara sarı kareler halinde vurmaktadır. Dar çıplak tahtaların üzerindeki aşınmış yolu takip ederler.</p>

  <p>Tothero Tavşan’ı, belli olmasın diye duvarla aynı renge boyanmış olan bir kapıya kadar götürür; buradan tavanarasına çıkan merdivenden dik bir tırmanışa geçerler, basamaklar arasında kablolarla kırık dökük tahtaların bulunduğu, çivilerle sabitlenmiş bir tür merdivendir bu. Işığa doğru tırmanırlar. “İşte burası malikânem,” der Tothero sıkıntılı sıkıntılı ceket ceplerinin kapaklarıyla oynarken.</p>

  <p>Doğuya bakan ufacık bir odadır bu. Storun aralığından yan duvara, dağınık duran portatif yatağın yukarısına ince uzun bir çizgi halinde gün ışığı vurmaktadır. Diğer stor ise açıktır. Pencerelerin arasında, cin bir fikirle, altı bira kasasının tellerle bağlanmasıyla oluşturulmuş bir şifonyer vardır, kasaların üçü diklemesine, ikisi yatay durur. Kasaların içine çamaşırhane ambalajlarında katlı duran atletler, külotlar, dürülmüş çoraplar, mendiller, cilalı ayakkabılar, bir de sert kıllarının üzerine tarak saplanmış olan bir saç fırçası konmuştur. İki kalın çivideki askıda canlı renklerde birkaç spor ceket asılıdır. Anlaşılan Tothero’nun hamaratlıktan anladığı kıyafetlerini korumakla sınırlıdır. Yerler toz yumaklarıyla doludur. Her yana gazeteler, <i>National Geographic</i>’ten ergenlerin işledikleri suç itiraflarına varıncaya dek bir dolu dergi ve çizgi roman yığılmıştır. Tothero’nun yaşadığı alan, eski bir pinochle<a id="k4" href="../Text/dipnotlar.xhtml#a4"><sup>[4]</sup></a> turnuvası kayıtlarının, bilardo masalarının, ahşap ve metal bidonların, kırık dökük hasır sandalyelerin, bir rulo kümes teli ile iki verev kiriş arasına raptedilmiş bir boruya asılmış olan ve odanın diğer ucundaki pencereden gelen ışığı kesen bir dizi beyzbol üniformasının bulunduğu ve depo olarak kullanılan tavanarasında fazlaca göze batmaz aslında.</p>

  <p>“Tuvalet var mı?” diye sorar Tavşan.</p>

  <p>“Aşağıda Harry.” Tothero’nun coşkusundan eser kalmamıştır; görünüşe bakılırsa utanmıştır. Tavşan tuvaletteyken ihtiyarın üst katta telaşlı telaşlı koşuşturduğunu duyar ama döndüğünde hiçbir değişiklik göremez. Yatak halen dağınıktır.</p>

  <p>Karşılıklı bekleşirler, derken Tavşan Tothero’nun, ondan soyunmasını beklediğini fark eder, o da soyunur, üzerinde tişörtü ve iç donuyla kırışmış ılık yatağın içine süzülür. İhtiyarın çukuruna gömülme fikri sevimsiz de olsa, nihayet boylu boyunca uzanabilmenin, yanı başındaki serin duvarı duyumsamanın ve aşağıdan geçen, belki de kendisini arayan araba seslerini duymanın verdiği hoş bir his vardır içinde. Tothero’ya bir şey söylemek için başını çevirdiğinde yalnız olduğunu görüp şaşırır. Tavanarasına çıkan basamakların dibindeki kapı kapanır ve diğer kata inerken ayak sesleri iyice solar, dış kapı kapanır, pencerenin kenarında bir kuş öter ve tamirhaneden çın çın sesler yükselir. İhtiyarın orada öylece durup dikilmesi rahatsız ediciydi ama Tavşan fazlaca kafa yormaz buna. Tothero’nun zamparalığı bilinen bir şeydi ama ibneliği yoktu. Ne diye izledi ki? Tavşan birden anlar. Tothero geçmişe dönmüştür o an. Çünkü adamın hayatı soyunma odalarında oğlanların soyunup giyinmelerini izlemekle geçmişti. Meseleyi çözmesiyle birlikte gevşer Tavşan. West Virginia’daki café’nin otoparkında elele koşan çifti hatırlar ve o kızı, yosun saçları yastığın üzerine yayılmış olanı şu anda düzmek üzere olanın kendisi olmayışı canını sıkar. Kızıl mıydı saçları? West Virginia kızlarını, Teksas’taki genç fahişeler gibi sıkı vücutlu, kahkalar atıp duran kaba kızlar olarak getirir gözünün önüne. O, kelimeleri yayarak, şeker şeker konuşmaları pek komik gelirdi Tavşan’a ama o zaman yalnızca on dokuz yaşındaydı. Üzerinde rahatsız eden dar haki pantolonu, Hanley, Jarzylo ve Shamberger ile yoldan aşağı yürürken etraflarını saran o yosmalarla öyle bir havaya girmişti ki küçük dağları o yaratmıştı sanki, etrafsa televizyonlarının karşısındaki kanepelere tavuk gibi tünemiş insanların evleriyle çevriliydi. Manyağın teki olan Jarzylo gevezelik edip durmuştu. Tavşan gittikleri evin doğru ev olduğuna inanamamıştı bir türlü. Pencerenin önünde çiçekler vardı, gerçek canlı çiçekler pencerede pek masum duruyordu ve o an kaçıp gitmek istemişti oradan Tavşan. Kapıya çıkan kadın televizyonda kek karışımı pazarlayan bir tip olabilirdi pekâlâ. Gelgelelim kadın öyle anaç, “Hadi çocuklar çekinmeyiiin, hadi içere gelin de biraz güzel vakit geçiriiin,” demişti ki, kendilerini içeride bulmuşlardı birden, fahişeler, kafasında kurduğu kadar çok değillerdi, salonda eskiden kalma, kolçakları kıvrımlı, topuzlu mobilyalar vardı. Kadınların evcimenliği çekingenliğini almıştı biraz: Aynı kalıptan çıkma gibi, kız denemez hiçbirine, sıradan kadınlar, hepsinin yüzünde bir flüoresan lambası parlaklığı. Oradaki askerleri süprüntü temizler gibi, laf kalabalığıyla kapıdan kışkışlamış, adamlarsa kahkahalara boğulup, şaşkın ve sersemlemiş bir halde toplaşmışlardı. Seçtiği kadın, ama yok kadın onu seçmişti, üzerinde o düğmelerinin çoğu iliklenmemiş bluzuyla yanına gelerek kendisine dokunmuş ve yukarı çıktıklarında arsız tatlı sesiyle ışık açık mı yoksa kapalı mı olsun diye sorduğunda Tavşan boğuk sesiyle,"Kapalı,” dediğinde gülmüştü, sonra da altındayken, ara ara gülerek, Tavşan’a yapması gerekenleri anlatmış, hatta kibar kibar konuşmuştu: “Harikasın tatlım. Harika olacaksın. Oh eveet. Öğrendin sen bu işi.” Sevişme bittiğinde, kadının dudaklarının kenarında beliren bükülmeden ve yanında uzanıp kalacağına doğrulup metal karyolanın ucuna oturarak, karanlık pencereden Teksas’ın o soluk renkli göğünü seyre dalmasından çıkardığı anlam Tavşan’ı kırmıştı, kadının yaptıklarının yarısı sahteydi. Suskun sırtının üzerindeki sarı-beyaz bikini çizgileri birden sinirine dokunmuştu Tavşan’ın; omzundan tutup sertçe kendine çevirmişti onu. Kadının bedenindeki o kendini koyvermiş ağır gölgeler öyle aldırmaz ve savunmasız görünmüştü ki gözüne, Tavşan başını çevirmişti. Kadın sonra kulağına eğilip, “Tatlım, parayı iki sefer için vermedin ki.” Şeker kadının işi gücü paraydı. Tamirhaneden çın çın sesler yükselir. Ses Tavşan’ı sakinleştirip, saklı ve güvende olduğunu söyler. Kendisi saklanadursun, adamlar ellerinde çekiçlerle dünyayı döverler sanki; ve karanlıkta, bu suretsiz seslere karşı içinde bir muhabbet uyanır.</p>

  <p class="bos3"/>

  <p class="p1">Fazla derinliği olmayan, kaçamak düşler görür. Bacakları oynar. Yastığın üzerinde dudakları bir parça kımıldar. Gözyuvaları kıpır kıpır, kafasının içindeki görüntülerle uğraşırken gözkapakları titrer. Bu da olmasa bir ölüden farksızdır, kimse kılına dokunamaz. Tepesindeki duvara vuran gün ışığı yavaş yavaş bir bıçak gibi inip önce göğsünü keser, sonra yerde bir bozuk paraya dönüşerek gözden kaybolur. Gölge vuran odada Tavşan birden gözlerini açar, hortlağınkileri andıran mavi gözleri, gelen erkek seslerinin kimlere ait olduğunu anlayabilmek için bu hiç de tanıdık olmayan ortamda gezinir. Sesler aşağı kattan geliyordur, gürültüye bakılırsa mobilyaları sağa sola çekip topluca kendisine bakınıyorlardır. Derken o bildik baskın ses gürler, Tothero’dur bu, ve aşağıdaki bu sağlam odağın çevresinde, kâğıt oynayan, içen, at yarışı oynayan, muhabbet eden tiplerin sesleriyle iyice belirginleşir. Tavşan sıcak çukurunda dönüp, yüzünü serin arkadaşına, duvara çevirir ve kırmızı bir bilinç tünelinden geçerek yeniden uykuya dalar.</p>

  <p>“Harry! Harry!” Bir ses omzundan sarsıp, saçlarını karıştırır. Tavşan duvardan dönerek, kısık gözlerle kaybolan gün ışığına bakar. Tothero akşam karanlığında oturuyordur, bir tür endişe yüklü bir karanlık azmanıdır adeta. Adamın yamuk bir gülüşle berelenmiş ekşimiş suratı öne doğru uzanır. Viski kokuyordur. “Harry, sana bir kız buldum!”</p>

  <p>“Harika. Getirsenize.”</p>

  <p>İhtiyar güler, zoraki mi acaba? Ne demek istemiştir?</p>

  <p>“Janice’i mi getirdiniz yoksa?”</p>

  <p>“Altıyı geçti saat. Kalk hadi kalk artık Harry; bebekler gibi uyudun. Dışarı çıkma vakti artık.”</p>

  <p>“Neden?” Aslında “Nereye?” demek istemiştir Tavşan.</p>

  <p>“Yemek yemeye Harry, akşam yemeğine. YE-ME-ĞE. Hadi kalk evlat. Acıkmadın mı hâlâ? Açlık. Açlık hani.” Adam delirmiş. “Ah Harry, yaşlı bir adamın açlığını anlayamazsın sen, yiyip durursun ama hiçbiri doğru yemek değildir. Sen anlamazsın ama.” Tothero pencerenin kenarına gidip yola bakar, yamru yumru profili sönük ışıkta pek donuktur.</p>

  <p>Tavşan üzerindeki örtüyü atar, çıplak bacaklarını indirip oturur pozisyona geçer. Yan yana duran düzgün bacaklarının görüntüsü sersemlemiş beynini hizaya sokmuştur. Bir zamanlar sarı olan ince tüyleri koyulaşıp sertleşmiştir. Burnuna uykuyla ıslanmış bedeninin kokusu gelir. “Neymiş bu kıs meselesi?”</p>

  <p>Tothero coşup, “Neymiş, haa, neymiş? Bildiğin am işte,” diye bağırır birden, ama sonra pencereden gelen gri ışıkta yüzü düşüverir; ağzından böyle çirkin bir laf çıktığı için kendine şaşmıştır sanki. Bir yandan da gözü Tavşan’ın üzerindedir, sanki bir nevi sınava tâbi tutuyordur onu. Karar verilmiştir, yaptığı hatayı düzeltir. “Yok yok. Bir tanıdık, Brewer’dan bir tanıdık, sevgili de diyebiliriz, ara ara yemeğe çıkarız işte. Bundan fazlası değil, ya da azıcık fazlası. Aman be Harry sen de amma safsın.”</p>

  <p>Tavşan Tothero’dan korkmaya başlamıştır; adamın söyledikleri arasında bağlantı yoktur hiç. Tavşan iç çamaşırlarıyla kalkar. “Ben kaçayım artık.” Döşemedeki tüyler çıplak tabanlarına yapışır.</p>

  <p>“Ah Harry, ah,” Tothero acı ve sevgiyle karışık gür bir sesle bağırıp Tavşan’ın yanına koşar, tek koluyla sarılır ona. “İkimiz de aynı yollardan geçtik.” Kocaman yamuk yüzünü kaldırıp sabırsız bir güvenle Tavşan’a bakar ama Tavşan anlamaz. Yine de hafızasındaki koç figürü onu dinlemeye yöneltir. “Sen de ben de biliyoruz, biz—” Adam tam dersin en canalıcı noktasına gelmişken takılır ve ne diyeceğini şaşırır. Tekrar “Biliyoruz,” diyip kolunu çeker.</p>

  <p>“Uyandığımda Janice’den bahsedeceğimizi sanıyordum,” der Tavşan. Yerden pantolonunu alıp giyer. Pantolonun kırışmış olmasından rahatsız olur; dahası bu ona nasıl dev bir adım attığını hatırlatarak, midesinde ve boğazında huzursuz bir kıpırtıya yol açar.</p>

  <p>“Konuşuruz, konuşuruz,” der Tothero, “biraz sosyalleşelim, hallederiz.” Bir an susar. “Geri dönmek istiyor musun? İstiyorsan söyle hemen.”</p>

  <p>Tavşan karısının aptal bir şekilde aralanmış ağzını, dolap kapısının televizyona çarpışını hatırlar. “Aman yok, hayır.”</p>

  <p>Tothero zevkten dört köşe olmuştur; zaten çenesinin bu kadar düşmesine sebep de bu keyiftir. “Eh iyi o zaman, tamam; giyin sen. Brewer’a donla gidecek değilsin herhalde. Temiz bir gömlek vereyim mi sana?”</p>

  <p>“Sizinkiler bana olmaz herhalde ama, di mi?”</p>

  <p>“Yok canım. Kaç beden giyiyorsun ki?”</p>

  <p>“On beş.”</p>

  <p>“Tamam işte. Ben de! Kolların boyuna göre epey kısa. Çok iyi be Harry. İhtiyacın olduğunda bana gelmiş olmanın benim için ne kadar önemli olduğunu bilemezsin. Yıllarca,” der ve bira kasalarından oluşturduğu şifonyerden bir gömlek alıp ambalajından çıkarır, “yıllarca bir dolu oğlan yetiştirirsin, sonra bir gün çekip giderler. Kayıplara karışırlar Harry; bir daha görünmezler hiç.”</p>

  <p>Tavşan, Tothero’nun dalga dalga olmuş aynasında gömleğin üzerine uyduğunu görünce şaşırır. Demek ki tek fark bacaklarıdır. Tothero susmak bilmeyen gururlu bir anne gibi Tavşan’ın giyinmesini seyreder. Sözleri daha akıllıcadır şimdi, ne yapacaklarını anlatırkenki o sıkılganlığı geçmiştir. “Aynaya yansıyan şu gençlik,” der Tothero, “bana çok iyi geldi. Şimdi söyle bakalım Harry, güzel vakit geçirmeyeli ne kadar oldu? Çok mu?”</p>

  <p>“Dün gece güzel vakit geçirdim,” der Tavşan. “West Virginia’ya kadar gittim geldim.”</p>

  <p>“Benim kızı beğeneceksin, kesin beğeneceksin, tam bir şehir petunyasıdır,” der Tothero ve ekler, “Yanında getireceği kızı tanımıyorum ama. Dediğine göre şişkoymuş. Benimkine de herkes şişko gözükür zaten—halbuki kendisi nasıl yer bir bilsen: Gençlik iştahı işte. Ne güzel bağladın kravatını be, siz gençlerde de benim bilmediğim amma çok numara var.”</p>

  <p>“Bildiğiniz Windsor düğümü işte.” Tavşan giyinmiş, üzerine yeniden bir sakinlik çökmüştür. Uykudan uyanmak geride bıraktığı dünyaya götürmüştür onu. Janice’in kalabalık eden varlığını, oğlunu, onun tiz çığlıklarını ve evinin duvarlarını özlemiştir. Önceleri ne yapıyorum ben diye düşünmüştü. Ama şimdi, yüzeyde görünen refleksleri sona ermiş, daha derinlerdeki içgüdüleri öne çıkarak doğru şeyi yaptığını söylüyordur. Etrafını saran hava gibi özgürlüğü duyumsar Tavşan; Tothero ve içinde bulunduğu bina bir girdaptır sanki, kasabanın yolları boşluktaki bir merdiven ya da geçittir yalnızca. Büyük bir itinayla kravatını yerleştirir, Windsor düğümünün dikiş yerlerindeki minik çizgiler, Tothero’nun gömleğinin yakası ve bizzat kendi boynu, işlem bittiğinde, evrenin bir ucuna kadar uzayacak bir yıldızın kollarıdır sanki. Dalai Lama’dır Tavşan. Tothero gözünün kenarında beliren bir bulut gibi pencerenin yanına kayar. Tavşan, “Arabam hâlâ yerinde mi?” diye sorar.</p>

  <p>“Araban maviydi değil mi? Evet. Ayakkabılarını giy hadi.”</p>

  <p>“Arabayı gören oldu mu acaba? Benle ilgili bir şey duydunuz mu bu arada?” O engin özgürlük alanında yine de birkaç pürüz vardır: Karısı, evi, çocuğu—endişe balonları. Zamanın bunları bu kadar kısa sürede yok etmesi mümkün değilse de Tothero’nun cevabından çıkan budur.</p>

  <p>Tothero, “Yoo,” der ve ekler, “Ama tabii ben senin konuşulabileceğin bir yerde değildim.”</p>

  <p>Tothero’nun kendisini yalnızca eğlencesine eşlik edecek biri olarak görmesi Tavşan’ın canını sıkar. Sanki ihtiyarı suçlarmış gibi, “Keşke bugün işe gitseydim,” der içerlemiş bir sesle. “Cumartesi önemli bir gündür.”</p>

  <p>“Ne iş yapıyorsun sen?”</p>

  <p>“Ucuz marketlerde MagiPeel meyve-sebze soyacağı diye bir alet tanıtıyorum.”</p>

  <p>Tothero, “Ne hoş bir isimmiş o öyle,” der ve pencereden çekilir. “Harika Harry. Nihayet hazırsın.”</p>

  <p>“Tarağınız var mı Bay Tothero? Tuvalete gideyim diyorum.”</p>

  <p>Alttan, Sunshine Spor Derneği’ndeki adamların saçma-sapan bir şeye attıkları kahkahalar ve yuhalama sesleri gelir. Tavşan onların arasından geçişini gözünün önüne getirir ve “Şey, onlara görünmeden geçmenin bir yolu yok mu?” diye sorar.</p>

  <p>Tothero sinirlenir, eskiden antremanlarda çocuklar potanın etrafında oyalanıp bir türlü harekete geçemediklerinde sinirlendiği gibi. “Kimden korkuyorsun Harry? O zavallı küçük Janice Springer’den mi? İnsanları gereğinden fazla büyütüyorsun gözünde. Kimin umrunda ki o. Hadi bakalım şimdi aşağı iniyoruz, ama tuvalette fazla oyalanmak yok. Bu arada, senin için şimdiye dek yapmış olduklarımdan ve hâlâ da yapmakta olduklarımdam dolayı bana bir teşekkür bile etmiş değilsin hâlâ.” Fırçaya saplanmış olan tarağı alıp Harry’ye verir.</p>

  <p>Özgürlüğünü elinden kaçırma korkusu minnettarlığını ortaya koyacak basit bir teşekkürü bile zor söyletir. Tavşan yarım ağız, “Teşekkür ederim,” der.</p>

  <p>Aşağı inerler. Tothero’nun sözlerinin aksine adamların hepsi—çoğu yaşlı, ama çok da yaşlı olmayan, bu yüzden yıpranmış vücutları nahoş bir dinçlik taşıyan adamlar— dönüp pür dikkat Tavşan’a bakar. Tothero, çılgın gibi, anlatır da anlatır: “Fred, bak bu benim en iyi çocuğumdu, müthiş bir basketçiydi, Harry Angstrom, belki adını gazetelerden filan hatırlarsınız, iki defa eyalet çapında sayı rekoru kırmıştı, 1950 sonra da 1951 senesinde, müthiş bir başarıydı.”</p>

  <p>“Sahi mi Marty?”</p>

  <p>“Harry, tanıştığımıza şeref duydum.”</p>

  <p>Tıpkı ağızları gibi, birer küçük kara leke gibi duran tetikte, soluk gözleriyle, Tavşan’ı o tuhaf haliyle oracıkta yiyip, sonra da bunu sindirmek üzere asitli izlenimlerini bira dolu iğrenç midelerine gönderirler. Tavşan Tothero’yu aptal yerine koyduklarını fark edip, hem kendinden hem de arkadaşından utanır. Tuvalete saklanır. Tuvalet kapağının boyası gitmiş, lavabo sıcak su musluğundan akan paslı gözyaşlarıyla leke leke olmuştur; duvarlar yağlı, havluluk ise boştur. Ufacık tavanın bu kadar yüksek oluşu korkunç görünüyordur: Beyaz kabuklu birkaç böceğin takıldığı örümcek ağlarıyla kaplı, alüminyum kaplı, kare şeklinde bir alandır burası. Tavşan’ın içindeki sıkıntı artmış, bir nevi felce dönüşmüştür; kendini dışarı atıp, buruşmuş bir suratla sendeleye sendeleye Tothero’nun yanına gider, ve mekânı kendi alemine bırakırlar. Tothero, arabasına bindiğinde kendini küçük düşmüş, belli belirsiz saldırıya uğramış gibi hisseder Tavşan. Ama, tıpkı bir rüyadaki gibi, durup da sorgulamaz. Tavşan direksiyona geçer. Kolları ve bacakları yenilenmiş, arabanın düğmeleri ve pedalları karşısında eski gücüne kavuşmuştur. Taranmış ıslak saçları kafasını üşütür.</p>

  <p>Birden, “Demek oturup Janice’le içmem gerektiğini söylüyorsunuz,” der Tavşan.</p>

  <p>“Yüreğin ne söylüyorsa onu yap,” der karşılığında Tothero. “Tek yol göstericimiz yüreğimizdir.” Sesi bitkin, uzaklara gitmiş gibidir.</p>

  <p>“Brewer’a mı gidiyoruz?”</p>

  <p>Karşılık gelmez.</p>

  <p>Tavşan arabayı yolun yukarısına, buzhaneden gelen suyun aktığı Potter Caddesine doğru sürer. Kendi evinin bulunduğu Wilbur Sokağının aksi istikametinden sağa sapar ve iki kere daha dönüp Central Caddesine, oradan da Brewer’a giden dağ yoluna vurur. Sol tarafta, tabanını parlak ve durgun heybetiyle Running Horse Irmağının oluşturduğu bir kanyon uzanır; sağda ise benzin istasyonları ışıldar, renkler kabloların üzerinde fırıl fırıl dönüp durur, spot lambaları karşı koyar.</p>

  <p>Kasaba geride kalıp küçüldükçe Tothero’nun çenesi düşer. “Şimdi Harry, buluşacağımız bayanlara, bu arada diğerinin neye benzediği konusunda hiçbir fikrim yok, onlara kibar davranacağından eminim. Ve eminim arkadaşımı seveceksin. Olağanüstü bir kızdır Harry, doğduğundan beri başına gelmedik kalmamış, ama o olağanüstü bir şey başarmış.”</p>

  <p>“Ne yapmış?”</p>

  <p>“Hepsinin üstesinden gelmiş. Bütün mesele bu değil mi Harry, sıkıntıların üstesinden gelmek? Yani onunla böylesine ee, ince bir bağ kurmuş olmak beni çok, çok mutlu ediyor ve hoş bir his veriyor bana. Harry?”</p>

  <p>“Efendim?”</p>

  <p>“Harry sen hiç genç bir kadının her yanının tüylerle kaplı olabileceğini düşünür müydün?”</p>

  <p>“Hiç düşünmedim.” Boğazını bir tiksinti sarar.</p>

  <p>“Düşün,” der Tothero. “Düşün bir. Onlar birer maymundur Harry. Kadınlar birer maymundur.”</p>

  <p>Bunu öyle ciddi bir edayla söylemiştir ki Tavşan gülmek zorunda kalır.</p>

  <p>Tothero da güler ve koltuğundan Tavşan’a doğru eğilir. “Yine de severiz onları, değil mi Harry? Neden severiz onları Harry? Cevabını bulursan hayatın sırrını da çözmüş olursun.” Adam kıpır kıpırdır, bacak bacak üstüne atar, indirir, eğilip Tavşan’ın omzuna vurur, sonra arkasına yaslanıp camdan dışarı bakar, derken dönüp gene Tavşan’ın omzuna vurur. “Ben iğrenç bir adamın Harry. Tiksinilecek bir adam Harry, sana bir şey söyleyeyim mi?” Bir koç olarak, daima söyleyecek bir şeyi olurdu. “Karım tiksinilecek bir adam olduğumu söylüyor. Ama bu ne zaman başladı biliyor musun? Bu onun derisiyle başladı. Bir bahar günüydü, 1943 ya da 44 senesinde, savaş yılları yani, kadının cildi bir anda iğrençleşti. Sanki uç uca eklenmiş binlerce kertenkele derisi vardı bedeninde. Yalan yanlış eklenmiş hem de. Gözünün önüne geliyor mu? Cildinin parça parça olma düşüncesi beni dehşete düşürdü resmen Harry. Sen beni dinliyor musun? Hayır, dinlemiyorsun. Bana neden geldiğini düşünüyorsun değil mi?”</p>

  <p>“Bu sabah Janice’le ilgili söyledikleriniz beni biraz endişelendirdi de.”</p>

  <p>“Janice mi? Aman be Harry, Janice Springer gibi önemsiz ahmaklardan bahsetmeyelim artık hadi. Bu gece bizim gecemiz. Bu gece acıma zamanı değil. Gerçek kadınlar ağaçlardan dökülmeye başlamışken.” Elleriyle ağaçtan dökülüşlerini gösterir. “Patır patır!”</p>

  <p>Adam manyak olsa da Tavşan keyiflenmeye başlamıştır. Arabayı Weiser Caddesinde bir yere park edip kızlarla bir Çin lokantasının önünde buluşurlar.</p>

  <p>Kızlar, çiçek kadar zarif, lokantanın kırmızı neon ışıklarının altında beklemektedir, kırmızı ışık onların o yumuşacık saçlarında, çiçeklerin üzerindeki soluk lekeler gibidir. Tavşan’ın güm güm atan kalbi kendinden önde gidiyordur sanki. Buluştuklarında Tothero Margaret’i Tavşan’la tanıştırır: “Bu Margaret Kosko, bu da Harry Angstrom, en iyi oyuncumdu, bu iki harika genci tanıştırmak benim için büyük zevk.” İhtiyarın üzerinde tuhaf bir utangaçlık vardır, sesi de öksürecekmiş gibi kısıktır.</p>

  <p>Tanışma faslının ardından Tavşan, Margaret’in Janice’e ne kadar benzediğini fark edip şaşırır—aynı soluk renkli gür saçlar, aynı dikbaşlı minyonluk. Dudaklarını zar zor aralayıp, “Bu Ruth Leonard. Bu Marty Tothero ve bu da, adınız neydi?”</p>

  <p>“Harry,” der Tavşan. “Ya da Tavşan.”</p>

  <p>“Tabii yaa!” diye bağırır Tothero. “Diğer çocuklar sana Tavşan derdi, unutmuşum bak.” Öksürür.</p>

  <p>“Demek koca bir tavşancıksınız,” diye lafa girer Ruth. Margaret’in yanında kilolu durur, ama fazla kilolu da değildir. Toplu denebilir belki, ama uzun boylu da, bir yetmiş ya da yetmiş iki falan. Keskin hatlı donuk mavi gözleri var. Bacakları, sahte ipekten uçuk yeşil renkli elbisesinin ön tarafını öyle bir doldurmuş ki ayaktayken bile bir kucak gibi duruyor. Rengi kirli zencefili andıran saçlarını ensesinde toplayıp topuz yapmış. Arkasında, kırmızı dilleriyle park saatleri sıra sıra kaldırımın kenarına dizilmiş, ve lavanta rengi bantlarla sarılmış ayağının tam dibinde, dört kaldırım taşı bir X işareti oluşturmuş.</p>

  <p>“Sadece görünüşüm kocaman,” der Tavşan.</p>

  <p>“Benim de öyle,” der Ruth.</p>

  <p>Tavşan, “Off öyle açım ki,” der, sırf bir şey söylemiş olmak için. Üzerinde bir gerginlik vardır.</p>

  <p>Bu lafın söylenmiş olmasına minnettar kalmış gibi, “Açlık, açlık,” der Tothero. “Söylesin bakalım canlarım, nereye gitmek istiyorsunuz?”</p>

  <p>“Burası nasıl?” diye sorar Harry. Kızların bakışlarından idareyi ele almasını istediklerini anlamıştır. Tothero, yengeç gibi bir o yana bir bu yana salınırken yanlarından geçen orta yaşlı bir çifte çarpar. Çarpmanın etkisiyle yüzü öyle şaşkın bir ifadeye bürünüp, öyle abartılı bir şekilde özür diler ki Ruth güler; ve kahkahaları yere bir avuç dolusu bozuk para atılmışçasına çınlar sokakta. Bu sesin etkisiyle Tavşan gevşemeye başlar; göğsüne ılık bir hava dolar sanki. Önden Tothero, lokantanın camlı kapısını iterek içeri girer, ardından Margaret, ve onun ardından da Ruth, Tavşan’ın koluna girip, “Sizi tanıyorum. West Brewer Lisesine gitmiştim, 1951 çıkışlıyım,” der.</p>

  <p>“Aa ben de o sene bitirdim liseyi.” Kızın koluna girmesi, dahası aynı yaşta olmaları Tavşan’ın hoşuna gider; şehrin iki ayrı ucundaki okullarda olsa da aynı şeyleri öğrenip aynı bakış açısını edinmişlerdi sanki. ’51 sınıfı bakış açısı.</p>

  <p>“Bizi yenmiştiniz,” der.</p>

  <p>“Sizinki berbat bir takımdı.”</p>

  <p>“Hiç de değil. Oyuncuların üçüyle çıkmıştım.”</p>

  <p>“Üçüyle de aynı anda mı?”</p>

  <p>“Biraz öyle olmuştu.”</p>

  <p>“Haa. Onun için o kadar yorgunlardı demek.”</p>

  <p>Ruth yine güler, bozuk paralar saçılır, oysa Tavşan söylediği şeyden utanmıştır, neyse ki kız iyi huyluymuş, bir de o zamanlar hoştu demek. Şimdi o kadar hoş denemez. Ama saçları gür, burdan belli işte.</p>

  <p>Kimono giymiş Amerikalı bir kızın yıpranmış paraları sayıp durduğu camekânlı kasanın hemen ötesinde önlerini, üzerinde soluk renkli keten bir ceket olan genç bir Çinli garson keser. “Kaç kişisiniz acaba?”</p>

  <p>Tothero susar, Tavşan “Dört,” der.</p>

  <p>Ruth beklenmedik bir samimiyetle kısa beyaz ceketini çıkarıp Tavşan’a uzatır; yumuşacık bir demet kumaş. Bu hareketin etkisiyle ortalığı bir parfüm kokusu sarar.</p>

  <p>“Dört, tamam, şöyle buyrun lütfen,” ve garson onları kırmızı bir bölmeye götürür. Lokanta Çin lokantasına dönüşeli çok olmamıştır; duvarlar hâlâ pembe tonlarda Paris resimleriyle kaplıdır. Ruth hafifçe sendeler; hemen arkasındaki Tavşan, kızın yorgunluktan sararmış topuklarının, ayaklarını ayakkabılarının ucuna sıkıştıran o lavanta renkli bant ağından, yana doğru kayma eğiliminde olduğunu görür. Öte yandan, geniş kalçaları o ipeksi nane yeşili elbisenin gerginliği altında pek bir itidallidir. Elbisenin üst kısmıysa üzerine cuk diye, yüzünün şekli gibi kare şeklinde oturmuştur. Arkasındaki V biçimindeki açıklık ise dolgun hoş sırtının büyük bir bölümünü ortaya koyar. Bölmeye vardıklarında Tavşan Ruth’a çarpar; kızın kafası Tavşan’ın burnuna gelir. Saçlarının delici kokusuyla üzerine sinmiş olan ucuz parfüm kokusu birbirine karışmıştır. Çarpışırlar, çünkü Tothero Margaret’i büyük bir seremoni eşliğinde sandalyesine oturtuyordur; hâzinesini kollayan bir cüce muhafız sanki. Tavşan durmuş beklerken, kendisinin bir gece önce West Virginia’daki lokantanın önündeki hali gibi, camın önünden geçen bir yabancının onu bir kadınla göreceğini düşünüp keyiflenir. Tavşan o gözlerini içeri diken, kendini, kendi bedenini ve kadınının bedenini kıskanan bir yabancıdır şimdi sanki. Ruth eğilip yana kayar. Omuzlarının derisi bir an parladıktan sonra bölmenin loşluğunda kaybolur. Tavşan da oturur ve onun yerine yerleşirken çıkardığı hışırtıları duyar, kadınlara özgü o haliyle, telaşlı telaşlı, sanki yuva yapar gibi.</p>

  <p>Tavşan, kızın ceketinin elinde kaldığını fark eder birden. Soluk renkli yumuşak pelüş kucağında uyumaktadır. Yerinden hiç kalkmadan uzanıp, ceketi tepesindeki askıya asar.</p>

  <p>“Uzun kollu olmak da ne iyi şeymiş,” der Ruth ve çantasını açıp içinden bir Newports sigarası çıkarır.</p>

  <p>“Tothero kollarımın kısa olduğunu söylüyor ama.”</p>

  <p>“Sen şu ihtiyar serseriyi nereden tanıyorsun bakalım?” Tothero duysun diye sesini yükseltmiştir, umrundaysa tabii.</p>

  <p>“Serseri değildir o, benim eski koçum.”</p>

  <p>“İster misin?” Sigara uzatmıştır Ruth.</p>

  <p>Tavşan tereddüt eder. “Bıraktım.”</p>

  <p>“Demek şu ihtiyar serseri senin koçundu,” diyerek içini çeker Ruth. Turkuvaz renkli Newports paketinden bir sigara çıkarıp dudaklarının arasına sıkıştırır ve kibriti, o kadınlara has tuhaf beceriksizlikle, kendinden uzak tutup yakmaya çalışırken, kükürt uca doğru kaşlarını çatar. Kibrit üçüncü çakışta yanar.</p>

  <p>Margaret, “Ruth,” der.</p>

  <p>“Serseri demek?” der Tothero, ve o kaba yüzü sanki erimeye başlamış gibi, ihtiyatlı bir keyifle buruşup çarpılır. “Tabii tabii. Siz prensessiniz ya, ben de aranıza düşmüş beş para etmez ihtiyar serserinin tekiyim işte.”</p>

  <p>Margaret, hiç üstüne alınmaz ve elini Tothero’nun masada duran elinin üzerine koyarak, feri enikonu kaçmış bir sesle diretir, “Hiç de serseri falan değilsin.”</p>

  <p>Tothero, “Nerede bizim şu genç Konfüçyüsçümüz?” diye sorar, eli havada etrafa bakınırken. Çocuk geldiğinde, “Alkollü içecek ikramınız var mı?” diye sorar.</p>

  <p>“Yandan getirtiyoruz,” der çocuk. Şu Çinlilerin kaşlarının deriden fışkıracağı yerde deriye gömülü durması ne komiktir.</p>

  <p>“Bana bir duble viski,” der Tothero. “Sen canım?”</p>

  <p>“Daiquiri,”<a id="k5" href="../Text/dipnotlar.xhtml#a5"><sup>[5]</sup></a> der Margaret, espri yapar gibi.</p>

  <p>“Siz çocuklar?”</p>

  <p>Tavşan Ruth’a bakar. Yüzü turuncu rengi bir pudraya bulanmıştır. Saçları, ilk bakışta koyu sarı ya da açık kahve gibi görünen o saçları aslında pek çok rengi barındırmaktadır içinde, ışığın altında her bir tel, tıpkı bir köpeğin tüyleri gibi, kırmızı, sarı, kahverengi ve siyah, bir dizi renge bürünür. “Ay bilemedim,” der. “Hadi ben de Daiquiri içeyim bari.”</p>

  <p>Tavşan, Daiquiri’nin limonatadan farksız olacağını bile bile “Üç tane,” der oğlana.</p>

  <p>Garson tekrar eder, “Üç Daiquiri ve bir duble buzlu viski,” ve gider.</p>

  <p>Tavşan Ruth’a sorar, “Doğum günün ne zaman?”</p>

  <p>“Ağustos. Niye sordun ki?”</p>

  <p>“Benimki Şubat,” der. “Ben kazandım.”</p>

  <p>“Sen kazandın.” Sanki Tavşan’ın ne hissettiğini bilirmiş gibi tasdikler: Senden daha yaşlı olan bir kadına fazla söz geçiremezsin.</p>

  <p>“Madem beni hatırladın,” der Tavşan, “Bay Tothero’yu da hatırlarsın. Takımın koçuydu.”</p>

  <p>“Bize ne koçlardan? Bir işe yararlar mı ki cidden?”</p>

  <p>“Bir işe yararlar mı dedin? Lise takımı demek koç demektir; öyle değil mi?”</p>

  <p>Tothero, “Her şey oyuncuda biter Harry,” der ve ekler, “kurşunu altına döndüremezsin. Kurşunu altına döndüremezsin.”</p>

  <p>“Tabii ki döndürürsün,” der Tavşan. “İlk yıl elimi kıçımı nasıl kontrol edeceğimi bile bilmiyordum,” birden durur; ne de olsa yanında hatunlar vardır “yani kolumu.”</p>

  <p>“Biliyordun Harry, biliyordun. Sana öğreteceğim bir şey yoktu, yalnızca önünü açtım ben.” Etrafa bakınıp duruyordur. “Gencecik bir karacaydın sen,” ve ekler, “koca ayaklı bir karaca.”</p>

  <p>Ruth sorar, “Ne kadar büyük?”</p>

  <p>Tavşan, “On iki numara. Seninki kaç?”</p>

  <p>“Miniciktir,” der Ruth. “Miniminnacık.”</p>

  <p>“Bana ayakkabılarından taşıyorlarmış gibi geldi.” Tavşan aşağı, masanın altına, küçük boyutlu baldırlarının sararmış balık gibi asılı durduğu denizaltı karanlığına bakabilmek için hafifçe eğilip geriye doğru kaykılır. Baldırları geriye, koltuğun altına çekilir.</p>

  <p>“Bu kadar haşin bakma, düşeceksin sonra,” der Ruth, bozuk bir sesle, ki bu da iyiye işarettir. Kadınlar laf işitmeyi severler. Asla kabul etmezler, ama böyledir.</p>

  <p>Garson içecekleri getirip, kâğıt Amerikan servislerle cilası kaçmış gümüşleri masaya yerleştirmeye koyulur. Tam Margaret’inkileri bitirip Tothero’nunkileri yaymaya geçmişken Tothero viski bardağını dudaklarından ayırıp, canlanmış, sert bir tonda sorar, “Ne bu çatal bıçak kardeşim? Çin yemeğiyle olur mu hiç? Çubuklarınız yok mu sizin?”</p>

  <p>“Çubuk mu? Peki.”</p>

  <p>“Çubuksuz yer mi kalmış,” der Tothero munis munis. “Roma’da Romalılar gibi olmak lazım.”</p>

  <p>Garson geldiğinde Margaret, hemen kaşık ve çatalının üzerine elini kapayarak “Benimkileri almayın!” der. “Çubuk falan istemiyorum ben.”</p>

  <p>“Ya siz, Harry ve Ruth?” diye sorar Tothero. “Tercihiniz ne?”</p>

  <p>Daiquiri hakikaten limonotadan farksızdır, saf bir saydam tadın üzerinde gezinen zeytinyağı sanki. “Rezalet,” der Tavşan, Margaret’i kızdırmaktan dolayı hoşnut, boğuk bir sesle. “Biz Teksas’ta tavuğa asla metal değdirmezdik, öğğk.”</p>

  <p>“Ruth sen?” Tothero’nun yüzünde çekingen ve zorlama bir ifade vardır.</p>

  <p>“Eh alayım bari. Şu sersem becerebildiğine göre ben de yaparım herhalde.” Sigarasını söndürüp, bir tane daha aranır.</p>

  <p>Garson, elinde geri çevrilen gümüşlerden buketiyle, bir nedime gibi yanlarından ayrılır. Margaret seçiminde yalnız kalmıştır ve bu da canını sıkmıştır bir parça. Tavşan halinden memnundur; mutluluğunun üzerine düşmüş bir gölgedir o yalnızca.</p>

  <p>“Teksas’ta Çin yemeği yer miydin?” diye sorar Ruth.</p>

  <p>“Evet, hep. Bana da bir sigara versene.”</p>

  <p>“Sen bırakmıştın hani.”</p>

  <p>“Yeniden başladım. Bana bir on sent versene?”</p>

  <p>“On sent mi? Ne diye vereyim ki?”</p>

  <p>Ruth’un geri çevirişindeki bu gereksiz acelecilik Tavşan’ı gücendirmiştir, kız sanki bu işten kendi çıkarını sorar gibidir. Niye parasının üzerine yatacağını düşünmüştür ki? Neyin üzerine yatacak? Elini ceketinin cebine daldırıp biraz bozuk para çıkarır ve içinden on sent ayırıp masalarının yanında tatlı tatlı yanan fildişi küçük müzik kutusuna atar. Ruth’un yüzüne yakın eğilip, şarkı adlarının yazılı olduğu sayfaları çevirir ve nihayet, “Rocksville, P-A”yı çalmak için B ile 7 düğmelerine basar. “Teksas’taki Çin yemeği, Boston’dakini saymazsak Amerika’nın en iyi Çin yemeğidir,” der Tavşan.</p>

  <p>“Bak sen şu seyyaha,” der Ruth. Sigarasından uzatır. Tavşan deminki para meselesini unutur.</p>

  <p>“Demek sen koçların hiçbir şey yapmadıklarını düşünüyorsun,” der Tothero ısrarla.</p>

  <p>“Hiçbir işe yaramazlar,” der Ruth.</p>

  <p>“Hey dur bakalım,” der Tavşan.</p>

  <p>Garson, çubuklar ve iki menüyle geri gelir. Tavşan çubukları görünce hayal kırıklığına uğrar; tahta değil plastik gibilerdir. Sigaranın da berbat bir tadı vardır, saman gibi. Söndürür. Bir daha yok asla.</p>

  <p>“Hepimiz ayrı bir şey isteyelim, sonra paylaşalım,” der Tothero. “Kim ne ister?”</p>

  <p>“Tatlılı ekşili domuz eti,” der Margaret. En belirgin özelliği kesinliği.</p>

  <p>“Sen Harry?”</p>

  <p>“Bilmiyorum.”</p>

  <p>Ruth, “Hani nerde şimdi o Çin yemeği uzmanı?” diye sorar.</p>

  <p>“Bu menü İngilizce. Ben Çince menüden sipariş etmeye alışığım.”</p>

  <p>“Hadi ama, ne yiyeceğiz söyle.”</p>

  <p>“Off yeter; baygınlık geldi artık.”</p>

  <p>“Teksas’a hiç gitmedin, di mi?” der Ruth.</p>

  <p>Tavşan o tuhaf, ağaçsız sokaktaki evi, çayırlardan yükselen yeşil geceyi, pencere içlerindeki çiçekleri hatırlar ve “Kesinlikle oradaydım,” der.</p>

  <p>“Ne yapıyordun peki?”</p>

  <p>“Sam Amca’yı koruyordum.”</p>

  <p>“Aa, askerdin demek; sayılmaz o zaman. Herkes askere Teksas’a gider.”</p>

  <p>Tavşan, “Ne istiyorsanız onu sipariş edin,” der Tothero’ya. Ruth’un bütün o askerleri tanıyormuş gibi konuşması Tavşan’ın canını sıkmıştır, ve on sent atarak çaldığı şarkının son nağmelerini dinlemek için kulak kabartır. Bu Çin mekânında, dün akşam arabada moralini yerine getiren o melodiyi duyar gibi olur, ses mutfaktan gelir gibidir.</p>

  <p>Garson siparişi alıp gittiğinde Tothero Ruth’a cevabını yetiştirir. İhtiyarın ince dudakları viskiden ıslanmıştır. “Koçun işi,” der, “koçun işi, insana bahşedilen üç aleti geliştirmektir: kafayı, bedeni ve yüreği.”</p>

  <p>“Bir de kasıkları,” der Ruth. Başta Margaret olmak üzere, hepsi güler. Tavşan’ı hakikaten dehşete düşürmüştür bu.</p>

  <p>“Küçük hanım, madem beni gaza getiriyorsunuz, dinleme nezaketini de gösterirsiniz artık.” Pek vakur bir ağırlıkla söylemiştir bunu.</p>

  <p>“Sıçtık,” der Ruth ve gözlerini yere indirir. “Çok da üzerime gelme ama.” İncinmiştir. Burun delikleri beyazlaşıp, adi makyajı kararır.</p>

  <p>“Birincisi. Kafa. Strateji. Oğlanların çoğu bir basketbol koçunun eline mahalle maçlarından gelir ve iki potalı bir sahada oynanan bir maçın şıklığından bihaberlerdir. Öyle değil mi Harry?”</p>

  <p>“Tabii yaa. Daha dün—”</p>

  <p>“İkincisi—dur sözümü kesme Harry, sonra söylersin— İkincisi, beden. Oğlanları kondisyona sokmak. Bacaklarını güçlendirmek.” Yumruğunu kaygan masaya vurur. “Sımsıkı olsun diye. Koşun, koşun, koşun. Ayaklarının yere değdiği her an koştururum onları. Yeter diye bir şey yoktur. Üçüncüsü”—tek elinin işaret parmağıyla baş parmağını ağzının köşelerine götürüp, ıslaklığı siler—“yürek. İşte bu noktada iyi bir koç, yani ben küçük hanım, kesinlikle iyi bir koç olmaya çabaladım ve bir şekilde oldum da, müthiş bir fırsat elde eder. Oğlanlara başarma arzusu vermek. Şahsen ben, kazanma arzusundan daha çok sevdim bunu, ne de olsa yenilgide bile bir başarı vardır. Elimizden geleni yaparak onlara başarının kutsallığını -evet bak bu kelime iyi oldu— hissettirmektir mesele.” Sonra susup, her birinin yüzüne tek tek bakarak delip geçer onları, dilleri tutulmuş gibidir. “Yüreği azimli bir koç tarafından eğitilmiş bir oğlanın,” diye söze başlar gene ve sonunu getirir, “hayat denilen o en büyük oyunda, gerçek anlamda başarısız olması diye bir şey söz konusu değildir.” Tombul elini kaldırır. “Bundan sonrası Tanrı’nın ona vereceği, aman neyse işte...” İçinde buzdan başka bir şey kalmamış olan bardağına uzanır. Ve bunu kaldırmasıyla birlikte buzlar bardağın ağzına birikip dudaklarında şıngırdar.</p>

  <p>Ruth konuyu değiştirmek ister gibi, Tavşan’a dönüp . sessizce sorar, “Ne iş yapıyorsun sen?”</p>

  <p>Tavşan güler. “Şey, artık yapıp yapmadığımdan pek emin değilim aslında. Bu sabah işe gitmiş olmam gerekiyordu. Ben, ee, anlatması biraz zor gibi, MagiPeel meyve-sebze soyacağı diye bir şey tanıtıyorum.”</p>

  <p>“Eminim gayet iyi yapıyordur bu işi,” der Tothero. “MagiPeel firmasının yöneticileri yıllık toplantılarına oturup da, ‘Ürünlerimizi Amerikan halkına ulaştırma yolunda en çok çaba sarf eden kimmiş bakalım?’ diye baktıklarında eminim listenin en başında Tavşan Harry Angstrom adını görürler.”</p>

  <p>Bu defa Tavşan Ruth’a sorar, “Sen napıyorsun?”</p>

  <p>“Hiçbir şey,” der Ruth. “Hiçbir şey.” Ve Daiquiri’sinden bir yudum alırken göz kapakları da kaygan bir mavi perde gibi aşağı iner. İçkinin yeşil ışığı çenesine vurmuştur sanki.</p>

  <p>Ismarladıkları Çin yemekleri gelir. Tavşan’ın ağzı sulanır. Teksas’tan döndüğünden beri böyle şeyler yememiştir pek. Bir hayvanın katledildiğine dair hiçbir iğrenç bulgunun olmadığı bu yemekleri sever Tavşan, bunlarda ne kanlı canlı bir dana budu parçası ne de sinirlerle kaplı bir tavuk bedenine rastlarsın; bu hayaletler iyice ezilip yok edilir ve ağrısız sızısız bir şekilde, dilsiz sebze suretlerinin, masumca iştah kabartan dolgun yeşil bedenlerin arasına karışır. Tatlı tatlı. Üzerinde buharlar tüten pirinç pilavından bir göğsün tepesine yığılır hepsi. Hepsine birer düzgün sıcak göğüs verilir, ve Margaret pırıl pırıl parlayan koca parçaları karıştırmanın telaşına düşer; güzel güzel yer hepsi. Domuz eti, bezelye, tavuk, ekşili tatlılı sos, karides, yaş kestane ve daha kim bilir nelerle dolu o yuvarlak tabakların içindekileri yedikçe yüzlerine bir renk, bir enerji gelir hepsinin. Sohbetleri canlanır.</p>

  <p>Tavşan, “Müthişti,” der Tothero için. “Eyaletin en iyi koçuydu. O olmasa ben bir hiçtim.”</p>

  <p>“Yok yok Harry. Benim sana verdiğimden daha fazlasını sen bana verdin. Biliyor musunuz kızlar, daha ilk maçında yirmi sayı yapmıştı.”</p>

  <p>“Yirmi üç,” der Harry.</p>

  <p>“Yirmi üç sayı! Düşünsenize.” Kadınlar yemeye devam ederler. “Harrisburg’daki turnuvayı hatırlıyor musun Harry? Dennistown’u ve o kısa boylu setshot’çuyu?”<a id="k6" href="../Text/dipnotlar.xhtml#a6"><sup>[6]</sup></a></p>

  <p>“Ufak tefek bir tipti,” der Harry Ruth’a. “Böyle bir altmış falan ve bir maymun kadar çirkin. Bir de çok pis oynardı hakikaten.”</p>

  <p>“Aa, ama işini iyi bilirdi,” der Tothero, “iyi bilirdi. Tam Harry’nin dişine göreydi yani.”</p>

  <p>“Sonra bir gün bana bir çelme taktı, hatırladın mı?”</p>

  <p>“Tabii ya,” der Tothero. “Unutmuşum bak.”</p>

  <p>“Bu bücür bana bir çelme takıyor, ben doğruca uçup, bariyerlere tosluyorum. Eğer duvarlar kauçuk olmasa kesin gebermiştim.”</p>

  <p>“Sonra ne olmuştu peki Harry? Sen de bunun üzerine ezmiş miydin onu? Bu olay tamamen aklımdan çıkmış bak.” Tothero’nun ağzı tıka basa doludur ve intikam konuşulurken onun bu oburluğu pek çirkin gözükür.</p>

  <p>“Yok yaa,” der Tavşan. “Ben hiç faul yapmazdım ki. Hakem olayı görmüştü, zaten de adamın beşinci faulüydü, oyundan atıldı. Sonra da ezdik onları işte.”</p>

  <p>Tothero’nun yüzü gitgide solar; üzerine bir durgunluk çöker. “Doğru, sen hiç faul yapmazdın. Hakikaten, hiç yapmazdı. Harry hep idealistti.”</p>

  <p>Tavşan omuz silker. “Hiç gerek yokmuş ama.”</p>

  <p>Tothero, “Harry ile ilgili bir başka ilginç şey de,” der iki kadına, “asla yaralanmazdı.”</p>

  <p>“Yok yaa, bir keresinde bileğimi burkmuştum ya,” diye düzeltir Tavşan. “Bana söylediğin şeyin acayip faydasını görmüştüm hakikaten—”</p>

  <p>“O turnuvada başka ne olmuştu sahi? Nasıl da unutmuşum, olacak şey değil.”</p>

  <p>“Başka mı? Pennoak vardı galiba. Hiçbir şey olmamıştı o maçta. Yenmişlerdi bizi.”</p>

  <p>“Onlar mı yenmişti? Biz yenmemiş miydik?”</p>

  <p>“Ah, ne yazık ki hayır, iyilerdi. Beş tane iyi oyuncuları vardı. Ya biz? Bir ben vardım, cidden. Harrison da fena değildi, ama o futbol maçında geçirdiği kazadan sonra fazlaca bir etkisi kalmadı, cidden.”</p>

  <p><i>“Ronnie</i> Harrison mu bu?” diye sorar Ruth.</p>

  <p>Tavşan şaşırıp kalır. “Onu tanıyor musun?” Harrison’un zamparalığı dillere destandır.</p>

  <p>“Emin değilim,” der Ruth elinden geldiğince sevimli.</p>

  <p>“Dolaşık saçlı, kısa boyluca bir çocuktu. Böyle bir parça çelimsiz.”</p>

  <p>“Yok, bilmiyorum,” der Ruth. “O değil galiba.” Çubukları kullanma konusunda becerikli çıkmıştır, diğer eliyse avucu açık şekilde dizinin üzerinde durur. Ağzına bir lokma bir şey alabilmek için kafasını daldırışı, o sade kalın boynunu öne uzatmasıyla havaya kalkan geniş omuzları Tavşan’ın hoşuna gider. Lokmalar çubukların arasına tam kıvamında bir baskıyla sıkıştırılmış; tombul kadınların bu ince ayarı da ne komiktir. Margaret ise tabağındakileri o yavan eğik gümüşüyle sıyırır.</p>

  <p>“Kazanmamıştık,” diye yineler Tothero ve seslenir, “Garson.” Çocuk geldiğinde Tothero aynı içkilerden birer tane daha getirmesini ister.</p>

  <p>“Yok, ben almayayım, teşekkürler,” der Tavşan. “Bu kadarı bile çarptı.”</p>

  <p>Margaret, “Ay sen ne uslu bir çocukmuşsun öyle,” der. Daha adını bile bilmiyordur. Tavşan kadına gıcık olur.</p>

  <p>Tothero’ya, “Demin demiştim ya, bana söylediğin bir şeyin acayip faydasını görmüştüm diye,” der Tavşan ve ekler, “topu iyi kavrayabilmektir bütün mesele. İşin sırrı budur hakikaten, topu ellerinde tutabilmek, insanın yüreğini hoplatan o hoş anı hissetmek. Sonra top uçar gider elinden.” Elleriyle gösterir nasıl olduğunu.</p>

  <p>“Ah Harry,” der Tothero üzgün, “sen zaten bana geldiğinde yapıyordun bunu. Sana tüm verdiğim kazanma arzusuydu. Başarma arzusu.”</p>

  <p>“En iyi oyunumu çıkardığım gece hangisiydi biliyor musun?” der Tavşan, “Kırk sayı yaptığım Allenville maçını söylemiyorum, ikinci senemdi, hani sezonun iyice başlarında eyaletin diğer ucundaki bir maça gitmiştik, altı sınıfında toplam topu topu yüz öğrencisi olan küçük kıytırık bir okuldu; neydi adı bakayım? Kuş Yuvası mıydı? Bunun gibi bir şeydi işte. Hatırladın mı?”</p>

  <p>“Kuş Yuvası mı?” der Tothero. “Hayır.”</p>

  <p>“Onlarla tek karşılaşmamız buydu sanırım. Etrafı, basamaklarda oturanlarla çevrili kare şeklinde komik bir spor salonları vardı. Anlamı olan bir kelimeydi.”</p>

  <p>“Kuş Yuvası,” der Tothero. Kafasına takılmıştır. Kulağıyla oynayıp durur.</p>

  <p>Tavşan birden, “Sarıasma Kuşu!” diye bağırır büyük bir sevinçle. “Sarıasma Lisesi. Kıyıda kalmış küçük bir kasabadaydı, sezonun çok başlarıydı, bu yüzden hava da ılıktı hâlâ, otobüste giderken tarlalarda kızılderili çadırı gibi görünen mısır balyalarını görmüştük. Okul elma şarabı gibi kokuyordu; hatta sen bununla ilgili bir espri yapmıştın. Bana rahat olmamı, oraya antrenmana gittiğimizi, onları çok da fazla sıkıştırmamıza gerek olmadığını söylemiştin.”</p>

  <p>“Senin hafızan benimkinden daha güçlüymüş,” der Tothero. Garson geri gelir ve oğlan daha tepsiyi uzatamadan Tothero içkisini kapar.</p>

  <p>“Neyse işte,” der Tavşan. “Sonra vardığımızda karşımıza, bir aşağı bir yukarı salınıp duran beş çiftçi oğlan çıkmıştı, biz de daha oyunun en başında on beş sayı filan almıştık, senin de dediğin gibi ben gayet rahattım tabii. Basamaklarda oturanlar birkaç düzineydi yalnızca, dahası lig maçı olmadığı için fazla bir önemi yoktu ve içimde de her şeyi yapabileceğim gibi tuhaf bir his vardı, öylece etrafta dolanıp pas atıp duruyordum, derken birden gördüm, yani her şeyi yapabileceğimi gördüm. İkinci yarıda belki on tane falan atış yapmıştım ve her biri, sanki bir kuyuya taş atar gibi, doğruca potaya girmişti, öyle çarpıp zıplamak filan yok, çembere bile değmiyordu top. Bir de bu çiftçi çocuklar bir o yana bir bu yana koştururken kan ter içinde kalmışlardı, yalnızca iki tane yedek oyuncuları vardı, ama aynı ligde olmadığımızdan çok da mühim değildi aslında bu durum onlar için, hakem desen, basamakların kenarına dayanmış koçla konuşuyordu. Sarıasma Lisesinin koçuyla. Yaa sonra işte iki takım üstlerini değiştirirken onların koçları soyunma odasına gelip dolabın tekinden bir testi elma şarabı çıkarmış, ortalıkta dolaştırmıştı. Hatırlamadın mı?” Bu maçı bu kadar özel yapan şeyin ne olduğunu diğerlerine anlatamamak Tavşan’ı sinir etmiştir, yine de içinden gülmek gelir. Yeniden yemek yemeye koyulur. Diğerleri yemeyi bitirmiş, ikinci içkilerini yudumlamaktadırlar.</p>

  <p>“Ay evet yaa, çok şeker bi şey bu,” der Margaret.</p>

  <p>“Sen ona bakma Harry,” der Tothero, “orospular böyle konuşur işte.”</p>

  <p>Margaret bir tane patlatır ona: Eli masanın üzerinden uçtuğu gibi dümdüz adamın ağzına yapışır, ama şamar sesi duyulmaz.</p>

  <p>“Ve tuş,” der Ruth. Sesi fazla aldırmamış gibidir. Her şey öyle sessiz olmuştur ki tabakları toplayan Çinli çocuk kafasını kaldırıp bakmaz bile, bir şey duymamıştır anlaşılan.</p>

  <p>Tothero, “Eh kalkalım bari artık,” diyip ayağa kalkmaya yeltenir, ne var ki masanın kenarı kalçasını sıkıştırdığından bir türlü doğrulamaz. Tokat ağzında bir yamulma yarattığından Tavşan bakmaya cesaret edemez, fazlasıyla belirsiz ve bulanık, fazlasıyla marazi bir kabadayılığın, utancın, daha da beteri gururun ya da gururdan ziyade kibirin iç içe geçtiği bir haldir bu. Kelimeler bu ölümcül yapmacık sırıtışın içinde kaybolur, “Geliyor musun tatlım?”</p>

  <p>“Orospu çocuğu,” der Margaret, yine de sıkı bedeni kenara kayar ve sigarasını ya da çantasını bırakıp bırakmadığından! emin olmak için arkasına dönüp bir göz atar. “Orospu çocuğu,” der yine ama bunu söylerkenki rahatlığında bir sıcaklık vardır. Giderayak, o da Tothero da sakinlemiş gibidir.</p>

  <p>Tavşan da kalkmaya yeltenir, ama Tothero sertçe elini omzuna koyar, Tavşan’ın sık sık saha kenarındayken hissettiği, oyuna girerken kıçına yediği o şaplaktan hemen evvelki koç dokunuşudur bu. “Yok yok, sen kal, Harry. Ayrı ayrı olalım. Şu kabalığımızla sizi daha fazla rahatsız etmeyelim. Arabanı ödünç alamam herhalde değil mi?”</p>

  <p>“Hı? Ben nasıl gideceğim?”</p>

  <p>“Haklısın, doğru ya. Sorumu bağışla.”</p>

  <p>“Yok, yani, al istersen—” Aslında, bir nevi diğer yarısı olmuş arabasından ayrılmaya gönlü yoktur Tavşan’ın pek.</p>

  <p>Tothero anlar. “Yok yok. Saçma bir fikirdi. Hadi iyi geceler.”</p>

  <p>“Seni şişko ihtiyar,” der Margaret. Tothero bulanık gözlerini önce onun üzerine, ardından yere diker. Margaret’e hak verir Tavşan, hakikaten iyice şişmiştir Tothero; yüzü yorgun bir balon gibi çarpılmıştır: Öte yandan balon, sanki içinde çıkıntı yapan bir mesaj varmış gibi pür dikkat Tavşan’a odaklanır, su gibi ağır ve bulanık.</p>

  <p>“Nereye gideceksin?” diye sorar Tothero.</p>

  <p>“Merak etme. Param var. Bir otele giderim,” der Tavşan. Esirgediği iyilik yüzünden Tothero’nun bir an önce gitmesini diler.</p>

  <p>“Binanın kapısı açık,” der Tothero. “Sadece bir tane karyola var, ama istersen yer yatağı yapabiliriz—”</p>

  <p>Tavşan sertçe, “Yoo hayır,” der, “hayatımı kurtardın ama başına bela olmak istemiyorum. Hallederim ben. Sana ne kadar teşekkür etsem az.”</p>

  <p>Tothero söz verir, “Bir ara konuşalım mutlaka.” Eli seğirtip yanlışlıkla Margaret’in kalçasına vurur.</p>

  <p>“Öldürücem seni,”der yanında Margaret ve uzaklaşırlar, arkadan baba kız gibi görünüyorlardı, garsonun Amerikalı kızla fısıldaştığı kasanın önünden geçip, önde Margaret, cam kapıdan çıkarlar. Ortalık bir anda durulur sanki: Tıpkı bir barometrede bir aşağı bir yukarı oynayan minik ahşap figürler gibi.</p>

  <p>“Off, amma kötü olmuş vücudu.”</p>

  <p>“Kimin kötü değil ki?” der Ruth.</p>

  <p>“Seninki değil mesela.”</p>

  <p>“Çok yediğimi mi söylemeye çalışıyorsun.”</p>

  <p>“Yoo, iri olmakla ilgili bir kompleksin var herhalde. Şişman falan değilsin sen. Orantılı bir vücudun var sonuçta.”</p>

  <p>Ruth gülümser, kendini tutar, Tavşan’a bakar ve tekrar güler, sonra kolunu sıkıp, “Tavşan sen müthiş bir centilmensin,” der. Ona ismiyle hitap etmesiyle Tavşan’ın kulaklarına tedirgin edici bir sıcaklık dolar.</p>

  <p>Kolunu tutan el her an muzırca yandan dürtebilir korkusuyla zoraki kıkırdayarak, “Ne diye vurdu ki Tothero’ya?” diye sorar Tavşan. Kızın tutuşundan böyle bir olasılığın gerilimini hissetmiştir çünkü.</p>

  <p>“İnsanlara vurmayı sever. Bir keresinde bana da vurmuştu.”</p>

  <p>“Haa, ama muhtemelen sen istemişsindir bunu.”</p>

  <p>Ellerini yeniden masanın üzerine koyar Ruth. “Tothero da kaşındı ama. Kendisine vurulmasını seviyor.”</p>

  <p>Tavşan sorar, “Onu tanıyor musun da?”</p>

  <p>“Ondan çok fazla bahseder Margaret.”</p>

  <p>“İyi de bu onu tanıdığını göstermez. O kız salağın teki.”</p>

  <p>“Değil mi? Akıl almaz bir salak.”</p>

  <p>“Bilirim böylelerini. İkiziyle evliyim de.”</p>

  <p>“Hadi yaa. Evlisin demek.”</p>

  <p>“Hey, şu Ronnie Harrison meselesi nedir? Tanır mısın onu?”</p>

  <p>“Senin şu evlilik meselesi nedir?”</p>

  <p>“Şey, evliydim. Yani hâlâ evliyim.” Bu konuyu açtığına pişman olur Tavşan. Yüreğine koskoca bir şey, bir ağırlık çökmüştür sanki. Çocukken, bir cumartesi günü öğleden sonra bir yerden dönerken birdenbire bunun—yani bütün bu ağaçların, bu kaldırımın—hayatın ta kendisi, asıl ve tek gerçek olduğunu kavrayışına benzer bu.</p>

  <p>“Nerede o şimdi?”</p>

  <p>Janice’i gözünün önüne getirmek daha da beter bir durumdur; nereye gitmiştir ki? “Muhtemelen ailesinin yanındadır. Dün gece terk ettim onu.”</p>

  <p>“Yaa? O halde yalnızca bir tatil bu. Daha terk etmiş değilsin.”</p>

  <p>“Bu kadar emin olma.”</p>

  <p>Garson bir tabak susamlı kurabiye getirir onlara. Tavşan hemen bir tane atar ağzına, sert olmasını beklerken kurabiyenin ağzında, tatlı tatlı, yumuşacık dağılması hoşuna gitmiştir. Garson sorar, “Bir şey mi oldu, arkadaşlarınız gitmiş?”</p>

  <p>“Sorun değil, ben ödeyeceğim,” der Tavşan.</p>

  <p>Çinli çökmüş kaşlarını havaya kaldırıp gülümsedikten sonra geri çekilir.</p>

  <p>“Zengin misin?” diye sorar Ruth.</p>

  <p>“Hayır, fakirim.”</p>

  <p>“Gerçekten bir otelde mi kalacaksın?” İkisi de susamlı kurabiyelere dalarlar. Tabakta yirmi tane falan kurabiye vardır.</p>

  <p>“Galiba. Sana Janice’i anlatayım. Aklımdan onu terk etmek geçmemişti hiç, ta ki yapana dek. Böyle bir altmış falan boylarında, koyu tenli—”</p>

  <p>“Onunla ilgili bir şey duymak istemiyorum.” Sesi çok kesin çıkmıştır; başını geriye atıp, yarı aralık gözlerle tavandaki ışığa bakmasıyla rengarenk saçları tek bir ciddi karaltıya dönüşür. Işık, yüzünden çok saçlarının hoşluğunu ortaya çıkarmıştır; burnunun bu tarafında çeşitli lekeler vardır, pudranın altında çıkıntılık eden kusurlar.</p>

  <p>“Demek istemiyorsun,” der Tavşan. Yüreğine çöken ağırlık kalkar. Madem kimsenin umrunda değil, onun niye umrunda olsun ki? “İyi peki. Ne konuşalım o zaman? Kaç kilosun?”</p>

  <p>“Altmış.”</p>

  <p>“Aa Ruth, ne kadar azmış. Tüysikletsin yani. Şaka yapmıyorum. Kimse kemikleri çıkan birini istemez. Ne demişler, bir dirhem et bin ayıp örter.”</p>

  <p>Keyif çenesine vurmuştur ama söylediği bir şey Ruth’un tepesini attırır. “Kendini pek akıllı sanıyorsun, değil mi?” diye sorar Ruth, boş kadehi kafasına dikerken. Minik bir sapın üzerinde sığ bir kase gibi duran kadeh, şık bir doğumgünü partisindeki dondurma kaplarını andırır. Kadehten yansıyan solgun kavisler kızın düşünceli yüzünü yalar.</p>

  <p>“Demek kilonla ilgili de konuşmak istemiyorsun, hı?” Ağzına bir susamlı kurabiye daha atar ve o ilk kırılmayı, dağılmanın verdiği o ilk tadı alıncaya dek bekler. “Şuna ne dersin? Amerikalı bir ev kadınının temel ihtiyacı, MagiPeel meyve-sebze soyacağı. Vitaminleri öldürmemek lazım. Fazlalıkları sıyırmak lazım. Aletin plastik ucunda yapacağın basit bir ayarla havuç da rendelersin, kocanın kalemlerini de açarsın. Mutfak aletlerinin piridir bu.”</p>

  <p>“Ay tamam. Komiklik yeter artık.”</p>

  <p>“Tamam.”</p>

  <p>“Güzel güzel konuşalım şimdi.”</p>

  <p>“Peki. Sen başla hadi.”</p>

  <p>Ruth da ağzına bir kurabiye atıp, koca bir gülüşle Tavşan’ın yüzüne bakar, lokmasını çiğnerken ağzının köşeleri sımsıkı kıvrılır, hatlarına kendinden geçmişçesine bir hoşluk siner. Mavi gözleri kocaman açılmış, lokmasını yutar, ve Tavşan tam onun söze başlamadan evvel hafifçe iç çektiğini sanırken, Ruth tam karşısında bir kahkaha koyuverir. “Dur tamam,” der. “Bulmaya çalışıyorum.” Gözlerini yeniden önündeki kadehe dikip düşünür; bu noktada söyleyebileceği en güzel şeyi bulmuş gibidir, “Otelde kalma.”</p>

  <p>“Zorundayım. İyi bir otel söylesene bana.” Sanki kızın bütün otelleri bilmesi gerekirmiş gibi. Boynunun omzuna gölge düşürdüğü kısımda beyaz, sığ bir oyuk vardır ki Tavşan gözlerini alamaz bir türlü.</p>

  <p>“Hepsi pahalı,” der Ruth. “Her yer. Benim o küçücük evim bile pahalı.”</p>

  <p>“Evin nerede?”</p>

  <p>“Aa, buradan birkaç blok ötede. Summer Sokağında. Bir doktorun hemen üst katındayım.”</p>

  <p>“Yalnız mı kalıyorsun?”</p>

  <p>“Evet. Ev arkadaşım evlendi.”</p>

  <p>“Onca kirayı tek başına ödüyorsun ama hiçbir iş de yapmıyorsun demek.”</p>

  <p>“Ne demek oluyor şimdi bu?”</p>

  <p>“Bir şey demek değil. Hiçbir iş yapmadığını söyledin. Kirası kaç oranın?”</p>

  <p>Ruth meraklı gözlerle, Tavşan’ın parkmetrelerin kenarındayken fark ettiği bir uyanıklıkla bakar.</p>

  <p>“Evin kirası diyorum.”</p>

  <p>“Ayda yüz on dolar. Artı elektrik ve yakıt.”</p>

  <p>“Ve sen hiçbir şey yapmıyorsun?”</p>

  <p>Ruth gözlerini kadehine dikip, elleriyle sallayarak kenarına yansıyan ışığı seyreder.</p>

  <p>“Ne düşünüyosun?” diye sorar Tavşan.</p>

  <p>“Öylesine düşünüyorum işte.”</p>

  <p>“Neyi peki?”</p>

  <p>“Senin ne kadar akıllı olduğunu.”</p>

  <p>Tavşan o an, kafasını kaldırmadan bile, aralarında esen soğuk rüzgârı hisseder. Önce emin değildir ya, sonra koyverir. “Ya ne diyeceğim bak. Kirana katkıda bulunmama ne dersin?”</p>

  <p>“Niye yapıcan ki böyle bi şeyi?”</p>

  <p>“İyi yürekliyim de ondan,” der Tavşan. “On dolar iyi mi?”</p>

  <p>“On beş olsun.”</p>

  <p>“Elektrik ve yakıt için mi? İyi. Peki.” Ne yapacağını bilemez şimdi Tavşan. Az önce tepeleme susamlı kurabiyeyle dolu olan boş tabağa bakarak otururlar. Hepsini silip süpürmüşlerdir. Garson yanlarına gelip de bu durumu görünce şaşırır; gözlerini tabaktan alıp hemen Tavşan’a, sonra da Ruth’a çevirir. Hesap 9.60 dolardır. Tavşan bir onluk, üzerine birlik, sonra da bunun yanına bir onlukla beşlik koyar. Cüzdanında kalanı sayar; üç tane onluk ve dört birlik. Başını kaldırdığında, Ruth’a verdiği paranın kaygan masadan yok olduğunu görür. Ayağa kalkıp Ruth’un o yumuşacık minik ceketini alıp tutar, ödülü ise, koca bir yeşil balık gibi, bölmeden sıçrayarak soğuk bir edayla giyer bunu. Tavşan bir hesap yapar. Kızın her gramı on sent ediyordur.</p>

  <p>Dahası yemeğin parası dahil değildir buna. Hesap pusulasını kasaya götürüp kıza onluğu verir. Özenli bir kaş çatışı eşliğinde paranın üstünü verir kız. Kimonosunun pembe sadeliği o dolaşık permalı saçlarına ve tatlılı-ekşili, rujlu Amerikan yüzüne uymamıştır hiç. Kız para üstünü kasanın bozuk para kısmındaki pembe dayanağın üzerine koyarken, Tavşan el sallayıp bir dolar ekler ve kızın yanında biten Çinli genç garsona başıyla işaret eder. “Teşekküv edevim beyfendi. Çok teşekküv edeviz,” der. Gelgelelim minnettarlığı onlar kapıdan çıkıncaya kadar bile sürmez. Onlar cam kapıya doğru ilerlerken çocuk kasiyer kıza dönüp o tiz, bambaşka bir hale bürünmüş sesiyle hikâyesini tamamlar: “—sonra diğer kedi der ki, ‘İyi de, benimki helyumdu!”’</p>

  <p class="bolum_arasi">* * *</p>

  <p class="p1">Ruth’la Tavşan caddeye çıkarlar. Sağ tarafta, dağın ötesinde, şehrin merkezi pırıl pırıl parlamakta: tam bir ışık karması, neon lambalarıyla çevrili bir çizme, bir yerfıstığı ve bir silindir şapka; ve Sunflower Biraları’nı sembolize etmek üzere dikilmiş, neon ışığından sapı bir binanın altı katı boyunca uzanan koca bir ayçiçeği. Sarı çiçekli kısmı ikinci bir ay adeta. Bir sokak aşağıda, tekdüze sesiyle bir çan telaşlı telaşlı çalar, demiryolu geçidinin kırmızı noktalı bariyerleri bu yumuşak neon kümesinin arasında ağır ağır alçalır, arabalar yavaşlar ve durur.</p>

  <p>Ruth sola dönüp, Judge Dağı’nın karaltısına doğru ilerler, Tavşan da peşinden; ağıraksak yokuşu çıkarlar. Betonun eğimi, kasabanın evvelki arazisinden kalma gömülü bir ifade, beklenmedik bir yankıdır sanki. Tavşan’a kalırsa bu kaldırım Daiquiri’nin verdiği aydınlık saydamlığın bir gölgesidir; öyle keyiflidir ki bir ara bayıldığı bu kızın adımlarına ayak uydurabilmek için sıçrar bile. Ruth’un ise gözleri yukarılara, Pinnacle Oteli’nin iri takımyıldızlarının Judge Dağı’nın tepesindeki yıldızlara karıştığı yere kayar. Onlar sessizce yürüyedursun, arkalarından geçite varan bir yük vagonunun çuf çuf sesiyle gıcırtısı gelir.</p>

  <p>Tavşan problemin ne olduğunu anlar; Ruth artık hoşlanmıyordur ondan, tıpkı Teksas’taki o fahişe gibi. “Hey baksana,” der Tavşan. “Şunun tepesine kadar çıktın mı hiç?” '</p>

  <p>“Tabii ki. Arabayla çıkmıştım.”</p>

  <p>“Çocukken,” der Tavşan, “dağın diğer yanından çıkardık. Orada böyle kasvetli bir orman vardır, hatırlıyorum da bir keresinde karşıma eski bir ev çıkmıştı, içinde taşlar olan bir delik kalmış ama sadece geriye, herhalde ilk göçmenlerden birinin çiftliği falan vardı burada.”</p>

  <p>“Oraya yalnızca bir kere, azgının tekinin arabasıyla gitmiştim.”</p>

  <p>Kızın o katı hallerinde saklı olan kendine acıma hissi tepesini attırmıştır Tavşan’ın, “Yaa? Bravo,” der Tavşan.</p>

  <p>Böyle açığa çıkmış olmak Ruth’un sinirine dokunmuştur. “Senin göçmeninden bana ne ki?” der Tavşan’a.</p>

  <p>“Bilmem. Niye? Amerikalı değil misin sen?”</p>

  <p>“Ne diyosun ya? Meksikalı da olabilirdim pekâlâ.”</p>

  <p>“Yok canım daha neler. O kadar minyon değilsin bi kere.”</p>

  <p>“Hakikaten domuzun tekisin sen.”</p>

  <p>Tavşan, “Aa tatlım,” diyerek kolunu kızın beline dolar, “Peki şimdi düzgün biri olacağım.”</p>

  <p>“Hadi canım sen de.”</p>

  <p>Ruth Tavşan’ın kolundan sıyrılıp, Weiser Caddesinden sola döner. Sokağın adı Summer’dır.<a id="k7" href="../Text/dipnotlar.xhtml#a7"><sup>[7]</sup></a> Birbiri ardına dizili tuğla evler tek bir blokmuş gibi durur. Kapıların üstündeki vitraylarda evlerin numaraları yazılıdır. Küçük bir manavın elma ve portakal renklerindeki ışığında etrafta dolanan birkaç çocuğun silüeti belirir. Süpermarketler yüzünden işleri azalan küçük esnaf, gece geç saatlere kadar çalışmak zorundadır.</p>

  <p>Tavşan yeniden Ruth’un beline sarılıp yalvarır, “Hadi artık, uslu bir kancık ol.” Ters konuşmasının onu kendisinden uzaklaştırmayacağını kanıtlamaya çalışıyordur Tavşan. Ruth ise Tavşan’ın, onun o ağır bedeninden memnun kalmasını ister yalnızca, oysa Tavşan’a kalırsa bütün kadınlar tüy kadar hafif olmalıdır. Ruth’un kolu kendisininki gibi belini sarınca şaşırır Tavşan. Böyle kilitlenmiş gibi yürümek zor gelir, trafik lambalarına gelince ayrılırlar.</p>

  <p>“Lokantadayken benden hoşlanmamış mıydın?” diye sorar Tavşan. “İhtiyar Tothero’nun kendisini iyi hissetmesini sağlamaya çalışmam, ne müthiş bir adam olduğunu söylemem falan hoş değil miydi?”</p>

  <p>“Aklımda kalan tek şey senin ne müthiş bir adam olduğun.”</p>

  <p><i>“Öyleydim</i> ama. Bu bir gerçek. Yani, şu an hiçbir şeyde o kadar iyi değilim belki ama o zaman hakikaten iyiydim işte.”</p>

  <p>“Ben nede iyiydim biliyor musun?”</p>

  <p>“Nede?”</p>

  <p>“Yemek pişirmede.”</p>

  <p>“Bak karım hiç anlamaz bu işlerden. Zavallıcık.”</p>

  <p>“Hatırlar mısın, Pazar ayininde Tanrı’nın yarattığı her insanın iyi yaptığı bir şey olduğunu söylerlerdi? İşte benimki de buydu, yemek. Ah, müthiş bir aşçı olacağımı düşünürdüm hem de.”</p>

  <p>“E değil misin?”</p>

  <p>“Bilmem ki. Hep dışarıda yiyorum.”</p>

  <p>“Yeme o zaman.”</p>

  <p>Ruth, “Adamlarla böyle tanışılıyor ama,” diyince Tavşan suspus olur. Onu bu şekilde düşünmek gözünü korkutur. Aşk defteri epey kabarıktır demek.</p>

  <p>“İşte burası,” der. Gösterdiği bina, sokağın diğer yakasındaki evler gibi tuğladandır. Yolun karşısında, sokak lambasının arkasında gri bir perde gibi asılı duran büyük bir taş kilise vardır. Kirli camın altından geçip içeri girerler. Girişte pirinç posta kutuları, cilalı bir şemsiyelik, mermer zeminin üzerinde kauçuk bir paspas ve iki de kapı vardır; biri sağdaki buzlu camlı kapı, diğeriyse önlerindeki, telli camından kauçuk kaplamalı merdivenlerin gözüktüğü kapıdır. Ruth anahtarı bu kapının kilitine sokarken Tavşan diğer kapının üzerindeki, yaldızlı harflerle yazılmış yazıyı okur: F. X. PELLIGRINI, Uzm. “İhtiyar tilki n’olcak,” diyip Tavşan’a yol gösterir.</p>

  <p>Ruth’un dairesi bir üst kattadır. Muşamba kaplı holün en ucundaki onun kapısıdır, sokağa en yakın olan yani. Ruth anahtarı kilide sokarken Tavşan arkasında durur. Birden yanındaki, dokunsan çatlayacakmış gibi duran, ince uzun dört camın takılı olduğu pencereden vuran sokak lambasının sarı ışığı altında, Tavşan’ın önce bacakları sonra da vücudu titremeye başlar. O sırada anahtar girer ve kapı açılır.</p>

  <p>İçeri girdiklerinde, Ruth’un ışığa uzanmasıyla Tavşan’ın onun kolunu indirmesi bir olur, kadını kendine çevirip öpmeye başlar. Çılgın gibidir, Ruth’u ezmek ister, kaburgalarının içinde abanma ihtiyacını gitgide daha çok körükleyen bir aygıt vardır sanki; aşk falan değil, tene değen, üzerinde süzüm süzüm süzülen aşk hiç değil, safi abanma hissidir bu, tenlerinin farkında bile değildir Tavşan, kızın kalbini öğütüp kendi kalbine katmaktır isteği ve onu baştan ayağa rahatlatmak. Doğal olarak, böylesi bir kucaklanma karşısında Ruth kaskatı kesilir. Tavşan’ın dudaklarıyla buluşan o istekli, gevşemiş, nemli dudaklar bir anda kuruyup sertleşiverir ve başını arkaya atıp elini kurtarabildiği anda avucunu Tavşan’ın çenesine dayayıp, sanki kafatasını tekrar hole göndermek ister gibi ittirir. Parmakları kıvrılıp, uzun tırnakları Tavşan’ın gözünün tekinin altındaki hassas deriyi sıyırır. O anda bırakır Ruth’u. Tavşan çizilmeye ramak kalmış gözlerini kısarak bakar, boynu acımıştır.</p>

  <p>“Çık dışarı çabuk,” diye bağırır Ruth, kırışmış tıknaz suratı holden gelen ışıkta pek çirkin görünüyordur.</p>

  <p>Tavşan ayağını geriye doğru atar, kapıyı itip kapatır. “Yapma tamam,” der Tavşan, “Sana sarılmam lazımdı.” Karanlıkta Ruth’un korkmuş olduğunu görür; içinden bir his, onun o iri esmer bedeninde, dilin aradığı eksik bir diş gibi, bir çukur olduğunu söyler. Yapılacak en uygun şey kıpırtısız durmaktır; hiç sebep yokken gülmek ister. Kızın korkusuyla kendi hissiyatı bağdaşmıyordur hiç: Ona kötülük yapmak istemiyordur ki.</p>

  <p>“Sarılmak mı?” der. “Boğmak daha doğru bir kelime olacak.”</p>

  <p>“Seni bütün gece o kadar çok istedim ki,” der Tavşan. “İçimden atmalıydım bunu.”</p>

  <p>“Senin gibileri iyi bilirim ben. Bir kere boşalırlar, tamamdır.”</p>

  <p>“Öyle olmayacak,” diye söz verir Tavşan.</p>

  <p>“Hiç olmasa daha iyi. Gitmeni istiyorum.”</p>

  <p>“Hayır, istemiyorsun.”</p>

  <p>“Hep de kendinizi iyi âşık sanırsınız di mi?”</p>

  <p>“Öyleyim,” der Tavşan ikna edici bir tonda. “İyi bir aşığımdır ben.” Ve bedenini saran alkol ve meni dalgasının etkisiyle öne atılır, kendinden geçmiş gibidir. Ruth geri çekilse de, yavaş hareket ettiğinden, Tavşan onun içinde gitgide büyüyen o korku yumağını fark edemez. Sokak lambasının ışığından göründüğü kadarıyla bulundukları oda küçüktür, içeride iki koltuk, bir kanepe, bir de masa vardır. Ruth, çift kişilik yatağın olduğu ve bir parça daha büyük olan yan odaya geçer. Storlar yarıya kadar çekilmiş, yatak örtüsünün her bir kıvrımına yatık ışığın gölgesi düşmüştür.</p>

  <p>“İyi peki,” der Ruth. “Gir hadi yatağa.”</p>

  <p>“Sen nereye gidiyorsun?” Ruth’un eli kapının kolundadır.</p>

  <p>“İçeri.”</p>

  <p>“İçeride mi soyunacaksın?”</p>

  <p>“Evet.”</p>

  <p>“Gitme. Bırak seni ben soyayım. Lütfen.” O telaşla Ruth’un yanına gider ve koluna dokunur.</p>

  <p>Ruth kolunu çeker. “Fazla patronluk taslıyorsun bana.”</p>

  <p>“Lütfen. N’olur.”</p>

  <p>Sesi hiddetle cırlar Ruth’un: <i>“Helaya</i> gitmem gerek.”</p>

  <p>“Ama giyinik çık.”</p>

  <p>“Bir şey daha yapmam lazım.”</p>

  <p>“Yapma. Ne olduğunu biliyorum. Nefret ederim.”</p>

  <p>“Hissetmeyeceksin bile.”</p>

  <p>“Ama orada olduğunu bileceğim. Öyle lastik böbrek gibi.”</p>

  <p>Ruth bir kahkaha atar. “Seçme bir adam değil miydin sen? Buna da bir çözümün vardır o zaman.”</p>

  <p>“Hayır. Ondan daha da nefret ederim.”</p>

  <p>“Bak. On beş dolar verdin diye hangi haklara sahip olduğunu sanıyorsun bilmem ama benim korunmam lazım.”</p>

  <p>“İşin içine bu kadar alet edevat karıştıracaksan on beş dolarımı geri ver bari.”</p>

  <p>Dönüp gitmek ister Ruth ama Tavşan dokunduğu kolu iyice kavramıştır şimdi. “Söylesene bana, kendini benle evli falan mı sandın da böyle patronluk taslıyorsun?” diye sorar Ruth.</p>

  <p>Tavşan’ın bedenini o saydam dalga sarar yeniden; güç duyulabilecek bir sesle, “Evet, hadi evlenelim,” der. Ruth’un kolları yanlardan sarkmıştır, Tavşan önünde diz çöküp yüzük parmağını öper. Hazır çömelmişken de, ayakkabısının kayışlarını çözmeye koyulur. “Siz kadınlar ne diye topuklu ayakkabı giyersiniz ki?” diye sorar; bir ayağını yukarı çekince Ruth, düşmemek için Tavşan’ın saçlarına tutunur. “Ayakların acımıyor mu?” Ayakkabıyı, o nemli ağı yan odaya fırlatır, sonra aynı şekilde diğerini de. Kızın düz ayakları şimdi yere daha bir sağlam basıyordur. Tavşan ellerini ayak bileklerine dolayarak, kızın kalın bilekleriyle yağlı baldırlarının yuvarlaklığının arasını seri bir şekilde ovalar. Çok rahat atlet koçu olabilirmiş.</p>

  <p>Bacaklarında Tavşan’ın ağırlığı, düşeceğim endişesiyle hafiften gergin bir sesle “Hadi bırak da,” der Ruth. “Yatağa gir artık.”</p>

  <p>Tavşan kendisine hazırlanan tuzağı fark eder. “Hayır,” diyip doğrulur. “Biliyorum, gidip içine bir uçan daire koyacaksın değil mi sen de?”</p>

  <p>“Hayır, koymayacağım. Bak zaten koysam da koymasam da anlamazsın.”</p>

  <p>“Kesinlikle anlarım. Çok hassasımdır.”</p>

  <p>“Öff yaa. İşemem lazım.”</p>

  <p>“Aman git hadi be, bana ne,” der Tavşan ama tuvaletin kapısını kapamasına izin vermez. Her kadın gibi, sırtı dik, çenesi öne çıkmış bir halde, büyük bir ciddiyetle oturur Ruth. Dizleri gergin naylon külotla birbirine bağlanmış, bir şırıltı eşliğinde bekler. Tavşan bir süredir evde Janice’le, Nelson’a tuvalet eğitimi vermeye çalıştığından, kapıda öyle bir baba gibi kocaman dikilmişken, içinden komikçe aferin demek gelir. Ruth, elinde bir parça limon rengi tuvalet kâğıdı, elbisesinin altından uzanırken pek usturupludur; çamaşırını hızlıca çekmesiyle öyle tatlı bir an gelir ki, bütün o özel ve kırılgan bileşim, yani çorabının konçları, kayışlar, ipek, kürk ve o yumuşacık derisi ortaya çıkar.</p>

  <p>“Aferin sana,” der Tavşan ve yatak odasına götürür onu. Arkalarından, boru tesisatı titreşip hırıldar. Ruth, Tavşan’ın azminden dolayı şaşkın, utangaç bir katılıkla hareket etmektedir. Tavşan da utanmış, titremeye başlar gene, ve kızı yatağın ucunda durdurup, elbisesini soymaya başlayacağı yeri arar. Sırttaki düğmeleri bulur ama açamaz bir türlü; ellerinin pozisyonu uymaz.</p>

  <p>“Dur ben açayım.”</p>

  <p>“Aceleye ne gerek var; ben açarım. Sen keyfine bak. Düğün gecemiz bu.”</p>

  <p>“Hastasın sen.”</p>

  <p>Tavşan sertçe kendisine döndürür Ruth’u ve içinde yine derin bir rahatlatma isteği uyanır ona karşı. Pudralı yanaklarına dokunur; o sabit, gölgeli yüzündeki çatılmış hatlara bakılınca daha bir küçük görünüyordur. Dudaklarını zarifçe kızın gözyuvalarının tekine götürür, bu gece hiçbir şeyin acelesi yok demeye ve kızın gözkapağının altındaki ürkek kıpırtıları dinlemeye çalışıyordur sanki. İçten içe, kızın bunu komik bulacağından çekinse de diğer gözü de öper; sonra kendi sevecenliğinden, gelen sıvılarından heyecanlanarak, ağzını kızın yüzünde gözünde dolaştırmaya, hafif hafif ısırıp yalamaya koyulur; Ruth gıdıklanıp gülerek iter onu. Tavşan yeniden üzerine abanıp, çömelir ve ayrık dişlerini kızın boynunun dibindeki o yumuşacık sıcak çukura gömer. Ruth ısıracağından korkup omuzlarından iter onu ama Tavşan yapışmıştır bir kere, dişleri sessiz bir çığlığa bürünmüş, kızın gömüldüğü boynunda arzuladığı şeyin bedeni, eti ya da kemiği falan değil, bizzat o olduğunu haykırmaktadır.</p>

  <p>Ağzından tek kelime çıkmasa da Ruth duyar bunu ve “Bana ne kadar iyi bir âşık olduğunu kanıtlamaya uğraşma boşuna. İşini bitir ve çabucak git,” der.</p>

  <p>“Amma da akıllısın ha,” diyip vurmaya başlar Tavşan, sonra kolunu şöyle bir inceledikten sonra öne uzatır, “Sen de vur. Hadi. İstediğin bu, öyle değil mi? Hakikaten vursana bana.”</p>

  <p>“Hey Allahım,” der Ruth, “bu gece işimiz var senle.” Tavşan kızın yana düşmüş kolunu alıp kendi yanağına doğru savurur, ama Ruth elini öyle bir ayarlar ki, o beş bükülmüş parmak Tavşan’ın yanağına çarptığında fazla acıtmaz. “İşte zavallı Maggie de senin o ihtiyar serseriye böyle vurmuştu.”</p>

  <p>“Onlardan söz etme lütfen,” der Tavşan.</p>

  <p>“Kahrolası erkek milleti,” der Ruth ve ekler, “ya birinin canını acıtırsınız ya da biri sizinkini acıtsın istersiniz.”</p>

  <p>“Ben istemem vallahi. İkisini de istemem.”</p>

  <p>“İyi o halde, zart zurt edip durma da soy beni artık.”</p>

  <p>Tavşan derin bir soluk alır. “Ne kadar da tatlı dillisin sen öyle,” der.</p>

  <p>“Seni şaşırttıysam üzgünüm.” Sesi bir parça yumuşamıştır, gerçekten üzülmüştür sanki.</p>

  <p>Tavşan, “Şaşırtmadın,” der ve sanki çok ciddi bir iş yapıyormuş gibi eğilip elbisesinin ucundan tutar. İpeksi kumaşın yeşilliğini ayırt edecek kadar karanlığa alışmıştır artık gözleri. Elbiseyi üzerinden sıyırır, Ruth da kollarını yukarı kaldırır, kafası bir an için elbisenin boyun kısmına takılır. Silkinen bir köpek gibi sinirli sinirli başını iki yana sallar, ve elbise çıkar, kızın kolları yumuşacık ve ılık, ellerine sürtünmüştür. Tavşan elbiseyi köşedeki hantal sandalyeye uçurur. “Off,” der Tavşan, “çok hoşsun.” Gümüş rengi kombinezonunun içinde hayal gibidir Ruth. Elbiseyi başından çekiştirirken saçları da dağılmıştır. Pensleri çabucak çözerken ciddi yüzü yana doğru eğilir. Saçları o ağır yumaktan çözülüp omuzlarına dökülür. Bir kadın kombinezonluyken gelinden farksızdır.</p>

  <p>“Ya tabii,” der Ruth. “Çok dolgun demek istedin herhalde.”</p>

  <p>“Hayır,” der Tavşan, “çok hoşsun,” ve bir solukta yanına gidip, incecik kombinezonu içinde parıldayan o koca şekeri yüklendiği gibi yatağa taşır. “Çok hoş.”</p>

  <p>“Vay, ne güzel taşıdın beni öyle. Ama başka bir şey yapmaya halin kalmayacak.”</p>

  <p>Yoğun ışık direk yüzüne vurur: Boca ettiği makyaj, boynundaki kırışıklıklar ortaya çıkmıştır iyice. Tavşan, “Storu çekeyim mi?” diye sorar.</p>

  <p>“İyi olur. Dışarısı çok kasvetlidir.”</p>

  <p>Tavşan pencerenin yanına gidip, Ruth’un neyi kastettiğini görmek için eğilir. Yolun karşısında yalnızca o gri, ağır, dilsiz kilise vardır. Renkli vitraylı gül pencerelerinin ardında ışıklar yanıktır, ve gecenin bu vaktinde bu kırmızı, mor ve altın rengi yuvarlaklar, ta derinlerde yanan soyut parlaklığı göstermek için gerçeğin içine açılmış birer delik gibi dururlar. Duyduğu suçlulukla storu indirir hemen. Arkasını döndüğünde Ruth’un, karanlıkların ardından kendisini seyreden gözleriyle karşılaşır, bunların da bir yüzeydeki boşluktan farkı yoktur. Kalçalarının kıvrımı gümüş bir yay oluşturmuştur; kızın ağırlığının verdiği his etrafa hoş bir koku yaymıştır sanki.</p>

  <p>“Sırada ne var?” Tavşan ceketini çıkarıp fırlatır; etrafa bir şeyler fırlatmayı, o uçuşan kıyafetlerin, tüm bunların merkezindeki kendi çıplaklığını ortaya çıkarmasını seviyordur. “Çoraplar?”</p>

  <p>“O biraz zor işte,” der Ruth. “Kaçsın istemem.”</p>

  <p>“Onları sen çıkar o zaman.”</p>

  <p>Ruth oturur pozisyonda, yumuşak pençeli bir huysuz beceriklilikle, kendini o lastik, ipek ve pamuk karışımı ağdan sıyırır. Çoraplarını çıkarıp düzgünce katlayarak, yatağın ayak ucundaki boşluğa sıkıştırdıktan sonra uzanıp kalçasını kaldırarak jartiyerini ve külodunu indirir. Tavşan anında kızın yanında bitip, yüzünü baharat kokan o minik ormana gömer, bambaşka bir boyuttadır artık ve burnunun dibinde yumuşacık, tam manasıyla bir kadın durmaktadır. Yatağın kenarındaki dizüstü konumundan doğrulduğunda Ruth akıl almaz bir dünya gibi görünür ona, yukarı sıyrılmış kombinezonu kuzeydeki bir kar yığınıdır adeta.</p>

  <p>“Amma da çok,” der Tavşan.</p>

  <p>“Fazlam çok cidden.”</p>

  <p>“Yo yo. Harikasın.” Elini kızın kuytudaki sıcak ensesine dolayıp ayağa kaldırır onu ve kombinezonunu sıyırır. Tereyağdan kıl çeker gibi çıkarır kombinezonu. Bir kadın soyunmak istiyorsa kolayca çıkıverir üzerindekiler. Elleri sırtında gezinirken bulduğu serin çukur Tavşan’ın zihninde, kızın omuz başlarından inen o gergin tenin sığ gölgelerine karışır. Tam buradan öper. Cildinin bu kısmı daha bir beyaz ve serindir. Tavşan’ın sert çenesiyle kızın sutyeninin sertliği çarpışır. Ruth, sutyenini çözmek için elini arkaya götürdüğünde, “Dur bana bırak,” diye fısıldar Tavşan. Kızın arkasına geçer. Ruth şişko bacakları iki yana sustalı çakı gibi bükülmüş, sırtı büyük bir vazo misali simetrik, dimdik oturmaktadır. Kararmış minik kopçaları çözmek zordur biraz; Ruth kürek kemiklerini birbirine yaklaştırır. Ani bir sancıyla sert kayış açılır. Askıları omuzlarından düşürmek için sırtını genişletip dışa doğru büker Ruth. Bir eliyle sutyeni yatağın ayak ucuna atarken, Tavşan’ın tarafında olan diğer eliyle, görmesin diye göğüsünü kapatır. Ama Tavşan görür uçları belirgin dolgunluğun hafif pırıltısını. Tavşan az öteye gidip yatağın ucuna oturur ve onun o katıksız görüntüsünü seyre koyulur. Ruth bir eliyle göğüslerinden birini sıkı sıkı örterken, diğerini de diğer göğüsü örtmek için kaldırır; bir yüzük ışıldar. Kızın bir şeyler hissediyor olduğunu gösteren bu iffet Tavşan’ın gururunu okşar. Dik duran kolu bedenine destek olmuştur. Göbeği, bacaklarının iç kısımlarındaki şişkinliklere doğru koyulaşan kara bir havuzcuktur adeta. Bedeni dinginlik içinde dönerken sağ tarafına ışık vurur, Tavşan’ın yiyecekmiş gibi bakan gözlerine karşı tek savunması bu ağırlıktır. Tavşan’ın göz akları harekete geçene kadar duruşunu bozmaz Ruth. Kızın sesinin dinginliği dağıtmasıyla Tavşan irkilir: “Sen peki?”</p>

  <p>Tavşan kravatına varıncaya dek giyiniktir. Pantolonunu, çizgileri bozulmasın diye ayarlayıp, sandalyenin arkasına asarken Ruth da örtünün altına kayar. Üzerinde iç çamaşırlarıyla kızın tepesine dikilip, “Şimdi üzerinde hiçbir şey yok, değil mi?”</p>

  <p>“Hiçbir şey bırakmadın ki.”</p>

  <p>Az önceki ışıltıyı hatırlar. “Yüzüğünü versene.”</p>

  <p>Ruth sağ elini örtünün altından çıkarır ve Tavşan okul yüzüğü tarzı kalın pirinç yüzüğü dikkatle kızın parmağının boğumundan çıkarır. Serbest bırakmasıyla, Ruth’un eli Tavşan’ın Jockey marka külodunun pot yapmış ön tarafını yalayarak düşer.</p>

  <p>Tavşan düşünceli düşünceli Ruth’a bakar. Örtü boğazına kadar çekilmiş ve çarşafın üzerine uzattığı solgun kolu bir yılan gibi zarifçe kıvrılmıştır. “Başka bir şey kaldı mı?” diye sorar Tavşan.</p>

  <p>“Yalnızca deriden ibaretim,” der Ruth. “Hadi. Gir artık.”</p>

  <p>“İstiyor musun beni?”</p>

  <p>“Kendini pohpohlamayı bırak. Olsun bitsin istiyorum artık.”</p>

  <p>“Yüzün badanaya bulanmış gibi.”</p>

  <p>“Off, ne biçim aşağılıyorsun yaa öyle!”</p>

  <p>“Yalnızca seni çok seviyorum. Bir elbezi filan yok mu?”</p>

  <p>“Lanet olası yüzümün silinmesini istemiyorum!”</p>

  <p>Tavşan banyoya gidip ışığı açar ve bir yüz havlusu bularak sıcak suyun altına tutar. Sonra sıkıp ışığı söndürür. Odaya geri dönerken Ruth yattığı yerden bir kahkaha atar. “Komik olan ne?” diye sorar Tavşan.</p>

  <p>“Şu lanet olası donunun içinde hakkaten bir tavşanı andırıyorsun. Ben de bu streç donları yalnızca veletler giyer sanıyordum.”</p>

  <p>Tavşan atletine ve üstüne tam oturan küloduna hoşnut hoşnut, bir parça da heyecanla bakar. Adını kızın ağzından duymak fiziksel bir etki yaratmıştır üzerinde. Kendini özel hissettirmiştir. Sert havluyu yüzüne dayadığında Ruth gerilip, tıpkı Nelson’ın yaptığı gibi itiraz ederek, olduğu yerde debelenir ama Tavşan, baba olmanın getirdiği bir alışkanlıkla kolayca üstesinden gelir durumun. Alnını siler, burnunu kıstırır, yanaklarını çitiler ve nihayet, o tüm bedeniyle karşı koyarak çırpınırken, kelimeler bölük pörçük, ağzına tıkılıp kalmışken kızın dudaklarını ovalar Tavşan. Sonunda, ellerini serbest bırakıp da havluyu çektiğinde Ruth dimdik bakar Tavşan’a ve tek söz etmeden gözlerini yumar.</p>

  <p>Kızın yüzünü tutmak için yatağın kenarından eğildiği sırada, aşkının hassas merkezi şiltenin kenarına dayanmıştır ve istemeden de olsa, süt şişesinin ağzında oluşan kaymak misali azıcık taşmıştır. Kendini geri çeker hemen; utangaç bir dizi atak, şaşkın, yavaş bir kalp atışına dönüşür. Öylece dikilip, havluyu, hıçkıra hıçkıra ağlıyormuş gibi, kendi yüzüne bastırır. Yatağın ayak ucuna giderek havluyu banyoya fırlatır, çamaşırlarından sıyrılır ve bir reveransın ardından bir telaş yatağa, çarşafların arasındaki o koca karanlık alana sığınır.</p>

  <p>Karısıyla sevişirmiş gibi sevişmeye başlar Ruth’la. Evlenip de, sinirleri o hoş hassasiyetini yitirmeye başladığında Janice’in gönlünü yapmak gerekmişti; Tavşan işe karısının sırtını ovmakla başlardı hep. Yüzüstü yatmasını söylediğinde Ruth ihtiyatlıca teslim olur Tavşan’a. Ve o da ellerindeki gücü akıtmak üzere kızın o pofuduk kalçalarına oturup, ağırlığını katı kollarından parmaklarına ve avuçlarına aktararak kızın o geniş kasları ve dirençli kemikleriyle alâkadar olur. Ruth bir iç çekip yastığın üzerindeki başını diğer yana çevirir. “Türk hamamında çalışmalıymışsın sen,” der. Tavşan kızın ensesine doğru uzanıp damarlarının birer kamış gibi durduğu boynunda gezdirir parmaklarını ve başparmaklarının ucuyla omuzlarına masaj yapar; parmakları kızın o yastık gibi göğüslerinin cilalı uçlarını bulur. Sonra kadının sırtına geçer Tavşan, bilekleri acıyıncaya dek ovmaya devam eder, sonra hakiki bir yorgunlukla denizkızının üzerinden bacakları ayrık vaziyette kendini yana bırakır, sanki bir deniz büyüsüne kapılmış da uyumak ister gibi. Örtüyü üzerlerine, yüzlerinin yarısına kadar çeker Tavşan.</p>

  <p>Janice bakışlarından utanırdı Tavşan’ın, oysa Ruth onun karanlığında enikonu ısınmış gibidir. Kızın bedenini arzulu bir şekilde dayamasıyla Tavşan’ın gözkapakları titreşir. Ruth bir eliyle aranıp öyle bir istekle kendine doğru çeker ki onu, Tavşan’ın mühürlü gözkapakları kıpkırmızı hisseder bunu. Diğer eliyle de Tavşan’ın çenesini aralayıp, kafasını kendi yüklü göğsüne bastırınca bu defa masmavi görür etrafı Tavşan. Köpüren tatlı kabarcıklar: Arada bir parfüm kokusu. Tadı, ekşi ve tuzlu, kendi tükürüğüne karışır. Ruth, o pek değerli kırmızı dokunuşu yok etmek pahasına, sırtüstü dönüp, bedenini bükerek yepyeni, serin bir ten sunar Tavşan’a. Ve haşin bir edayla, çiçek tozlarıyla kaplı diğer göğsünü dayar yüzüne. Tavşan gözlerini açıp kızı arar, bakışları aşağı, kendisinin üzerine dikilmiş olan o sükûnet ve şefkat dolu yumuşacık maskeyle karşılaşır ve yeniden besin kaynağına gömülüp gözlerini yumar; kızın bedeninin heybetine arsızca kapılmışken Tavşan’ın eli biraz aşağıda, o şekli şemali olmayan basit, ortası yarık tohumu, o açık çukuru bulur. Ruth gene yuvarlanıp arkasını dönerek, poposunu Tavşan’ın karnına ve bacaklarına sürter. Beraberce tembel bir boşluğa dalarlar. Tavşan zamanı uzatıp, iyice sündürmek, hatta inceltmek ister. Ruth bacaklarının arasındaki Tavşan’ı parmak uçlarıyla okşar. Sonra Tavşan kadının ayağını çekip topuğundan yakalar. Bu kadar yakınlaşmaya ve bunca iç içeliğe rağmen hâlâ iki ayrı beden oluşları Tavşan’ı sabırsızlandırır; daha fazlasına cesaret edememiştir daha, Ruth bu araştırmada daha çok bir arkadaş gibi davranmıştır ne de olsa; her yan duvarlarla kaplıdır. Bedeninin, kendi şarkısını söyleyecek sesi yoktur daha. Tıpkı gözkapaklarının altındaki o tuz kokusu, nemli baskı gibi Tavşan’ın kanında dolaşır. Ruth, Tavşan’ın ellerinde telaşla kımıldayan bedeninin o küçüklüğü, soluk alıp verişi, karyolanın gıcırtısı, kazara çarpışıp durmaları ve Tavşan’ın kavrulmuş dilinin sızısı da dahil her aşamada renkten renge girerler.</p>

  <p>“Hadi artık,” der Ruth kısık bir sesle. Tavşan kızın ayrık bacaklarının arasında hastalıklı gibi eğilir. Ruth’un da yardımıyla görünmez kasıkları birbirine geçer. Bu birleşmede hüzünlü bir yan vardır. Doludizgin ilerlerler. Derken Tavşan korkup, Ruth’un tepesinde kollarından destek alır, çünkü tam da, erken boşalarak Janice’i hayal kırıklığına uğrattığı bir noktadır bu. Ama, belki kanında dolaşan alkolün, belki de erken boşalma korkusunun etkisiyle Tavşan’ın aşkı Ruth’un sıcaklığında ağır ağır yol alır. Yüzünü kızın boynunun kenarına, saçlarının dibine gömer. O da incecik kollarıyla sarılarak Tavşan’ı aşağı çekip üste çıkar. Tavşan’ın tepesindeki ışığın altında Ruth’un bedeni, düzgün yuvarlak omuzlarından göbeğinin altına, dimdik uzanır; Tavşan zevkten dört köşe, “Heey,” der yumuşacık bir sesle.</p>

  <p>“Heey,” der Ruth da.</p>

  <p>“Harikasın.”</p>

  <p>“İyi hadi. İşine bak.”</p>

  <p>Tavşan gücenip kızı kenara ittirdiği gibi, elini çenesinin altına dayayarak yüzünü ittirir ve parmakları kızın ağzına kayıp, kaygan boğazını gerer. Bu öfke karşısında Ruth’un da tepesi atar ve yuvarlanıp, Tavşan’ı kenara atarak yeniden üste çıkar, göğüsleri birbirine yapışır; Ruth elini aşağı uzatıp, iç içe geçmiş tenlerine dokunur, derken soluğu keskin bir şeye takılmış gibi olur. Bacaklarını iyice açar, Tavşan’ı iki yandan mengeneyle sıkıştırır gibi sıkar, derken bacaklarını gene öyle bir açar ki Tavşan korkar; imkânsız ama, içini tersyüz edip çıkarmak istiyordur sanki; alt tarafta artık iyice genişlemiş olan kaslar ve dudaklar bambaşka bir hayvana ait, yepyeni bir anatomi gibi, Tavşan’ın üzerine abanır. Bedeninin saydamlaştığını hisseder Ruth; Tavşan oracıkta kalbini görür onun. İlk boşalan Ruth olur, titremeler eşliğinde, yoğun bir sevecenlikle beklerken Tavşan başparmağıyla kızın kaşının kavisini sever de sever. Tohum denizi çözülüp, içini çeke çeke durgun bir kanala akar. Tavşan her titreyişinde, ağzının içindeki Ruth’un dudaklarına bir gülümseme yayılıp, sırtını saran bacakları vargücüyle çabalar.</p>

  <p>Tam da vaktinde sorar Ruth, “Tamam mı?”</p>

  <p>“Harikasın.”</p>

  <p>Ruth sarmalayan bacaklarını çözüp, Tavşan’ı bir kum yığınıymışçasına üzerinden atar. Tavşan Ruth’un yüzüne bakar, ta derinlerde bir bağışlama ifadesi görür gibi olur, tam boşalma anında, aşkın dibine varmışken, Tavşan’ın kendini kötü hissederek ona ihanet ettiğini biliyordur sanki Ruth. Doğa bir anne gibi bir yol gösterir sana ve payına düşeni alır almaz öylece bırakıverir işte seni ortada. Tavşan’ın teri soğumuştur bile; ayak ucundaki örtüyü yukarı doğru çeker.</p>

  <p>“Müthiş bir şeysin,” der Tavşan yastığın üzerinden, dermansız ve Ruth’un yumuşacık bedenine dokunur. Ruth’un teni hâlâ ıslaktır; teri Tavşan’ınkinden daha yavaş çekilir.</p>

  <p>“Unutmuşum,” der Ruth.</p>

  <p>“Neyi unutmuşsun?”</p>

  <p>“Benim de olabileceğimi.”</p>

  <p>“Nasıl bir şey?”</p>

  <p>“Ahh. Düşmek gibi.”</p>

  <p>“Nereye düşüyorsun peki?”</p>

  <p>“Hiçbir yere. Anlatılır gibi değil.”</p>

  <p>Dudaklarından öper Ruth’u; zorlamanın alemi yoktur. Miskin miskin karşılık verir Ruth da, derken geç gelen bir coşkuyla dilini Tavşan’ın çenesinde telaşlı telaşlı dolandırır.</p>

  <p>Tavşan kolunu kızın beline dolayıp, uyumak için bedenini onunkine yerleştirir.</p>

  <p>“Dur. Kalkmam lazım.”</p>

  <p>“Gitme.”</p>

  <p>“Tuvalete gitmem gerek.”</p>

  <p>“Olmaz.” Daha bir sıkı tutar Tavşan.</p>

  <p>“Oğlum bıraksan iyi olacak.”</p>

  <p>Tavşan mırıldanır, “Korkutma beni,” ve iyice sokulur kızın yamacına. Bacağını üzerine atar, sıcaklığın üzerinde bir ağırlık. Kadınlar, aç rahimlerden böyle munis peltelere dönüşmeleri, harikalar. En iyi yatak arkadaşı, düzülmüş bir kadın. Çanak gibi göbekler. Ah nasıl da, koca bir mavi zambağın çam gibi üzerinde dikilip, o kalın kafasına doğru kaymıştı. Çenesini ittirirken zarar verebilirdi oysa ona. Ruth bacağının ve koltuğunun altından sıyrıldığında, kurumuş nefesinin sünmüş dudaklarından çekildiğini duyumsayacak kadar uyanmıştır Tavşan. “Bana bir bardak su getirsene,” der.</p>

  <p>Ruth, çıplaklığın verdiği sarkıklıkla, yatağın kenarında durur biraz ve işini görmeye tuvalete gider. Kadınların bu halleri pek iğrenç gelir Tavşan’a: Eski bir zarf gibi idare ederler kendilerini. Bir tübün ardından bir başkası boşalır her defasında adamın pisliğini temizleme işi—hakikaten aşağılayıcı bir durum. Musluklar cayırdar. Uykusu açıldıkça daha da bir bunalır Tavşan. Kafasını yastığa koyduğu yerden, storun hemen altında kalan, kilise penceresinin lekeli camının yatay çizgisine gözleri takılır. Çocuksu parlaklığı yıllar öncesine götürür onu.</p>

  <p>Kapalı banyo kapısının ardından sızan ışık yatak odasının havasını bir parça aydınlatmıştır. Suyun şakırtısı annesiyle babasının çıkardıkları sesleri hatırlatır Tavşan’a, çocukken gecenin bir yarısı gözünü açtığında onların yukarı çıkmış olduklarını fark ederdi, çok geçmeden bütün ev karanlığa gömülürdü ve bir sonraki hissi, günün ilk ışıkları olurdu. Tavşan ay ışığında, bir orman tanrısı gibi uyuyakaldığında Ruth, yıkanıp aklanmış, elinde bir bardak suyla gelerek, onun yanına süzülür.</p>

  <p class="bos2"/>

  <p class="p1">Uykusunda hummalı bir düş görür Tavşan. O, annesi, babası ve birileri daha mutfak masasının etrafında oturuyorlardır. Eski mutfaklarında. Uzun kolu taktığı bilezikle ağırlaşmış bir kızın, masanın üzerinden uzanıp ahşap buzdolabının kulbunu çevirmesiyle Tavşan’ın üzerine soğuk hava eser. Kız içinde koca bir buz kalıbı olan kare bir mağaranın kapısını açmıştır sanki; ve Harry’nin az ötesindeki bu buz kalıbı, erimenin etkisiyle yamulsa da kalıpların buzhanenin oluğundan aşağı inerkenki o yarı saydam beyazlığında, büyüklüğünü korur. Tavşan buzun soğuk nefesine doğru iyice eğilir, mağaranın duvarlarını oluşturan metal ile zeminin kabartısının pek bağdaştığı teneke kokulu bir soğukluktur bu, hoş bir gergedan grisinde ve muşambanın defosu gibi benek benek. Eğilmişken buzun o sulanmış yüzeyinde, bir yaprağın üzerindeki kılcal damarları andıran yüzlerce beyaz damar olduğunu görür, sanki buz da canlı hücrelerden ibarettir. Ve daha da içte, Tavşan’a ürkütücü bir his veren kenarları çentikli bir bulut, bir patlamadan geriye kalan yıldız asılıdır, merkezi kırılmanın etkisiyle belirsiz, ama kolları solukluğun özünden, küpün bütün düzlemlerine silgi izleri gibi dümdüz uzanan bir yıldız. Buz kalıbının üzerinde durduğu paslı kabarıklık, gözlerinin önünde, sırıtık dişler gibi sallanır. Tavşan’ın içini bir korku sarar; bu soğuk yığın canlıdır.</p>

  <p>Annesi seslenir. “Kapıyı kapasana oğlum.”</p>

  <p>“Ben açmadım ki.”</p>

  <p>“Biliyorum.”</p>

  <p>“O açtı.”</p>

  <p>“Biliyorum tabii. Benim oğlum kimseyi üzmez.” Masadaki kız beceriksizce, yiyeceğini düşürür, Anne bir hışım dönüp kızı azarlar. Azar uzadıkça uzar, anlamsızca, temcit pilavı gibi, aynı şeyler yinelenip durur, içten içe kanayan bir yara, bitmek tükenmek bilmez bir dırdır. Kanayan Tavşan’ın kendisidir; kıza üzüntüsünden yüzü şişip, koskoca bir beyaz tabağa döner. “Bebek gibisin, doğru dürüst yiyemiyorsun daha,” der Anne.</p>

  <p>“Yaa anne yaa,” diye bağırır Tavşan ve kardeşini savunmak için ayağa fırlar. Anne söylene söylene arka tarafa geçer. İki ev arasındaki dar alandalardır; Tavşan ve kız; kız Janice Springer’dır. Annesinin nasıl biri olduğunu anlatmaya çabalar Tavşan ona. Janice’in sessiz bakışları Tavşan’ın omzuna dikilir; kıza sarıldığında gözlerinin nasıl da kan çanağına döndüğünü fark eder Tavşan. Yüzleri birbirine yakın olmasa da kızın gözyaşlarıyla ısınmış soluğunu hisseder. Mt. Judge Eğlence Merkezinin dışındalardır, yabani otlar, her yanı ezilmiş çıplak toprak ve gömük kırık şişelerle dolu arka tarafta; duvarın ötesindeki hoparlörden müzik sesi gelir. Janice üzerinde pembe renkli bir dans elbisesi, ağlıyordur. Tavşan, içi sızlaya sızlaya, annesinin derdinin onunla değil kendisiyle olduğunu anlatıp durur kıza, ama kızın ağlaması kesilmez bir türlü, derken ne korkunçtur ki, Janice’in yüzü kaymaya başlar, derisi yavaş yavaş kemiğinden ayrılır, ama kemik falan yoktur aslında, yalnızca eriyen bir şey vardır altta; o akan şeyi yakalayıp yeniden içeri tıkma düşüncesiyle ellerini uzatır Tavşan; damlalar döne döne avuçlarına düşerken etraf birden kendi çığlığıyla beyazlaşıverir.</p>

  <p>Beyaz şey ışıktır; yastık gözlerinin önünde ışıl ışıl parlar, gün ışığı pencere camının kabarcıklı kusurlarını çekili stora yansıtır. Kadın Tavşan’la pencerenin arasında, örtünün altına kıvrılmıştır. Yastığın üzerine yayılmış saçları gün ışığında kırmızı, kahverengi, sarı, beyaz ve siyahın hepsini barındırır içinde. Tavşan rehavetin etkisiyle gülümseyip, dirseğinin üzerinde doğrularak Ruth’un o umarsız gergin yanağını öper, ne kadar sıkı gözenekli bir cildi vardır. Belli belirsiz pembeliklerden, karanlıkta pudrasını ne kadar dikkatsizce silmiş olduğunu fark eder. Uyuduğu pozisyona geri döner, ama son zamanlarda fazlasıyla uyumuştur. Sanki başka bir düşe daha yol almak istermiş gibi elini hemen yana, Ruth’un çıplak bedenine uzatıp, fırından yeni çıkmış pasta gibi ılık o geniş eğimde yukarı aşağı gezdirmeye koyulur. Sırtı Tavşan’a dönük olduğu için gözlerini göremez onun. Ne zaman ki Ruth derin bir iç çekip gerinir ve kendisine döner Tavşan uyanık olduğunu anlar onun.</p>

  <p>Sonra, sabahın ilk ışıklarıyla, kızın göğüsleri bombeli göğüs kafesine serili, bulutlu ağızlarla gene sevişirler. Göğüs uçları içe gömük kahverengi birer gonca, bedeniyse pirinç bir köpük. Çırılçıplaktır; o pırıl pırıl tenin yanında Tavşan’ın doruğa ulaşması hafif kalır ve Ruth’un numara yapıp yapmadığını düşünür. Hayır der Ruth; yoo, farklıydı ama fena değildi. Hakikaten fena değildi. Ruth çıplak ayak ortalıkta dolanıp giyinirken Tavşan da yeniden örtünün altına girer. Külotundan evvel sutyenini giymesi Tavşan’ın tuhafına gider. Külotunu giymesiyle Tavşan kızın bacaklarının iki ayrı parçadan oluştuğunun bilincine varır: Aşağıya, bileklerine doğru dönerek incelen kalın pembe bir sıvı. Kız etrafta gezindikçe birbirine yansıyan bacakları da gül rengi bir ışığa bürünür. Onu seyretmesini kabullenişi Tavşan’ın hoşuna gitmiştir, kendini güvende hisseder. Aile olmuşlardır işte.</p>

  <p>Kilisenin çanı gürültüyle çalar. Tavşan, yolun karşısında yer alan ve aydınlık camına baka baka uykuya daldığı taş kiliseye giren şık giyimli insanları izlemek için Ruth’un yattığı tarafa doğru kayar yatakta. Uzanıp storu biraz daha aşağı çeker. Gül pencere kararmıştır artık ve güneş, kilisenin tepesinde, Mt. Judge’ın da yukarısındaki mavilikte göz kamaştırıcı bir edayla parlamaktadır. Kilisenin tepesine gölge vurmuş, sürünün büyük bir kısmı başları öne eğik içeri girerken, yakalarına çiçek iliştirmiş birkaç adamın dikilip dedikodu yaptığı, kısacık hoş bir film karesi sanki. Bu insanların sırf dua etmek için evlerinden kalkıp buralara kadar gelmeleri Tavşan’ı sevindirip rahatlatır, gözlerini yumup, Ruth’un bile fark edemeyeceği ufacık bir hareketle başını öne eğer. <i>Tanrım bana yardım et. Bağışla beni. Bana doğru yolu göster. Ruth’u, Janice’i, Nelson’u, annemle babamı, Bay ve Bayan Springer’ı ve doğacak çocuğumu koru. Totbero’yu ve diğer herkesi bağışla. Amin.</i></p>

  <p>Gözlerini yeni güne açıp, “Amma da kalabalık bir cemaat,” der.</p>

  <p>“Pazar sabahı işte,” der Ruth. “Elimden gelse bütün pazar sabahlarını yok ederdim.”</p>

  <p>“Neden?”</p>

  <p>“Hıh,” der Ruth, sanki Tavşan cevabı bilirmiş gibi. Bir parça düşündükten ve Tavşan’ın yattığı yerden büyük bir ciddiyetle dışarı izleyişini gördükten sonra şöyle der, “Bir ara bir adam vardı, pazar günleri dokuz buçukta kilisede vaaz vereceği için beni sabahın sekizinde uyandırırdı.”</p>

  <p>“İnançsız mısın yani?”</p>

  <p>“Evet. Sen inanıyor musun?”</p>

  <p>“Şeyy, evet. Galiba.” Tırmalayıcı sesi, katiliği Tavşan’ı ürkütür; kendisinin yalan söyleyip söylemediğini düşünür. Yalansa, ortalıkta kalmış demektir ve bu düşünce içini kanırtır. Karşı kaldırımda, üzerlerinde en düzgün kıyafetleriyle birkaç kişi yıpranmış bir dizi tuğla evin önünden geçer; havada mı süzülüyorlar ne? Kıyafetleri, bak en düzgün kıyafetlerini giymişler: Sersemlemiş gibi bu düşünceye takılıp kalır Tavşan; görünmez dünyanın görsel bir kanıtıdır sanki bu.</p>

  <p>“Peki burda ne işin var o zaman?”</p>

  <p>“Niye ki? Sen Şeytan falan mısın da?”</p>

  <p>Elinde tarağı, bir an öylece kalır Ruth, sonra güler. “Eh mutluysan kal tabii ki.”</p>

  <p>Ruth’u kendine iyice yaslar Tavşan. “Neden hiçbir şeye inanmıyorsun?”</p>

  <p>“Dalga mı geçiyorsun?”</p>

  <p>“Yoo. Sana hiç, bir an için bile olsa inanılır gelmiyor mu?”</p>

  <p>“Tanrı’dan mı bahsediyorsun? Hayır, benim için tam tersi geçerli. Hep.”</p>

  <p>“Eh madem Tanrı yok, diğer şeyler neden var öyleyse?”</p>

  <p>“Neden mi? Bunun nedeni mi olur? Var işte.” Ruth aynanın önünde durur ve tarağı saçlarından geriye çekerken üst dudağı da havaya kalkar; filmlerdeki kadınlar da hep böyle yapar.</p>

  <p>“Senin için hissettiğim bu değil ama,” der Tavşan, “yani sadece ‘var işte’ diyemem.”</p>

  <p>“Orada öyle yatıp bana laf yetiştireceğine giyinsene artık.”</p>

  <p>Bu laf bir de o bukle bukle saçlarıyla kendisine dönüşü Tavşan’ı altüst eder. “Gel buraya,” der. Bunu kilise bu kadar doluyken yapma düşüncesi heyecanlandırmıştır Tavşan’ı.</p>

  <p>“Hayır,” der Ruth. Bir parça canı sıkılmıştır cidden. Tavşan’ın Tanrı’ya olan inancı sinirini bozmuştur.</p>

  <p>“Benden hoşlanmıyor musun artık??”</p>

  <p>“Ne fark eder ki?”</p>

  <p>“Fark edeceğini biliyorsun.”</p>

  <p>“Çık yatağımdan hadi.”</p>

  <p>“Galiba sana on beş dolar daha borcum var.”</p>

  <p>“Defolup gidersen borç morç kalmaz.”</p>

  <p>“Ne! Seni yalnız mı bırakayım yani?” Acayip hızlı söylemiştir bunu, Ruth şaşıp kalmışken Tavşan, yataktan fırlayıp kıyafetlerini toparlar ve banyoya dalıp kapıyı örter. Üstünde çamaşırları, banyodan çıktığında soytarılığı sürdürür, “Beni sevmiyorsun demek artık,” ve yüzü asılmış halde, itinayla sandalyeye bırakılmış olan pantolonunun yanına ilerler. O yokken Ruth yatağı toplamıştır.</p>

  <p>Ruth bir yandan yatak örtüsünü çekiştirirken, “Yeterince seviyorum işte,” der kafası meşgul bir sesle.</p>

  <p>“Ne demek yeterince?”</p>

  <p>“Yeter.”</p>

  <p>“Neden seviyorsun beni?”</p>

  <p>“Çünkü benden irisin.” Yatağın diğer köşesine geçip orayı da çekiştirir. “Bu mesele de kıl eder beni, bütün o iri yarı adamlar hep küçük kadınları şirin bulurlar.”</p>

  <p>“Sebebi var,” der Tavşan. “Zaptetmesi daha kolay gözükür.”</p>

  <p>Ruth güler, “Zaptetmesi mi, düzmesi mi?”</p>

  <p>Tavşan pantolonunu çekip kemerin tokasını geçirir. “Başka neden seviyorsun beni?”</p>

  <p>Ruth Tavşan’ın yüzüne bakar. “Söyleyeyim mi?”</p>

  <p>“Söyle hadi.”</p>

  <p>“Çünkü pes etmedin. Salakça da olsa hâlâ uğraşıyorsun.”</p>

  <p>Bunu duymak hoşuna gider Tavşan’ın; bedenini bir zevk dalgası sarar, uçsuz bucaksız hisseder kendini. Gelgelelim Amerikan tevazusu, içinde yer etmiştir bir kere ve çarpıtmaya gayret ettiği ağzının kenarından “başarma arzusu” akar bir parça. Ruth anlamıştır.</p>

  <p>“Senin şu zavallı ihtiyar serseri var ya,” der Ruth. “Hakikaten çok serseri.”</p>

  <p>“Baksana ne diyeceğim,” der Tavşan. “Dışarı çıkıp bakkaldan bir şeyler alayım, sen de öğlene bir şeyler pişir.”</p>

  <p>“Demek iyice yerleşiyoruz buraya, öyle mi?”</p>

  <p>“Niye ki? Biriyle mi buluşacaktın?”</p>

  <p>“Yok ya, kimse yok bugün.”</p>

  <p>“İyi o zaman. Dün akşam yemek pişirmeyi sevdiğini söylemiştin.”</p>

  <p>“Eskiden severdim demiştim.”</p>

  <p>“Eskiden seviyorduysan hâlâ da seviyorsundur. Ne alayım?”</p>

  <p>“Bakkalın açık olduğunu nereden biliyorsun?”</p>

  <p>“Değil midir? Açılmıştır canım. Süpermarketler açılalı beri o minik bakkallar en çok pazar sabahları iş yapıyorlar.” Tavşan pencerenin yanına gidip köşeye bakar. Tabii ki bakkalın kapısı açıktır ve içeriden elinde gazatesiyle bir adam çıkar.</p>

  <p>“Gömleğin çok kirlenmiş,” der Ruth arkasından.</p>

  <p>“Biliyorum.” Pencerenin aydınlığından çekilir. “Tothero’nun gömleği bu. Gidip kendi kıyafetlerimi almam lazım. Ama önce gidip bize yiyecek bir şeyler alayım. Ne alayım?”</p>

  <p>“Ne seviyorsan onu al,” der Ruth.</p>

  <p>Tavşan halinden hoşnut, çıkar. Pek iyi huylu bir kızdır bu. Zaten daha parkmetrelerin yanında gördüğünde anlamıştı Tavşan bunu. Bacaklarının kucak gibi duruşundan belliydi. Ah kadınlar, toslayıp durursun onlara, çünkü senden türlü türlü şeyler isterler hayatta; bambaşka bir cinstir bunlar. İyi olanları vericidir. İyi huylu bir kadın kadar güzel şey yoktur şu kavanoz götlü dünyada. Kirli gömleğiyle paldır küldür bakkala koşarken kaldırım tabanlarını döver. <i>Ne seviyorsan onu al.</i> Artık onundur Ruth. Kesinlikle onundur artık.</p>

  <p>Naylon torba içinde sekiz sosis, bir kutu donmuş fasülye, bir paket donmuş patates kızartması, bir litre süt, bir kavanoz çeşni, bir somun üzümlü ekmek, kırmızı kâğıda sarılmış bir kalıp peynir ve en üstte de bir paket Ma Sweitzer elmalı turtayla geri döner Tavşan. Hepsi iki dolar kırk üç senttir. Ufacık kirli mutfağında torbanın içindekileri çıkarırken, “Pek sağlıklı beslendiğin söylenemez,” der Ruth.</p>

  <p>“Aslında canım kuzu pirzolası istiyordu ama adamın elinde sadece sosis, salam ve konserve et vardı.”</p>

  <p>Ruth yemeği pişirirken Tavşan da odada gezinir ve bir sandalyenin yanındaki bir masanın altındaki rafta dizili bir seri polisiye cep kitabı görür. Fort Larson’da, yanındaki ranzada yatan Yahudi çocuk bunlardan okurdu hep. Ben Shamberger. Güzel ağızlı ama kömür karası gözleri kederli bir çocuktu. Ordudan nefret ederdi. Bir hafta sonu manyak Jarzylo’nun kışkırtmasıyla rodeo yapmış, kolunu kırmıştı. Ruth pencereyi açmıştır, serin Mart havası bu iç yakan Teksas anısıyla iyice sertleşir. Ruth’un, üzerinde kirli soluk noktalar olan tül perdeleri uçuşur; tüllerin kaygan teni zarifçe şişip, tam başka bir anıya dalıp gitmişken Tavşan’ın üzerine sırnaşır: Evde bu sefer, çocukken, yerler pazar gazeteleriyle kaplı, üzerlerine öğle sonrası mahmurluğu çökmüş, mutfaktan annesinin bulaşık şıkırtıları geliyor. İşi bittiğinde gelip hepsini, yani Babayı, onu, minik Miriam’ı toparlayacak, yürüyüşe çıkılacak çünkü. Bebekten dolayı fazla uzaklaşmayacaklar, birkaç sokak sadece, kıştan kalma bir buz göletinin on beş yirmi santim derinliğindeki bir göle dönüştüğü, eski taşocağının oraya kadar belki, ve bu göl, sivri kayalıklarını tepetaklak bir çukura yansıtarak, taşocağının uçurumunun yüksekliğini ikiye katlar. Ama yalnızca sudur işte, kıyıda biraz daha ilerlediklerinde, bu yeni açıdan, göletten yansıyan güneşi görürler, ters dönmüş uçurum yanılsaması yok olup su, ışıklı bir buz kadar katı bir görünüme bürünür. Tavşan minik Mim’in elini sıkıca tutar. “Yaa baksana,” der Ruth’a. “Müthiş bir fikrim var. Bu öğleden sonra yürüyüşe çıkmaya ne dersin?”</p>

  <p>“Yürüyüş mü? Ben zaten hep yürüyorum.”</p>

  <p>“Hadi burdan Mt. Judge’ın tepesine kadar yürüyelim.” Dağa daha önce Brewer tarafından çıkıp çıkmadığını hatırlamaz Tavşan. Bir beklentiye kapılıp, storun gergin bedeninden ve uçuşan tüllerden uzaklaşarak şevkle döner, derken kilisenin koca çanları çalmaya başlar. “Yaa hadi lütfen,” diye seslenir mutfağa. “Ne diyorsun?” Dışarıda insanlar iki ellerinde yeşil ayin asalarıyla dalgın dalgın kiliseden çıkarlar.</p>

  <p>Ruth yemeği koyduğunda Tavşan onun Janice’ten daha iyi bir aşçı olduğuna kanaat getirir; sosisleri her nasılsa yarmadan haşlamıştır. Oysa Janice’in haşladıkları sofraya hep ikiye ayrılmış, yamulmuş ve çile çekmiş bir görünümde gelirdi. Ruth’la Tavşan mutfaktaki minik porselen masada yemeye koyulurlar. Çatalının tabağa değmesiyle Tavşan gördüğü düşün, Janice’in yüzünün ellerine akışının yarattığı ürpertiyi anımsar ve bu anıyla birlikte ilk lokmanın tadı kaçıp, bir nevi eziyete dönüşür. Yine de “Harika olmuş,” diyip yemeye girişince iştahı geri gelir.</p>

  <p>Masanın üzerindeki soluk pırıltının bir kısmı, karşısında oturan Ruth’un yüzüne vurmuştur; kızın geniş alnının derisi parlar ve burnunun yanındaki iki leke, dökülen bir şeyden geriye kalma noktaları andırır. Tavşan’ın gözündeki çekiciliğini kaybettiğini hisseden Ruth, kibar küçük lokmalarla hızlı hızlı yer.</p>

  <p>“Aaa,” der Tavşan.</p>

  <p>“Ne var?”</p>

  <p>“Ya arabam hâlâ Cherry Caddesinde duruyor.”</p>

  <p>“Bir şey olmaz. Parkmetreler pazar günü işlemez.”</p>

  <p>“Öyle ama yarın işleyecek.”</p>

  <p>“Sat o zaman.”</p>

  <p>“Hıı?”</p>

  <p>“Sat arabanı. Hayatını kolaylaştır. Kısa yoldan zengin ol.”</p>

  <p>“Olmaz, benim—şeyy. Yani kendin için mi diyorsun. Bak, yanımda otuz dolar var, hepsini sana vereyim istersen.” Tavşan arka cebine uzanır.</p>

  <p>“Yok yok, öyle demek istemedim. Hiçbir şey demek istemedim aslında. Ağzımdan öylesine çıktı işte.” Ruth utanmıştır; boynunda kırmızı kırmızı lekeler oluşur, dün gece ne kadar güzel göründüğünü hatırlayınca Tavşan’ın içinde bir acıma hissi uyanır.</p>

  <p>Durumu izah eder. “Şimdi, benim kayınpeder kullanılmış araba satıcısıdır ve evlendiğimizde bu arabayı müthiş ucuza satmıştı bize. Yani anlayacağın, aslında karımın arabası bu, zaten de çocuk onda olduğu için arabanın onda olması gerek. Bir de sen de dedin ya, gömleğim kirli, becerebilirsem gidip kıyafetlerimi alayım diyorum. Bu yüzden düşündüm de, öğle yemeğinden sonra gizlice eve gideyim, arabayı bırakayım, bir de kıyafetlerimi alayım, ha?”</p>

  <p>“Ya evdeyse?”</p>

  <p>“Değildir. Annesindedir.”</p>

  <p>“Bence onu evde bulsan hoşuna giderdi,” der Ruth.</p>

  <p>Tavşan düşünür; kapıyı açtığını ve Janice’i, elinde boş kadehi, koltuğuna kurulmuş televizyon seyrederken bulduğunu hayal eder ve karısının yüzünün donukluğunu, o eski budala gerginliğini muhafaza ettiğini görünce, sanki lokması kursağına takılmış da sonra geçmiş gibi, rahatladığını hisseder. “Hayır, gitmezdi,” der Tavşan. “Ondan korkuyorum ya.”</p>

  <p>“Belli zaten,” der Ruth.</p>

  <p>“Bir şey var onda,” diye devam eder Tavşan. “Böyle tehlikeli mi desem?”</p>

  <p>“Terk ettiğin şu zavallı karın mı? Tehlikeli olan sensin bence. ”</p>

  <p>“Ben mi?”</p>

  <p>“Haa, doğru tabii. Sen bir tavşansın.” Tavşan sebebini anlamasa da, bunu söylerken sesi hafif alaycı ve sinirli çıkmıştır.</p>

  <p>“O kıyafetleri alıp ne yapmayı düşünüyorsun?” diye sorar Ruth.</p>

  <p>“Buraya getirmeyi,” diye itiraf eder Tavşan.</p>

  <p>Ruth derin bir nefes alır ama gerisi gelmez.</p>

  <p>“Sadece bu gecelik,” diye yalvarır Tavşan. “Bir işin yok değil mi?”</p>

  <p>“Belki, bilmiyorum. Büyük ihtimalle yok.”</p>

  <p>“İyi o zaman, süper. Heey. Seni seviyorum.”</p>

  <p>Ruth tabakları kaldırmak için yerinden kalkar, başparmağı porselene dayanmış, gözleri beyaz masanın ortasına dalıp gider bir an. Sonra başını sertçe iki yana sallayıp, “Bu kötü haber işte,” der.</p>

  <p>Tavşan’ın karşısında, kahverengi eteğin altından birer yumru gibi çıkan geniş kalçaları güçlü bir kolonun temeli gibi katı ve simetriktir. Kalbi bu güçlü kolonla yükselip, içinde kıza karşı yeni yeni oluşmakta olan sevgiyi hissederek kendinden geçse de Tavşan, gözlerini Ruth’un o sınayıcı yüzüne kaldırmaya cesaret edemeyerek, “Elimde değil. İyi habersin işte,” der.</p>

  <p>Tavşan üç parça elmalı turta yer ve Ruth’a hemen orada, mutfakta göğüslerinden öpüp bay bay derken dudaklarının kenarından bir kırıntı kızın süveterinin üzerine düşer. Tavşan onu oracıkta bulaşıklarla bırakıp gider. Arabası, serin bir ilkbahar öğlesinde Tavşan’ı Cherry Caddesinde gizemli gizemli beklemektedir; sanki kendine ait bir evin odası ayrılıp, apar topar şu kaldırımın kenarına taşınmıştır; ve şimdi gecenin karanlığı çekilmişken arabası, hafif yan yatmış olsa da zarar görmemiş bir halde ve kontağını çevirdiğin an yelken açmaya hazır, kumların üzerinde ışıl ışıl dikilmektedir. O buruşmuş kirli kıyafetlerinin altında kendini tertemiz, dipdiri ve hafiflemiş hisseder Tavşan. Sayı atmış gibi. Araba plastik, toz ve güneşin altında ısınmış boyalı metal kokar: Bıçağının kını sanki. Pazar rehavetindeki kasabanın kestirme sokaklarında, sıra sıra hoş tuğla evin, parmaklıklı ahşap verandanın arasında yol alır Tavşan. Mt. Judge’ın güney yakasından dolanır; anayola bakan bayırdaki o taze, sarıya çalan yeşil yapraklar tozlanmıştır hep; daha yukarılarda ise her dem taze kalan yeşillikler gökyüzüyle birleşerek siyah bir ufuk oluşturmuş. Buralara son gelişinden bu yana manzara değişmiştir. Dün sabah gökyüzü, ince bir çizgi halindeki seher bulutlarıyla kaplı, kendisi de bitkindi, o ağın merkezine doğru yol almaktaydı, dinlenmek için tek şansı. Şimdi, başka bir günün öğle vaktinde, arabanın ön camından gökyüzü alabildiğine açık ve soğuk görünür gözüne; onu durduracak hiçbir şey yoktur önünde, tıpkı Ruth’un mavi gözlü “hiçliği”, yapmadığını söylediği “hiçbir şey” ve inanmadığı “hiçbir şey”gibi. O alabildiğine açık gökyüzü insanın yüreğini sonsuza dek uçurabilir.</p>

  <p>Mt. Judge’daki bildik evlerin yanına indikçe, Tavşan’ın o rahat havası da dağılmaya başlar. Huzursuzlanıp gerginleşir. Jackson’a, oradan Potter’a, oradan Wilbur’a çıkar ve evde birinin olup olmadığını anlamak için etrafı kolaçan eder. Işıklar muhbirlik edemez, ne de olsa güneşin en tepede olduğu saattir. Kapının önünde araba da yoktur. Camlarda biri var mı diye görmek için arada kafasını dışarı uzatarak bloğun etrafında iki tur atar. Yüksek ve donuk pencereler. Ruth yanılmıştı işte; hiç de Janice’i görmek istemez.</p>

  <p>Tavşan, az da olsa Janice’in evde olması ihtimalinden öyle ürker ki arabadan indiğinde parlak güneşin de etkisiyle bayılacak gibi olur. Merdivenleri çıkarken çentikli basamaklar, Tavşan’ın içinde, korkudan kaskatı kesilmiş bedenini taşımaya yönelik aciz bir gayret uyandırıp, bir parça zapteder onu. Kapıyı, kaçmaya hazır, hafifçe tıkırdatır. Kapının ardından bir ses gelmez. Yeniden vurup kulak kabarttıktan sonra cebinden anahtarını çıkartır.</p>

  <p>Kimse olmamasına rağmen ev öyle Janice’le doludur ki Tavşan titremeye başlar; o rahat koltuğun televizyona dönük duruşu dizlerinin bağını çözer bir an. Nelson’un etrafa saçılmış kırık dökük oyuncaklarıyla altüst olur; kafatasının içindeki gri madde, gözü, kulağı, eti, kemiği, hepsi kendi bedeninden sıyrılarak birbirine karışır sanki; artık hapşıracağından mı ağlayacağından bilmez, sinüsleri tıkanır. Oturma odası firar kokuyordur. Gölgelikler hâlâ sıkı sıkıya çekilidir. Janice öğleden sonraları televizyonun ekranı parlamasın diye hep çekerdi bunları. Birisi ortalığı bir parça toparlamış sanki; Janice’in kül tablasıyla boş kadehi kaldırılmış. Tavşan evle arabanın anahtarlarını televizyonun, ahşap görünümü versin diye kahverengiye boyanmış metalinin üzerine koyar. Dolabı açmasıyla kapısının tokmağı cihazın köşesine çarpar. Janice’in kıyafetlerinin bir kısmı yerinde değildir.</p>

  <p>Amacı kıyafetlerini almaktır ama bunun yerine mutfağa yönelip, şu ana dek yaptıklarını kavramaya çalışır. Perdeden süzülen ışıkta ortası çökük yataklarını görür. İyi bir yatak değil. Janice’in ailesi vermişti. Şifoniyerin üzerinde kare bir cam kül tablası, bir tırnak makası, beyaz bir makara ve iğne, biraz saç tokası, bir telefon defteri, fosforlu rakamları olan küçük bir Big Ben saat, Janice’in bir dergiden kesip hiç kullanmadığı bir yemek tarifi ve Tavşan’ın Janice’e Noel’de hediye ettiği Java işi, sandalağacı boncuklarından bir kolye. Banyolarını yenilerken Janice’in ailesinden aldıkları ve emniyetsiz bir şekilde duvara yaslı duran büyük bir oval ayna; bunu Janice için şifoniyerin üzerine asmak Tavşan’ın aklındaydı ama bir türlü civata alamamıştı. Pencere eşiğinin üzerindeki, içindeki su kabarcıklanmış, leke içinde bir bardak, aynanın asılı olması gereken boşluğa kavisli bir yama halinde cılız gün ışığı düşürüyor. Duvara birbirine paralel üç uzun çentik kazınmış; nasıl olmuş, ne zaman olmuş bilinmez. Yatak ucunun az ötesinde, üçgen şeklinde, banyonun linolyum kaplı zemini gözüküyor; duştan çıkmış Janice, buhardan kızarmış poposu, Tavşan’ı öpmek üzere açılmış istekli kolları ve koltukaltlarına sarkan ıslak saç tutamlarıyla Janice. Janice’i, ardından Tavşan’ı saran bu istek neydi, hiç sorulmamış bir soruydu bu.</p>

  <p>Mutfakta hiç beklemediği bir görüntüyle karşılaşır: Tavada kalmış domuz pirzolaları, donmuş yağın üzerinde, bir ölü kadar soğuk duruyordur. Bunları lavabonun altındaki kesekâğıdına boşaltıp bir spatulayla kaskatı olmuş yağ birikintilerini kazır. Dibi kararmış kâğıttan, tatlı bir çürümüşlük kokusu yayılır etrafa. Ne yapacağını bilemez. Çöp kovası aşağıda, evin arka tarafındadır ve oraya kadar gidip gelmek istemez. Boşvermeye karar verir. Lavaboyu sıcak suyla doldurup, tavayı içine bırakır. Buharın soluğu bir mezardan gelen fısıltıyı andırır.</p>

  <p>Korkulu bir telaşla çekmecenin tekinden biraz temiz külot, atlet ve çorap, diğerinden mavi bir kutunun içinde naylona sarılı duran üç gömlek, üçüncüsünden yeni yıkanmış bir bermuda ve gardıroptan iki takım elbiseyle bir spor gömlek alıp, içlerinden nispeten küçük olan bir tanesini seçerek bunları taşıyabileceği bir bohça haline getirir. Tüm bu işleri yaparken terlemiştir. Kıyafetlerini, bacaklarıyla kollarının arasına sıkıştırarak evin içini bir kez daha gözden geçirir; yüzüne sinen kasvet bütün o mobilyaları, halıları, duvar kâğıtlarını siyah bir sır gibi kaplamış, odalara yapılan uygunsuz işin kokusu sinmiştir sanki ve buradan çıkıp gideceğine sevinir Tavşan. Kapı, geri dönülmez bir şekilde kapanır ardından. Anahtarları içeride kalmıştır.</p>

  <p>Diş fırçası. Tıraş makinesi. Kol düğmeleri. Ayakkabıları. Aşağı inerken her adımda unuttuğu bir şey gelir aklına. Hızlanır, adımlarının patırtısı yükselir. Sonra sıçrar. Kafası girişteki siyah bir kablonun ucundan sarkan sıcak çıplak ampule çarpacak gibi olur. Tavşan maziyi bir kenara iterken, posta kutusunun üzerindeki adı kendisine seslenir sanki; mavi mürekkepli harfler bir çığlık gibi yayılır binaya. Günışığına çıktığında, kendini, böyle gazetelerin arka sayfalarında haberi çıkan, para ya da gümüş falan çalacağına porselen lavabo, yirmi rulo tuvalet kâğıdı ya da bir bohça eski kıyafet yüklenen garip hırsızlara benzeterek ne kadar gülünç olduğunu düşünür.</p>

  <p>“Günaydın Bay Angstrom.”</p>

  <p>Bir komşusudur geçen. Başında lavanta rengi bir kilise şapkası, ellerinde sımsıkı tuttuğu eğreltiotları ile Bayan Arndt. “Aa Merhaba. Nasılsınız?” Üç ev yukarıda yaşıyordur; kanser olduğu söylenir.</p>

  <p>“Harikayım,” der. “Tek kelimeyle harika.” Ve harikalıktan ne yapacağını şaşırmış kadın, düz tabanlarının üzerinde, kaldırımın meyiline karşı eğildiğinin farkında olmadan öylece durur güneşin altında. Gri bir araba yavaşça yanlarından geçer. Bayan Arndt, üzerinde o tatlı şaşkınlık, bir sebeple ona minnettarmış gibi, Tavşan’ın yolunu kesmiştir ve o kaldırıma yapışmış haliyle, tavanda yürürken durup yaptığına şaşan bir sineğe benziyordur.</p>

  <p>“Hava da ne güzel değil mi?” der Tavşan.</p>

  <p>“Ay evet, pek güzel; paskalyadan önceki pazar günlerinde hep böyle olur zaten. Benim de bacaklarıma bir kuvvet geliyor böyle havalarda.” Kadın bir kahkaha atar, peşinden de Tavşan güler; kadın iki körpe akçaağacın cılız gölgesinin tam ortasında sıcak betona kök salmış gibidir. Tavşan onun hiçbir şey bilmediğinden emin olur.</p>

  <p>Tavşan kadının gözlerinin, kollarının altındakine takıldığına fark edince, “Yaa işte ben de,” der, “bahar temizliği yapıyordum.” Durumu daha da açığa kavuşturmak için bohçasını sallar.</p>

  <p>“Aman ne güzel,” der Bayan Arndt, tuhaf bir alaycı tonda. “Siz genç kocalar, harıl harıl çalışıyorsunuz valla.” Sonra dönüp heyecanla bağırır, “Aaa bak, rahip bey de geliyor işte! Neden acaba?”</p>

  <p>Gri araba sokağın ortasından geri döner, deminkinden de yavaştır şimdi. Tavşan, kapıldığı dehşetin etkisiyle kollarında bir kat daha ağırlaşan bohçasıyla iyice kapana kısılmış hisseder kendini. Apartmanın önünde yalpalayıp, koşar adım Bayan Arndt’ın yanından uzaklaşırken, “Kusura bakmayın, kaçmak zorundayım,” der, “O gelen Rahip Kruppenbach değil bu arada.”</p>

  <p>Hayır, tabii ki Kruppenbach değildir gelen; adını bilmese de Tavşan kim olduğunu bilir onun. Adam Episkopal kilisesindendir. Springer’lar Episkopal’dır, daha çok ihtiyar sahtekârın sosyal itibar merakından kaynaklanıyordu bu, yoksa aslen Protestanlar’dır. Tavşan koşmayı bırakır. Yokuşu inerken her adımında topukları sarsılır resmen. Kucağındaki bohçadan yeri göremez bile. Şu yolu bir bitirse iyi. Tek umudu papazın kendisini tanımamış olmasıdır. Gri arabanın, tam arkasından ağır ağır geldiğini hisseder; içinden kıyafetleri bir kenara fırlatıp kaçmak geçer. Bir şu buzhanenin oraya varabilse. Ama orası da bir sokak ötede. Ruth’un, bulaşıkları halletmiş, dağın diğer yakasına beklediği hissine kapılır.</p>

  <p>Arabanın gri çamurluğu, sessizce süzülerek suya çatlak izler bırakan bir köpekbalığı gibi, Tavşan’ın dizlerinin arkasında bir hava dalgası yaratır. Tavşan adımlarını artırdıkça dalgalar da sertleşir. Derken kulağının dibinde genizden gelen çocukça bir ses duyar, “Affedersiniz. Siz Harry Angstrom musunuz?”</p>

  <p>Söyleyeceği yalan kursağında kalıp, zar zor duyulan bir sesle, “Buyrun,” der.</p>

  <p>Boynu bembeyaz kelepçelenmiş gibi duran sarışın genç adam arabayı çaprazlama, yavaşça kaldırıma yanaştırıp el frenini çeker ve motoru durdurur, böylece arabayı yanlış yere park etmiş olur, hem de yamuk bir şekilde. Papazların bu tür küçük yasaları çiğnemesi Tavşan’ın komiğine gider. Kruppenbach’ın oğlu da motorsikletiyle kasabanın altını üstüne getirirdi. Bayağı ters bir durumdu aslında. “Aa, ben Jack Eccles,” der papaz ve anlamsız bir ses çıkararak güler. Dudaklarının arasından beyaz bir şerit gibi sarkan yanmayan sigarasının hemen ucundaki beyaz yakasıyla arabanın penceresinden pek komik görünür adam. Eğik kanatçıkları ve yanlarda krom roket yayları olan 58 model Buick marka özel dört kapılı arabasından inip elini uzatır adam. Tavşan da elini uzatabilmek için elindeki koca kıyafet yığınını kaldırımla yol arasındaki çimenlik alana bırakmak zorunda kalır.</p>

  <p>Eccles’in bu hevesli, talimli ve sert tokalaşması Tavşan’a kucaklaşma gibi gelir. Tavşan bir an adamın elini hiç bırakmayacağından korkar. Kendini ele geçmiş hisseder ve küflü birer duvar gibi yükselen izahatları, utançları, duaları, barışma girişimlerini görür gibi olur; duyduğu çaresizlikle her yanı kaşınmaya başlar. Adamın zaptındaki azmi görmemek elde değildir.</p>

  <p>Papaz ya onun yaşlarında ya da biraz daha büyüktür ve de ondan epeyce kısa. Ama ufak tefek denemez adama; siyah paltosunun altında gereksiz denebilecek bir kas şişkinliği söz konusudur. Göğsü hafifçe kabarık, gergin durur. Burun köprüsünün tepesinde bir yerlerde endişeli bir kırışıklık yaratan kırmızıya çalan uzun kaşlar ve ağzının altında hafif bir çukur, düğme gibi bir çene göze çarpar. Biraz asabi görünmesine rağmen dostça, hatta aptalca bir hali vardır.</p>

  <p>“Nereye gidiyorsunuz?” diye sorar.</p>

  <p>“Hıı? Hiçbir yere.” Adamın kıyafetinden dolayı kafası karışır; siyah gibi durur ama aslında laciverttir, sade ve şık bir lacivert, hafif, gece mavisi. Öte yandan o minik yeleği ya da işte her nesiyse kömür gibi karadır. Sigarasını dudaklarının arasında tutmaya çabalarken, kahkahası horultulu bir soluğa dönüşmüştür. Paltosunun ceplerini yoklar. “Kibritiniz var mı?”</p>

  <p>“Ah maalesef yok. Sigarayı bıraktım da.”</p>

  <p>“Benden daha iyi bir adamsınız demek.” Eccles bir an durup düşündükten sonra şaşkın, havaya kalkmış kaşlarla Harry’ye bakar. Bu gerilimle yuvarlak gri gözleri bir cam kadar soluk görünür. “Sizi gideceğiniz yere kadar bırakayım mı?”</p>

  <p>“Yok yaa. Sizi rahatsız etmeyeyim hiç.”</p>

  <p>“Sizinle konuşmak istiyorum.”</p>

  <p>“Yok; aslında pek de istemiyorsunuz, değil mi?”</p>

  <p>“İstiyorum, gerçekten. Çok hem de.”</p>

  <p>“İyi peki.” Tavşan yerden bohçasını alıp Buick’in önünden dolanarak yan koltuğa oturur. Arabanın içine o tatlı ve keskin yeni araba plastiği kokusu sinmiştir; Tavşan derin bir soluk alıp, korkusunu yatıştırmaya çalışır. “Janice’le mi ilgili?”</p>

  <p>Eccles, dikiz aynasından bakıp kaldırımın kenarında geri geri giderken başını evet anlamında sallar. Üst dudağı sarkıktır; gözlerinin altında yorgunluktan mor halkalar oluşmuştur. Pazar, onun için haftanın en ağır günü olmalıdır.</p>

  <p>“Nasıl? Ne yaptı?”</p>

  <p>“Bugün daha bir aklı başında sanki. Babasıyla beraber kiliseye geldiler bu sabah.” Yolun aşağısına doğru ilerler. Eccles başka bir şey söylemeyip, kırpışıp duran gözlerini ön camdan dışarı diker sadece. Kontrol panelindeki çakmağın düğmesine basar.</p>

  <p>“Onlarla olacağını tahmin etmiştim,” der Tavşan. Papazın kendisine bağırıp çağırmamasına bir parça sinirlenmeye başlamıştır; anlaşılan adam işini bilmiyordur.</p>

  <p>Çakmak dışarı atar. Eccles, onu sigarasına dayayıp bir nefes çektikten sonra ağzındaki baklayı çıkarır. “Açıkçası,” der, “siz yarım saat içinde dönmeyince annenizin evini arayıp babanızdan oğlunuzu eve getirmesini istemiş. Anladığım kadarıyla babanız da onu rahatlatıp, sizin için muhtemelen bir yerlere takılmıştır demiş. Janice de daha önce oğlanlarla yaptığınız bir maçtan dolayı eve geç geldiğinizi hatırlayıp yeniden oraya gitmiş olabileceğinizi düşünmüş. Hatta babanız dışarı çıkıp sizi aramış.”</p>

  <p>“Peki ihtiyar Springer nerelerdeymiş bu arada?”</p>

  <p>“Onları aramamış. Kızcağız sabah ikiye kadar, yani sizden ümidi tam kesene kadar aramamış onları.” Eccles’in sesinde “Kızcağız” derken bir yumuşama olmuştur.</p>

  <p>“İkiye kadar mı?” diye sorar Tavşan. İçini bir acıma hissi kaplamıştır; sanki Janice’i teselli etmeye çalışıyormuşcasına, sımsıkı bohçasına yapışır elleri.</p>

  <p>“O civarda bir şey. Öyle kötü bir haldeymiş ki, bir de epey alkollü, annesi beni aradı.”</p>

  <p>“Neden sizi aramış ki?”</p>

  <p>“Bilmem. Arıyor işte insanlar.” Eccles güler. “İçlerinden geliyor; rahatlatıcı bir şey. En azından benim için. Ben de Bayan Springer’ın benden nefret ettiğini düşünürdüm hep. Aylardır kiliseye gelmiyordu.” Yaptığı espriye tepkisini görmek istercesine yüzünü Tavşan’a döndüğünde hafif alaycı bir edayla kaşlarını kaldırıp koca ağzını açar Eccles.</p>

  <p>“Sabahın ikisi mi bu?”</p>

  <p>“İkiyle üç arası.”</p>

  <p>“Ahh, kusura bakmayın lütfen. Bizim yüzümüzden uykunuzdan olmanızı istemezdim.”</p>

  <p>Papaz sinirli bir şekilde başını iki yana sallar. “Mesele değil.”</p>

  <p>“Şey, bu yüzden kendimi çok kötü hissediyorum.”</p>

  <p>“Öyle mi? Bu iyiye işaret işte. Aa, şimdi, tam olarak, planınız nedir peki?”</p>

  <p>“Bir planım yok cidden. Her şeyi oluruna bıraktım.”</p>

  <p>Eccles’in kahkahası Tavşan’ı şaşırtır; ona kalırsa papaz bu tür meselelerde—yani parçalanan aileler, kaçan kocalar konusunda—uzmandır ve bu “her şeyi oluruna bıraktım” lafı yeni bir ışık yakmıştır adamın zihninde. Tavşan gururunun okşandığını hisseder. Eccles tam bir ustadır.</p>

  <p>“Annenizin ilginç bir bakışı var olaya,” der papaz. “Karınızla benim düşüncemin, yani evi terk ettiğiniz düşüncesinin, tamamen bir yanılsama olduğunu sanıyor. Sizin böyle bir şey yapmayacak kadar iyi bir çocuk olduğunuzu söylüyor.”</p>

  <p>“Bu mesele epey uğraştırmış sizi anlaşılan.”</p>

  <p>“Bu, bir de bir ölüm vardı dün.”</p>

  <p>“Ah, çok üzüldüm.”</p>

  <p>Düşük bir hızda, aylak aylak dolanırlar o bildik sokaklarda; bir ara buzhanenin önünden geçerler, başka bir noktada ise, vadinin ötesindeki tepelerin göze çarptığı bir virajı dönerler. “Şey, beni hakikaten gideceğim yere götürmek istiyorsanız,” der Tavşan, “Brewer’a kadar gidebiliriz.”</p>

  <p>“Sizi karınıza götürmemi istemiyor musunuz?”</p>

  <p>“Yok. Aman aman. Yani, bunun bir faydası olmaz demek istiyorum, doğru değil mi?”</p>

  <p>Eccles uzunca bir süre Tavşan’ın dediklerini duymamış gibi davranır; ve yorulmuş düzgün profilini ön camdan ayırmaksızın, gürültülü koca arabasıyla dümdüz yol alır. Tavşan tam derin bir soluk alıp sorusunu yineleyecekken Eccles, “Bir faydasının olmasını istemezseniz olmaz tabii,” der.</p>

  <p>Durum bu kadar basittir işte. Potter Caddesinden anayola doğru ilerlerler. Güneşli sokaklarda, kimisinin üzerinde hâlâ pazar okulu kıyafetleri olan çocuklar vardır yalnızca. Küçük kızlar belden aşağısı bol kesim, pastel renkli organze elbiseler giymiş. Kurdeleleri çoraplarıyla uyumlu.</p>

  <p>“Ne yaptı da onu terk ettiniz?” diye sorar Eccles.</p>

  <p>“Ona bir paket sigara almamı istedi.”</p>

  <p>Eccles Tavşan’ın beklediğinin aksine gülmez; görünüşe bakılırsa sözlerini küstahça, hatta biraz da densiz bulmuştur. Ama olan buydu. “Olan bu. Bir baktım, bütün hayatım onu getir bunu götürle ve onun yarattığı ardı arkası gelmeyen karışıklıkları toparlamaya çalışmakla geçiyor. Nasıl desem, sanki bir yığın kırık dökük oyuncağa, boş kadehe, televizyona, geç hazırlanan ya da hiç hazırlanmayan yemeklere yapışıp kalmış gibiydim ve hiç kurtuluş yoktu. Derken birden, kurtuluşun aslında hiç de zor olmadığını dank etti kafam, yapmam gereken tek şey çekip gitmekti ve çok kötü ama pek kolay oldu bu.”</p>

  <p>“İyi de daha iki gün bile olmadı.”</p>

  <p>“ <i>Yalnızca</i> kolay değil, aynı zamanda tuhaftı da.” Ama bu tuhaflığı anlatacağı yerde “Sizce Janice ne yapacak şimdi?” diye sorar Tavşan.</p>

  <p>“Bilmiyor daha. Karınız dumura uğramış gibi; hiç kimsenin hiçbir şey yapmasını istemiyor.”</p>

  <p>“Zavallım. Öyle mankafadır ki.”</p>

  <p>“Neden burdasınız öyleyse?”</p>

  <p>“Çünkü beni yakaladınız.”</p>

  <p>“Yani evinizin önünde ne işiniz vardı diyorum?”</p>
<p>“Temiz kıyafet almaya gelmiştim.”</p>

  <p>“İlla ki temiz kıyafet mi giymeniz gerekiyordu? İnsanları böyle kolay harcayan birinin bu kadar titiz olmasına ne gerek var ki?”</p>

  <p>Tavşan artık konuşmanın tehlikeli olmaya başladığını hisseder; söyledikleri kendisine geri dönüyordur, meydan kancalardan ve tuzaklardan geçilmez hale gelmiştir. “Bir de arabayı bırakıyordum.”</p>

  <p>“Niye ki? Özgürlüğün tadını çıkarmak için sizin de ihtiyacınız yok mu arabaya?”</p>

  <p>“Arabanın onda kalması gerekirmiş gibi geldi. Babası epey ucuz bir fiyata satmıştı bunu bize. Neyse zaten ben fazla kullanmıyordum.”</p>

  <p>“Kullanmıyor muydunuz?” Eccles sigarasını arabanın küllüğünde söndürüp, bir tane daha yakmak için elini paltosunun cebine atar. Dağın etrafından dolaşıyorlardır, yolun en yüksek yerinde, dimdik yükselen yamacın dağın diğer yakasındaki bir ev ya da benzin istasyonunun olduğu eteğe doğru dimdik indiği yerdelerdir. Aşağılarda nehir kopkoyu parlar. <i>“Ben</i> karımı terk edecek olsaydım,” der Eccles, “arabaya atlar kilometrelerce uzağa giderdim.” Beyaz yakanın üzerinden sakin sakin dökülen sözleri bir tavsiye niteliğindedir daha çok.</p>

  <p>Böyle bir ortak yönleri olduğunu görmekten hoşnut, “Ben de öyle yaptım zaten!” diye bağırır Tavşan. “West Virginia’ya kadar gittim. Ama sonra ne işim var lan benim burada diyip geri döndüm.” Küfüre bir son vermesi gerektiğini düşünür Tavşan; ne diye böyle konuşuyordur ki. Belki de kendini ondan sıyırabilmek için: Adama doğru tehlikeli bir sürüklenişte olduğunu hisseder çünkü.</p>

  <p>“Nedenini sorabilir miyim peki?”</p>

  <p>“Aa bilmiyorum. Bir dolu şey var. Bildiğim bir yerde olmak daha güvenli geldi herhalde.”</p>

  <p>“Karınızı korumaya gelmediniz yani?”</p>

  <p>Tavşan bu soruya ne cevap vereceğini bilemez.</p>

  <p>Eccles devam eder, “Az önce içinde bulunduğunuz kargaşadan söz ettiniz. Diğer genç çiftlerde nasıl ki bu durum? Siz hangi açıdan farklısınız acaba onlardan?”</p>

  <p>“Buna bir cevabım olmadığını düşünüyorsunuz, ama var aslında. Bir zamanlar iyi olduğum bir şey vardı. Birinci sınıf bir basketçiydim. Hakikaten öyleydim. Hangi konuda olduğu önemli değil, birinci sınıf işler yaptıktan sonra ikinci sınıfa düşmek insanın ağırına gidiyor. Ve küçük Janice’le birlikteliğimiz ahbap, tam manasıyla ikinci sınıftı.”</p>

  <p>Arabanın çakmağı gene atar. Eccles sigarasını yaktıktan sonra gözlerini yeniden yola çevirir. Brewer civarındalardır. “Tanrı’ya inanır mısınız?” diye sorar Eccles.</p>

  <p>Daha bu sabah provasını yaptığından Tavşan hiç duraksamadan cevap verir, “Evet.”</p>

  <p>Eccles şaşkın şaşkın gözlerini kırpıştırır. Profilden sadece teki görünen tüylü göz kapağı titreşir ama yüzünü dönmez. “O halde sizce Tanrı, karınıza acı çektirmenizi istiyor mudur?”</p>

  <p>“Peki ben size bir şey sorayım. Sizce Tanrı, bir şelalenin ağaca dönüşmesini ister mi?” Bu Jimmie sorusunun gülünç kaçtığını fark eder Tavşan; Eccles’in lafın üzerinde durmayıp, sigarasından sert, kederli bir nefes çekmekle yetinmesi iyice canını sıkar. Anlar ki, ne söylerse söylesin Eccles üzerinde durmayıp, aynı bıkkın nefesle karşılık verecektir; adamın işi dinlemektir sadece. O koca sarı kafası gri bir püreyle dolu olmalı, eklemin kıymetli sırları, hiddetli sorularından oluşan ve Tavşan gibi genç birinin bile renklendiremeyeceği bir püre. İlk defa ondan hoşlanmadığını hisseder Tavşan.</p>

  <p>Biraz düşündükten sonra “Hayır,” der Eccles. “Ama küçük bir ağacın büyük bir ağaca dönüşmesini ister bence.”</p>

  <p>“Eğer bana olgun olmadığımı söylemeye çalışıyorsanız hemen belirteyim, olgunlaşmanın ölmekten farksız bir şey olduğunu anlayalı beri, hayatta takmayacağım bir şey varsa budur.”</p>

  <p>“Ben kendim de olgun değilim ki,” der Eccles gönül alıcı bir tonda.</p>

  <p>Ama gönlünün alınması kesmez Tavşan’ı. Açar ağzını, yumar gözünü. “Siz onun için ne kadar üzülürseniz üzülün, o küçük sulugözlü ahmağa dönmeyeceğim. Ne hissediyor bilmem. Yıllardır da bilmiyorum zaten. Tek bildiğim benim içimdeki duygu. Sahip olduğum tek şey de bu zaten. Onlara bakabilmek için ne iş yapıyordum biliyor musunuz? McCrory’nin ucuzluk marketinde MagiPeel denen o beş para etmez, boktan teneke parçasını tanıtıyordum!”</p>

  <p>Eccles faltaşı gibi açılmış gözlerle Tavşan’a bakar. “Bu hitabet yeteneğinizi nereden aldığınız şimdi anlaşıldı,” der.</p>

  <p>Bu aristokratik serzenişte doğruluk payı vardır; her ikisi de kendine gelir. Tavşan kafasının rahatladığını hisseder. “Ya, ben insem şurada,” der. Weiser Caddesindelerdir, gündüz sönük duran koca ayçiçeğine doğru yol alırlar.</p>

  <p>“Kaldığınız yere kadar bıraksaydım?”</p>

  <p>“Hiçbir yerde kalmıyorum.”</p>

  <p>“Peki.” Eccles çocuksu bir huysuzlukla arabayı kenara çekip itfaiye vanasının önünde durur. Hızla frene basınca bagajda bir şeyler tıkırdar.</p>

  <p>“Araba dökülüyor ha?” der Tavşan.</p>

  <p>“Yalnızca golf sopalarım.”</p>

  <p>“Golf mü oynuyorsunuz?”</p>

  <p>“Evet ama pek iyi değilim. Siz?” Eccles birden canlanmıştır sanki; yanık sigarasını parmaklarının arasında unutur.</p>

  <p>“Golf sopaları taşırdım.” '</p>

  <p>“Sizle bir gün golf oynayalım o zaman, olur mu?” Aha. İşte bir kanca daha.</p>

  <p>Tavşan koca kıyafet yığınını kucaklayıp arabadan iner ve kaldırımın kenarında, özgürlüğüne kavuşmuş olmanın getirdiği bir maskaralıkla durur. “Golf sopam yok ki.”</p>

  <p>“Kiralaması kolay. Hadi lütfen. Kırmayın beni.” Eccles kapıdan konuşabilmek için iyice eğilmiştir Tavşan’a doğru. “Partner bulmak çok zor. Benim dışımda herkes çalışıyor.” Güler.</p>

  <p>Tavşan kaçması gerektiğinin farkındadır ama oyun davetine ve avcıyı görür pozisyonda olmanın en güvenli durum olduğu fikrine karşı koyamaz.</p>

  <p>Eccles bastırır. “Hemen bir şey ayarlamazsak sebze soyucularına geri dönersiniz diye korkuyorum. Salı uygun mu? Salı günü ikide? Sizi alayım mı?”</p>

  <p>“Yok, ben evinize gelirim.”</p>

  <p>“Söz mü?”</p>

  <p>“Söz. Ama benim sözüme çok da güvenmeyin tabii.”</p>

  <p>“Güvenmek zorundayım.” Eccles Mt. Judge’da bir adres verir ve ayrılırlar. Yaşlıca bir polis çok şey bilen kısık gözlerle, vitrinleri kapalı miskin pazar dükkânlarının yanındaki kaldırımda yürüyordur. Tavşan elinde fakirlere götürmek üzere bir kıyafet bohçası olan ve Gençlik Kolu başkanından ayrılan bir rahip gibi gözükmüş olmalı ona. Harry polise sırıtıp, zevkten dört köşe, ışıklı kaldırımda ilerler. Ne tuhaf ki, içindeki sese kulak vermeye başladığı anda dünya umrunda olmaz insanın.</p>

  <p>Ruth kapıyı, elinde bir polisiyeyle açar. Okumaktan mayışmıştır iyice. Üzerinde başka bir bluz vardır. Açık bıraktığı saçları daha koyu görünür. Tavşan kıyafetleri yatağın üzerine bırakır. “Askın var mı?”</p>

  <p>“Hadi yaa. Becerdin demek?”</p>

  <p>“Seni becerdim,” der Tavşan. “Seni, güneşi, yıldızları, her şeyi becerdim.” Kızı kollarında sıkmasına bakılırsa dediğini yapmıştır sanki. Kızın bedeni ılık ve kaskatıdır kollarında, dostane değildir, hiç hem de. Çenesine ıslaklığın değmesiyle, burnuna ince bir tabaka halinde sabun kokusu gelir. Saçlarını yıkamış. Temiz, tertemiz, tertemiz iri bir kadın; bu keskin uslu kokuyu içine çekmek için burnunu kızın kafasına dayar. Duşta çıplak hayal eder onu, saçları böyle köpük köpük, balçık gibi inmiş, boynu tazyikli akan suya bükülmüş. “Bak nasıl çiçek gibi açtın sayemde,” der.</p>

  <p>“Aa tabii, müthişsin sen,” der Ruth ve Tavşan’ı ittirir. Tavşan itinayla kıyafetlerini asarken Ruth sorar, “Arabayı karına mı bıraktın?”</p>

  <p>“Kimse yoktu. Gizlice girip çıktım. Anahtarı da içeride unuttum.”</p>

  <p>“Hiç kimseye yakalanmadın mı?”</p>

  <p>“Birine yakalandım aslında. Brewer’a kadar Episkopal rahip getirdi beni.”</p>

  <p>“Sahi sen dindardın, değil mi?”</p>

  <p>“Ona beni getir diyen olmadı valla.”</p>

  <p>“Ne konuştunuz peki?”</p>

  <p>“Fazla konuşmadık.”</p>

  <p>“Nasıl birisi?”</p>

  <p>“Gıcık. Kıkırdayıp durdu.”</p>

  <p>“Belki de <i>senin</i> yüzünden kıkırdamıştır.”</p>

  <p>“Salı günü golf oynayacağız adamla.”</p>

  <p>“Dalga geçiyorsun.”</p>

  <p>“Yok ya, cidden. Bilmediğimi söyledim aslında.”</p>

  <p>Ruth bir kahkaha atar, kadınların bir erkeğin yanında heyecanlandıkları ve bundan utandıkları vakit attıkları türdeki bu kahkaha uzadıkça uzar. “Ah Tavşancığım ah,” der Ruth sevecenlikle ve derin bir iç çeker. “Rüzgâr nereye eserse oraya gidiyorsun, değil mi?”</p>

  <p>Anlatmaya kalksa Ruth’un anlamsız anlamsız güleceğini bildiğinden, “N’apayım, adam yapıştı resmen,” diye direnir Tavşan. “Ben bir şey yapmadım.”</p>

  <p>“Ah canım,” der Ruth. “Öyle karşı konulmazsın ki.”</p>

  <p>Tavşan ta iliklerinde hissettiği yoğun bir rahatlamayla nihayet kirli kıyafetlerini çıkarıp çamaşırlarını değiştirir ve temiz çoraplarla bermudasını giyer. Tıraş makinesini evde unutmuştur ama Ruth’da kadınların koltuk altları için kullandıkları şu kıvrımlı aletten vardır. Aniden serinleyen bahar akşamlarına uygun yün bir spor gömlek seçip süet ayakkabılarını giyer tekrar. Başka ayakkabı aşırmayı akıl edememiştir. Giyinmesi bitince, “Hadi yürüyüşe çıkalım,” der Tavşan. .</p>

  <p>Ruth “Kitap okuyorum,” der oturduğu yerden. Sonuna yaklaşmıştır. Topu topu 35 sentlik kitaplar olsalar da, ciltlerini kırmamış etmemiş, pek güzel bakmıştır kitaplarına. Saçlarını taramış ve gene ensesinde toplamıştır.</p>

  <p>“Gel hadi. Hava almış olursun biraz.” Tavşan kızın yanına gidip polisiyeyi elinden almaya çalışır. Kitabın adı <i>Oxford’daki Cesetler’</i>dir. Oxford’daki cesetler de neymiş? Hem de yanı başında kendisi, muhteşem Harry Angstrom varken.</p>

  <p>“Dur ya,” der Ruth ve tam sayfayı çevirip, haldır haldır birkaç satır daha okumuşken kitap yavaşça yukarı çekilir ve o da pes edip birden Tavşan’a bırakır bunu. “Yahu ne zorba adamsın be.”</p>

  <p>Tavşan kızın kaldığı yeri yanmış bir kibritle işaretleyip, onun o çıplak ayaklarına bakar. “Spor ayakkabın falan var mı? Topuklu olmaz.”</p>

  <p>“Yok. Şey, uykum var zaten.”</p>

  <p>“Erken yatarız.”</p>

  <p>Bu laf üzerine, Ruth’un dudakları büzülüp gözleri Tavşan’a çevrilir. Kızın bayağılığı görmezden gelinecek gibi değildir.</p>

  <p>“Hadi yaa,” der Tavşan. “Düz bir pabuç giy de çıkalım, saçın dışarıda kurur nasıl olsa.”</p>

  <p>“Topuklu giymekten başka çarem yok, sadece onlar var.” Ayakkabılarını giymek için eğildiğinde kızın kafasındaki saç ayrımının o beyaz çizgisi öyle düzgün görünür ki Tavşan gülümser. Doğum günü kızı saçı gibi ikiye ayrık.</p>

  <p>Kasabadaki büyük parkın içinden geçerek dağa yaklaşırlar. Çöp tenekeleri ve metal banklar yerleştirilmemiştir daha. Beton-tahta bankların üzerindeki pofuduk yaşlı amcalar, bir kuşun tüyleri gibi kat kat gri kıyafetleriyle, kocamış güvecinler gibi güneşlenmekte. Yarı çıplak toprak, minik yapraklı ağaçların gölgesiyle kaplı. Tırmıklanmamış çakıllı yolun iki yanındaki yeni ekili alan sopalara gerilmiş iplerle korunuyor. Boş duran bando alanındaki eğimden süzülen hafif rüzgâr güneş görmeyen yerlerde insanı üşütüyor. Yün gömlek doğru seçimmiş. Güvercinler mekanik baş hareketleri eşliğinde, parmak uçlarında salına salma yürüdükten sonra garul gurul sesler çıkararak yeniden arkalarına yerleşirler. Evsiz barksız adamın teki kurusun diye kolunu bankın arkalığına uzatmış, oyulmuş gibi duran çehresi bir kedininki gibi nazik bir hapşırıkla titrer. On dört, on beş yaşlarında üç beş hayta ellerinde sigaralar, oyun çadırının teçhizatlarının olduğu ve kilitli sarı kapısının üzerine kırmızı boyayla TEX &amp; JOSIE, RITA &amp; JAY yazılmış olan kulübenin yakınlarında itişip kakışmakta. Kırmızı boyayı nereden bulmuşlar ki? Ruth’un elini tutar. Bando alanının ön tarafındaki süs havuzunun suyu boşaltılmış, dibi leke leke; bando alanının sessizliğini aksettiren, havuzun o itici, soğuk kavisine paralel dar yolda ilerlerler. İkinci Dünya Savaşından kalma bir tank, içi boş silahları ötedeki killi tenis kortlarına çevrilmiş, bir anıt gibi durmakta. Kortta ağlar gerilmemiş, beyaz çizgiler çekilmemiş.</p>

  <p>Aşağı doğru ağaçlar koyulaşıp, kameriyeler birbiri ardına sıralanır. Geceleri serserilerin kol gezdiği, parkın üst kısımlarına doğru çıkarlar, her yana prezervatifler ve çikolata kâğıtları saçılmıştır. Basamakların başlangıç yeri, soluk kehribar rengi tomurcuk vermiş coşmuş koca çalılıklardan neredeyse görünmüyordur. Uzun zaman önce, yürüyüş yapmanın yaygınlaştığı zamanlarda belediye, Brewer yakasından dağa çıkan basamaklar yaptırmıştı. Bunlar altları tamamen toprak, ikişer metre uzunluğunda katran kaplı kütüklerdi. Bu yuvarlak sert basamakları sabitlemek için demir çubuklar kullanılmış, üzerine set çekilmiş olan toprağa da ince mavi çakıllı kum yayılmıştı. Ruth yürümekte zorlanır; Tavşan sivri topuklar üzerinde dengeyi bulmak için debelenen bedenini izler onun. Topuklar aralara girip yamulur. Kıçı yalpalayıp kolları aşağı yukarı sallanır.</p>

  <p>“Ayakkabılarını çıkarsana,” der Tavşan.</p>

  <p>“Ve ayaklarımın içine edeyim, öyle mi? Amma düşünceli herifsin ha.”</p>

  <p>“E o zaman aşağı dönelim.”</p>

  <p>“Yok yok,” der Ruth. “Yolu yarılamışızdır herhalde.”</p>

  <p>“Hiç de yarılamış falan değiliz. Ayakkabılarını çıkar. Şu mavi taşlar bitiyor artık; bundan sonrasında yalnızca toprak var.”</p>

  <p>“İçinde cam kırıkları olan toprak.”</p>

  <p>Gene de az sonra ayakkabılarını çıkarır Ruth. Çorapsız beyaz ayakları, Tavşan’ın önünde hafifçe kalkıp iner; topuklarının sararmış derisi gözüne batar arada. Toplu baldırlarının altında bilekleri inceciktir. Sevecen bir tavırla, Ruth’un çektiği acıyı paylaşmak için, Tavşan da ayakkabılarını ve çoraplarını çıkarır. Toprak yürümek için uygundur ama aralara gömülü taşlar, vücudunun ağırlığıyla, birer bıçak gibi saplanır tenine. Dahası soğuktur. “Off,” der. “Amanın.”</p>

  <p>“Aaa ne oldu asker?” der Ruth, “Cesur ol ama biraz.”</p>

  <p>Derken kütüklerin uçlarındaki çim alanda yürümeyi akıl ederler. Tepede bir tünel oluşturan ağaç dalları önlerine sarkmıştır. Diğer kısımlar açıktır ve buradan Brewer’daki yapıların çatılarını, ilçenin tek gökdeleni olan hükümet binasının yirminci katını görebilirler. En tepedeki camların arasında, kanatları açık, beton kartal rölyefleri vardır. Kuş gözlemcisi orta yaşlarında bir çift, boyunlarında ekose fularlar, yanlarından geçip aşağı iner; çift aşağıda, bir meşe ağacının bol budaklı kolları arasında gözden kaybolur kaybolmaz Tavşan Ruth’un basamağına sıçrayarak öper onu, sıcacık gövdesine sarılır ve yüzünün tuzlu terini tatar, ama Ruth karşılık vermez ona. Bunun için yanlış bir zaman olduğunu düşünür; tek noktaya odaklı o kadın zihninde en tepeye çıkmaktan başka bir şey yoktur. Gelgelelim bu şehir kızının onun hatırına, taşların üzerinde böyle soluk çıplak ayaklarla yürüyor olması Tavşan’ın yüreğini sızlatır ve kızın o heybetli bedenine yapışır. Tepelerinden, göğü inleterek bir uçak geçer.</p>

  <p>“Kraliçem,” der Tavşan, “güzel kısrağım benim.”</p>

  <p>“Senin neyin neyin?”</p>

  <p>“Kısrağım.”</p>

  <p>Tepeye yaklaştıkça dağ dimdik bir yamaca dönüşür ve burada, Z şeklinde üç kat çıkılarak Pinnacle Otelinin şose kaplı otoparkına çıkan, kenarları demir parmaklıklı modern beton basamakların inşa edilmiş olduğunu görürler. Ruth ile Tavşan ayakkabılarını yeniden giyip basamakları tırmanırlar ve aşağıda usulca uzanan kasabayı izlerler.</p>

  <p>Parmaklıklar yamacın kenarına dizilidir. Tavşan, cennetin şahikasından, alçalmakta olan güneşin ısıttığı beyaz demirlerden destek alarak, doğruca aşağıya, ağaçların patlamış tepelerine bakar. Çocukluğundan, atlasam ölür müyüm, yoksa şu ağaçların yeşilliği bir hayal bulutu gibi beni kucaklar mı diye düşünüp durduğu zamanlardan kalma, ürkütücü bir manzaradır bu. İlk başta, taş duvarlarla kaplı sarp bir kayalık olan hayali, bir bıçağın eni kadar küçülerek ayaklarının dibine dek ulaşır Tavşan’ın; daha sonraysa yamaç aşağı meylederek belli belirsiz patikaları, yer yer açıklıkları ve tırmandıkları o basamakları ortaya çıkarır.</p>

  <p>Ruth kitap okuyormuşcasına yarı aralık duran gözkapaklarıyla kasabaya diker gözlerini.</p>

  <p>İyi hoş. Tavşan buralara kadar getirmiştir onu. Ama ne göreceklerdir? Kasaba, parkın merkezindeki oyun çadırı sırasından başlayıp, katranlı çatılar ve göz kırparcasına gelip geçen arabalarla, yer yer kırmızıya bulanmış bir saksının geniş, lekeli göbeği gibi uzanır ve ötelerdeki nehrin üzerini kaplayan sisin içine karışmış o hafif gül rengi gibi sona erer. Sisin içindeki gaz depoları parlar. Kenar mahalleler birer atkı gibi durur. Ama merkeze bakınca kocaman görünür kasaba ve Tavşan dudaklarını aralar, sanki hali hazırdaki hakikati tadabilmesi için ruhunun dudaklarını aralamaya çalışıyordur; sadece enginliğin makul bir tat verebileceğinin söylendiği böylesi zayıf bir çözümde, hakikat bir sırdır sanki. Hava Tavşan’ın ağzını kurutmuştur.</p>

  <p>Tanrı düşüncesi biraz huzurunu kaçırmıştır bugün: Ruth’un dalga geçmesi, Eccles’in kafa karıştırması—kimse inanmasaydı, sana böyle şeyler öğretirler miydi? Tam bu noktada dururken her şey çok basit; zemin varsa tavan da mevcuttur elbet, içinde yaşadığımız asıl boşluk yukarı doğru bir boşluktur. Birileri ölüyor. Şu koca tuğla uzamında birileri ölüyor işte. Hiçbir sebebi yok: Basit bir yüzde hesabı. Şu sokaklarda uzanan evlerin birinde, birisi, şu an olmasa bile bir gün ölecek; ve o aniden taş kesen göğsün içindeki kalbin, dümdüz uzanan cansız bedenden yükselişini düşünür Tavşan. Tam o noktayı bulmak için bakınır; belki de yaşlı bir adamın kanserle kararmış ruhunun, ipteki bir maymun gibi maviliklere süzülüşünü görebilecektir. Ayaklarının altında uzanan bu kahrolasıca yanılsama, bu gerçeği bir yana bırakırken Tavşan kopuşun sancısını duymak için kulak kabartır. Sessizlik mahvetmiştir onu. Arabalar birbiri ardına sessizce yol alır; o aradığı nokta kapıların birinden çıkıverir. Burada ne işi vardır, havada asılı? Neden evinde değildir? Tavşan korkup yalvarır Ruth’a, “Lütfen sarıl bana.”</p>

  <p>Ruth kayıtsızca boyun eğerek bir adım atar ve kalçasını Tavşan’a dayar. Tavşan sımsıkı sarılır ona ve kendini daha iyi hisseder. Ayaklarının altında Brewer, güneşin yatık ışıklarıyla ılınmıştır artık sanki: Güneşin kırmızı koca örtüsü, göğse çekilen bir nefes gibi, gömülmüş olduğu vadinin üzerinden kalkmıştır, yüz binlerin anası Brewer, sevgi sığınağı, el işi göz nuru bir sanat eseri. Tavşan kavuştuğu güvenin rahatlığı ve sevgi gören bir çocuğun kuşkulu şımarık sesiyle sorar, “Hakikaten rospik misin?”</p>

  <p>Tavşan’ı şaşırtarak, kolunun altında sertçe dönüp yana kıvrılır Ruth ve tehditkâr bir edayla parmaklıkların yanında durur. Gözleri küçülmüş, çenesi şekil değiştirmiştir sanki. Tavşan o gergin haliyle asfaltın karşısından gözlerini üzerlerine dikmiş üç izci çocuğu fark eder. Ruth sorar, “Sen peki, hakikaten bir sıçan mısın?”</p>

  <p>Tavşan özenli bir cevap vermek gerektiğini düşünür. “Bir bakıma.”</p>

  <p>“İyi o zaman.”</p>

  <p>Aşağıya otobüsle inerler.</p>

  <p class="bos2"/>

  <p class="p1">Tavşan salı günü, havanın kapalı olduğu öğle sonrasında, Mt. Judge’a giden bir otobüse atlar. Eccles’in evi kasabanın kuzey ucundadır; korkmadan kendi mahallesinden geçip Spruce’ta iner ve kendi kendine yüksek sesle şarkı söyleyerek yürür, “Ah senin için <i>çıldırıyorum Harry.”</i> Şarkının başında değil de sonunda, kızın tekrar ettiği kısımda “Senin için,” daha vurgulu çıkar.</p>

  <p>Her şeyin yolunda olduğunu düşünür Tavşan. İki gündür Ruth’la, onun parasıyla geçiniyorlardı ve hâlâ da on dört doları vardır. Dahası bu sabah Ruth alışverişteyken, şifoniyerini karıştırdığında yüklü banka defterini keşfetmiştir, Şubat ayının sonunda beş yüz doların üzerinde parası varmış. Bir kere bovlinge, dört kez de sinemaya gitmişlerdir: <i>Gigi; Zil, Kitap ve Mum; Altıncı Mutluluk Hanı;</i> ve <i>Bak Şu Köpeğe.</i> Mickey Mouse Kulübünde <i>Bak Şu Köpeğe</i>’nin pek çok bölümünü izlediğinden tamamını izlemeye pek heves etmişti Tavşan. Aşina yüzlerin olduğu bir fotoğraf albümüne bakmak gibi bir şeydi bu. Roketin çatıdan fırlayıp Fred MacMurray’in elinde kahve kabıyla dışarı koştuğu sahneyi adı gibi bilirdi.</p>

  <p>Ruth komik bir tipti. Bovlingte felaketti; sarsak sarsak çizgiye gidip topu fırlatıyordu. <i>Plok. Gigi</i>’yi izlerken de sinema salonunun arkasındaki stereo hoparlörün her cızırdayışında, sanki yüksek sesle konuşan biriymiş gibi dönüp “Şışşt” demişti. <i>Altına Mutluluk Hanı</i>’nda Ingrid Bergman’ın perdede her görünüşünde Tavşan’ın kulağına eğilip fısıldamıştı: “Hakikaten rospik mi bu?” Robert Donat hayal kırıklığına uğratmıştı ama Tavşan’ı; berbattı. Öleceğini biliyordu herhalde. Düşünsenize, öleceğinizi bile bile Çinli bir lidermiş gibi davranmaya devam ediyorsunuz. Dün gece de <i>Zil, Kitap ve Mum’u</i> seyrederken Ruth’un yorumu, “Bunlar niye hiç bongo çalmıyorlar?” olmuştu. Tavşan o an Ruth’a bir bongo almaya karar vermişti. Daha yarım saat önce, Weiser Caddesinde otobüs beklerken Chords’n’Records müzik mağazasının vitrininde gözüne ilişen bir tanesinin fiyatını sormuştu: 19.95 dolar. Yol boyunca dizlerine bongo gibi vurmuştu.</p>

  <p>“Senin için <i>çıldırıyorum</i> Harrr-ree-”</p>

  <p>Altmış bir numaralı ev, beyaz tahtadan süsleri, bir Yunan tapınağını andıran ufak verandası ve koca bir balığın pulları gibi parlayan arduvaz çatısıyla büyük bir yapıdır. Arka taraftaki salıncakla kum havuzunun etrafı tel bir çitle çevrilidir ve Tavşan eve yöneldiğinde havuzcuğun içinden küçük bir köpek Tavşan’a havlar. Çimler bolca yağmur gördüğünü belli eden yoğun bir yeşile bürünmüştür, şipşak fotoğraflardakini andıran bir çimen yeşili. Tavşan buranın bu kadar hayat dolu oluşuna inanamaz bir türlü; papazların kasvetli Lüteryen evlerde yaşadığını düşünmüştür hep. Oysa balık şeklindeki kapı tokmağının yukarısındaki tabelada basbayağı Papaz Evi yazıyordur. Balığı iki defa çalar, biraz bekledikten sonra iki kere daha çalar.</p>

  <p>Kapıyı, yeşil gözlerinin etrafı çil çil, ufak tefek, diri vücutlu bir kadın açar. “Buyrun?” Oysa sesi, “Sen de nereden çıktın?” diyordur. Yüzünü Tavşan’ın boyuna göre ayarlamaya çalışırken gözleri, tertemiz aklara yapışmış o ışıl ışıl irislerini ortaya çıkararak kocaman açılır.</p>

  <p>Daha o an Tavşan, tuhaf ama, kadını ele geçirdiğini, onun kendisini beğendiğini hisseder. Kadının sanki eğri burnu çillerle kaplıdır ve güneş lekelerinin altında pek bir dar ve soluk duruyordur. Açık renkli teni bir çocuğunki kadar incedir. Üzerinde turuncu rengi bir şort vardır. Kibirle karışık bir memnuniyetle, “Selam,” der Tavşan.</p>

  <p>“Merhaba.”</p>

  <p>“Şeyy, Rahip Eccles evde mi?”</p>

  <p>“Uyuyor.”</p>

  <p>“Bu saatte mi?”</p>

  <p>“Çok geç yattı.”</p>

  <p>“Hay Allah. Kötü olmuş.”</p>

  <p>“İçeri girmez miydiniz?”</p>

  <p>“Şeyy ben, bilmem ki. Gelmemi söylemişti ama. Cidden.”</p>

  <p>“Ha demiştir tabii. Buyrun lütfen.”</p>

  <p>Kadın önde Tavşan arkada, holü ve merdivenleri geçip, içinde bir piyano, suluboya manzara resimleri, bir dolu kitabın dizili olduğu gömme bir kitaplık olan ve rafında şu sanki sonsuza dek öyle sallanacakmış hissi veren dört altın toplu sarkacı olan bir saatin durduğu şöminesiyle, yüksek tavanlı, duvarları gümüş rengi kâğıtla kaplı serin bir odaya varırlar. Her yanda çerçeveli fotoğraflar. Mobilyalar koyu kahve ve kırmızı renklerinde, yalnızca uzun kanepenin arkaya açılan sırt kısmı ile kolçakları krem rengi kaplı. Odaya soğuk bir koku sinmiştir, içerilerden sıcacık bir kek kokusu gelir. Kadın halının ortasında durup, “Dinle,” der.</p>

  <p>Tavşan kulak kabartır. Kendisinin de işittiği o belli belirsiz patırtı yinelenmez. “Edepsiz uyumamış demek.”</p>

  <p>“Siz bakıcı mısınız?”</p>

  <p>“Evin hanımıyım,” der kadın ve kanıtlamak istercesine krem renkli kanepenin tam ortasına oturur.</p>

  <p>Tavşan da kadının karşısındaki berjere oturur. Mürdüm eriği kumaşın yumuşacık pütürlü dokusunu çıplak kollarında hisseder. Üzerinde dirsekleri kıvrık ekose bir gömlek vardır. “Rahatsız ettim.” Tabii ya. Kadın bacak bacak üstüne atınca çıplak bacaklarındaki varisli damarların mavi izleri ortaya çıkar. Oturduğunda yüzü, hiç de kapıda göründüğü kadar genç değildir. Gevşeyip da başını arkaya attığında gıdısı belirir. Kendini beğenmiş bir tip. Memeleri de ufak ama sıkı. Tavşan sorar, “Kaç yaşında çocuğunuz?”</p>

  <p>“İki tane var. İkisi de kız, biri bir, biri üç yaşında.”</p>

  <p>“Benim de iki yaşında bir oğlum var.”</p>

  <p>“Oğlum olsun isterdim,” der kadın. “Kızlarla çok çatışıyoruz; fazla benzeşiyoruz. Birbirimizin zihnini okuyoruz sanki.”</p>

  <p>Kadın kendi çocuklarını sevmiyordur! Tavşan şoke olur, bunları söyleyen bir papazın karısıdır. “Kocanız farkında mı bu durumun?”</p>

  <p>“Ah, Jack bayılıyor bu işe. Kadınların kendisi için savaşmaları hoşuna gidiyor tabii. Onun küçük haremiyiz biz. Bir oğlan çocuğu onun konumunu riske atardı bence. Ya siz risk altında olduğunuzu düşünüyor musunuz?”</p>

  <p>“Yok canım. Daha iki yaşında zaten.”</p>

  <p>“İnanın daha iki yaşına gelmeden başlıyor bu işler. Cinsel antagonizm doğar doğmaz oluşuyor içimizde.”</p>

  <p>“Ben fark etmedim hiç.”</p>

  <p>“Bir yerde iyi olmuş. Sanırım biraz ilkel bir babasınız. Ben bu konuda Freud’u Tanrı gibi görürüm; siz de kanıtısınız.”</p>

  <p>Freud’la, gümüş rengi duvar kâğıdı ve kadının tepesindeki suluboya saray ve kanal resminin arasında bir bağlantı olduğunu varsayarak gülümser Tavşan. Sınıf. Kadın parmak uçlarını alnına götürüp, başını arkaya dayar, göz kapaklarını indirir ve o dolgun aralık dudaklarıyla iç çeker. Tavşan dağılır; o an Ruth’un çok daha rafine haliymiş gibi görünür gözüne kadın. Janice’in ötesinde kadınlarla örülü bambaşka bir dünya varmış meğer.</p>

  <p>Yukarıdan tuhaf bir şekilde Eccles’in ince sesi çınlar. “Lucy! Joyce benle uyumak istiyor!”</p>

  <p>Lucy gözlerini açıp, kendinden emin bir edayla Tavşan’a “Gördünüz mü?” der.</p>

  <p>“Sen olur demişsin,” diye bağırmaya devam eder Eccles, sesi tırabzanları, duvarları ve duvar kâğıdının katmanlarını delip geçerek.</p>

  <p>Bayan Eccles kalkıp girişe ilerler. Oturmaktan turuncu şortunun arkası buruşmuş; yukarı sıyrılmış paçalarından kalçalarının ovalliği büyük ölçüde meydana çıkmıştır. Bacakları şu kanepeden bile daha beyazdır. Oturmaktan kaynaklanan kızarıklıklar yavaş yavaş kaybolur derisinden. Lucy yukarı doğru, “Ben böyle bir şey demedim hiç!” diye seslenir, bir yandan da durumdan haberdar elleri şortunun paçalarını aşağı çekiştirip, kaymış kıçını düzeltir. Sağ yarımın üzerinde siyah iplikle dikilmiş bir cep vardır. “Jack, bir ziyaretçin var!” diye devam eder kadın, “Çok uzun boylu genç bir adam, onu buraya çağırdığını söylüyor!”</p>

  <p>Kendinden bahsedildiğini duyunca Tavşan da ayaklanır ve kadının hemen dibinde biterek, “Golf oynamak için,” der.</p>

  <p>Yankı yapmış gibi “Golf oynamak için,” diye bağırır kadın.</p>

  <p>Yukarıdan “Aa doğru ya,” der Eccles kendi kendine ve bağırır, “Merhaba Harry! Geliyorum hemen.”</p>

  <p>Yukarıdan bir çocuk ağlaması gelir. “Annem öyle dedi ama! Annem öyle dedi!”</p>

  <p>Tavşan cevap verir, “Selaam!”</p>

  <p>Bayan Eccles başını davetkâr bir edayla çevirir. “Harry-?”</p>

  <p>“Angstrom.”</p>

  <p>“Ne iş yapıyorsunuz Bay Angstrom?”</p>

  <p>“Şeyy. Artık işsizim aslında.”</p>

  <p>“Angstrom. Tabii ya. Siz şu kayıplara karışan değil misiniz? Springerlar’ın damadı hani?”</p>

  <p>“Aynen öyle,” der Tavşan hınzırca ve kadın da bu cevaba karşılık gayri ihtiyari, hatta fazlasıyla eşgüdümlü, vakur bir edayla Tavşan’ın yanından uzaklaşırken ansızın: Pat! O arsız kıçına bir tokat iner. Sertçe değil, sarmalayan bir tokat, hem paylayan hem seven hafif bir vuruş, tam cebin üzerine.</p>

  <p>Poposunu sağlama alıp, olduğu yerde döner Lucy. Çiller şaşkın suratında, iğne uçları gibi sivri sivri kabarmıştır. Kanı çekilip bembeyaz olur yüzü; buz gibi sert bakışları Tavşan’ın ona karşı hissetmeye başladığı o mayışık sıcaklıkla öyle ters düşer ki, Tavşan utandığını gösteren alaycı bir ifadeyle dudağını ısırır.</p>

  <p>Basamaklardan gelen düzensiz patırtıdan duvar sarsılır. Eccles tam önlerinde aniden durup dengesini bulmaya çalışırken, bir yandan da kirli beyaz gömleğini kırışmış pantolonunun içine sokar. Tüylü göz kapaklarının altındaki kederli gözleri ağlamaklı, “Özür dilerim,” der. “Aslında aklımdaydı.”</p>

  <p>Tavşan, “Neyse zaten hava bulutlu,” der gönülsüzce gülümseyerek. Kadının kıçı duvarda öyle iyi, öyle rahattır ki, hem sıkı hem de yay gibi esnek: Şaplak yemiş kıç misali. Tavşan kadının çok geçmeden deminki olayı açacağını düşünür, ki bu da o evdeki varlığının sonu olacaktır. Doğru olan da budur. Ne işi vardır ki zaten orada.</p>

  <p>Belki de tam konuyu açacakken, kocası önce davranıp gıcık eder kadını. “Ah eminim dokuzdan önce, yağmur başlamadan oynayabiliriz biraz,” der Tavşan’a.</p>

  <p>“Jack, herhalde yine golf oynamaya gitmeyeceksin değil mi? Hani uğraman gereken bir dolu yer vardı bugün?”</p>

  <p>“Sabah gittim ya.”</p>

  <p>“İki yer. İki yere gittin sadece. Freddy Davis ve Bayan Landis. Ama onlar demirbaş zaten. Ya Ferryler? Altı aydır Ferryler’e gideceğim diyip duruyordun.”</p>

  <p>“Ferryler’i niye mesele yapıyorsun ki? Asla kilise yararına bir şey yapmazlar. Kadın bir tek Noel’de geldi, onda da benimle konuşmak zorunda kalmamak için koro kapısından kaçtı.”</p>

  <p>“Kilise yararına bir şey yapmadıklarını ben de biliyorum, bu yüzden uğrayacaksın ya onlarla zaten. Kadının yan kapıdan çıkıp gidişini ve herkesi mutsuz edişini aylardır kafaya takıp, bu durumu asıl mesele yapan sensin. Şimdi kadın Paskalya’da gelirse aynı şey olacak. Valla doğruyu söylemek gerekirse, aslında sen de Bayan Ferry de aynı kafadasınız, ikiniz de çocuk gibisiniz.”</p>

  <p>“Lucy, sırf Bay Ferry bir ayakkabı fabrikasının sahibi diye o ayakkabı fabrikasında çalışan birinden daha önemli bir Hıristiyan olmuyor bu adamlar.”</p>

  <p>“Off Jack, ne sinirsin. Yalnızca seni adam yerine koymayacaklar diye korkuyorsun ve sakın kendini haklı çıkarmak için Kutsal Kitap’ta yazanları söyleme bana. Ferryler kiliseye gelmişler, gelmemişler ya da Yehova Şahiti olmuşlar olmamışlar umrumda bile değil gerçekten.”</p>

  <p>“Hiç değilse Yehova Şahitleri inandıkları şeyleri uyguluyorlar.” Eccles bu iğneli lafın ardından sevimsiz bir kahkaha atmak için Harry’den yana döndüğünde, gülüşü sekteye uğrar, dudakları sıkıca içeri kıvrılıp, o küçük çeneli kafasında dişleri, bir kurukafadaki gibi ortaya çıkar.</p>

  <p>“Ne demeye çalıştığını anlamıyorum,” der Lucy, “bana evlenme teklifi ettiğinde sana bu konuda neler hissettiğimi söylemiştim, sen de tamam demiştin.”</p>

  <p>“Yüreğin Yüce Tanrıya karşı açık olduğu sürece demiştim.” Kelimeler adamın ağzından öyle büyük bir patlama eşliğinde dökülür ki, geniş alnı alev alev olup kızarır.</p>

  <p>“Anne ben dinlendim artık.” Yukarıdan ürkekçe araya giren minik sesle şaşırırlar. Üzerinde külotuyla yanık tenli küçük bir kız halı kaplı basamakların tepesinden kuşkulu kuşkulu bakmaktadır. Tavşan, boğumlu tombiş bacaklarının üzerinde dikilen kızın anne babasına göre fazla esmer olduğunu düşünür. Kız ellerini birbirine sürtüp öfkeyle çıplak göğsünü çekiştirir. Annesi daha ağzını açmadan cevabı duymuştur sanki.</p>

  <p>“Joyce. Hemen kendi yatağına dönüp uyuyorsun.”</p>

  <p>“Uyamıyorum. Çok gürütü var.”</p>

  <p>Eccles, “Çocuğun tam da altında bağırışıyorduk tabii,” der karısına.</p>

  <p>“Sen bağırıyordun. Yüce Tanrı hakkında.”</p>

  <p>Joyce “Kötü bi rüya gördüm,” diyip gürültülü bir şekilde iki basamak iner.</p>

  <p>“Hayır görmedin. Çünkü hiç uyumadın.” Bayan Eccles basamakların başına ilerleyip, sanki hislerine engel olmak istercesine boğazını tutar.</p>

  <p>Eccles, “Rüyanda ne gördün?” diye sorar çocuğuna.</p>

  <p>“Bi aslan bi oğlanı yedi.”</p>

  <p>“Rüya filan değil bu,” diye tersçe araya girer kadın ve kocasına döner: “Hep Belloc’un o nefret dolu şiirlerini okuyup durmandan kaynaklanıyor bunlar.”</p>

  <p>“Okumamı o istiyor.”</p>

  <p>“Nefret dolu hepsi. Travma yaratıyor çocukta.”</p>

  <p>“Joyce ve ben komik buluyoruz onları.”</p>

  <p>“Yaa demek <i>ikinizin</i> de abuk bir mizah anlayışı var. Her gece bana o lanet olasıca tay Tom’u ve ölümün ne olduğunu soruyor.”</p>

  <p>“O zaman anlat ne olduğunu. Eğer ölümden sonrasıyla ilgili olarak benim ve Belloc’un inançlarını anlayabilseydin bu gayet doğal sorular canını sıkmazdı.”</p>

  <p>“Ay gene aynı terane. Dönüp dolaşıp aynı lafları söylediğinde dayanılmaz oluyorsun Jack.”</p>

  <p>“Kendimi ciddiye aldığımda dayanılmaz oluyorum demek.”</p>

  <p>“Heey. Kek yanıyor sanki,” der Tavşan.</p>

  <p>Kadın Tavşan’a bakar ve bu idrakla bakışları donakalır. Bakışlarında soğuk, sanki düşmanlarının arasında kalmış da zar zor bağırmaya çalışırmış gibi bir hal vardır, Tavşan hissetse de görmezden gelir bunu, kekin kokusunu alan hassas burun deliklerini göstermek suretiyle sabitlenmiş gözlerini kadının başının tepesine kaydırır.</p>

  <p>“Ah kendini bir ciddiye alsaydın gerçekten,” der kocasına ve o bir görümlük çıplak bacaklarıyla papaz evinin kasvetli holüne doğru süzülür.</p>

  <p>Eccles seslenir, “Joyce, odana gidip üzerine bir bluz giy ve aşağıya in.”</p>

  <p>Ama çocuk bunun yerine üç basamak daha iner.</p>

  <p>“Joyce, beni duydun mu?”</p>

  <p>“Sen getirsene Babiş-koo.”</p>

  <p>“Ben niye getireyim? Babişko aşağıda.”</p>

  <p>“Nerede olduğunu bilmiyorum.”</p>

  <p>“Biliyorsun. Hemen şifoniyerinin üzerinde.”</p>

  <p>“Şufoniyenin nerde olduğunu bilmiyorum.”</p>

  <p>“Odanda bir tanem. Tabii ki biliyorsun. Eğer bluzunu giyersen aşağıya inebilirsin.”</p>

  <p>Ama kız basamakları yarılamıştır bile.</p>

  <p>Kendi arsızlığının farkında olduğunu ele veren hafif bir gülüşle, “Aslandan korkuyorum,” diye iç çeker kız. Sesi bölük pörçük, sınar gibiydi; Tavşan bu kaygılı tonu aynı adama sataşırken kızın annesinde duymuştu.</p>

  <p>“Yukarıda aslan yok. Yukarıda, uyuyan Bonnie dışında hiç kimse yok. Bak Bonnie korkmuyor.”</p>

  <p>“Lütfen, Baba. Lütfen lütfen lütfen lütfen lütfen.” Kız en alt basamağa varmış, babasının dizlerine sarılıp sıkmaya başlamıştır bile.</p>

  <p>Eccles, dengesini kaybeden gövdesini çocuğunun, tıpkı kendisininki gibi geniş ve yassı kafasına dayayarak bir kahkaha atar. “İyi peki,” der. “Sen burada durup bu komik adamla konuş.” Ve kendisinden beklenmeyecek bir atletiklikle basamakları hoplaya hoplaya çıkar.</p>

  <p>Tavşan verilen görevin bilincinde, “Sen cici bir kız mısın Joyce?” diye sorar.</p>

  <p>Çocuk göbeğini sallayıp başını arkaya atar. Bu hareketle birlikte gırtlağından bir “cıkk” sesi çıkar. Başını iki yana sallar; Tavşan kızın, gamzelerinin ardına sığınmaya çalıştığı hissine kapılır. Derken kız beklenmedik derecede sağlam bir telaffuzla, “Evet,” der.</p>

  <p>“Peki annen cici mi?”</p>

  <p>“Evet.”</p>

  <p>“Onu bu kadar cici yapan şey ne?” Tavşan Bayan Eccles’in bunu mutfaktan duymasını umut ediyordur. Telaşlı fırın sesleri kesilmiştir.</p>

  <p>Joyce başını kaldırıp Tavşan’a bakar; dalgalanan bir kâğıt gibi yüzünün bir köşesine korku sinmiştir. Çocuk ağladı ağlayacaktır. Tıpkı annesinin yaptığı gibi, holden aşağı apar topar kaçar yanından. Kaçıran zat Tavşan, holde huzursuz huzursuz gezinir, bir yandan da heyecanlanmış yüreğini duvardaki resimlere iliştirme çabasındadır. Yabancı başkentlerin görüntüleri, her bir yaprağının kenarı yaldızla kaplı bir ağacın altında beyazlar içinde bir kadın, zahmetli bir çalışma, St. John Episkopal Kilisesi’nin tuğlaları tek tek çizilmiş, 1927 tarihli ve Mildred L. Kramer diye birinin kocaman imzası atılmış. Holün ortalarında, ufak bir sehpanın yukarısında, kulaklarına kadar inen beyaz saçları ve rahip yakasıyla insanın tepesinden sanki her şeyin iç yüzünü bilirmiş gibi bakan bir eski toprağın stüdyoda çekilmiş bir fotoğrafı asılıdır; bir gazeteden kesilip çerçevenin kenarına sıkıştırılmış sararmış bozuk bir resimde ise yine aynı adam, elinde purosu, kendi gibi cüppeli üç adamın yanında deli gibi kahkaha atıyordur. Adam biraz Jack’ı andırıyordur ama ondan daha şişman ve güçlüdür. Puroyu tutan eli yumruk şeklindedir. Daha ilerideki renkli baskı resimde ise bir marangoz, atölyesinde, çırağının kafasının engellediği ışığın altında çalışmakta: Tavşan resmi koruyan camda kendi kafasının yansımasını görür. Holde keskin bir koku vardır: Çamaşır suyu mu, cila mı, naftalin mi, eskimiş duvar kâğıdı mı, bilinmez. “Kayıplara karışan” Tavşan bu olasılıklara kafa yorar biraz. <i>Cinsel antagonizm doğar doğmaz oluşuyor içimizde</i>—hakikaten bir kaltak. Ama hoş hafif ateşi bacaklarını aydınlatmaya yetiyor. O pırıl pırıl beyaz bacaklarını. İstediği bir şey için küçücük bir fırsat bile geçse eline, kaçırmaz. Cins<a id="k8" href="../Text/dipnotlar.xhtml#a8"><sup>[8]</sup></a> bir tip. Keskin tatlı minik bir vanilyalı kurabiye. Yine de Tavşan sevmiştir onu.</p>

  <p>Arka tarafta bir merdiven daha olmalı, çünkü mutfaktan Eccles’in sesini duyar Tavşan; adam bir yandan Joyce’a bluzunu giydirme mücadelesi verirken, bir yandan da Lucy’ye kekin ne halde olduğunu sorar ve Tavşan’ın civardaki kulaklarından habersiz durumu açıklar:</p>

  <p>“Zevkimden gitmiyorum ya. İş icabı.”</p>

  <p>“Onunla konuşmanın başka yolu yok mu?”</p>

  <p>“Korkuyor.”</p>

  <p>“Canım sen de herkesin korktuğunu düşünürsün zaten.”</p>

  <p>“Ama o benden bile korkuyor.”</p>

  <p>“Valla şu kapıdan girişini görsen, gayet kendinden emindi.”</p>

  <p>İşte tam burası, <i>Ve tatlı kıçıma el attı, bundan sonrası sana düşüyor</i> denecek kısımdır.</p>

  <p><i>Ne! Senin tatlı kıçına hem de! Geberteceğim o azgını. Polis çağırayım.</i></p>

  <p>Aslında Lucy’nin sesi “emindi” dedikten sonra kesilmiştir ve Eccles de, filanca aradı mı, yeni golf topları nerede, Joyce daha on dakika önce bir kurabiye yedin gibi şeyler söylemektedir ve sonunda tartışmalarının etkisini gayet temiz bir şekilde silecek bir tonda “Hoşçakalın canlarım,” diye seslenir. Tavşan sessiz adımlarla holde ilerler, Eccles—beceriksiz ve aksi—genç bir baykuş gibi mutfaktan fırladığında, Tavşan da girişteki radyatöre dayanmış bekler konumdadır.</p>

  <p>Eccles’in arabasına binerler. Yağmur tehditi altındaki Buick’in derisi gıcır gıcır parlar. Eccles bir sigara yakar ve yolun aşağısına inip, 422 hattından, golf alanına çıkan vadiye doğru ilerler. Eccles derin derin epeyce bir nefesi göğsüne indirdikten sonra, “Yani sorunun inançsızlık değil o zaman?” der.</p>

  <p>“Hıı?”</p>

  <p>“Geçen günkü konuşmamızı hatırladım da. Hani şu şelale ve ağaç meselesi.”</p>

  <p>“Haa evet: Mickey Mouse’tandı o laflar.”</p>

  <p>Eccles bir kahkaha atar, şaşırmıştır; Tavşan güldükten sonra adamın ağzının nasıl açık kaldığını fark eder, kaşlar şevkle aşağı yukarı oynarken, hafifçe içe dönmüş minik sıra sıra dişler bir an bekler. Söz konusu flörtçü mağara, “Söyleyecek bir şey yok o zaman,” diyerek kapanır. “Bir de o gün, içindeki bir duygudan bahsetmiştin. Bütün hafta sonu bunun ne olduğuna kafa yordum. Anlatabilir misin bunu bana?”</p>

  <p>Tavşan hiçbir şey anlatmak istemiyordur adama. Ne kadar anlatırsa o kadar kaybetmektedir. Kendi kabuğunda güvendedir, çıkmak istemez. Adamın bütün derdi onu, etkileyebileceği açık bir alana çıkarmaktır. Yine de, ayıp olmasın diye, Tavşan zorla bir şeyler çıkarır ağzından. “Aman, önemli bir şey değil,” der. “Her şey ortada işte. Sence de öyle değil mi?”</p>

  <p>Eccles başıyla onaylayıp, gözlerini kırpar ve tek kelime etmeden sürmeye devam eder. Kendi tarzında kendinden emin bir hali vardır.</p>

  <p>“Janice nasıl?” diye sorar Tavşan.</p>

  <p>Eccles Tavşan’ın konuyu saptırmış olmasından dolayı şaşkındır. “Pazartesi sabahı kasaba sınırları içinde olduğunu söylemek için uğradım onlara. Karını oğlunla, bir de herhalde eski bir arkadışıydı, Bayan Foster mı, Fogleman mı, öyle biriyle arka bahçedeydi.”</p>

  <p>“Nasıl bir tipti?”</p>

  <p>“Valla anlayamadım. Gözlüğü gözümü öyle bir aldı ki. Böyle çok geniş kenarları olan aynalı bir gözlüğü vardı.”</p>

  <p>“Haa, Peggy Gring’dir. Gözleri gridir. Janice’in liseden sınıf arkadaşı, salak Ollie Fosnacht’la evlenmişti.”</p>

  <p>“Aa evet Fosnacht. Doğru. Donut der gibi. Bu yöreye ait bir isim diye düşündüm hatta.”</p>

  <p>“Buraya gelmeden evvel Fosnacht Günü diye bir şey duymamış mıydın?”</p>

  <p>“Hayır. Norwalk’dayken duymadım hiç.”</p>

  <p>“Şöyle bir şey hatırlıyorum ben de, ya altı ya da yedi yaşında filanım, çünkü 1940’da ölmüştü dedem, Foschnat olmayayım diye ben aşağıya inene kadar yukarıda beklerdi. O zamanlar bizimle yaşardı.” Tavşan yıllardır dedesini düşünüp ondan söz etmemiştir; ağzına ılık bir kuru tat gelir sanki.</p>

  <p>“Fosnacht olmanın cezası neydi?”</p>

  <p>“Unuttum. Olmak istemeyeceğin bir şeydi ama. Bir de ne hatırladım bak, bir sene en son ben aşağı inmiştim de annemler ya da işte başka birisi benle dalga geçmişti ve bu hiç hoşuma gitmemişti benim tabii, ben de ağladım galiba, tam hatırlamıyorum. Neyse işte adamcağız bu yüzden beklerdi işte.”</p>

  <p>“Babanın babası mıydı?”</p>

  <p>“Annemin babası. Bizde yaşardı.”</p>

  <p>“Ben babamın babasını hatırlıyorum,” der Eccles. “Connecticut’a gelip, babamla korkunç tartışmalara girerdi. Dedem Piskopostu ve kilisemi Uniteryanlere kaptırmayacağım diye neredeyse kendi de Uniteryen olmuştu. Kendini Darwinci Deist olarak görürdü. Babamsa, herhalde ona duyduğu tepkiden, sıkı bir ortodoks olmuştu; Anglo-Katolik denebilir hatta. Belloc ve Chesterton severdi. Karımın itiraz ettiği o şiirler var ya, hepsini o okurdu bize.”</p>

  <p>“Aslanlıyı da mı?”</p>

  <p>“Evet. Belloc’ta karımın pek anlayamadığı keskin bir alay vardır. Çocuklarla alay eder, ki karım da bunu hoş görmez hiç. Psikolojisi bu. Çocuklar psikolojide kutsaldır. Ne anlatıyordum ben? Hıh, dedem o sulandırılmış teolojisiyle dini <i>uygulamalarında</i> belli bir çizgiyi koruyup, babamın pek uymadığı bir, bir katılık sergilemiştir. Her gece aile ibadetine katılmadığı için Babamın son derece ihmalci olduğunu düşünürdü mesela. Babamsa çocuklarını, kendisinin Tanrı düşüncesiyle edildiği gibi, sıkboğaz etmeyeceğini, dahası ormanların tanrısına evin salonunda edilen duadan bir hayır gelmeyeceğini söylerdi. ‘Sen Tanrı’nın ormanda olmadığını mı düşünüyorsun yani?’ derdi dedem de. ‘Ya da tam şu lekeli camın ardında?’ gibi şeyler. Kardeşlerimle ben korkudan tir tir titrerdik, çünkü dedemle girdiği her tartışmanın sonunda Babam korkunç bir bunalıma girerdi. Babalarla olan ilişkiyi bilirsin, ya <i>haklıysa </i>düşüncesinden asla kaçamazsın. Ufak tefek, zayıf, Yankee aksanıyla konuşan acayip tatlı bir adamdı dedem. Hiç unutmam, o kahverengi, kemikli elleriyle arada, yemek zamanlarında dizimizden tutup kurbağa sesiyle sorardı, ‘Size Cehennem inancını verdi mi bakayım?’”</p>

  <p>Harry güler; Eccles’in taklidi başarılıdır; yaşlılık ona yaramıştır. “Verdi mi peki? İnanıyor musun?”</p>

  <p>“Evet, galiba inanıyorum. İsa’nın anlattığı şekliyle Cehennem’e. Tanrı’dan ayrı düşmeye.”</p>

  <p>“O halde hepimiz az çok dahiliz buna.”</p>

  <p>“Ben böyle düşünmüyorum. Hiç hem de. En koyu ateistin bile gerçek bir ayrı düşmenin ne olduğu konusunda bir fikri olduğunu sanmam. Dıştaki karanlık. Şu an içinde bulunduğumuza ise” —Harry’ye bir bakış atıp gülümser—“içteki karanlık diyebiliriz.”</p>

  <p>Eccles’in tüm bu anlattıkları Tavşan’ın tedirginliğini dağıtmıştır. Aralarındaki boşluğa kendinden bir şeyler katmak istemiştir adam. Tavşan dostluğun galeyanına, onu ellerini kaldırıp, sanki düşünceler birer basket topuymuşçasına sallamaya yönelten rekabetçi heyecana karşı koyamayarak konuşur, “Valla ben bu teoloji işlerinden falan anlamam ama şu kadarını söyleyeyim, bana öyle geliyor ki, tüm bunların ardında,” —ve dışarı, manzaraya işaret eder; golf alanının yanındaki sitelerin, buldozerle dümdüz edilmiş ve içlerinde üç tekerlekli bisikletlerle, üç yaşında uzun ince ağaçlar barındıran ufacık bahçeleri olan bir buçuk katlı yarı ahşap yarı tuğla evlerin önünden geçiyorlardır, dünyanın en ihtişamsız alanıdır burası— “benden kendisini bulmamı isteyen bir şey var sanki.”</p>

  <p>Eccles sigarasını dikkatle arabanın küllüğünün içindeki minik, çarpı şeklindeki çentikli kabın üzerine bastırır. “Tabii tabii, bütün boşta gezenler bir seferde olduklarını sanır zaten. En azından başlangıçta.”</p>

  <p>Tavşan adama bu kadar şeyi <i>itiraf etmek</i> için uğraştıktan sonra böyle bir şamarı hak ettiğini düşünmüyordur. Papazların tüm niyetinin bu olduğuna karar verir, herkesi aynı sefil konuma düşürmek. “Eh o zaman dostun İsa da bayağı bir budala sayılıyor bu durumda.”</p>

  <p>Bu kutsal adın Tavşan’ın ağzından çıkmasıyla Eccles’in yanakları al al olur. Papaz “O azizlerin evlenmemesi gerektiğini <i>söylemişti,”</i> der.</p>

  <p>Yoldan sapıp, dolambaçlı yokuştan kulüp binasına, üzerinde, iki Coca-Cola amblemi arasında CHESTNUT GROVE GOLF ALANI yazılı uzun bir tabela olan büyük beton yapıya doğru tırmanırlar. Harry’nin burada golf sopalarını taşıdığı günlerde bu yapı içinde bir odun sobası, eski turnuva çizelgeleri, iki koltuk, şeker, çikolata gibi şeyler ile o bataklıktan bulup çıkardığı golf toplarının Bayan Wenrich tarafından yeniden satıldığı bir büfenin olduğu padavra kaplı bir kulübeydi. Bayan Wenrich şimdiye ölmüştür herhalde diye düşünür Tavşan. Modası geçmiş rujlar süren ve beyaz saçlı bir oyuncak bebeği andıran narin bir duldu; onun, golf deliğinin ve alanının çevresindeki çimenlikler, turnuvalar ve parlar hakkında konuşup durması pek komik kaçardı. Eccles uzun Buick’ini asfalt alana park ettikten sonra, “Unutmadan söyleyeyim,” der.</p>

  <p>Tavşan’ın eli kapının kulbundadır. “Neyi?”</p>

  <p>“İş ister misin?”</p>

  <p>“Ne tür bir iş?”</p>

  <p>“Bizim kilise cemaatinden birinin, Bayan Horace Sıpith’in, Appleboro civarındaki evinin yaklaşık sekiz dönümlük bir bahçesi var. Kocası inanılmaz bir ormangülü meraklısıdır. Aslında adam için inanılmaz yerine müthiş tatlı bir tonton demek lazım.”</p>

  <p>“Ben bahçıvanlıktan anlamam ki.”</p>

  <p>“Kimse anlamıyor ki, Bayan Smith’in kendisi söylüyor bunu. Artık bahçıvan falan kalmamış ortada. Haftada kırk dolar, eminim kabul eder kadın.”</p>

  <p>“Saatine bir dolar yani. Çok az ama.”</p>

  <p>“Kırk saat çalışman gerekmeyecek. Saatler esnek. Senin de istediğin bu değil mi zaten? Esneklik yani? Böylece milletin beynini yıkamaya da vaktin kalır.”</p>

  <p>Cidden alem bir adam Eccles. O ve Belloc. Boğazını saran o yaka yokken kendini iyice rahat bırakıyor. Tavşan arabadan iner. Eccles de aynı şeyi yapar, arabanın tepesinden görünen kafası tabağın üzerinde duran bir kafayı andırır. Koca ağzı kıpırdar. “Lütfen bir düşün bunu.”</p>

  <p>“Yapamam. Bu kasaba sınırlarında dahi kakmayabilirim. ”</p>

  <p>“Kız seni evden atacak mı dersin?”</p>

  <p>“Hangi kız?”</p>

  <p>“Neydi adı bakayım. Leonard. Ruth Leonard.”</p>

  <p>“Amma cinsin.” Kim söylemiş olabilir? Peggy Gring mi? Tothero mu? Büyük ihtimalle Tothero’nun, adı her neyse işte o kız arkadaşıdır. Janice’e benzeyen. Fark etmez; dünya öyle bir ağ ki, arada takılsan da her şey olacağına varır. “Öyle birini tanımıyorum hiç,” der Tavşan.</p>

  <p>Tabağın üzerindeki kafa, güneşin etkisiyle daha da bir parlayan o gıcır gıcır gri metalin ötesinde tuhaf tuhaf sırıtır.</p>

  <p>Yan yana beton kulüp binasına doğru ilerlerler. Yolda Eccles, “Siz mistikler böylesiniz işte, sık sık küçük heyecanlara kapılırsınız,” der.</p>

  <p>“Bugün gelmesem de olurmuş yani.”</p>

  <p>“Doğru söylüyorsun. Kusura bakma. Canım çok sıkkın da.”</p>

  <p>Bunu söyleyişinde hiçbir terslik yoktur ama Harry’nin yüreği cız eder. İçine oturur. Adam, <i>Acı bana. Sev beni </i>diyordur sanki. Bu iç yakan duygunun etkisiyle Tavşan’ın dudakları birbirine yapışır, cevap veremez bir türlü. Eccles bütün parayı ödediğinde Tavşan’ın ağzından zar zor bir teşekkür çıkar. Ona bir golf sopası seti kiralamak için bakındıkları sırada Tavşan öyle kayıtsız ve sessizdir ki, kendileriyle ilgilenen çilli çocuk sanki bir deliymiş gibi bakar Tavşan’a. Birden Eccles’in bir ibne, kendisinin de onun yeni oyuncağı olduğuna dair bir fikir düşer aklına. Eccles’le beraber ilk ayağa doğru ilerlerken kendini sürükleniyormuş gibi hisseder Tavşan, sakat biri gibi.</p>

  <p>Bu durumu, Eccles’in verdiği tiyoların ardından vurduğu top bile hissetmiştir. Tepeden bir balçık kitlesi kadar hantal bir biçimde düşmesine yol açacak ters bir dönüşle bir taraflara fırlar top.</p>

  <p>Eccles güler. “Şimdiye dek gördüğüm en iyi ilk vuruş bu.”</p>

  <p>“Topa ilk vuruşum değil ki bu. Golf sopası taşıdığım zamanlarda da atış yapardım ara ara. Bundan daha iyi vurmam lazım.”</p>

  <p>“Kendinden çok fazla şey bekleme. Beni izle, kendini daha iyi hissedeceksin.”</p>

  <p>Tavşan geri çekilir ve gitgide daha bilinçsizleşen hareketler ve tuhaf bir elli yaş katılığıyla sallanan Eccles’e şaşar. Sanki yoldan uzak tutması gereken bir madeni vardır. Sopayı sertçe geriye sallayıp, topa vurur. Biraz yüksekten ve zayıf bir atış olsa da top dümdüz gidince Eccles sevinir. Kırıtarak sahanın ortasına doğru ilerler. Harry de ağır adımlarla onu takip eder. Kocaman süet ayakkabıları, çözülen buzların etkisiyle iyice soğuyup ıslanmış olan vıcık vıcık çime batar. Bir tahterevallidedirlerdir sanki; Eccles havaya kalkar, Tavşan iner.</p>

  <p>Kulübün pagan korulukları ve yeşil vadilerinde bambaşka bir adama dönüşmüştür Eccles. Delice bir coşkuya kapılmıştır. Kahkahalar atar, sağa sola sıçrar, bağırıp çağırır. Harry ondan nefret etmez bile artık, kötü olan bizzat kendisidir. Münasebetsizlik kabuklu bir yara gibi her yanını sarmıştır Tavşan’ın; ve ondan kaçmadığı için Eccles’e minnettardır. Elli metre kadar ötede olan Eccles—başını alıp önden koşmak gibi şen bir alışkanlığı vardır—sık sık Harry’nin kaybettiği bir topu bulmak için bütün o yolu geri döner. Tavşan nedense dikkatini, topun gitmiş olması gereken yerden, şirin bir pembe bayrağın dikili olduğu, biçilmiş yeşilliklerden oluşan o ufacık hedef alandan başka bir yere veremez. Topun gittiği yere bakamaz bir türlü. “İşte burada,” der Eccles. “Bir ağacın dibinde. Hiç şansın yok.”</p>

  <p>“Senin için çok can sıkıcı bir oyun olmalı bu.”</p>

  <p>“Yok canım. Geleceğin parlak. İlk oynayışın olduğu halde hiçbir top tamamen kaybolmadı ortadan.”</p>

  <p>Ama bu dediği olur; Harry pozisyon alır ve ağacın kökleri arasında diye öyle bir deli gücüyle vurur ki topa, top tamamen yok olur ortadan.</p>

  <p>“Tek hatan fazla sert vuruyor olman,” der Eccles. “Sopayı çok hoş, doğal bir sallayışın var.” Tavşan yeniden vurur ve top bir plop sesiyle havalanıp yalpalayarak birkaç metre öteye gider.</p>

  <p>Eccles, “Topun üzerine doğru eğil,” der. “Sanki oturacakmışsın gibi.”</p>

  <p>“Yere düşeceğim neredeyse,” der Harry. Kendini kötü, sersem gibi, yapraklanan ağaçların sakin uçlarıyla örtülü bir girdabın içine çekiliyormuş gibi hisseder. Eski günlerden hatırladığı bir şeydir bu sanki. Su birikintilerinin içine kayar, ağaçların arasında kaybolur ve doğruca golf alanının kenarındaki pisliklere gömülür.</p>

  <p>Kelimenin tam manasıyla bir kâbustur bu. Uyandığında hayatın yalnızca sürünüp silkinmeden ibaret olduğunu görecektir. Hayali başarısı serseme çevirmiştir onu; yarı hipnotize olmuş gibidir, tuhaflığı üzerine ağır ağır çöken oyunlar oynar bu ona. içinden, sanki kadınlarla konuşurmuş gibi konuşur sopalarla. Ne denli hafif ve ince olsalar da bir hainlik sezilen ellerinin arasındaki maden uçlu golf sopaları Janice’tir sanki. <i>Hadi be sersem, sakin ol; tamam bak, ne kolaymış.</i> Sopanın dar ve uzun ucu topun arkasındaki toprağa vurup da kolları omuzlarına kadar sarsıldığında, sanki Janice’e vurmuş gibi hisseder. <i>Salak, cidden çok salak. Düz gitsin. Sırf düzülecek bir tip.</i> Öfkeden cildi çürümüş, bir şeyler salgılıyordur sanki; sözlerin tırtıl yuvaları gibi asılı olduğu böğürtlen çalılarının minik sert uçları çatal çatal içini kazır Tavşan’ın. <i>Söküp atar atar yağı söküp atar toprağı</i> Janice kocaman açılmış kahverengi kaba ağzıyla <i>toprak söküp atar yağı:</i> Ormandaki “kız” ise Ruth’dur. Koyu kırmızı başları, çimen lekeli yüzeyleri ve kenarlarında hoş beyaz şeritleriyle üç tahta sopayı tutarken içinden <i>Peki, madem bu kadar tatlısın</i> der ve dişlerini sıkıp, savurur. <i>Ahh:</i> Ne kadar da kolay yuvarlandı, sırf karşı koymak için! Çimleri yara yara gider top ve bir iki sektikten sonra çalıların arasına saklanır. Ve oraya gittiğinde çalılık lanet olası birine dönüşür: Annesine. Bir utanç dalgası içinde ama zarar gelmemesi için de itinayla somurtuk dalları etek gibi kaldırır, ve bu dallar, ilgisini o sert, engel tanımaz topa yönelttiği sırada Tavşan’ın bacaklarını rahatsız eder, orada öyle bembeyaz, tam ortada, 1 numara yazısıyla dururken, bir bakıma kendisidir bu. Yedi maden uçlu golf sopası kesime başladığında, her yanını <i>lütfen Janice bir kez olsun yap</i> bir beceriksizlik sarar ve Tavşan bir yana eğilmiş bakarken top diğer yana, az ötedeki nispeten hüzünlü duran sırta, Texas’ın haki rengine doğru yuvarlanır. <i>Off aptal şey evine girsene.</i> Ev o deliktir ve bunun yukarısında, tüm dikkatini varlıkların optik örtüsüyle aşındıran o mutsuz tabloda, ılık ve gri yağmur göğü, Harry Fosnacht olmasın diye yukarıda bekleyen dedesidir.</p>

  <p>Ve şimdi Eccles, bu gayretkeş golf düşünün kıyısında, şimdi bu düşün ortasında, üzerinde bağışlamayı, cesaret vermeyi haykıran beyaz bir bayrak gibi kirli gömleğiyle, bir telaş yeşil adacıktan evine doğru süzülür.</p>

  <p>Kışın etkisiyle solan çimler kuru toprakta yavaş yavaş canlanmaktadır: Gübre mi var yoksa? Top ufak kararlı sıçrayışlarla kayar. “Vuruşunu bölme,” der Eccles. “Kollar sıkı, hafifçe sallayacaksın. İlk vuruşta mesafe hedeften daha önemlidir. Tekrar dene.” Tavşan topa tekrar vurur. Dördüncü bayrağa varabilmek için on iki atış yapması gerekir, ama vuruşlarının sınırı aştığını ima eden bu küstah tavır Tavşan’ın pek canını sıkar. <i>Hadi canım</i>, der karısından bir şey rica eder gibi, <i>bak delik burada, tabak gibi kocaman. Güzel olacak.</i></p>

  <p>Ama hayır, o aciz ve paniklemiş haliyle Janice’in illa ki araya girmesi gerekir; hakikaten neden korkar ki bu kadar? Top aşağı yukarı iki metre ötededir. Eccles’in yanına giderken, “Bana Janice’in nasıl olduğunu söylemedin hâlâ,” der.</p>

  <p>“Janice mi?” Eccles dikkatini güçlükle oyundan alır. Kesinlikle kazanmaya âşıktır; beni ezip geçiyor diye düşünür Harry. “Pazartesi iyi görünüyordu. Şu kadınla arka bahçedeydi ve yanlarına gittiğimde ikisi de kıkırdıyordu. Aslında şöyle de yorumlanabilir bu; artık duruma alışmış ve muhtemelen de ailesinin yanına dönmek hoşuna gitmiş. Senin sorumsuzluğunun değişik bir versiyonu.”</p>

  <p>Harry, pata vuruşu için televizyonda gördüğü gibi çömeldiği sırada, “Aslında,” der sertçe, “onun da ailesine benden daha fazla katlanabildiği söylenemez. Onlardan kaçmaya hevesli olmasaydı benimle bu kadar erken yaşta evlenmezdi.” Top deliği geçip beş on santim öteye gider. On beş santim. Allah kahretsin.</p>

  <p>Eccles kendi vuruşunu yapar. Top yalpalayıp tok bir tıkırtıyla deliğe girer. Papaz gözlerinde bir zafer pırıltısıyla bakar. “Harry,” der tatlı ama gözüpek bir sesle, “Onu neden terk ettin ki? Belli ki zihnin onunla meşgul hâlâ.”</p>

  <p><i>“Söyledim ya sana.</i> Aramızda bir şey eksikti.”</p>

  <p>“Eksik olan neydi? Gördün mü o şeyi? Böyle bir şeyin var olduğuna emin misin?”</p>

  <p>Harry’nin on beş santim öteye giden topu yerinde seker, sinirli parmaklarla topu alır Harry. “Eğer bu şeyin varlığından emin değilsen bana da sorma. Hemen dibinde. Sen bilmiyorsan kimse de bilemez zaten.”</p>

  <p>Karısına, kalbini Tanrı’nın inayetine açık tut derken kullandığı aynı gergin sesle “Yoo,” diye bağırır Eccles. “Hıristiyanlık bir gökkuşağının peşinde değildir. Eğer senin düşündüğün gibi olsaydı ayinlerde afyon çekmiş gibi olurduk. Bizler Tanrı <i>olmaya</i> değil O’nun <i>kulları</i> olmaya çalışıyoruz.”</p>

  <p>Çantalarını alıp, tahta bir okun gösterdiği yönde ilerlerler.</p>

  <p>Eccles izah etmeye devam eder, “Tüm bunlar yüzyıllar önce, çarpık erken kilise döneminde yerleşmiş düşünceler.”</p>

  <p>“Sana söyleyeyim. Ne olduğunu biliyorum bunun.”</p>

  <p>“Neymiş? Neymiş? Sert mi yumuşak mı Harry? Mavi mi, kırmızı mı? Yoksa puantiyeli mi?”</p>

  <p>Tavşan bunun ne olduğunu duymaya can attığını görür onun. Tüm bu, çarpık-erken-Kilise-dönemi-hakkında-senden-daha-fazla-şey-biliyorum bir yana, bunun ne olduğunu, her pazar bütün o insanlara yalan söylemediğini duymak ister Eccles. Bütün bu çılgın oyundan bir anlam çıkarmaya çalışmak yetmezmiş gibi, ruhunu deşmeye çalışan bu adamla uğraş bir de. Çantanın sert kayışı Tavşan’ın omzunu acıtır.</p>

  <p>Kadınsı bir coşkuyla, çekingen ama kararlı bir sesle, “Gerçek şu ki,” der Eccles, “inanılmaz derecede bencilsin. Korkaksın. Neyin doğru, neyin yanlış olduğu umrunda değil; kendi rezil içgüdülerin haricinde hiçbir şeyin kıymeti yok.”</p>

  <p>Başlangıç noktasına, fildişi rengi diri tomurcuklar vermiş kambur bir meyve ağacının yanındaki çim platforma varırlar. “Önce ben oynayayım,” der Tavşan. “Sen de sakinleşirsin bu arada.” Öfkeden kalbi sıkışıp, sus pus olmuştur Tavşan’ın. Kara kara bu karmaşık durumdan nasıl kurtulacağını düşünür. Yağmur yağsa diye geçirir içinden. Eccles’e bakmaktan kaçınarak, başlangıç noktasında duran ve daha şimdiden yerden kopmuş izlenimi veren topa bakar. Gayet rahat bir tavırla golf sopasının ucunu omzuna yaklaştırır. Daha önce duymadığı cinsten tok bir ses yankılanır. Kollarının o devinimiyle başı havaya kalkar ve top, o güzel siyah mavi fırtına bulutlarının altında bir ay solgunluğunda yola çıkar, kuzeyde dedesinin yoğun gölgesi uzanmaktadır. Cetvelle çizilmişçesine dümdüz bir çizgi boyunca ilerler top. Yuvarlanan bir yerküre, yıldız, yumak. Bir an tereddüt eder top, Tavşan duracağını sanır, ama yanılmıştır, zira topun tereddütü son bir sıçrayış içindir: Deliğe düşüp gözden kaybolmadan evvel bir iç çekip, yerden son bir lokma atar ağzına sanki. “İşte budur!” diye bağırır Tavşan ve Eccles’e dönüp giderek yayılan bir sırıtışla tekrar eder, “İşte budur.”</p>
</body>
</html>