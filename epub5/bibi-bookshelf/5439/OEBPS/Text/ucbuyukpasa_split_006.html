<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ucbuyukpasa</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">İnkılâp tarihine karışan meşhur şahsiyetler arasında en dikkate şayan <span class="ideitalik">(değer)</span> olan bir sima varsa, o da hiç şüphesiz ki Talât Paşa’dır.</p>

    <p class="normal">Bu zat, nevi şahsına münhasır olan <span class="ideitalik">(kendine özgü)</span> insanlardandı. Taban <span class="ideitalik">(yaradılış bakımından)</span> ve ruhen, -en kuvvetli manasıyla– kalender <span class="ideitalik">(alçak gönüllü)</span> yaratılmıştı. Osmanlı İmparatorluğunun kuruluşundan yıkılışına kadar gelen ve geçen binlerce devlet ricali <span class="ideitalik">(adamları)</span> içinde onun kadar aslını, tabiat ve itiyatlarını <span class="ideitalik">(alışkanlıklarını)</span> muhafaza eden olmamıştır. Bu itibarla onun umumî ve hususî hayatında, inkılâpçıların hiçbirine benzemeyen bir hususiyet vardı.</p>

    <p class="normal">Edirne’de, çok mütevazı bir aile muhitinde <span class="ideitalik">(çevresinde)</span> dünyaya geldi. Mensup olduğu ailenin aslı, o tarihte Edirne vilayetinin kazalarından biri olan Kırcaali kazasına bağlı Çepelce köyündendir.</p>

    <p class="normal">Babası Çepelceli Ahmet Efendi isminde bir zattır. Medreseden yetişmiş, Adliye hizmetine girmiş, ehliyetini ispat ederek Cesir Mustafa Paşa kazası müstantikliğine <span class="ideitalik">(sorgu yargıçlığına)</span> tayin edilmiştir.</p>

    <p class="normal">Ahmet Efendi, Hürmüz isminde bir hanımla izdivaç etmiştir ve bundan sırasıyla Hayriye, Kâmile isminde iki kızı ile Talât isminde bir oğlu dünyaya gelmişti.</p>

    <p class="normal">Talât, 1292 (1877) senesinde Edirne’de, Sultan Selim civarında, Kurşunlu fırın mahallesinde, Gebe Yahyacı sokağında, ahşap, dört odalı küçük bir evin, sokak üzerindeki köşeye isabet eden basık tavanlı odasında dünyaya gelmiştir.</p>

    <p class="normal">Bu tarihi ev, müstantik <span class="ideitalik">(sorgu yargıcı)</span> Ahmet Efendinin malı idi. Bu zat, Vize kazasına sermüstantik tayin edildi. Bir aralık mezuniyetle Kırcaali’ye geldi. Orada damadına misafir bulunduğu esnada nüzul isabet etti <span class="ideitalik">(felç geçirdi)</span>. Kısa bir müddet sonra, vefat etmesi üzerine, o küçük ve mütevazı ev de, zevcesi Hürmüz Hanım ile iki kızına ve oğlu Talât’a intikal eyledi.</p>

    <p class="normal">İnkılâp tarihimizde dikkate şayan bir hâdiseye sahne olan bu ev, son senelere kadar duruyordu.<sup class="calibre5"><a href="../Text/ucbuyukpasa_split_018.html#footnote-1654-1" id="footnote-1654-1-backlink">[1]</a></sup> Fakat harap olmuştu. Edirne Belediyesi evi tamir ettirmek ve üzerine bir plaka koymak istedi. Hatta bunun için bir tahsisat da kabul edilmişti. Lâkin öyle zannediyorum ki, bu teşebbüs muvaffakiyetle <span class="ideitalik">(başarıyla)</span> neticelenmedi.</p>

    <p class="normal">Talât pek küçük yaşta pederini kaybetmişti. Edirne’nin Arasta denilen çarşısında, kavaf Sabri Bey isminde bir zat tarafından himaye edildi. Basit bir tahsilden sonra, kırk kuruş maaş ile Edirne Posta ve Telgraf İdaresi’ne yerleştirildi. Bu kırk kuruş maaş, Osmanlı İmparatorluğu’nun müstakbel Vezir-i Azamı’nın annesiyle hemşiresinden mürekkep ailesini geçindirmeye kâfi gelmişti.</p>

    <p class="normal">O zaman kendisine sadece Talât Efendi denilen bu genç aile reisi, oldukça parlak zekâsı, uysallığı, bilhassa saf ve tabiî tavırları ile kısa bir zaman zarfında âmirlerinin nazarı dikkatini celbetti <span class="ideitalik">(çekti)</span>. Onu herkes sevdi, bunun neticesi olmak üzere de bir iki senede maaşı 285 kuruşa yükseldi. O tarihte Talât Efendi henüz yirmi bir, yirmi iki yaşlarında idi.</p>

    <p class="normal">Bu sırada Talât Efendi’nin ailesi, küçük bir değişiklik geçirdi. Hemşiresi <span class="ideitalik">(kız kardeşi)</span>, uzaktan akraba olan İsmail Yürük isminde bir zatla evlendi. Bu izdivacın, Talât Efendi’nin hayatı üzerinde büyük bir tahavvül <span class="ideitalik">(değişim)</span> icra edeceğini <span class="ideitalik">(yapacağını)</span> kim tahmin edebilirdi?</p>

    <p class="normal">İsmail Yürük, Bulgaristan Türklerinden ve Bulgar ordusu zabitlerindendi.</p>

    <p class="normal">Esasen basit bir adamdı. Fakat Bulgaristan’ın İslâm ve Türk unsurunun mukadderatı üzerinde oynadığı siyasî oyunlar, bu hamiyetli <span class="ideitalik">(vatansever)</span> Türk’ün zihnini iyice açmıştı. Ve tabiî olarak Bulgaristan’daki Türk partizanlarına iltihak ederek milli hukuk ve gururu müdafaa için siyasi hayata girmeye mecbur kalmıştı.</p>

    <p class="normal">Aynı zamanda Bulgar komiteciler ile temasta bulunuyordu. Ve Balkanlarda hazırlanan feci hâilenin <span class="ideitalik">(olayların)</span> korkunç mahiyetini idrak ediyordu.</p>

    <p class="normal">1313 (1897) Yunan Harbi’nden sonra, Paris’teki Türk vatanperverlerinin mücadelesi şiddet kesbetmişti <span class="ideitalik">(kazamıştı)</span>. Anavatan halkını uyandırmak için Türk topraklarına gönderilen gazete ve mektupları huduttan kolayca sokabilmek maksadıyla, Ahmet Rıza Bey’in riyaset <span class="ideitalik">(başkanlık)</span> ettiği Terakki ve İttihat Cemiyeti tarafından Rusçuk’ta bir şube açılmasına karar verilmişti. Selânikli Mithat Şükrü Bey’in<sup class="calibre5"><a href="../Text/ucbuyukpasa_split_019.html#footnote-1654-2" id="footnote-1654-2-backlink">[2]</a></sup> teşkil ettiği bu şubede, İsmail Yürük’te mühim bir vazife deruhte etti <span class="ideitalik">(üstlendi)</span>.</p>

    <p class="normal">O sırada İsmail Yürük evlenmek istedi. Aile arasında verilen karar gereğince, Talât Efendi’nin hemşiresi Kâmile Hanım’ı almak için Edirne’ye geldi. Genç ve zeki kayın biraderiyle görüşürken, ona istibdadı devirmek için Avrupa ve Mısır’da çalışan Türk vatanperverlerinin çalışmalarını nakletti. Rusçuk’ta açılan şube ile kendisinin orada aldığı vazifeyi anlatmakta hiçbir beis <span class="ideitalik">(sakınca)</span> görmedi.</p>

    <p class="normal">Genç posta kâtibi Talât Efendi, bütün bunları dikkatle dinledi. Kalbinde vatanperverliğin ilk ateşini duydu. Hemşiresini alıp Bulgaristan’a götüren eniştesi, hiç şüphesiz ki onun hayatına uğur getirmişti. Çünkü Talât Efendi hayatında ilk defa olarak kendi benliğini ve o benliğin büyük bir vazifeye merbut olduğunu (bağlandığını) hisseylemişti.</p>

    <p class="normal">Talât Efendi, artık muhitinde <span class="ideitalik">(çevresinde)</span> dertleşecek, eniştesinden işittiği sözleri naklederek o mevzu üzerinde münakaşalara girebilecek bir adam aramaya başladı. Ve o esnada, ufak tefek fakat son derecede heyecanlı bir zatla tanıştı. Hiç kimsenin dikkatini çekmeyen, yüksek cevheri hiç kimse tarafından keşfedilmeyen bu kirli sarıklı, yırtık cübbeli çömeze Hafız İbrahim diyorlardı.<sup class="calibre5"><a href="../Text/ucbuyukpasa_split_020.html#footnote-1654-3" id="footnote-1654-3-backlink">[3]</a></sup></p>

    <p class="normal">Hafız İbrahim’in kalbi, bir hamiyet hazinesi idi ve O’da, Paris’teki vatanseverler kadar memleketin felâket uçurumuna sürüklendiğini görenlerdendi.</p>

    <p class="normal">Talât Efendi ve Hafız İbrahim, çarçabuk anlaştılar. Artık kafa kafaya verip vatanperverane hasbihallere <span class="ideitalik">(sohbetlere)</span> başladılar.</p>

    <p class="normal">Hafız İbrahim, görünüşe nazaran çok basit bir şahsiyetti. Her sene ramazan aylarında, cer<sup class="calibre5"><a href="../Text/ucbuyukpasa_split_021.html#footnote-1654-4" id="footnote-1654-4-backlink">[4]</a></sup> için Edirne’ye gelirdi ve daima askerlerin en çok devam ettikleri camilerde, askerliğin şeref ve faziletine ait vaizler verirdi.</p>

    <p class="normal">Askerler ona Arnavut Hoca diyorlar ve kendisini çok seviyorlardı. Bazı münevverler ise, onun mütevazı şahsiyetinde gizlenen mühim bir sır olduğunu hissediyorlar. Bu kirli sarıklı, bu yırtık ve soluk cübbeli ufak tefek hocaya hürmet gösteriyorlar. Onun saf Arnavut lehçesiyle söylediği hâkimane sözlerden büyük bir zevk duyuyorlardı.</p>

    <p class="normal">Hafız İbrahim, ramazan aylarında her tarafa dağılan adi cer hocalarından değildi. Kendisi çok fakir olmakla beraber, Arnavut beylerinin nazarında büyük bir ehemmiyete sahipti. Eğer istemiş olsa, kendi memleketinde hayatını tam bir refah içinde geçirebilirdi. Hâlbuki o, çok mühim bir vazife deruhte etmişti <span class="ideitalik">(üstlenmişti)</span>.</p>

    <p class="normal">Edirne’de, herkesin cer hocası sandığı Hafız İbrahim, 1305 (1890) senesi Mayıs ayının 21. günü İstanbul’da Askeri Tıbbiye mektebinin dört talebesi arasında kurulan ve Türk komitacılığının temelini teşkil etmiş olan İttihat ve Terakki cemiyetinin en ateşli azalarındandı. Cemiyetin ilk müessisi <span class="ideitalik">(kurucusu)</span> olan İbrahim Temo’nun<sup class="calibre5"><a href="../Text/ucbuyukpasa_split_022.html#footnote-1654-5" id="footnote-1654-5-backlink">[5]</a></sup> delaleti ile komitaya girmişti. Ve çok fedakârane işler deruhte etmişti <span class="ideitalik">(üstlenmişti)</span>.</p>

    <p class="normal">Muhtelif baskınlar neticesinde, cemiyet dağılmıştı. O zaman, Hafız İbrahim’de memleketine çekilmeye mecbur kalmıştı. Fakat istibdat ile mücadeleye karar vermiş olan bu hamiyetli <span class="ideitalik">(vatansever)</span> adam orada uzun zaman atıl <span class="ideitalik">(etkisiz)</span> kalamamış yeniden faaliyete başlamıştı.</p>

    <p class="normal">Hafız İbrahim bu faaliyete geçerken, bilhassa Edirne’yi seçmişti. Eğer o tarihte İkinci Ordu’nun merkezi olan Edirne’de hürriyet fikrini layıkıyla neşretmeye muvaffak olursa, İstanbul üzerinde çok mühim bir tesir meydana getirebileceğine, hatta bu sayede Sultan Hamid’i bile tehdit ederek hükümetin baskıcı idaresini meşrutiyete kalbedeceğine <span class="ideitalik">(değiştireceğine)</span> iman getirmişti.</p>

    <p class="normal">İşte bu maksatla her sene Edirne’ye gidip gelen Hafız İbrahim, Edirne’de bazı münevverlerle tanıştı. Bunların arasında, Merkez Hastanesi sertabibi Doktor Mehmet Bey, Süvari alayı tabibi Doktor İsmail Bey, Mülkiye İdadî mektebi müdürü Behçet Bey, nüfus kâtibi - Edirne eşrafından Kaltakkıran Faik Bey, Gümrük memurlarından Necip Efendi ile posta idaresi kâtiplerinden Talât Efendi vardı.</p>

    <p class="normal">Hafız İbrahim, yalnız bu münevverlerle taşınıp dost olmakla kalmamıştı. Zeki ve açıkgöz askerlerden de bazılarını muhitine <span class="ideitalik">(yanına)</span> aldı.</p>

    <p class="normal">Bütün bu vatanperverler bazen Talât Efendi’nin o mütevazı, o basık tavanlı evinin avluya bakan küçük odasında içtima ederek <span class="ideitalik">(toplanarak)</span>, Yürük İsmail Bey’in gönderdiği gazeteleri ve risaleleri <span class="ideitalik">(dergileri)</span> okuyorlar. Bazen da Talât Efendi’nin komşusu olan Faik Bey’in konağında toplanarak vatansever müzakerelerde bulunuyorlar. İstanbul’da dağılmış olan İttihat Terakki Cemiyetini burada yeniden kurmak istiyorlardı.</p>

    <p class="normal">Vakıa henüz bir örgüt kuramamışlardı. Fakat “istibdat” aleyhindeki fikirlerini, Edirne’nin bütün gençlerine ve münevverlerine neşredebilmişlerdi.</p>

    <p class="normal">Askerlerden onbaşı Cemâl ile topçu efradından <span class="ideitalik">(askerlerinden)</span>, Şerafettin de daima içtimalara <span class="ideitalik">(toplantılara)</span> devam ediyorlardı. Ve bu içtimalarda okunan gazetelerle, risaleleri <span class="ideitalik">(dergileri)</span>, halk arasında yaymıya çalışıyorlardı.</p>

    <p class="normal">Bu vaziyet, 311 (1896) senesi ortalarına kadar böylece devam etti. Hürriyetperverler epeyce çoğaldığı için, artık bir teşekkül vücuda getirilecekti. Fakat Mülazım Said Efendi isminde birinin verdiği bir jurnal, bu vatanperverlerin faaliyetine müthiş bir darbe indirdi. Hepsi birden tutuklanarak hapsedildi.</p>

    <p class="normal">Altı ay süren ilk isticvabtan <span class="ideitalik">(sorgudan)</span> sonra, bu vatanperverler ikiye ayrıldı. Sertabip Mehmet, tabip İsmail, Mülâzim Ahmet Beylerle Onbaşı Cemâl, topçu neferi Şerafettin, seyyar topçu efradından Abdullah’ın evrakı, divan-ı harbe verildi.</p>

    <p class="normal">Sivillerin evrakı da mahkemeye tevdi edildi. Kendileri de Adliye hapishanesine gönderildi.</p>

    <p class="normal">Cereyan eden muhakeme neticesinde, şu hüküm verildi:</p>

    <p class="normal"><span class="ideitalik">İttihat - Terakki isminde bir gizli cemiyet teşkiline teşebbüs eden Hafız İbrahim, ceza kanununun 58. maddesi mucibince (gereğince), altı sene kalebentliğe<sup class="calibre5"><a href="../Text/ucbuyukpasa_split_023.html#footnote-1654-6" id="footnote-1654-6-backlink">[6]</a></sup>.</span></p>

    <p class="normal"><span class="ideitalik">Bazı esbabı muhaffeden (hafifletici sebeplerden) dolayı diğerleri de üçer sene kalebentliğe…</span></p>

    <p class="normal">Bu mahkûmların arasında, Talât Efendi’de bulunuyordu. Ve bu mahkûmiyetini geçirmek için Edirne hapishanesinin bir köşesine çekilerek, İstanbul’dan gelecek emri bekliyordu.</p>

    <p class="normal">Fakat bu hapishane hayatı da boş geçmiyordu. Gençliğine rağmen, gayet cesur ve pervasız olan Talât Efendi, mahkemenin verdiği hükmü hiçe sayarak hapishanedeki münevverleri istibdat aleyhine harekete teşvikte devam ediyor. Fırsat buldukça, Paris’teki vatanperverlere mektuplar gönderiyordu.</p>

    <p class="normal">İstanbul’dan gelecek emir biraz geç geldi. Ve mahkûmların hayretlerini celbetti. Sultan Hamit, mahkemenin verdiği cezaları affetmişti.</p>

    <p class="normal">Edirne’de ikamet etmemek ve İstanbul’a da gelmemek şartıyla, istedikleri yere gitmekte serbest bırakılmalarını irade eylemişti.</p>

    <p class="normal">Hafız İbrahim Efendi, Kosova’ya gitmeyi tercih etti. Talât Efendi de ondan ayrılmak istemedi. Fakat hükümetçe, ikisinin bir arada bulunması caiz <span class="ideitalik">(uygun)</span> görülmedi. Buna binaen Talât Efendi, Selânik’te ikameti muvafık <span class="ideitalik">(uygun)</span> görerek oraya hareket etti.</p>

    <p class="normal">Bir buçuk sene mahpusluk hayatı, ne Talât Efendi’nin ve ne de arkadaşlarının kalplerindeki ateşi söndürememişti. Bilhassa Talât Efendi, hapishanenin o loş ve kuytu köşelerinde sefil ve perişan düşünürken, artık istibdat ile mücadeleye karar vermişti.</p>

    <p class="normal">Talât Efendi, Selânik’e geldiği zaman oldukça olgunlaşmıştı. Çünkü Edirne hapishanesinde vaktini boş geçirmemiş, umumî malûmatını artıracak şeylere çalışmıştı.</p>

    <p class="normal">Fakat bu çalışmalar, birdenbire işine yaramadı. Siyasi mahkûmlara ve bilhassa sürgün olup da zabıta nezareti altında bulunanlara korkulu şahıs damgası vurulduğu için Talât Efendi iş bulmak hususunda pek çok müşkülâtla karşılaştı. Hatta bir müddet, Selânik sokaklarında aç ve perişan bir halde dolaştı. Bereket versin ki Selânik belediyesi, bu genç vatanpervere acıdı. Açlıktan ölmiyecek kadar bir maaş bağladı.</p>

    <p class="normal">Aradan birkaç ay geçti. Bu kalender meşrep <span class="ideitalik">(alçakgönüllü)</span> sürgün, evvelâ oradaki postacıların nazarını dikkatini celbetti. Bunlar, meslektaşlık hukukuna riayet ettiler. Bir kolayını bularak, Talât Efendi’yi posta seyyar memurluğuna tayin ettirdiler.</p>

    <p class="normal">Talât Efendi, Selânik’e gelir gelmez iki zabitle tanışmıştı. Bunun biri, Selânik Redif <span class="ideitalik">(yedek asker)</span> Fırkası <span class="ideitalik">(bölüğü)</span> Erkânıharbiyesi’ne mülhak <span class="ideitalik">(katılmış)</span>, Mülâzım Kemal Bey, diğeri de Selânik Askeri Rüştiyesi Fransızca muallimi, Giritli Naki Bey idi. Bu iki zat da, memleketine hal ve istikbâlini tehlikede görenlerdendi.</p>

    <p class="normal">Talât Efendi, bunlara kendini sevdirdi. Ve Evvelâ üç kişilik bir muhit <span class="ideitalik">(çevre)</span> teşekkül etti. Fakat bu muhit, genişlemek istidadına haizdi. Nitekim kısa bir zaman sonra Talât Efendi, Selânik Askeri Rüştiyesi Müdürü Bursalı Tahir Bey’e takdim edildi. Ve o mektebin muallimleriyle de kolayca dost oluverdi.</p>

    <p class="normal">Tahir Bey, o devrin en ağır başlı âlimlerindendi. Arkadaşlarının hürmet ve itimadını kazanmıştı. Bu zat, memleketin vaziyetini ilmî bir şekilde tahlil ediyor, gittikçe yaklaşan felâketi karşılayabilmek için arkadaşlarının kalplerinde vazife hisleri uyandırıyordu. Bu itibarla Selânik Askeri Rüştiye Mektebi, âdeta Hürriyet Perverler mahfili <span class="ideitalik">(toplantı yeri)</span> olmuştu. Posta seyyar memuru Talât Efendi de, vazifesinden vakit bulabildikçe, oraya devam ediyordu.</p>

    <p class="normal">315 senesi ortalarında artık Talât Efendi’nin muhiti <span class="ideitalik">(çevresi)</span> bir hayli genişledi, Selanik’in en münevver ve en hamiyetperver zevatı ile tanışmış. Onlarla muarefe <span class="ideitalik">(tanışıklık)</span> ve hattâ samimiyet kesbeylemişti. Bu zatlar arasında, ateşli ruhu ve cevval dimağıyla <span class="ideitalik">(aklıyla)</span> temayüz etmiş <span class="ideitalik">(sivrilmiş)</span> olan bir sarıklı da vardı ki bu da Selanik Darülmuallim’in müdürü, Kastamonulu İsmail Mahir Efendi idi.</p>

    <p class="normal">Talât Efendi’nin seyyar posta memuru olması, dostlarının pek işine yarıyordu, Çünkü o, haftada iki gün postayı hamil olarak Selânik’ten hareket ediyor. Bütün istasyonlara uğraya uğraya, Rumeli şimendifer hattının son noktası olan -ve Sırbistan hükümeti hududunda bulunan- Viranya Kasabasına kadar gidiyor. Avrupa’ya gidecek postayı orada teslim ediyor. Gelen postayı da alıp Selânik’e getiriyordu. Ve bu arada da, memleket hâricindeki vatanperverlerin neşrederek <span class="ideitalik">(yayınlayarak)</span> gönderdikleri gazeteleri de gizlice alıp Selânik’e getirerek, arkadaşlarına tevzi eyliyordu <span class="ideitalik">(dağıtıyordu)</span>.</p>

    <p class="normal">Gizliden gizliye elden ele gezen bu gazeteler, bütün vatanperverlerin ve bilhassa 3. Ordu’ya mensup genç zabitlerin fikirlerini gittikçe olgunlaştırıyor, bunları inkılâp düşüncelerine sevk ediyor, günler geçtikçe ordu mıntıkasında için için kaynayan bir hareket beliriyordu.</p>

    <p class="normal">315 (1899) senesi ağustos ayının bir cuma günü, Talât Efendi ile yedi arkadaşı, Selânik şehrinin boğucu havasından kurtulmak, ağaçların serin gölgelerinde biraz saf hava almak için şehir civarındaki Çavuş Manastırı denilen mesireye gittiler. Fakat burada herkes gibi gezip eğlenmeden ziyade, havuz başına çekilerek vatanperverane hasbihallere <span class="ideitalik">(sohbetlere)</span> giriştiler.</p>

    <p class="normal">Talât Efendi, bir müddet arkadaşlarının sözlerini dinledi. Sonra, o kalenderane <span class="ideitalik">(alçakgönüllü)</span> eda ve ifadesiyle:</p>

    <p class="normal">— Yahu! Boşuna çenemizi yoruyoruz. Bu Kayserili<sup class="calibre5"><a href="../Text/ucbuyukpasa_split_024.html#footnote-1654-7" id="footnote-1654-7-backlink">[7]</a></sup> Padişah iken hiç kimsenin hiçbir şey yapacağı yok. Evvelâ, Onu tahttan devirmenin çaresini bulmalı… Nasıl? Avrupa’dakilerle muhabere ederek <span class="ideitalik">(haberleşerek)</span>, biz de burada onlar gibi gizli bir teşkilât yapabiliyor muyuz? Ondan sonrası, kolay, dedi.</p>

    <p class="normal">Talât Efendi’nin ortaya attığı bu fikir, derhal kabul edildi ve hemen orada bir mektup yazılarak, o tarihte henüz Paris’e firar etmiş olan Miralay İsmail Hakkı Bey’e gönderildi.</p>

    <p class="normal">Kısa bir zaman sonra, cevap geldi. Paris’teki Jön Türkler, Selanik’teki vatanperverlerin bu düşüncelerini çok muvafık <span class="ideitalik">(uygun)</span> görmüştüler. İhtiyat ve basiretle idare edilecek olan bu teşkilâtın, memlekete çok büyük faydalar temin edeceğine dair bir hayli fikir ve mütalaalar beyan eylemişlerdi.</p>

    <p class="normal">Artık iş büyümeye, zihinlerdeki düşünceler hayalden hakikate doğru yürümeye başladı.</p>

    <p class="normal">O esnada, Selânik posta idaresi başkâtibi Rifat Efendi vefat etti. Talât Efendi, Posta Müdürü Hamdi Bey’e kendisini çok sevdirmiş olduğu için, derhal başkâtipliğe tayin edildi ve artık ismi de Talât Bey’e tahavvül eyledi <span class="ideitalik">(dönüştü)</span>.</p>

    <p class="normal">Bu tahavvül <span class="ideitalik">(değişim)</span> işe yaradı. Artık Talât Bey’in muhiti <span class="ideitalik">(çevresi)</span>, bir kat daha genişlemiye başladı.</p>

    <p class="normal">Talât Bey, zamanının bir dakikasını bile boş geçirmiyordu. Bir taraftan muntazaman resmi vazifesine, diğer taraftan da -iki sınıftan ibaret olan- Selânik Hukuk mektebine devam ediyordu. Bunlardan hariç kalan vakitlerini de, kurulacak olan cemiyetin esaslarını hazırlamak için arkadaşlarıyla mülâkatlar ve müzakerelerle geçiyordu.</p>

    <p class="normal">O sırada, Talât Bey’in hiç beklemediği bir hâdise vukua <span class="ideitalik">(meydana)</span> geldi. Posta ve telgraf başmüdürü Arap Hamdi Bey denilen zat, posta müdürü - diğer - Hamdi Bey’le bir gün müthiş bir kavga etti. İdarenin bu iki âmiri, tokat tokada geldi. Mesele, mahkemeye intikal etti <span class="ideitalik">(taşındı)</span>. Ve bu vakanın <span class="ideitalik">(olayın)</span> yegâne şahidi de, Talât Bey’di. O da mahkemeye davet edildi.</p>

    <p class="normal">Talât Bey, büyük bir pervasızlıkla <span class="ideitalik">(korkusuzlukla)</span> hakkı gözetti. En büyük âmiri olan Hamdi Bey’den zerre kadar çekinmeyerek, Posta Müdürü Hamdi Bey’in lehinde şahadet etti.</p>

    <p class="normal">Başmüdür Hamdi Bey buna fena halde hiddetlendi. Mahkeme huzurunda:</p>

    <p class="normal">— Bu adam, din ve devlet hainidir. Padişahımızın bile aleyhindedir. Hatta bu yüzden hapislerde yatmış, buraya da sürgün gelmiştir. Şahadeti makbul olamaz, diye bağırdı.</p>

    <p class="normal">Talât Bey bu sözlere zerre kadar aldırmadı. Yalnız manalı bir gülümseme ile Başmüdür’ün yüzüne baktı.</p>

    <p class="normal">Fakat Başmüdür, mahkeme huzurunda böyle bağırmakla kalmadı. Derhal İstanbul’a uzun bir jurnal gönderdi. Talât Bey’i azlettirdi.</p>

    <p class="normal">Osmanlı İmparatorluğunun müstakbel sadrazamı, yine işsiz güçsüz kaldı. Selânik sokaklarında günlerce aç dolaştı ve hiç kimseye yük olmamak için bu vaziyetini bütün arkadaşlarından sakladı.</p>

    <p class="normal">Selânik’te bulunan Masonlar, -sanki Talât Bey’in istikbâldeki mevkiini keşfetmişler gibi- onu içlerine almışlardı. Ve bu hareketlerinden de pek memnun kalmışlardı.</p>

    <p class="normal">Talât Bey kısa bir zamanda, kardeşler arasında temayüz etmiş <span class="ideitalik">(sivrilmiş)</span>. Masonluğun birkaç derecesine terfi eylemişti. Buna binaen Loca, Talât Bey’e karşı büyük bir himaye gösterdi. Kendisine, derhal on İngiliz lirası aylık tahsis edildi. Ve mason üstatlarından Manoel Karasu<sup class="calibre5"><a href="../Text/ucbuyukpasa_split_025.html#footnote-1654-8" id="footnote-1654-8-backlink">[8]</a></sup> Efendi bu yardımda daha ileri gitti. Zihneli Said Bey ismindeki zat ile ortak olarak, Frenk mahallesinde … hanında bir avukat yazıhanesi açarak, Talât Bey’i de bu işe iştirak <span class="ideitalik">(ortak)</span> ettirdi.</p>

    <p class="resim">*</p>

    <p class="normal">Serbest hayat, Talât Bey’in vatanperverane mesaisini inkişaf verdi <span class="ideitalik">(geliştirdi)</span>. Dört sene sonra Osmanlı imparatorluğunun bütün mukadderatına hâkim olan İttihat Terakki Cemiyeti iptidaî <span class="ideitalik">(ilkel)</span> bir şekilde teşekkül etmiş, gizli faaliyete girişilmişti.</p>

    <p class="normal">Paris’te bulunan Ahmet Rıza Bey, Selanik’te cereyan eden bu vatanperverane hareketleri haber almakta gecikmedi. Kendisinin en becerikli yardımcılarından Doktor Nâzım Bey’i gizlice Selânik’e gönderdi.</p>

    <p class="normal">Doktor Nâzım, en evvel Talât Bey’le temasa geldi. Ahmet Rıza Bey’in verdiği direktifler mucibince <span class="ideitalik">(gereğince)</span> müzakereye girişildi. Nihayet, Terakki ve İttihat Cemiyeti biri Paris’te, diğeri de Selânik’te olmak üzere hârici ve dâhili namları altında birleşti. Dâhili cemiyetin merkezi umumîsi için azalar seçildi. Tabiîdir ki bu azaların arasına Talât Bey’de girmişti.</p>

    <p class="resim">*</p>

    <p class="normal">Görülüyor ki Talât Bey’in hayatı sık sık değişiyor. İçtimaî mevkii gittikçe yükseliyor ve ehemmiyet kesbediyordu. Fakat onun manevî hüviyeti, hiçbir tahavvül <span class="ideitalik">(değişim)</span> eseri göstermiyordu.</p>

    <p class="normal">Edirne Postanesinde 285 kuruş maaş alarak ailesini geçindiren Talât Efendi neyse, Selânik posta idaresinde başkâtiplik derecesine yükselen ve onu müteakip mühim muhitlere <span class="ideitalik">(çevrelere)</span> giren Talât Bey aynı şahsiyetti. Ruhunun mayasını teşkil eden kalenderlikten <span class="ideitalik">(alçakgönüllükten)</span> hiçbir şey değişmemişti. Rengi solmuş redingotunun<sup class="calibre5"><a href="../Text/ucbuyukpasa_split_026.html#footnote-1654-9" id="footnote-1654-9-backlink">[9]</a></sup> altına, sık sık yıkanmaktan bir hayli kısalmış olan beyaz keten pantolon giymekten zerre kadar çekinmiyor. Kolalı Frenk gömlekle, Hama kumaşından dikilmiş devrik yakalı mintan arasında da hiçbir fark görmüyordu.</p>

    <p class="normal">Parası olduğu vakit Yunyo birahanesinde, arkadaşlarının masalarına iştirak ediyor <span class="ideitalik">(katılıyor)</span>, züğürt zamanlarında da, Kristal birahanesinin arkasındaki bakkal dükkanında boş fıçılar ve sandıklar yığılmış olan sundurmada bir iki kadeh çakıştırmakta da hiçbir beis <span class="ideitalik">(sakınca)</span> görmüyordu.</p>

    <p class="normal">En sıkıntılı anlarında bile neşesini kaybettiği görülmüyordu. Açık, serbest ve hiçbir külfet ihtiyar etmeden söz söylüyordu. Muhatabı kim olursa olsun, ezile büzüle teşrifata <span class="ideitalik">(merasime)</span> riayet <span class="ideitalik">(uyma)</span> kaydıyla konuşmuyordu. Gerek hitaplarında ve gerek cevaplarında, çok samimî idi. Hatta biraz teklifsiz de denilebilirdi. Fakat hiçbir zaman, nezaketsiz değildi. En hayrete şayan olan tarafı ise, herkese müsavi <span class="ideitalik">(eşit)</span> muamelede bulunmak ve hatta hiç çekinmeden laubali davranmakla beraber, yine herkesin hürmetini celbetmesi idi.</p>

    <p class="normal">Çehresinin teşkilâtı itibariyle, ilk bakışta soğuk ve azametli gibi görünüyordu. Fakat küçük bir temasta, samimiyeti anlaşılıyordu.</p>

    <p class="normal">Halk arasından yetişen birçok büyükler gibi, fıtraten hatip değildi. Hatta çok söz söylemeyi de sevmiyordu. Az fakat temiz söylüyordu. Sözlerine, bazen nükteler ve fıkralarda ilâve ediyordu. Meclisi ârâ <span class="ideitalik">(meclis süsleyen)</span> dedikleri şen ve şatır <span class="ideitalik">(keyifli)</span> insanlardan değildi. Fakat bulunduğu meclislerde, huzurundan âdeta bir zevk duyuluyordu.</p>

    <p class="normal">İçkiye iltifat ediyordu. Fakat hiçbir zaman muayyen <span class="ideitalik">(belli)</span> olan hududu tecavüz etmiyor <span class="ideitalik">(aşmıyor)</span>, bilhassa <span class="ideitalik">(özellikle)</span> sarhoşluktan hoşlanmıyordu.</p>

    <p class="normal">Herkesle dost ve ahbaptı. Fakat en mümtaz ve güzide şahsiyetlerden mürekkep hususî bir muhiti vardı. En samimî dostlarından biri, Selânik Rüştiye Mektebi Fransızca muallimi Yüzbaşı Naki Bey, diğeri de Selânik hastanesi müdürü Mithat Şükrü Bey’di.</p>

    <p class="normal">Gayesine son derecede merbuttu <span class="ideitalik">(bağlıydı)</span> . Cemiyet teşekkül ettikten sonra, yapılacak işlerdeki muvaffakiyete tamamıyla kani bulunuyordu <span class="ideitalik">(inanıyordu)</span>. Hatta meşguliyetlerine mâni olacağından korkarak annesini Edirne’den getirtmediği gibi, evlenmekten de içtinap ediyor <span class="ideitalik">(çekiniyor)</span>, hayatı bekârlık ve yalnızlık içinde geçiyordu.</p>

    <p class="normal">O tarihte Selânik, tam bir eğlence muhiti <span class="ideitalik">(çevresi)</span> idi. Hatta İstanbul’dan çok fazla hürriyet havasına malikti. Bekârlar, mebzul <span class="ideitalik">(bolca)</span> fırsatlardan bol bol istifade ediyorlar, her gece şehrin muhtelif muhitlerinden kendilerine eğlence âlemleri yaratıyorlardı. Fakat Talât Bey böyle şeyleri aklından bile geçirmiyor, bütün hayatını tarikatının umdelerine <span class="ideitalik">(prensiplerine)</span> hasreden <span class="ideitalik">(veren)</span> dervişler gibi, mefkûresini <span class="ideitalik">(idealini)</span> işgal eden inkılâptan başka hiçbir şey düşünmüyordu.</p>

    <p class="resim">*</p>

    <p class="normal">Sultan Hamit, 3’üncü Ordu mıntıkası dâhilinde, gizli bir hareketin uyandığını haber almakta gecikmedi. Meselenin inceden inceye tahkiki için el altından hafiyeler ve aşikâr olarak da bazı yaverler gönderdi.</p>

    <p class="normal">Bu tahkikat, bir noktaya dayandı. Bütün şüpheler, Masonlar üzerinde toplandı. Bunların arasında Talât Bey’de vardı.</p>

    <p class="normal">Tahkikat bu noktadan derinleştirilmiye başlayınca, Talât Bey’in mensup olduğu Masedovan Rizorta Locası’nın üstadı olan Manoel Karasu telâş etti ve tahkikatın kendilerine ait kısmını, bir kurnazlıkla atlatmak istedi. Talât Bey’e:</p>

    <p class="normal">— Haydi. İstanbul’a gidelim. Cesur görünmekle, üzerimizdeki şüpheyi silelim, dedi.</p>

    <p class="normal">Talât Bey bu fikri derhal kabul etti. Zaten oda İstanbul’u şöylece dolaşarak hürriyetperverlerden olan bazı mühim zevatla görüşmek fikrindeydi.</p>

    <p class="normal">Kalktılar, İstanbul’a geldiler. Evvelâ, Sahip Molla ile görüşmek istediler ve bu zatın, Yerebatan’daki konağına müracaat ettiler. Hâlbuki bu zat bir hayli zamandan beri hürriyetperverlik ithamı altında bulunuyordu. Ve konağı da, mütemadiyen saray hafiyeleri tarafından tarassut ediliyordu <span class="ideitalik">(gözetleniyordu)</span>.</p>

    <p class="normal">Hafiyeler, derhal şüphelendiler. Talât Bey’le Manoel Karasu’yu tevkif ederek Yıldız Sarayı’na gönderdiler. Saray’da çarçabuk bir heyet teşekkül etti. Bu iki şüpheli şahıs, isticvap edildi <span class="ideitalik">(sorguya çekildi)</span>.</p>

    <p class="normal">Karasu, bu sorguda cidden zekâsını gösterdi. Kendisinin Mason olduğunu büyük bir safiyetle itiraf etti. Fakat cemiyet hakkında sorulan sualleri, mahir bir aktör gibi kat’î jestlerle inkâr ederek heyet erkânına kanaat verdi. Hatta ayni maharetle, Talât Bey’in üzerindeki şüpheleri de tamamıyla sildi.</p>

    <p class="normal">Bu isticvap <span class="ideitalik">(sorgu)</span> esnasında geçen bir sahne vardır ki, kayda şayandır. Heyet arasında, sarayın en korkunç şahsiyetlerinden addolunan meşhur Sakallı Mehmet Paşa da bulunuyordu. Tam manasıyla kara cahil olan bu adam, Manoel Karasu’ya şöyle bir sual sordu:</p>

    <p class="normal">— Mason, ne demektir?</p>

    <p class="normal">— Karasu, hiç tereddüt etmeden, gayet tabi bir lisan ve eda ile cevap verdi.</p>

    <p class="normal">— Mason demek, insan-ı kâmil, demektir.</p>

    <p class="normal">Sual devam etti:</p>

    <p class="normal">— Bunların, gizli bir takım işaretleri varmış. Bir mecliste birbirlerini gördükleri zaman, derhal tanışırlarmış</p>

    <p class="normal">— Evet, öyledir, paşam.</p>

    <p class="normal">— E… bak bakalım etrafına... Bizim içimizde de mason var mı?</p>

    <p class="normal">Manoel Karasu, ağır ağır odadakilere göz gezdirdi. Güya herkesin çehresini tetkik etti. Ondan sonra, sağ elinin şahadet parmağını havada sallayarak:</p>

    <p class="normal">— Haşa, paşam… Sizin içinizde, mason yoktur, diye cevap verdi.</p>

    <p class="normal">Bu nazik nükteyi hiç kimse anlamadı. İki mevkuf <span class="ideitalik">(tutuklu)</span> hakkında, itham edilecek hiçbir delil bulunmadığı için, ikisi de serbest bırakıldı.</p>

    <p class="normal">Meşrutiyet ilân edilinceye kadar Talât Bey, mühim şahsiyetler arasına girmedi. Onun kıymet ve ehemmiyetini ancak muhitindekiler takdir etti. Fakat meşrutiyeti ilân eden toplar atılmaya başlar başlamaz, onun varlığı da belirdi. Artık İnkılâp erkânı denilen zümrenin, en ön safında bulunan yerine geçti. Çünkü imparatorluğun mukadderatını eline alan İttihat ve Terakki Cemiyeti’nin hem müessislerinden <span class="ideitalik">(kurucularından)</span> ve hem de Merkezi Umumî <span class="ideitalik">(genel merkez)</span> azalarının en mühimlerindendi.</p>

    <p class="normal">Evvelâ Manastır’da ve sonra Selanik’te gürleyen Hürriyet Topları, Yıldız Sarayı’nın azamet ve istibdadını devirmişti. Millet, hürriyetini istihsal <span class="ideitalik">(elde)</span> etmiş, adalete kavuştuğundan da emindi. Fakat müsavatın <span class="ideitalik">(eşitliğin)</span> manası, pek o kadar anlaşılamamıştı. Daha o günden itibaren, yeni bir unsur türemiye başlamıştı.</p>

    <p class="normal">Hürriyet topları atılıncaya kadar memlekette yaşayan öyle bir unsur vardı ki bunlar saray mensupluğundan kuvvet alıyorlar kendilerini her kuvvetin fevkinde <span class="ideitalik">(üstünde)</span> görüyorlardı.</p>

    <p class="normal">Hürriyet toplarının atılmaya başladığı ândan itibaren türeyen yeni unsur ise, cemiyet mensupluğunu bir imtiyaz <span class="ideitalik">(ayrıcalık)</span> hakkı sanmışlar, diğer vatandaşların eşitlik hakkını hiçe sayarak cemiyete mensup olmayanlara kafa tutmaya başlamışlardı.</p>

    <p class="normal">Bu çirkin hâleti ruhiyenin hüküm sürdüğü günlerde, hakiki cemiyetçiler bu vaziyetten son derece müteessir oluyor, bunların başında da Talât Bey bulunuyordu.</p>

    <p class="normal">Talât Bey, bir anda koskoca Osmanlı imparatorunu bile hiçe sayacak bir mevkie fırlamakla beraber, ezelî kalenderliğini <span class="ideitalik">(alçak gönüllüğünü)</span> tamamıyla muhafaza etmiş, en küçük bir şımarıklık eseri göstermemişti. Hatta posta başkâtipliğinde yaptırdığı -artık rengi solan- emektar redingotunu değiştirmeyi bile aklından geçirmemişti.</p>

    <p class="normal">İstanbul’da, yakasına bir karış kırmızı beyaz kurdele takan her şahıs alkışlanıyor:</p>

    <p class="normal">“Ben cemiyettenim” diyen her ferde selâm duruluyordu.</p>

    <p class="normal">Fakat 10 Temmuz’dan tam dört gün sonra, Sirkeci garında tevakkuf eden <span class="ideitalik">(duran)</span> Selanik treninden inen dört yolcunun arasında, sol elini pantolonunun cebine sokmuş olarak Avukat Mustafa Baha’ya, Fatin Hoca’ya, Mühendis Salim Bey’e samimî gülüşlerle:</p>

    <p class="normal">— E… Geçmiş olsun. Bizim Kayserili ne halde? diye laubaliyane hitap eden o kalenderane edalı ve kıyafetli şahsın, İttihat ve Terakki cemiyeti müessisi <span class="ideitalik">(kurucusu)</span> ve Merkezi Umuminin murahhası fevkalâdesi <span class="ideitalik">(olağanüstü delegesi)</span> olduğunu hiç kimse bilmiyordu.</p>

    <p class="normal">O, o akşam nasıl büyük bir kayıtsızlıkla trenden indi ise, ertesi gün de aynı lâkaydî <span class="ideitalik">(umursamazlığı)</span> ile Bâbı Âli’nin kapısından girmişti. Ve yanında bulunan üç arkadaşı da<sup class="calibre5"><a href="../Text/ucbuyukpasa_split_027.html#footnote-1654-10" id="footnote-1654-10-backlink">[10]</a></sup> kendisi gibi tevazularını muhafaza etmektelerdi. Hatta bu dört zat, Servet-i fûnun mecmuasının sahibi Ahmet İhsan Bey’in delaletiyle Sadrazam Paşa Hazretleri’nin oda kapısına doğru yürürlerken, derhal karşılarına hademeler dikilmişti. Eğer hademeler, Ahmet İhsan Bey’i tanımamış olsalardı, ihtimal ki bu dört zatı bekleme salonuna bile kabul etmeyeceklerdi.</p>

    <p class="normal">Fakat Ahmet İhsan Bey’in Sadrazam Sait Paşa’ya gönderdiği kısaca bir haber, Sultan Hamid’in Veziriazamını yerinden sıçratmıya kâfi geldi. Otuz dört sene zarfında vakit vakit Sultan Hamid’e bile kafa tutan o meşhur Sait Paşa, nihayet sabık <span class="ideitalik">(eski)</span> posta başkâtibi Talât Bey’in karşısında yerlere kadar eğilerek,</p>

    <p class="normal">— Buyursunlar efendim… Hoş geldiniz. Sefa geldiniz. Çok şükür, bizlere bugünleri de gösterdiniz, demek mecburiyetini hissetti.</p>

    <p class="normal">Eğer şu anda Talât Bey’in yerinde bir başkası olsaydı, hiç şüphesiz ki büyük bir gurur hissederdi. Hâlbuki Talât Bey, âdeta bu sözleri işitmemezlikten geldi. Selânik’teki Bonyo Gazinosu’nda herhangi bir samimi dost ile nasıl görüşüyorsa, Osmanlı İmparatorluğu’nun meşhur Sadrazamı ile de öylece samimane ve kalenderane mülâkata girişti.</p>

    <p class="normal">İlân edilen meşrutiyet ve hürriyetten - Sultan Hamid kadar bile hoşlanmayan Sait Paşa, cemiyet namına kendisiyle temasa gelen bu toy ve acemi siyasetçilerin içyüzlerini anlamak, onların zayıf noktalarını öğrenerek, icabında bir hamlede kendilerine galebe çalmak için hepsine ayrı ayrı sualler sormak istedi. Fakat Talât Bey, mahir bir siyaset cambazıyla karşılaşacağını herhalde evvelden kestirmiş olacak ki, birden bire Sait Paşa’nın sözünü kesti. Gayet tabiî bir eda ile:</p>

    <p class="normal">— Paşa, nafile bize ayrı ayrı sual sormayın. Çünkü sözlerimizde ve fikirlerimizde, tamamıyla ittihat <span class="ideitalik">(birlik)</span> etmiş bulunuyoruz, diye, mukabele etti.</p>

    <p class="normal">Otuz dört senelik hayatını siyaset oyunlarıyla geçirmiş olan mahir cambazın atmak istediği perendenin önüne geçti.</p>

    <p class="normal">Şimdiye kadar, asırdîde <span class="ideitalik">(asırlık)</span> Babıali’nin köhne çatısının altında bu kadar tok bir söz söylenmemişti. Bu sözleri söyleyebilmek için, hiç şüphesiz ki Talât Bey kadar fikrini açık ifade eden, riya ve tabasbus <span class="ideitalik">(yaltaklık)</span> cereyanlarına girmeyen bir adam olmak gerekti.</p>

    <p class="resim">*</p>

    <p class="normal">Talât Bey, Evvelâ Edirne Mebusu sıfatıyla Mebusan Meclisi’ne girdi. Bu Meclisin riyaset <span class="ideitalik">(başkanlık)</span> sandalyesine oturmakta tamamıyla elindeydi. Fakat o, burada da tevazu gösterdi. Riyaset mevkiini, kendisinden daha kıdemli ve emektar olan Ahmet Rıza Bey’e terk ederek, İkinci Reislikle iktifa eyledi <span class="ideitalik">(yetindi)</span>.</p>

    <p class="normal">Talât Bey’in Meclis hayatı takdirlerle karşılanacak derecede hoş geçti. Vazifesini hakikaten dirayetle <span class="ideitalik">(beceriyle)</span> ifa ederek <span class="ideitalik">(yerine getirerek)</span>, kimsenin hakkını kimseye geçirmedi. Hiçbir harekete, hiçbir kimse tarafından tenkit ve muaheze edilmedi <span class="ideitalik">(eleştirilmedi)</span>. Bilâkis, gün geçtikçe sempatisi artarak, tam manasıyla kalplerin mahbubu <span class="ideitalik">(sevgilisi)</span> mertebesini ihraz etti <span class="ideitalik">(kazandı)</span>.</p>

    <p class="normal">Fakat… Dâhiliye Nazırı <span class="ideitalik">(İçişleri Bakanı)</span> olur olmaz vaziyet değişti.</p>

    <p class="normal">Altı asırdan beri paslanmış ve yıpranmış olan devlet idare makinesini matlup olan <span class="ideitalik">(yeterli)</span> derecede çevirmeye, kuvveti kâfi gelmedi.</p>

    <p class="normal">Meşrutiyet ilân edilmekle, bu makinede hiçbir esaslı tadilât vücuda getirilmemişti. Sadece bir iki vidası, bir iki çarkı değiştirilmekle yetinilmişti. Fazla olarak, memleketin her tarafında hüküm süren anarşinin sıkleti de <span class="ideitalik">(ağırlığı da)</span>, bu köhne ve harap makinenin üzerine binmişti. Bu kadar ağırlaşmış olan bir âleti idare edebilmek için Talât Bey’in ne yüksek vatanperverliği ve ne de hüsnüniyeti <span class="ideitalik">(iyi niyeti)</span> kâfi gelemezdi.</p>

    <p class="normal">Şu hakikati de söylemek lâzımdı ki, Talât Bey bu mevkie kendi arzusuyla gelmemişti. Hatta hükümeti emniyetle idare edebilmek için kendisini bu mevkii kabul etmiye icbar <span class="ideitalik">(mecbur)</span> eyleyen arkadaşlarına:</p>

    <p class="normal">— Yahu! Ben bu işi yapamam, tecrübem yok, diye itiraz göstermiş, fakat onların ısrarlarına mukavemet edemeyerek, o ağır yükün altına girmişti.</p>

    <p class="normal">Bu Nezaret hayatının daha ilk aylarında, Talât Bey’in Meclis ikinci reisliğinde kazanmış olduğu şöhret sarsılmaya başladı. Etrafında türemiye başlayan muhalefet unsurları arttıkça arttı. Bunda Talât Bey’in Dahiliye Nezareti’ne kifayetsizliğinden <span class="ideitalik">(yetersizliğinden)</span> ziyade, birbirini takip eden fena tesadüflerin ve korkunç hadiselerin de tesiri vardı.</p>

    <p class="normal">İnkılâp hiçbir feyzini göstermiyordu. Vilayetlerdeki anarşi, günden güne genişliyordu. Her taraf isyanlar ve ihtilâllerle sarsılıyordu. Anasır mücadelâtı <span class="ideitalik">(azınlık mücadeleleri)</span>, devletin istikbalini tehdit edecek tehlikelere doğru yürüyordu.</p>

    <p class="normal">İstanbul’da da aynı anarşi hüküm sürmeye başlamıştı. Müfrit <span class="ideitalik">(aşırı)</span> ittihatçı denilen taşkın ruhlu bir unsurla, mutedil <span class="ideitalik">(ılımlı)</span> hürriyetperverler ve bilhassa muhalifler fena halde çarpışıyorlardı. Ahmet Samim isminde genç bir muharrir <span class="ideitalik">(yazar)</span>, güpegündüz Bahçekapı’da katledildi. Katiller, vaka mahalline yirmi adım ileride bulunan karakola girivermişlerdi. Evkaf Nezaretinin <span class="ideitalik">(Vakıflar Bakanlığının)</span> kasası çatır çatır kırılmış, içindeki paralar aşırılmış, failleri ele geçirilmemişti. Devlet daireleri felce uğramıştı. İş sahipleri feryat ediyorlardı. Buna mukabil, sabık <span class="ideitalik">(önceki)</span> devirden lâhik <span class="ideitalik">(yeni)</span> devire sühuletle <span class="ideitalik">(kolaylıkla)</span> geçiveren bir takım şaklabanlar ve çanak yalayıcılar ise, cemiyetin maskesini takarak ipliklerini kolaylıkla kıvırıyorlar, sabık devirde Yıldız Sarayı’nın nimet ve ikbalini nasıl paylaştılarsa, sonraki devirde de Şerif Sokağı’nın lütuf ve atıfetini <span class="ideitalik">(ihsanını)</span> öylece paylaşıyorlardı.</p>

    <p class="normal">Yalnız Dâhiliye Nazırı Talât Bey değil, cemiyetin bütün aslî erkânı da bocalamaya başlamışlardı. Hükümet idaresi bir türlü düzelemiyor, payitahtın emniyet ve asayişi bile temin edilemiyordu. 31 Mart Vakasında ilân edilen idari örfiye <span class="ideitalik">(sıkı yönetim)</span>, hudutsuz bir zamana kadar ilerleyip gidiyor. Gayri memnunların adedi, her gün daha tezayüt ediyordu <span class="ideitalik">(çoğalıyordu)</span>.</p>

    <p class="normal">Fakat bu cebrî idareye rağmen, muhalifler tarafından mütemadiyen fırkalar teşkil ediliyor. Ve mütemadiyen gazeteler çıkarılıyor. Meclis koridorlarından Babıâli caddesine kadar bütün siyaset mahfilleri, korkunç mücadelelere sahne teşkil eyliyordu.</p>

    <p class="normal">Talihin en garip cilvesidir ki, Arnavutluk’ta, Yemen’de, Asir’de, Havran’da, Gerek’te kanlı hadiseler birbirini takip ediyor ve bütün bunlar Dâhiliye Nazırı Talât Bey’in hesabına kaydediliyordu.</p>

    <p class="normal">Meselenin en garip ciheti şurasıdır ki, Talât Bey, en candan arkadaşlarının -yâni merkezi umumi azalarından bazılarının- talep ve arzularına kurban gidiyordu. Ve bilhassa Doktor Nâzım’ın şiddetli ısrarları, memleketin dâhilî siyasetini altüst etmek istidadını gösteriyor. Bu vaziyet de, Talât Bey’in mevkiini tehdit ediyordu.</p>

    <p class="normal">Talât Bey, bütün bu buhranlara amil olan başlıca sebebi anlamıştı. Artık Merkezi umumîde:</p>

    <p class="normal">— Hükümeti ele aldık. Artık ne cemiyet ve ne de merkezi umumîye lüzum var. Hükümet içinde hükümet olmaz, diye bağırıyordu.</p>

    <p class="normal">Başta Mithat Şükrü Bey ile Menteşe mebusu Halil Bey olmak üzere bütün ağır başlı erkân da, Talât Bey’in bu fikrine iştirak ediyordu.</p>

    <p class="normal">Fakat merkezi umumî’nin iki nüfuzlu direktörü yani Dr. Nâzım ile Bahaeddin Şakir Beyler bu fikre şiddetle itiraz ediyorlar:</p>

    <p class="normal">— Hayır. Henüz, ihtilâl devresi yaşıyoruz. Hükümetin vaziyeti istikrar bulmamıştır. Cemiyet dağılamaz, diye anarşiyi körüklüyorlardı.</p>

    <p class="normal">Merkezi umumide, Arnavutların silâhlarının toplanması bahsi ortaya atılmıştı. Ve bunun için de Talât Bey’i sıkıştırmaya başlamışlardı. Talât Bey, birden bire bu mühim işe girişmek hususunda tereddüt etti. Bir gece Büyükada’da, Canbulat Bey’in evinde yapılan hususî bir içtimada <span class="ideitalik">(toplantıda)</span>:</p>

    <p class="normal">— Korkuyorum. Arnavutluk’ta başımıza yeni bir iş çıkmasın, diye, fikrini açıkça söyledi.</p>

    <p class="normal">Doktor Nâzım, önünde masaya yumruklarını vurmaya ve:</p>

    <p class="normal">— Bu, lâzımdır. Arnavutların silâhları toplanmalıdır, diye bağırmaya başladı.</p>

    <p class="normal">Doktor Nâzım, burada bağırmakla da kalmadı. Merkezi umumide, cereyan yaptı. Talât Bey bütün metanetine rağmen, bu cereyana dayanamadı. Nihayet, asırlardan beri Cermen istilasına karşı koyan Arnavutların silâhları toplandı.</p>

    <p class="normal">Bozuk düzen giden, bu işler karşısında muhalifler küplere biniyorlar. Meclis’te muhalif mebuslar, Talât Bey aleyhine köpürüyorlar. Garip bir volkan halini alan Babıâli caddesinde de, muhtelif gazeteler, yine Talât Bey aleyhine ateşler püskürüyorlardı.</p>

    <p class="normal">O zamana kadar hayatında hiçbir şeyi kendisine üzüntü etmemiş, hatta bir şeye kızmayı bile âdet edinmemiş olan Talât Bey, artık yavaş yavaş sinirlenmiye başlamıştı. O sakin ve kalender <span class="ideitalik">(alçakgönüllü)</span> adam, ara sıra Meclis koridorlarında muhalif mebuslara sert sözler söylüyor, hatta onlara çatmaktan bile çekinmiyordu.</p>

    <p class="normal">1326 (1910) senesi kânunievvel (aralık) ayının 12. günü, mecliste mühim bir hâdise cereyan etti. O aralık İstanbul’da hükümran olan kolera hastalığında istihdam edilen doktorların maaşları münakaşa edilirken, Biga mebusu Doktor Arif İsmet Bey bir takım tenkitlere girişti.</p>

    <p class="normal">Bu acı tenkitlere dayanamayan Talât Bey, birdenbire yerinden fırladı.</p>

    <p class="normal">— Yalan, diye bağırdı.</p>

    <p class="normal">Artık volkan patlamıştı. Derhal, aynen şu şiddetli atışma başladı:</p>

    <p class="normal">Arif İsmet Bey — Yalanı, sen söylüyorsun… Yalan söylemek istiyorsun. Lâkin daha öğrenememişsin.</p>

    <p class="normal">Talât Bey — Senin mahiyetin malûm… Dolandırıcı!</p>

    <p class="normal">— Benim mahiyetimi herkes bilir. Senin de alnın açıksa, çık söyle. Mahiyetini ispat et. Bugüne kadar namusuyla yaşamış bir adamı, sen kolay kolay lekeleyemezsin. Dolandırıcı, edepsiz sensin Rezil sensin… Ötekini tahkir <span class="ideitalik">(hor gör)</span>, berikini terzil <span class="ideitalik">(aşağıla)</span>… Bu, ne demek? Demek ki bu memlekette, Meşrutiyet yoktur. Tahakküm vardır.</p>

    <p class="normal">Şiddetli gürültüler. Sövüp saymalar.</p>

    <p class="normal">Muhalif mebuslar derhal korkunç bir cephe teşkil ettiler. Zavallı Talât Bey’e karşı, müthiş bir küfür bombardımanına giriştiler.</p>

    <p class="normal">O zamana kadar bütün hücumlara yalçın bir kaya gibi mukavemet eden Talât Bey, artık sarsılmaya ve sallanmaya başladı. Herhangi noktadan, kuvvetli bir darbe gelecek olursa, muhakkak yıkılacaktı.</p>

    <p class="normal">Bu darbe gecikmedi. Genç Türk isminde küçük bir gazete, Talât Bey’e hitaben, açık bir mektup neşretti. Ve onun, Dâhiliye Nazırlığı zamanındaki hadisatı birer birer tahlil ederek kendisini istifaya davet eyledi.</p>

    <p class="normal">Talât Bey, artık tutunamayacağını anladı. Dâhiliye Nezaretinden istifaya mecbur kaldı. Cemiyete mensup bazı gazeteler, onun istifasının sebeplerini tevil etmek <span class="ideitalik">(çevirmek)</span> istediler. Fakat Talât Bey, mertçesine vaziyeti izah etti:</p>

    <p class="normal">— Bir buçuk seneden beri ifa ettiğim Dâhiliye Nazırlığı vazifesinde birçok gailelerle karşılaştım. Bunlarla uğraşmaktan yorgun düştüm. Gerek efkârıumumiyeyi <span class="ideitalik">(kamuoyunu)</span> ve gerek matbuatı hoşnut edemedim. İstifa etmek mecburiyetini hissettim, dedi.</p>

    <p class="resim">*</p>

    <p class="normal">Devlet idaresi işlerinde esaslı bir fikri ve en basit bir tecrübesi bile olmayan Talât Bey’in - öyle gaileli bir zamanda - Dâhiliye Nazırlığı gibi mühim bir vazifeyi kabul etmesi, hiç şüphesiz ki büyük hata idi ve O, arkadaşlarının ısrarlarına dayanamayarak bu hatayı bilerek işlemiş, daha doğrusu Doktor Nâzım, Kara Kemal ve Bahaettin Şakir’in arzularına kurban gitmişti.</p>

    <p class="normal">Talât Bey, Dâhiliye Nazırlığından istifa ettikten sonra, artık Edirne mebusu sıfatıyla meclisteki vazifesine devama başladı. Fakat eski meclis hayatında sükûneti, soğukkanlılığıyla birçok hâdiselerin önüne geçerek takdirler kazanmış olan bu zat, şimdi sinirli ve atak bir hal almıştı.</p>

    <p class="normal">Vakıa, mecliste uzun nutuklara girişmiyordu. Şiddetli tenkitlerle hiç kimseye hücum etmiyordu. Eskisi gibi yine az söylüyordu. Fakat o kadar sert söylüyordu ki, sözlerinin her harfi, birer ok gibi muhataplarının kalbine tesir ediyordu.</p>

    <p class="normal">1327 (1910) senesi kânunuevvel (aralık) ayının 21. günü, mecliste yine müthiş bir vaka cereyan etti. O gün, otuz beşinci maddenin müzakeresine devam edilecekti. Fakat meclis reisinin tarafgirliği yüzünden şiddetli bir cereyan baş gösterdi. Bu aralık Kütahya mebusu Ferid Bey, meclis müzakeresinin usulü dairesinde cereyan etmediğine dair bir şeyler söylemek istedi. Fakat Talât Bey, yerinden fırlayarak, büyük bir hiddetle:</p>

    <p class="normal">— Sen sus… dedi.</p>

    <p class="normal">Ferid Bey, bu hitabe dayanamadı. Derhal Talât Bey’le aynen şöylece atışmaya başladı:</p>

    <p class="normal">Ferid Bey (Hiddetle) — Sen ne karışıyorsun?</p>

    <p class="normal">Talât Bey: — Jurnalci!</p>

    <p class="normal">Ferid Bey (Kendinden geçerek) — Ben mi, jurnalciyim… Yalan söylüyorsun… Alçak… Sefil… Yalancı… Edepsiz… Benim namusuma, şimdiye kadar hiç kimse tân etmemiştir. Sen kim oluyorsun... Sen bir kere kendini, kendi mahiyetini düşün.</p>

    <p class="normal">Ferid Bey’in bağırması perde perde yükseliyor, etrafını saran arkadaşları tarafından bir türlü teskin edilemiyordu. İki tarafta kendinden geçmişti. Hiç şüphesiz ki çok korkunç bir hâdise vukua <span class="ideitalik">(meydana)</span> gelecekti. Ferid Bey, kollarını tutanların ellerinden silkiniyor. Sıraların üzerine çıkıyor. Zapt edilemeyen bir hiddetle:</p>

    <p class="normal">— Alçak memleketi mahvettin! diye bağırıyordu.</p>

    <p class="normal">Bu müessir hâdisenin önüne, pek güçlükle geçilebildi. Her ikisi de, dostları tarafından ayrı istikametlere sürüklenmek suretiyle, bu korkunç atışma sona erdi.</p>

    <p class="normal">Fakat Ferid Bey, bir türlü hiddetini yenemedi. Ertesi gün intişar eden <span class="ideitalik">(çıkan)</span> Teşkilât ismindeki gazeteyle Talât Bey’e karşı şu açık mektubu neşretti:</p>

    <p class="normal">- Aynen -</p>

    <p class="normal"><span class="ideitalik">Edirne Mebusu Talât Bey’e,</span></p>

    <p class="normal"><span class="ideitalik">Dün, meclisi mebusan’da, takririn reye vazolunacağı esnada, bana hitaben jurnalci tabirini istimal ettiniz (kullandınız). Eğer benim bir jurnalim varsa, ebediyen hayatı siyasiyeden çekileceğimi şimdiden vadediyorum, derhal çıkarınız. Çıkaramadığınız takdirde, Dünyanın en rezil müfterisi (iftiracısı) siz olduğunuzu kabul etmeniz tabi ve zaruridir. Bunu da alenen beyan ederim.</span></p>

    <p class="sagitalik"><span class="ideitalik">Kütahya Mebusu Ferid</span></p>

    <p class="normal">Talât Bey bu mektuba cevap vermeyi lüzum görmedi. Araya giren bazı zevat, her iki tarafın da sinirlerini yatıştırarak, bir bardak suda zuhur eden fırtınanın önüne geçmişlerdi.</p>

    <p class="normal">Bu hadiseden bahsedenler, Talât Bey’in Ferid Bey’den korkarak sükût ettiğini ileri sürerler. Bu büyük bir hatadır. Çünkü büyük bir hakikat olarak şu ciheti kabul etmek lâzımdır ki, Talât Bey kadar cesur bir adam, dünyaya pek az gelmiştir. Onun her hususta gösterdiği azmi iradesi, metaneti onun yüksek cesaretinin en kuvvetli eserleridir.</p>

    <p class="normal">Talât Bey medeni cesaretinin en büyük delilini, Dâhiliye Nezaretini ikinci defa olarak kabul etmesiyle göstermiştir. Bu mühim vazifeyi öyle bir zamanda deruhte etmiştir <span class="ideitalik">(üstlenmiştir)</span> ki, onun bu hareketi, müthiş bir meydan muharebesinde en ağır hezimete uğrayan bir kumandanın, kendini feda ederek yeni bir zafer kazanmaya çalışmasından başka bir şey değildir.</p>

    <p class="normal">Talât Bey ikinci defa olarak Dâhiliye Nezaretini kabul ettiği zaman, memleketin dâhilî ve haricî vaziyeti son derecede nazik ve vahim bir devreye girmişti. Bunun başlıca sebepleri de şunlardan ibaretti:</p>

    <p class="normal">1- Anadolu, Rumeli ve Arabistan’da hala anarşi devam ederek emniyet ve asayiş takarrür edememişti <span class="ideitalik">(sağlanamamıştı)</span>.</p>

    <p class="normal">2- İstanbul’da Meclisi mebusan salonunda kaynayan fırkacılık ihtirasları memleketin her tabakasına yayılarak halkın muhtelif sınıf ve tabakalarını birbirine düşman etmişti.</p>

    <p class="normal">3- Trablusgarp ve Akdeniz’deki adaları işgal eden İtalyanlar, Çanakkale’ye dayanmışlardı. Payitahtı tehdit ediyorlardı.</p>

    <p class="normal">4- Balkan devletleri, Türkleri Rumeli’den sürüp çıkarmak için kılıçlarını biliyorlardı.</p>

    <p class="normal">5- O zamana kadar muhalefet maskesi altında çalışan bazı Arnavut mebuslar, Arnavutluk istiklâlini hazırlıyorlar. Başkım ve İşkiptar cemiyetleri de açıktan açığa bu maksadı kuvvetlendiriyorlardı.</p>

    <p class="normal">6- Arap unsuruna mensup bazı mebuslar da aynı istiklal cereyanına kapılarak Suriye ve Arabistan’ı anavatandan ayırmak için siyasi entrikalarla uğraşıyorlardı.</p>

    <p class="normal">7- İttihat ve Terakki Cemiyeti mensuplarını çekemeyen muhaliflerde artık gemi azıya almışlardı. Vicdanlarında hiçbir hicap ve azap duymadan, bütün kuvvetleriyle yabancı unsurlara destekliyorlar, bütün anavatanı parçalamaya çalışan bu unsurlarla birleşerek, İttihatçıları devirmeye çalışıyorlardı.</p>

    <p class="normal">8- Namuslu ittihatçılar arasına sokulan ve ittihatçılık markasını taşıyan zümreye mensup olanlar ise, şahsî menfaatlerinden başka bir şey düşünmüyorlar. Memleketin iktisat hayatını haraca keserek, meşru olmayan işlere ve ticaretlere girişmek suretiyle, muhaliflerin ortaya attıkları korkunç ateşleri körüklüyorlardı.</p>

    <p class="normal">9- Cemiyetin erkânı asliyesini teşkil eden heyeti merkeziye azaları bile, aralarındaki İttihadı muhafaza edemiyorlardı. Hepsi de ayrı ayrı benlik iddialarına ve hâkimiyet hislerine kapılmışlardı. Bu gayri mesul <span class="ideitalik">(sorumlu olmayan)</span> şahıslar, hükümetin dâhilî, haricî, iktisadî işlerinde, hepsi de ayrı ayrı birer âmiri mutlak kesilmek istiyorlardı.</p>

    <p class="normal">Bu korkunç ahval ve şerait altında, Dâhiliye Nazırlığı gibi nazik ve mesuliyetli bir vazifeyi deruhte etmek <span class="ideitalik">(üstlenmek)</span> kolay bir iş değildir. Fakat Talât Bey, aynı makamda uğradığı hezimetten kâfi derecede ders aldığını gösterecek bir cesaretle işe girişti.</p>

    <p class="normal">Talât Bey’in yegâne güvendiği bir kuvvet varsa, bu da meclisteki ekseriyet <span class="ideitalik">(çoğunluk)</span> fırkası idi. Bu fırka Türklerden ve Türklere samimi muhabbet besleyen unsurlardan mürekkepti. Bunlar, İttihat ve Terakki cemiyetinin umdelerini <span class="ideitalik">(prensiplerini)</span> hazmetmişlerdi. Ve hepsi de fırka disiplinine riayet göstermektelerdi. Talât Bey, -birinci- Dâhiliye Nezareti makamından çekildikten sonra, bu fırkanın başına geçmiş, şahsi nüfuz ve kudretini fırka üzerinde temerküz ettirebilmişti.</p>

    <p class="normal">Talât Bey, umumi tehlikenin önüne geçebilmek için Evvelâ fırkacılıktan doğabilecek olan vahim vaziyeti ıslaha karar verdi. Bir gün fırka içtimaında <span class="ideitalik">(toplantısında)</span> fikrini arkadaşlarına izah ederek:</p>

    <p class="normal">— Harici tehditlere göğüs germek ve dâhili işleri düzeltebilmek için, muhaliflerle uyuşmaktan başka çare yok. İcap ederse fedakârlıkla bulunacağım. Her şeyden evvel meclisteki menfi ruhu ortadan kaldıralım, dedi.</p>

    <p class="normal">Talât Bey’in büyük bir hüsnüniyet <span class="ideitalik">(iyi niyet)</span> ile ortaya attığı bu teklif, bazı ufak tefek itirazlardan sonra memnuniyetle kabul edildi. Bu maksadı temin için, başta bizzat Talât Bey olmak üzere Kastamonu mebuslarından Necmettin Molla Bey ile Ahmet Mahir Efendi’den mürekkep bir heyet seçildi.</p>

    <p class="normal">Talât Bey’in bu meselede gösterdiği en büyük zekâ ve dirayet <span class="ideitalik">(kararlılık)</span>, muhaliflerin maksatlarını keşfetmiş olması idi. Nitekim onun bu keşfi çarçabuk tahakkuk etti. Talât Bey’in daveti üzerine müzakereye gelen muhalif fırka liderlerinden Hoca Sabri Efendi evvelâ bir takım kayıt ve şartlar dermeyan ederken <span class="ideitalik">(ileri sürerken)</span>, sözü döndürüp dolaştırarak muhaliflerin de kabineye iştiraki meselesine intikal ettirdi. Talât Bey muhaliflerin asıl dertlerini öyle keşfetmiş olduğu için hiç tereddüt etmedi. Necmeddin Molla Bey ile Ahmet Mahir Efendi’nin yüzüne bakarak, şahsına mahsus olan o alaycı ifadesine:</p>

    <p class="normal">— Hocam bu kadar sene medreselerde, cami köşelerinde ilim tahsil etmek için çile çekmiş, emek sarf etmiş. Eh, mebusan kürsüsünde de kendisini gösterdi. Şimdi, Şeyhülislamlık makamını, ona çok görmemeliyiz, dedi.</p>

    <p class="normal">Talât Bey’in bu sözlerini, onun sadeliği içinde çok zarif nükte telâkki ederler. Fakat Onun bundan daha ince ve daha manalı bir nüktesi vardır ki o da, Zehrab Efendi’ye verdiği cevaptır.</p>

    <p class="normal">Talât Bey, Hoca Sabri’ye yukarıdaki sözleri söyledikten sonra yüzünü hocanın yanında oturan Zehrab’a çevirmiş:</p>

    <p class="normal">— İcap ederse posta telgraf nezaretini de siz kabul edersiniz, değil mi? diye onun damağına da bir parmak bal çalmak, daha doğrusu onun da maksadını anlamak istemişti.</p>

    <p class="normal">Zehrab, boş bulunarak birdenbire heyecana geldi. Adeta yalvaran bir sesle:</p>

    <p class="normal">— Nafia <span class="ideitalik">(Bayındırlık)</span> ve Ticaret Nezaretini, Hallacyan kadar olsun yapamaz mıyım? diye, içindekini kâmilen <span class="ideitalik">(büsbütün)</span> dışına döküverdi.</p>

    <p class="normal">O zaman Talât Bey’in dudaklarında garip bir istihza <span class="ideitalik">(alay)</span> tebessümü belirdi. Ve mutadı veçhile <span class="ideitalik">(alışılagelen tavrıyla)</span>, hiç düşünmeden, şu cevabı verdi:</p>

    <p class="normal">— Evet… Sen bu işi Hallacyan’dan daha iyi yaparsın. Ancak şu var ki: Hallacyan, babasından kendisine intikal eden servet dolayısıyla esasen zengindir. Sana gelince, para kazanmak ihtiyacın var. Hâlbuki biz bu Nezarete, para kazanmak ihtiyacı duygusunda olmayanı getirmek isteriz.</p>

    <p class="normal">Talât Bey’in bu cevabı karşısında, Zehrab fena halde sendeledi. Çünkü kendisi, paraya son derecede haristi <span class="ideitalik">(açgözlüydü)</span>. Ve bu yüzden avukatlık mesleğinde de lekelenmiş bir şahsiyetti.</p>

    <p class="resim">*</p>

    <p class="normal">Talât Bey, ikinci Dâhiliye Nazırlığında da mühim bir muvaffakiyet gösteremedi. Daha doğrusu, gösterecek kadar vakit geçmeden o mevkii tekrar kaybetti. Buna sebep de yine kendisinin hatalı bir hareketi idi.</p>

    <p class="normal">1328 (1912) senesinin ilk aylarında artık muhaliflerin ve gayri memnunların adetleri arttıkça artmış, muhalif fırkalar zapt olunamayacak derecede şımarmış, bunlarla hiçbir surette itilaf etmek <span class="ideitalik">(anlaşmak)</span> ümit ve imkânı kalmamıştı.</p>

    <p class="normal">Evvelâ Miralay Sadık Bey bir hizip teşkil etmiş. Sonra bunu Hürriyet ve İtilaf Fırkasına çevirmişti. Mebusan meclisinin en mümtaz şahsiyetlerinden olan Balıkesir mebusu Abdülaziz Mecdi Efendi, muhalefetin aldığı şeklin vahametini durdurabilmek için yeni bir hizip vücuda getirdi. Fazilet ve vatanperverliği ile herkesin hürmeti ve takdirini kazanmış olan bu zat, bir anda Meclisin nâzımı <span class="ideitalik">(düzenleyicisi)</span> kesildi. Başta bir hayli İttihatçı mebus olduğu halde Meclisin büyük bir ekseriyeti, bu zatın açtığı bayrak altında toplanıyordu. Mecdi Efendi, bir iki gün zarfında o kadar büyük bir kuvvet kesbetti ki, eğer istemiş olsaydı, İttihat ve Terakki’nin bütün mevcudiyetini ortadan silip kaldırabilirdi. Fakat bu necip kalpli zat, tarihi bir müesseseyi yıkmak istemedi. Bilâkis, İttihat ve Terakkinin, cemiyet ve fırka hayatındaki yolsuzluklarını ıslah ettirebilmek için Talât Bey’le müzakerata girişti.<sup class="calibre5"><a href="../Text/ucbuyukpasa_split_028.html#footnote-1654-11" id="footnote-1654-11-backlink">[11]</a></sup></p>

    <p class="normal">İşte bu sıralarda idi ki, artık ordu zabitanı arasına da fırkacılık girmiş. Gerek ittihatçı ve gerek muhalif zabitler tarafından muhtelif namlar altında bir takım gruplar teşekkül etmişti.</p>

    <p class="normal">Orduya giren bu siyaset cereyanı, en büyük bir tehlike teşkil ediyordu. Ve ordunun, her kuvvetin fevkinde olarak bitaraf kalması lâzım geliyordu.</p>

    <p class="normal">İttihat ve Terakki cemiyeti vaktiyle büyük bir hata etmiş. Meşrutiyetin ilanından sonra, siyasete karışan zabitana müsamaha göstermişti. Bazı büyük düşünceli zevatın:</p>

    <p class="normal">— Hudutlarınızı saran düşmanların tehditleri altındayız. Zabitlerimizi, kışlalarından ayırmayalım, Ordumuzu, zayıflatmayalım, diye, verdikleri nasihatleri dinlememişlerdi.</p>

    <p class="normal">Fakat vaziyet vahamet kesbeder etmez, 1328 (1912) senesi Mayıs ayında Harbiye nazırı Mahmut Şevket Paşa tarafından meclise bir kanun teklif edildi. Bu kanuna nazaran ordu mensupları, siyasetle iştigal etmeyeceklerdi.</p>

    <p class="normal">Bu kanun, cemiyetin işine gelmedi. Fakat vaziyete hâkim olan Mahmut Şevket Paşa’nın ısrarı üzerine Meclis tarafından tasdik edildi. Ancak şu var ki, Mahmut Şevket Paşa ile cemiyet arasındaki gerginlikte artık son dereceye geldi.</p>

    <p class="normal">Bunun üzerine Cemiyet, Mahmut Şevket Paşa’yı devirmeye karar verdi. Bunun için de, günün birinde Mahmut Şevket Paşa Mecliste istizaha çekilecek, Levazımatı Umumiye Reisi İsmail Hakkı Paşa’nın ihtilasından tutularak, onun amiri sıfatıyla Mahmut Şevket Paşa’nın mevkiini sarsacak çok ağır sözler söylenecekti.</p>

    <p class="normal">Bu hadise öyle bir zamanda cereyan ediyordu ki, Mahmut Şevket Paşa esasen çok müteessirdi. İstanbul’da, Edirne’de, Selânik’te teşekkül eden askeri grupların menfi bir şekilde faaliyetinden maada, Manastır’da da Tayyar isminde Arnavut ırkına mensup bir yüzbaşı dağa çıkmış, Temmuz kahramanlarını ve dolayısıyla hükümeti tehdide girişti.</p>

    <p class="normal">Cemiyet bu fırsatı kaçırmak istemedi. Verilen kararı, Talât Bey tatbik etti. Hacı Adil Bey’i Mahmut Şevket Paşa’ya gönderdi.</p>

    <p class="normal">Adil Bey, Mahmut Şevket Paşa’ya uzun uzadıya izahat vermeye lüzum bile görmeyerek:</p>

    <p class="normal">— Paşam! Yirmi dört saat zarfında istifa et. Eğer etmezsen, Mecliste fena halde hırpalanacaksın. Ve Fırka Grubu’nun âdemi itimat reyiyle karşılanacaksın, dedi.</p>

    <p class="normal">Mahmut Şevket Paşa, bu darbenin Talât Bey tarafından geldiğini anladı. İstifaya mecbur kaldı.</p>

    <p class="normal">Fakat Mahmut Şevket Paşa’nın istifası, kabineyi birdenbire sarstı. Halaskar Grubu, bu istifayı kendi kerametine atfederek büsbütün şımardı. Esasen sadrazam Said Paşa ile bazı nazırlar arasında da ihtilaf vardı. Bütün bu hadisat karşısında kabine mevkiinde tutunamazdı. Nihayet Said Paşa, doğruca saraya giderek istifanamesini, Padişah’a yolladı.</p>

    <p class="normal">Said Paşa bu istifasıyla Cemiyet’i de derin bir uçuruma yuvarlamış, bu suretle cemiyet erkânından feci bir intikam almıştı. Çünkü ikiyüzlü siyaset kullanan Padişah’tan, şehzadelerden, saray erkânından, Babıâli ricalinden başlayarak İstanbul ve vilayetlerde bulunan bütün muhalifler ve gayri memnunlar derhal ayaklanmışlar:</p>

    <p class="normal">— İttihatçıların caka ve tahakkümlerinden bıktık usandık. İktidar mevkiine, tarafsız bir kabine gelsin, diye feryat etmeye başlamışlardı.</p>

    <p class="normal">İktidar mevkiine Büyük Kabine geldi. Meclis feshedildi. İttihat ve Terakki cemiyeti hem hükümette ve hem de mecliste bütün kuvvetini kaybetmişti. İttihat ve Terakki erkânı da, alelade eşhas mevkiine düşüvermişlerdi.</p>

    <p class="normal">Eğer Talât Bey’in harikulade cesareti olmasaydı, ihtimal ki İttihatçılar bir daha iktidar mevkiine gelemeyeceklerdi. Fakat Talât Bey’in büyük bir cüretle hazırladığı Babıâli baskını, İttihat ve Terakki’nin sönmüş yıldızına tekrar nur verdi.</p>

    <p class="resim">*</p>

    <p class="normal">Yakın tarihin en heyecanlı bir sahifesini teşkil eden bu Babıâli Baskınını bütün tahsilatıyla nakletmek bu mevzuumuzdan hariç olduğu için, uzun uzadıya bundan bahsedecek değiliz. Yalnız bu meselenin Talât Bey’e taalluk eden <span class="ideitalik">(ilgili olan)</span> noktalarına temasla ederek onun oynadığı rolleri tebarüz ettireceğiz <span class="ideitalik">(belirteceğiz)</span>.</p>

    <p class="normal">Cemiyet, iktidar mevkiinden düşeli tam yedi ay olmuştu. Balkan Harbi bütün fecaatiyle devam ediyor. Netice, pek uğursuz ve ümitsiz görünüyordu. Cemiyet, bütün kudret ve kuvvetini kaybetmiş. Fakat gayelerine sadık kalan İttihatçılar mücadeleden çekinmeyerek muhalefet mevkiine geçmişlerdi.</p>

    <p class="normal">Cemiyetin sukutundan <span class="ideitalik">(düşmesinden)</span> müteessir olanlar, Mahmut Şevket Paşa’yı istifaya mecbur etmekle yapılan hatadan dolayı Talât Bey’i mesul tutuyorlardı. Vakit vakit onu şiddetle muaheze ediyorlardı <span class="ideitalik">(kınıyorlardı)</span>.</p>

    <p class="normal">Bu vaziyet karşısında Talât Bey, herkesten daha müteessirdi. Yaptığı hatayı eğer kanı ile ödemek mümkün olsa, bir an bile tereddüt etmeyecekti.</p>

    <p class="normal">Bu düşünceler altında ezilen Talât Bey nihayet kararı verdi:</p>

    <p class="normal">— Ne yapıp yaparak, Kâmil Paşa hükümetini devirmekten başka çare yok, dedi.</p>

    <p class="normal">Fakat Kâmil Paşa hükümeti, nasıl devrilecekti. Çatalca’ya dayanmış olan düşman ordusunun karşısında hükümeti devirmek için yapılacak hareket fena bir netice verirse, Payitahtta elden gidecek. Telafisi mümkün olmayan bir felâket zuhur edecekti. Buna binaen, Talât Bey’in ancak birkaç mahrem arkadaşına söylediği yukarıdaki sözler, büyük bir münakaşaya sebebiyet verdi.</p>

    <p class="normal">Buna hiç kimse taraftar görünmedi.</p>

    <p class="normal">Aradan kısa bir müddet daha geçti. Artık harp, tamamıyla kaybedilmişti. Kâmil Paşa hükümetinin kabul edeceği sulh şartlarıyla, koca Rumeli kıtası, Osmanlı haritasından silinecekti.</p>

    <p class="normal">Bu vaziyetten bütün halk müteessirdi. Bütün gözler, daha hâlâ kahramanca kendini müdafaa eden Edirne Kalesi’ne çevrilmişti. Ve bütün düşünceler, hiç olmazsa Edirne’yi kurtarmak suretiyle yapılacak bir sulh üzerinde yoğunlaşmıştı.</p>

    <p class="normal">Kâmil Paşa Hükümeti, artık herkesin nazarında sukut etmiye <span class="ideitalik">(düşmeye)</span> başlamıştı. İşte Talât Bey bu fırsatı kaçırmadı. Fakat bu defa, düşündüklerini arkadaşlarına açmadı. Tasavvurlarını <span class="ideitalik">(düşüncelerini)</span>, yalnız Enver Bey ile müzakereyi kararlaştırdı.</p>

    <p class="normal">Enver Bey o sırada İzmit’te bulunuyordu. Mensup olduğu kolordunun erkânıharbiye reisi sıfatıyla, orada hazırlanan bir fırkayı teftiş ediyordu.</p>

    <p class="normal">Talât Bey kendisine bir adam gönderdi. Derhal İstanbul’a davet etti. Ve o gelinceye kadar da iptida <span class="ideitalik">(ön)</span> bir müzakerede bulunmak üzere, fırka erkânından bazılarını Beşezade Emin Bey’in Vefa’daki evinde gizli bir toplantıya davete karar verdi.</p>

    <p class="normal">1328 (1912) senesi aralık ayının 25. gecesi, yapılan bu toplantıya Prens Said Halim Paşa, Hacı Adil Bey, Ziya Gökalp Bey, Binbaşı İsmail Hakkı Bey, Fethi Bey, Mithat Şükrü Bey, Cemâl Bey, Kara Kemal Bey, Doktor Nâzım, Mustafa Necip Bey iştirak etti.</p>

    <p class="normal">Talât Bey, düşüncelerini tamamıyla izaha lüzum görmeden:</p>

    <p class="normal">— E… Artık Kâmil Paşa hükümetini devirecek zaman geldi… Bu vaziyet karşısında, ne yapabiliriz, dedi ve her şeyden evvel, arkadaşlarının fikrini öğrenmek istedi.</p>

    <p class="normal">İçtimada <span class="ideitalik">(toplantıda)</span> bulunanların hepsi de aynı fikirdelerdi. Fakat yapılacak her hareketin neticesinden ümitsiz görünmektelerdi.</p>

    <p class="normal">O gece Enver Bey İstanbul’a gelip bu toplantıya yetişemedi. Ve orada cereyan eden müzakere de neticelenemedi.</p>

    <p class="normal">Talât Bey’in son ümidi, Enver’de kaldı. Çünkü Enver, yapılacak işlerin neticesini uzun uzadıya düşünemeyecek derecede atak ve atılgandı. Hiç şüphesiz ki kendisine bütün kuvvetiyle taraftar olacaktı.</p>

    <p class="normal">Ertesi gün, Enver’le karşılaştıkları zaman aldanmadığını anladı. Tasavvur ettiği planın her noktasında Enver’le mutabık kaldı.</p>

    <p class="normal">On gün sonra aynı evde, aynı zevat tekrar gizli bir içtima <span class="ideitalik">(toplantı)</span> düzenledi. Bu toplantıda yalnız Fethi Bey mevcut değildi. Fakat buna mukabil, Enver Bey bulunmaktaydı.</p>

    <p class="normal">İlk sözü Enver Bey aldı. Ve şöylece söze başladı:</p>

    <p class="normal">— Geçen toplantıda konuşulan şeyleri haber aldım. Bunlara, hayrette kaldım. Eğer, Kâmil Paşa Hükümetinin memleketi kurtaracağını ümit ediyorsanız. Mesele yoktur, derhal dağılalım.</p>

    <p class="normal">Muhtelif sözler yükseldi:</p>

    <p class="normal">— Hayır… Emin değiliz.</p>

    <p class="normal">Enver Bey, devam etti:</p>

    <p class="normal">— O halde derhal teşebbüse girişelim. Hükümeti devirelim.</p>

    <p class="normal">Sordular:</p>

    <p class="normal">— Bu işi kim üzerine alacak.</p>

    <p class="normal">Enver Bey bütün bir azim ve metanetle cevap verdi:</p>

    <p class="normal">— Ben ve arkadaşlarım.</p>

    <p class="normal">Herkes sükût etti. Bu defa Talât Bey söze başlayarak zihninde hazırladığı plân hakkında izahat verdi. Bunun teferruatı, merkezi umumi’ de tespit edilecekti.</p>

    <p class="normal">Talât Bey, komitacılıktaki maharetini, bu meselede de gösterdi. Birkaç gün sonra Saray’da toplanacak olan Şurayı Saltanatı bekledi. Şura düzenlendi. Fakat milleti hoşnut edecek bir netice vermedi! Artık Kâmil Paşa Hükümetine darbeyi indirecek zaman gelmişti.</p>

    <p class="normal">Babıali’ye karşı yapılacak baskını en ince teferruatına kadar Talât Bey hazırladı. Ve kendisi de, büyük bir cesaretle en mühim rolü üzerine aldı. Baskından yarım saat kadar evvel yanına yalnız Sapancalı Hakkı’yı alarak Babıâli’ye kadar gitti. Oradaki vaziyeti gözden geçirdi. Ve sonra kapının karşısındaki duvarın dibinde tek başına bekleyerek:</p>

    <p class="normal">— Her şey yolunda. Çabuk gelsinler, diye, Sapancalı Hakkı ile Enver Bey’e haber gönderdi.</p>

    <p class="normal">Babıâli baskını, muvaffakiyetle netice verdi. Sadaret Makamına, Mahmut Şevket Paşa getirildi. Fakat Mahmut Şevket Paşa, kendisine oynanan oyundan dolayı cemiyete dargın olduğu için kabinesine cemiyetin asli erkânından hiç kimseyi ve bilhassa isim tasrih ederek <span class="ideitalik">(belirterek)</span> Talât Bey’i kabul etmedi.</p>

    <p class="normal">Mahmut Şevket Paşa kabinesi işe başladı. Talât Beyler, Enver ve Cemâl Beylerin cüretkârane teşebbüsleri neticesinde, Edirne Bulgarlardan geri alındı. Londra’da toplanan sulh konferansında da, bu yüzden oldukça mühim bir muvaffakiyet kazanıldı.</p>

    <p class="normal">Fakat aradan çok geçmedi. Babıâli’de katledilen Nâzım Paşa’nın intikamını almak bahanesiyle İstanbul’da gizli bir komite teşekkül etti. Ve zavallı Mahmut Şevket Paşa, bu komitenin hain kurşunlarına kurban gitti.</p>

    <p class="normal">Halbuki komitanın hakiki maksadı, cemiyet erkânını katlederek iktidar mevkiine geçmekti. Ve katledileceklerin listesine, Talât Bey’de dâhildi. Hayrete şayan olan cihet şurasıdır ki, Talât Bey bu komitenin teşekkül ettiğini vaktiyle haber almıştı. Ve bunu tertip edenlerin en başında bulunanları, - İstanbul muhafızı Cemâl Paşa tarafından tevkif edilecekleri <span class="ideitalik">(tutuklanacakları)</span> gün- kendilerine bir adam gönderip ikaz etmek suretiyle İstanbul’dan kaçırmıştı. Fakat onların kaçmasıyla komita dağılmamış. Ve Mahmut Şevket Paşa’nın katliyle neticelenen hadisenin önü alınamamıştı.</p>

    <p class="normal">Talât Bey, kısa bir müddet Posta ve Telgraf Nezaretinde ve Maliye Nezareti Vekâletinde bulunduktan sonra Sait Halim Paşa kabinesinde, üçüncü defa olarak Dâhiliye Nezareti makamına geçti.</p>

    <p class="normal">Fakat bu hadise öyle bir güne tesadüf eder ki o güne takaddüm eden gece zarfında Karadeniz’de Goben ve Breslav gemileri Rus donanması ile harbe girişmiş, bu sebepten dolayı kabine azalarından bazıları istifa etmiş, Sait Halim Paşa Kabinesini yeniden teşkile mecbur kalarak cereyan eden müzakere neticesinde, Talât Bey’de Dâhiliye Nazırlığını kabul eylemişti.</p>

    <p class="normal">Talât Bey, yine en nazik bir zamanda, bu mühim işin başına geçmişti. O gün ve hatta o saat, devletin hayat ve memat meselesi müzakere mevzuunu teşkil edecek, Orta Avrupa’yı kan ve ateşe boğan 1914 Büyük Harbine iştirak edip etmemek için reyini verecekti.</p>

    <p class="normal">Talât Bey harp taraftarıydı. Sadrazam Sait Halim Paşa’nın yalısında yapılan içtimada <span class="ideitalik">(toplantıda)</span>, hiç tereddüt etmeden harp mazbatasını imza etti.</p>

    <p class="normal">Talât Bey, bu imzayı koymuş olmakla, en büyük tarihi metini ancak Almanlarla müttefik olarak harbe girmekte buluyordu ve Almanların harbi behemehâl <span class="ideitalik">(mutlaka)</span> kazanacağına büyük bir emniyet besliyordu.</p>

    <p class="normal">Talât Bey, hiç şüphesiz ki omuzlarına aldığı büyük yükün ağırlığı derecesini müdrikti <span class="ideitalik">(biliyordu)</span>. Ve bunun içindir ki onun hayatı, asıl ondan sonra müşkül ve en mesuliyetli bir devreye girmişti. Fakat o, en güç şerait altında bile tereddütsüz iş görüyordu. Ve hatta en ciddi vaziyetlerde bile yine şakacılığını elden bırakmayarak:</p>

    <p class="normal">— Biz, doğru olduğuna kanaat getirdiğimiz işleri yapalım. Eğer netice iyi olursa, ne âlâ… Eğer talih ve hadisat aksilik ederse sonumuz, ya bir kulaç ip veyahut bir kurşundur, demekten çekinmiyordu.</p>

    <p class="normal">Muhakkak olan bir şey varsa, -âdeta manevi bir ilhamla- Talât Bey kendi akıbetini tamamıyla sezmiş. Hayatının bir kurşunla söneceğini, samimi dostlarından bazılarına defalarca söylemişti.</p>

    <p class="resim">*</p>

    <p class="normal">Talât Bey’in Umumi Harp içindeki Nazırlık hayatının siyasi ve idari safhalarını birer birer arz ve izah etmek mevzudan hariç olduğu için bunların naklinden sarfınazar edeceğiz. Sadece, onun hususiyetlerine taalluk eden mühim noktalara temasla iktifa edeceğiz <span class="ideitalik">(yetineceğiz)</span>.</p>

    <p class="normal">Bunların en ehemmiyetlisi, Talât Bey’in Sadrazamlığı kabul etmesidir. Evvelâ şunu arz edelim ki, Enver Bey Harbiye Nezaretine, Cemâl Bey’de evvelâ Nafia <span class="ideitalik">(Bayındırlık)</span> ve sonra da Bahriye Nezaretine <span class="ideitalik">(Denizcilik Bakanlığı’na)</span> geçirildiği zaman, Talât Bey Sadrazamlığı bir an bile aklından geçirmemişti. Çünkü hayatında hiçbir ikbal hırsına kapılmamış olan bu sade ve kalender ruhlu adam, devletin en yüksek ricali arasına girdiği zaman en küçük bir heyecan göstermemişti. Ve bilhassa gurura kapılmak suretiyle gaflet esiri izhar etmemişti. Selânik sokaklarında aç kalmak tehlikesine maruz bulunduğu zamanlar, posta idaresi başkâtipliğine tayin edildiği gün ne hissetmişse, Babıâli’ye gelip de sadaret koltuğuna yerleştiği gün de aynı şeyi hissetmiş ve aynı kayıtsızlığı göstermişti.</p>

    <p class="normal">O, ilk Dâhiliye Nazırlığını nasıl istemeyerek kabul ettiyse, Sadaret Mevkiine de öylece isteksiz olarak geçti. Cemiyet Merkezi umumisinin verdiği bir kararı katiyetle reddederek, arkadaşlarının gücendirmek istemedi.</p>

    <p class="normal">Umumi Harp bütün şiddetiyle devam ederken, hükümetin riyaset <span class="ideitalik">(başkanlık)</span> makamını işgal eden Sait Halim Paşa, Cemiyetin düşüncelerini tatmine kâfi gelmiyordu. Bu zat son derecede namuslu, terbiyeli, nazik, kibar, sadaret koltuğunu dolduracak derecede gösterişli idi. Fakat kanlı bir harbin cereyan ettiği esnada, onun malik olduğu evsaf <span class="ideitalik">(özellikler)</span>, devletin idare makinesini matlup <span class="ideitalik">(aranılan)</span> veçhile <span class="ideitalik">(tarafa)</span> çevirmeye kâfi değildi.</p>

    <p class="normal">Sait Halim Paşa kan ve ateş içinde yüzen bir hükümetin reisi gibi çalışamıyordu. Daha doğrusu, hayata gözünü açtığı dakikadan beri görüp adet edindiği hayat tarzını bir türlü değiştiremiyordu. Bu zengin Mısır Prensi sulh zamanında, Şurayı Devlet Azalığını nasıl ki bir fantezi olarak kabul etmişse, Sadrazamlığı da yine öylece daha süslü bir fantezi olarak kabul eylemişti. Babıali’ye, öğleden bir iki saat sonra debdebe ve tantana ile geliyor. Mutat <span class="ideitalik">(alışılan)</span> merasimle kahvesini içiyor. Dalkavukların ziyaretlerini kabul ediyor. Eğer bu ziyaretlerden vakit bulabilirse, birikmiş işlere şöylece bir göz gezdiriyor. Vükela Meclisi kurulduğu zaman, o kıymetli saatler ve dakikalar, laklakiyatla <span class="ideitalik">(boş sözlerle)</span> geçiyor. Güneş guruba <span class="ideitalik">(batmaya)</span> yaklaşırken, yine tantana ve azametle konağına yahut yalısına avdet ediyor <span class="ideitalik">(dönüyor)</span>, bir sürü dalkavukla yemeğini yiyor. Sonra harem dairesine çekiliyor, kıymetli kürkünü giyiyor, tam bir efendi kibarlığı ile koltuğuna yerleşerek kadınların söyledikleri masalları dinliyordu.</p>

    <p class="normal">Tabidir ki bir harp sadrazamı, böyle olamazdı. O kanlı ve ateşli günlerin her an değişen vaziyet ve hadiselerini tam zamanında karşılamak, mühim ve nazik işleri dakikası dakikasına yaymak için büyük faaliyete, hiç durmadan enerjiye ve bilhassa şiddetli bir azim ve metanete ihtiyaç vardı.</p>

    <p class="normal">Sonra, Cemiyetin merkezi umumisi, harbi kabul etmişti ve bunu kabul etmekle de, büyük bir mesuliyet altına girmişti. Cemiyet, tam manasıyla bir İttihat ve Terakki Hükümeti istiyor. Deruhte edilen <span class="ideitalik">(üstlenilen)</span> büyük işin muvaffakiyetle başarılabilmesi için, hükümetin en yüksek erkânının, kâmilen <span class="ideitalik">(tamamen)</span> cemiyetin belli başlı asli erkânından olmasına ihtiyaç görülüyordu.</p>

    <p class="normal">Harbiye Nazırlığı ve Başkumandan vekilliğini, Enver Paşa üzerine almıştı. Şimdi onunla eşit yürüyebilmek, onun süratli ve çevik adımlarına ayak uydurabilmek için onunla müsavi <span class="ideitalik">(denk)</span> kuvvette bir adam lâzımdı.</p>

    <p class="normal">Bu fikri en evvel ortaya atan, Kara Kemal’di. O, bir heyeti merkeziye içtimasında <span class="ideitalik">(toplantısında)</span> vaziyeti teşrih ettikten sonra:</p>

    <p class="normal">— Artık perde arkasında oynamak zamanı geçti. Memleket en buhranlı devreye girdi. Biz büyük ve manevi bir mesuliyet deruhte ettik <span class="ideitalik">(üstlendik)</span>. İşin başına en fazla emniyet ve itimat ettiğimiz bir arkadaşımızı geçirmeliyiz. Bu da ancak Talât olabilir, dedi.</p>

    <p class="normal">Bu mütalaa, derhal kabul edildi. Fakat Talât Bey şiddetle itiraz gösterdi:</p>

    <p class="normal">— Doğrusu, ben kendime güvenemiyorum. Sadrazamlık kolay değil. Bu iş için liyakatli birini bulalım, diyerek fikrinde ısrar etmek istedi.</p>

    <p class="normal">Fakat arkadaşları dayandılar:</p>

    <p class="normal">— Sen, Meclis’teki Ekseriyet <span class="ideitalik">(çoğunluk)</span> Fırkasının liderisin. Bu hak, tabiî olarak senindir… Aynı zamanda, muhtelif Nezaretlerde <span class="ideitalik">(bakanlıklarda)</span> epeyce tecrübe geçirdin. Binaenaleyh, hiç tereddüt etmeden sadaret koltuğuna geçmelisin, diye, onun ısrarına daha şiddetli bir ısrarla mukabele gösterdiler.</p>

    <p class="normal">Talât Bey, bu ısrara dayanamadı. Sadareti kabule mecbur kaldı. Sait Halim Paşa istifa ettirilip de, Talât Bey vezaret rütbesiyle ve Talât Paşa unvanıyla Babıâli’ye gelip sadaret odasına girdiği zaman, Mithat Şükrü Bey onun refakatinde idi.</p>

    <p class="normal">Talât Paşa, -vaktiyle Selânik’te posta idaresi başkâtiplik sandalyesine ne kadar tabiî bir tavırla oturduysa- aynı sakin ve heyecansız bir eda ile sadaret koltuğuna yerleşti. Adeta müstehzi <span class="ideitalik">(alaycı)</span> bir ifade okunan nazarlarını <span class="ideitalik">(bakışlarını)</span>, odanın yaldızlı tavanlarına gezdirdi. Sonra manalı bir tebessümle Mithat Şükrü Bey’in yüzüne bakarak:</p>

    <p class="normal">— Hey gidi, dünya hey… Sen ne dersin bu işe? dedi.</p>

    <p class="normal">Ne denebilirdi? Talih ve hadisatın tesadüfleri, kendisini nihayet koca bir imparatorluğun en yüksek makamına kadar isal etmiş <span class="ideitalik">(ulaştırmış)</span>, fakat ona mukabil de <span class="ideitalik">(karşılıkta)</span> omuzlarına tarihin en ağır bir yükünü yüklemişti.</p>

    <p class="normal">Merkezi umuminin iç yüzünü bilenlerce malûmdur ki, orada garip bir hususiyet vardı. Heyeti merkeziyeyi teşkil edenlerden hepsi değil ise de - büyük bir ekseriyeti- ayrı ayrı horozluk taslarlardı. Sabah olup da kim erken gelirse, o ötmeye başlardı. Zahiren yalçın kaya gibi yekpare görünen heyet erkânının, türlü türlü kaprisleri vardı. Bundan dolayı da muhtelif meselelerin müzakereleri esnasında kapandıkları odalarda ekseriya çok şiddetli münakaşalarda bulunurlardı.</p>

    <p class="normal">Fakat çok gariptir ki, bu sadrazamlık meselesinde en küçük bir ihtilaf bile zuhur etmemişti. Kara Kemal’in teklifi üzerine, her meseleyi az çok münakaşa mevzuu yapanlardan Doktor Nâzım, Bahaeddin Şakir, Doktor Rusuhi, Ziya Gökalp, Mithat Şükrü ve Hilmi Beyler derhal kabul ettikleri gibi, meseleden haberdar olan Enver Paşa’da, hiçbir itiraz göstermeden:</p>

    <p class="normal">— Pek âlâ çok iyi oldu, diye mukabele göstermişti…</p>

    <p class="normal">Bunun başlıca sebebi Talât Paşa’nın şahsındaki hususiyetti. Çünkü o, herkese müessir olan bir kuvvetti. Ve aynı zamanda, emsali pek az yaratılmış derecede cesur ve metindi. Fakat bunlardan daha yüksek bir meziyeti de vardı ki o da, tantana ve alâyişe kapılmayacak derecede muhafazakâr. Nefsinde en küçük bir para hırsı duymayacak kadar kanaatkâr olması idi.</p>

    <p class="normal">Talât Paşa sadaret fermanı okunarak tebrikleri kabul ettikten sonra, Babıâli’de durmadı. Derhal resmi elbisesini değişerek merkezi umumiye geldi. O sırada, dairede bulunan birkaç arkadaşı tarafından istikbal edildi. Onun hal ve vaziyeti iki saat evvel sadaret fermanı okunan bir veziriazama benzemiyordu. Çehresinde pek aşikâr bir surette, derin bir üzgünlük görünüyordu. Her zamanki gibi, mutadı olan odada ve aynı sandalyede oturdu. Arkadaşlarından birisi, galiba Mithat Şükrü Bey:</p>

    <p class="normal">— E… konağa ne zaman nakledeceksin? dedi.</p>

    <p class="normal">Talât Paşa, dalgın dalgın onun yüzüne bakarak:</p>

    <p class="normal">— Hangi konağa? diye sual etti ve muhatabının:</p>

    <p class="normal">— Canım, sadrazam oldun ya, tabii sadaret konağına geçeceksin, demesi üzerine Talât Bey’in rengi adeta kıpkırmızı kesildi ve derhal:</p>

    <p class="normal">— Benimle alay mı ediyorsun? Yer değiştirmeye ne lüzum var. Oturduğum ev bana çok bile, diye cevap verdi.</p>

    <p class="normal">Talât Paşa bu sözünde ebediyen sebat gösterdi. Sadrazamlara mahsus olan, Nişantaşı’ndaki muhteşem konağa nakletmeyi bir kere bile aklından geçirmedi. İstanbul’u terk ettiği güne kadar, Yerebatan caddesinin Ayasofya meydanına nazır olan sokağı başındaki alelade büyücek kârgir evde ikamet etti.</p>

    <p class="normal">Talât Paşa, ikametgâhını tebdil etmediği <span class="ideitalik">(değişmediği)</span> gibi, yaşayış tarzı üzerinde de hiçbir değişiklik yapmaya lüzum görmedi. O devre göre, bir sadrazam ikametgâhının harem ve selamlık olmak üzere iki dairesi bulunmak lâzım gelirdi. Bahusus <span class="ideitalik">(özellikle)</span> Talât Paşa -galiba, son Dâhiliye Nazırlığı zamanında- Hulusi Bey isminde Yanyalı bir tüccarın kerimesi ile evlenmişti. Pek genç ve güzel zevcesi için, herhalde şatafatlıca bir daire döşetip dayatması icap ederdi. Talât Paşa, buna da ehemmiyet vermedi. Hatta evdeki eski möblelere, adi bir sandalye bile ilave etmedi.</p>

    <p class="normal">Evinin alt kısmındaki iki odadan biri misafir odası, diğeri de yemek odası olarak kullanılıyordu. Orta halli bir memur evini andıran bu basit möbleli odada, ecnebi ziyaretçiler de dâhil bütün misafirlerini kabul ediyordu.</p>

    <p class="normal">Misafir kabulü hiçbir külfet ve merasime tabi değildi. Gelen misafirler, - ekseriya ardına kadar açık duran- sokak kapısından girerler. Daima orada dolaşan polis Cavit Efendi’ye isimlerini söylerlerdi.</p>

    <p class="normal">Cavit Efendi, hiçbir sorguya lüzum görmeden misafirleri o basit odaya alırdı. Sonra merdiven başına gidip trabzanları vurarak:</p>

    <p class="normal">— Misafir geldi, diye yukarıya bağırırdı.</p>

    <p class="normal">Biraz sonra, merdivenden ağır ağır bir terlik şıpırdısı işitilirdi. Ve vaktin koskoca sadrazamı arkasında beyaz patiskadan kuşaksız bir entari, çorapsız ayaklarında şıp şıp terlikler olduğu halde odaya girer… Şen ve şakacı bir sesle:</p>

    <p class="normal">— Ooo… Hoş geldin, diyerek, laubali bir hareketle koltuklardan birine yerleşiverirdi.</p>

    <p class="normal">Evine gelir gelmez derhal soyunup dökünen Talât Paşa’nın, giyimli ve kuşamlı olarak misafir kabul etmesi -ancak mühim ecnebilere mahsus bir şey olup bu da- nadiren görülen hadiselerdendi.</p>

    <p class="normal">Çok iyi hatırlarım… Bir sonbahar ayında, ihtiyar validesini ve refikasını <span class="ideitalik">(eşini)</span> alarak üç gün kadar istirahat etmek için Bursa’ya gitmişti. Kendisinin ikameti için, Çekirge’deki İsplandid Otelinin bahçesindeki hususi dairelerden ovaya nazır olan daire tahsis olunmuş ve bazı evlerden getirttiğimiz oldukça kıymettar eşyalarla bu daire itinalı bir surette tefriş edilmişti.</p>

    <p class="normal">Mutat <span class="ideitalik">(alışılmış)</span> olan merasim yapıldıktan sonra, Talât Paşa bu daireye getirildi. O, daracık merdivenden üst kata çıkıp ta etrafına göz gezdirir gezdirmez, yüzünde gayet alaycı bir tebessüm belirdi.</p>

    <p class="normal">— Yahu… Bu ne hâl Beni eski devrin sadrazamlarından mı zannettiniz? diye şaka etmekle iktifa ederek <span class="ideitalik">(yetinerek)</span>, her tarafı dolduran nadide eşyaya ehemmiyet bile vermedi.</p>

    <p class="normal">İnkılâbın ilk devirlerinde Selânik’teki merkezi umuminin evrak müdürlüğü vazifesini ifa eden ve sonraları da İstanbul’daki Merkezi umumide aynı işleri gördükten sonra, Talât Bey Dâhiliye Nazırı olunca, nezaret evrak müdürlüğüne tayin edilen Hacı Nuri Bey hatıralarını bizzat yazmış, bana hediye etmişti. Cemiyetin mahrem hayatına dair çok mühim malumatı ihtiva eden bu hatıra defterinin muhteviyatı, henüz intişar eylememiştir <span class="ideitalik">(yayınlanmamıştır)</span>. Bu defterde, gerek Enver Paşa’nın ve gerek Talât Paşa’nın hususi hayatlarına dair çok hurda <span class="ideitalik">(kırık dökük)</span> bir takım malumat vardır. Bunlardan Talât Paşa’ya ait olanlardan bir kaçını, aynen ve harfiyen aşağıya naklediyorum:</p>

    <p class="normal"><span class="idebold">- Aynen ve harfiyen -</span></p>

    <p class="normal">Harbi Umumi seferberliği ilan edildikten sonra, müthiş bir para buhranı başlamış. Ve bir müddet, Devair-i Merkeziye <span class="ideitalik">(merkez dairelerin)</span> veznelerine tediyat <span class="ideitalik">(ödeme)</span> tatil ettirilmişti.</p>

    <p class="normal">Ortalığın sıkıntısı o kadar artmıştı ki, askere alınan dâhiliye aklamı <span class="ideitalik">(İçişleri Bakanlığı kalemi)</span> efendilerinin ne kendileri ve ne de aileleri namına muavaneten <span class="ideitalik">(yardım olarak)</span> on para verilmek imkânı yoktu.</p>

    <p class="normal">İşte böyle günlerin birinde, kalemlerden silâh altına davet edilen, otuz küsur memur bana gelerek, kendilerine alelhesap <span class="ideitalik">(hesaba sayarak)</span> birer lira olsun verdirilmesi için delaletime müracaat etmişlerdi. İçlerinde ağlayanları da vardı.</p>

    <p class="normal">Derhal pür teessür, Nazır Talât Bey’e girip vaziyet anlattım.</p>

    <p class="normal">— Olmaz, imkânı yok! dedi.</p>

    <p class="normal">Yalvardım:</p>

    <p class="normal">— Beyim. Emredin. Muhasebeciye, hiç olmazsa mestureden <span class="ideitalik">(örtülü ödenekten)</span> bunlara alelhesap <span class="ideitalik">(hesaba sayarak)</span> birer lira versin, dedim.</p>

    <p class="normal">Düşündü:</p>

    <p class="normal">— Olmaz… Fakat söyle muhasebeciye, benim maaşımdan mahsup edilmek üzere bunlara yarımşar lira versin, dedi.</p>

    <p class="normal">Düşünmeli ki, bu fedakârlığı yapan adamın eli altında, otuz bin altın mesture <span class="ideitalik">(örtülü ödenek)</span> parası vardı.</p>

    <p class="normal">Ve yine düşünmeli ki bu fedakârlığı yapan adam, bir müddet sonra bir sabah şifre telgrafları kendine götürdüğümde, beni karşısına oturttuktan sonra:</p>

    <p class="normal">— Hacı bana, bir lira versene, demişti.</p>

    <p class="normal">Gayrı ihtiyari güldüğümü görünce:</p>

    <p class="normal">— Vallahi, sahi söylüyorum, demez mi?</p>

    <p class="normal">Şaşırdım ve:</p>

    <p class="normal">— Beni bilmiyor musunuz Bende, bir lira ne arar?</p>

    <p class="normal">— Bana, yarım lira olsun bul.</p>

    <p class="normal">Deyince, para çantamın yan ve kapaklı bir gözünde, bir kağıda sarılı olan sakladığım bir yarım liralık çil İngiliz altınını gözümden çıkardım.</p>

    <p class="normal">— Peki, dedim.</p>

    <p class="normal">Yanından çıktım. Güya bir arkadaşımdan - bittabi kendim için- bulmıya gitmiştim gibi biraz vakit geçirmek için ağır ağır odama girip parayı çıkardım. Avucuma koydum ve yine ağır ağır giderek yanına girdim. Yazıhanesinin üzerine, önüne bıraktım.</p>

    <p class="normal">Eğilip bakarak:</p>

    <p class="normal">— Bu İngiliz be… diye gülümseyerek zile bastı ve gelen odacıya, Cavit Efendi’yi göndermesini emretti.</p>

    <p class="normal">Cavit Efendi, bir sivil polis komiseriydi ve Nazırın evinde yatardı.</p>

    <p class="normal">Aynı zamanda verdiğim parayı elini sürmeyerek, yeleğinin cebinden üç mecidiye çıkardı. Benim yarım İngiliz lirasının yanına bıraktı. Cavit Efendi gelmişti. Ona, şu emri verdi.</p>

    <p class="normal">— Al bu paraları. Pirinç alacaksın. Fakat biliyorsun ya, geçen ki pirinci, evde beğenmiyorlar.</p>

    <p class="normal">Hacı Nuri Bey’in defterinden, Talât Paşa’ya ait diğer bir fıkra. Yine aynen ve harfiyen:</p>

    <p class="normal">Merhum, validesine pek bağlı ve hürmetkârdı. Dahiliye Nazırı iken bir sabah erkenden beni evine çağırdı. O zaman, Necmeddin Molla’nın Yerebatan’daki evinde oturuyordu. Ben de onun evinden bir ev aşırı bulunan, Doktor Abdullah Bey’in evinde oturuyordum.</p>

    <p class="normal">Bana bir şeyler ısmarlamakla meşgulken, validesinin kapıyı vurarak:</p>

    <p class="normal">— Talât, Talât, diye seslendiğini duyar duymaz,</p>

    <p class="normal">— Anneciğim, diye yerinden fırlayarak kapıya koştu.</p>

    <p class="normal">Kapının önünde, annesi bir şeyler söylüyordu. O da:</p>

    <p class="normal">— Peki, peki… Söylerim… O, istediğin gibi yapar, diyordu.</p>

    <p class="normal">Annesi gittikten sonra, geldi ve:</p>

    <p class="normal">— Hacı, dedi… Annemin, babamdan kalan sekiz Mecidiye kadar bir aylığı vardır. Bu aylığın onun nezdinde o kadar kıymeti var ki, kendisine ne kadar para verilirse verilsin, onun yerini tutmaz. O aylığını, başının altında saklar. Bu maaşı alan adam, kendisine geç getiriyormuş. Cüzdanının sana verilmesini rica ediyor. Validenin şu işine bakıver, dedi.</p>

    <p class="normal">Halbuki o, o derecede sevdiği validesinin bu arzusunu yerine getirmek için, ait olduğu makama bir emirde verebilirdi ve bu maaş, her ay saniye geçmeden getirilip sahibine teslim edilirdi.</p>

    <p class="normal">Bu da, diğer bir fıkra. Tabii, aynen ve harfiyen:</p>

    <p class="normal">Merhum, Sadrazamdı. Aynı zamanda da, Dâhiliye Nazırı vekili bulunuyordu.</p>

    <p class="normal">Bir sabah, dâhiliyeye ait şifreleri götürmüş, Sadaret makamında kendisine takdim ederek, emriyle yazıhanesinin karşı cihetine oturmuştum.</p>

    <p class="normal">Her zaman, şifreleri alır almaz kemali dikkatle okuyup akabinde havale etmek itiyadındayken, bu sefer bunların satırlarına şöyle bir göz gezdiriyor ve hepsini işaretsiz bırakıyordu. Üzerinde bir dalgınlık, bir sıkıntı veya bir düşünce olduğu seziliyordu.</p>

    <p class="normal">Sonra bunların hepsini masanın üzerine bırakarak dalgın dalgın yüzüme baktı. Zile bastı. Gelen odacıdan, Yaver Ömer Bey’i istedi ve içeriye giren Ömer Bey’e, başı ile yanına gelmesini işaret etti. Yanına giden Ömer Bey’in kulağına bir şeyler söylerdi.</p>

    <p class="normal">Bunları dinlerken, Ömer Bey’in canının sıkıldığını, veçhinin <span class="ideitalik">(şeklinin)</span> takallusâtından <span class="ideitalik">(kasılmasından)</span> ve kızarmasından anlıyordum. Talât Paşa’nın sözü bittikten sonra, Ömer Bey ciddi ve ricakâr bir vaziyetle, cevaben bir şeyler söyledi. Paşa kabul etmeyerek, biraz hızlıca:</p>

    <p class="normal">— Olmaz… Olmaz, doğru değil, dedi.</p>

    <p class="normal">Ömer Bey, yine bir şeyler söylemek istedi.</p>

    <p class="normal">Buna da:</p>

    <p class="normal">— Ne diyorsam, onu yap, diyerek son emrini verdi.</p>

    <p class="normal">Ömer Bey müteessir bir halde selam verip döndü. Odayı terk etti.</p>

    <p class="normal">Ömer Bey çıkınca, Talât Paşa gözlerini yüzüme dikti.</p>

    <p class="normal">— Ne anladın?</p>

    <p class="normal">Bir şey anlamadığımı anlatmakla yetindim. Talât Paşa:</p>

    <p class="normal">— Ne yapayım be Hacı? dedikten sonra, sözüne devam etti.</p>

    <p class="normal">Ömer Bey’le konuştuklarını söyledi. Meğer Paşa o aralık çok büyük bir sıkıntı içindeymiş.</p>

    <p class="normal">Vaktiyle İbnürreşid tarafından kendisine hediye edilmiş olan atı satmaya karar vermiş. Ömer Bey, hayvanın fevkalade cins ve kıymetli olduğundan bahsederek bunun elden çıkarılmamasını rica etmiş. Fakat Paşa kararında ısrar ederek, atın behemehal <span class="ideitalik">(mutlaka)</span> satılması için kat’i emir vermiş…</p>

    <p class="normal">Talât Paşa bunları anlattıktan sonra, müteessir bir tavırla tekrar:</p>

    <p class="normal">— Ne yapalım? dedi.</p>

    <p class="normal">Aldığı maaş ve tahsisatın, zaruri masraflara kâfi gelmediğinden mesela, ikide birde yüksek bedelli iane <span class="ideitalik">(yardım)</span> biletlerine, verilen mecburi ziyafetlere ve daha bilmem nelere para yetiştiremediğini ilave ederek sözlerine son verdi.</p>

    <p class="normal">Yine bir başka gün merhum, evdeki yazıhanesi için benden bir kâğıt sepeti istemişti. Bunu, o zamanki gümüş para ile kırk kuruşa aldığım için:</p>

    <p class="normal">— Bu kadar pahalı şey alınır mı? diye bana bir hayli söylenmişti.</p>

    <p class="normal">Bir noktasını bile değiştirmeden, aynen naklettiğim Hacı Nuri Bey’in şu sözlerine Talât Paşa’nın hususi hayatının ne büyük müzayakalarla <span class="ideitalik">(sıkıntılarla)</span> geçtiğine dair birçok şeyler ilave edilebilir.</p>

    <p class="resim">*</p>

    <p class="normal">Talât Paşa ilk Dâhiliye Nazırlığında Babıâli’ye girerken, devlet idaresine taallûk eden <span class="ideitalik">(alakalı)</span> işlerde tam manasıyla bir cahildi. Fakat zeki ve çalışkan bir talebe gibi, az zamanda Babıâli siyasetini çarçabuk öğrendi.</p>

    <p class="normal">Başlıca takip ettiği usul, Hakkı Paşa’nın atlatma siyaseti ile Sait Paşa’nın tereddüt ve kararsızlığı idi. Evvelâ komitacılık hayatında ve sonra Mebusan Meclisi koridorlarında azimkârlığı mefkûresindeki <span class="ideitalik">(idealindeki)</span> sebatkârlığı ile şöhret kazanmış olan Talât Paşa, memuriyet sandalyesine oturur oturmaz tam manasıyla bir Babıâli Efendisi oluvermişti.</p>

    <p class="normal">Onun en mühim hususiyetlerinden biri de herhangi bir adamı ancak lâzım olduğu zaman kullanmak ve icap ettiği zaman da, bilâtereddüt en derin bir uçuruma kadar fırlatıp atmaktı.</p>

    <p class="normal">Hususi dosyam arasında orijinalleri mahfuz olan bir şifre muhaberesi <span class="ideitalik">(haberleşmesi)</span>, Talât Paşa’nın bu hususiyetini göstermeye kâfidir. Sırası gelmişken, bunu da nakledeyim.</p>

    <p class="normal">Cemiyetin fedailerinden bir Çerkez Ahmed vardı ki, komitacılık hayatında bu kanlı ve katil herife birçok gizli işler gördürülmüş ve nihayet bir gece, Bakırköy’de Huban Sokağı’nda, muhaliflerden Zeki Bey isminde bir zat katlettirilmişti.</p>

    <p class="normal">Bu cinayetin izleri pek aşikâr olduğu için mesele örtbas edilemiyerek mahkemeye intikal etti. Fakat Çerkez Ahmed ortadan savuşarak şurada burada gizlendi. Umumi Harp içinde ermeni tehciri vuku buluncaya kadar ortada görünmedi.</p>

    <p class="normal">Tehcir esnasında Çerkez Ahmed birdenbire sahneye atladı. Diyarbakır’da, tehcir <span class="ideitalik">(sürgün)</span> işine karıştı. Fakat hakkında pek fazla şikâyet olduğu için orada tutunamadı. Diyarbakır’dan firar ederek soluğu Şam’da aldı. Fakat Cemâl Paşa tarafından derhal yakalandı.</p>

    <p class="normal">Talât Paşa, o tarihte henüz Sadaret mevkiine gelmemişti. Cemâl Paşa, kendisine şu şifreli telgrafı çekti:</p>

    <p class="normal">-Aynen ve harfiyen -</p>

    <p class="normal"><span class="ideitalik">Dâhiliye Nazırı Talât Beyefendi Hazretlerine</span></p>

    <p class="normal"><span class="ideitalik">(Bizzat hallolunacak.)</span></p>

    <p class="normal"><span class="ideitalik">Çerkez Ahmed ile arkadaşı Halil, geldiler. Halil’in nezdinde (yanında), bin beş yüz liradan fazla para zuhur ettiği (çıktığı) halde, Çerkez Ahmed’in sekiz liradan başka parası yoktu. Bundan anlıyorum ki Ahmed çapulculuk ve soygunculuk yapmamış. Bu hale ve Çerkez Ahmed’in cinayetleri, Diyarbakır Valisi Reşid Bey’in emriyle yapmış olduğuna tamamen kâni olduğuma göre, yine Ahmed’in imhasına sizce lüzumu kat’i görülüyor mu? Yoksa yalnız Halil ile yetineyim mi? Cevabının yarın akşama kadar itasını (verilmesini) rica ederim.</span></p>

    <p class="normal">Suriye kumandanı Cemâl Paşa’nın kendi el yazısıyla yazdığı şu şifreli telgrafa, Dâhiliye Nazırı Talât Bey derhal şu cevabı veriyor:</p>

    <p class="normal">-Aynen ve harfiyen -</p>

    <p class="normal"><span class="ideitalik">Dördüncü Ordu Kumandanı Cemâl Paşa Hazretlerine</span></p>

    <p class="normal"><span class="ideitalik">Babıâli</span></p>

    <p class="normal"><span class="ideitalik">- 1517 - 15 Eylül 1331 (28 Eylül 1915)</span></p>

    <p class="normal"><span class="ideitalik">-------</span></p>

    <p class="normal"><span class="ideitalik">15</span></p>

    <p class="normal"><span class="ideitalik">C. 14 / 7/ 331. Herhalde imhası lâzımdır. Bilâhare (sonra) pek muzır (zararlı) olacaktır</span></p>

    <p class="sagitalik">Nazır Talât</p>

    <p class="normal">Ertesi gün, yine Cemâl Paşa’nın bizzat müsveddesini yaptığı şu cevap telgrafı geliyor:</p>

    <p class="normal"><span class="ideitalik">Dâhiliye Nazırı Talât Beyefendi Hazretlerine</span></p>

    <p class="normal"><span class="ideitalik">Bizzat hallolunacaktır.</span></p>

    <p class="normal"><span class="ideitalik">Çerkez Ahmed’in idamına hükmolundu. Yarın sabah, Şam’ da icabı yapılacaktır.</span></p>

    <p class="normal">Bir noktasını bile değiştirmediğim şifre muhaberesi <span class="ideitalik">(haberleşmesi)</span> bitti. Hiç şüphesiz ki Çerkez Ahmed, -bir defa değil- dokuz defa asılacak bir şerirdi <span class="ideitalik">(kötü biriydi)</span>.</p>

    <p class="normal">Komitacılık düşüncesiyle kendisinden istifade olunan bu tehlikeli mahlûkun hayatı, idare amiri sandalyesinde oturan Talât Paşa’nın üç tek kelimesiyle sönüvermişti.</p>

    <p class="normal">Talât Paşa Sadaret koltuğuna oturduğu zaman, memleketin hali pek korkunç bir vaziyetteydi. Harp, şiddetle devam ediyordu. Gerek Payitahtta ve gerek vilayetlerde açlık, sefalet, sâri <span class="ideitalik">(bulaşıcı)</span> hastalıklar milletin hayatını tehdit ediyordu. Birçok küstahlar ve vicdansızlar tünemişti.</p>

    <p class="normal">Bunlar, ihtikâr <span class="ideitalik">(vurgunculuk)</span> yapıyorlar, vagon dalavereleriyle, gayri meşru ticaretlerle, halka ekmek yerine toprak yedirmekle zengin oluyorlar. Milyonlarca insan, zaruret ve mahrumiyet içinde inim inim inlerken bunlar servet ve sefahat içinde yüzüyorlardı.</p>

    <p class="normal">İaşe <span class="ideitalik">(besin)</span> rezaletleri, tahammülsüz bir hal almıştı. Bulgur kralı, şeker kralı, fasulye kralı, pastırma kralı unvanı verilen bir takım vicdansız muhtekirler <span class="ideitalik">(vurguncular)</span>, birer aç sülük gibi, milletin kanını emiyorlardı. Talât Paşa, bütün hüsnüniyetine <span class="ideitalik">(iyi niyetine)</span> ve şahsen büyük feragat ve fedakârlık göstermesine rağmen, bunların önüne geçemedi. Yaptığı mücadeleler hiçbir netice vermedi. Yavaş yavaş bir diktatör vaziyeti almaya başladı. O zaman da, bir taraftan Enver, diğer taraftan da Cemâl Paşa ile karşılaştı. Bilhassa Enver Paşa ile diktatörlüğü paylaşamıyorlardı.</p>

    <p class="normal">Harbiye Nazırı Enver Paşa, Başkumandan vekili sıfatını da haiz olduğu için kendisini adeta Padişah vekili makamında görüyor. Hiçbir işine kimseyi müdahale ettirmek istemiyordu. Hâlbuki en büyük suiistimallerin, levazımatı Umumiye dairesinden kaynadığı rivayet ediliyor. Bütün ithamlar, bu dairenin reisi olan İsmail Hakkı Paşa üzerinde temerküz ediyordu <span class="ideitalik">(yoğunlaşıyordu)</span>.</p>

    <p class="normal">Bu esnada bir de İpek meselesi zuhur etti. Babıâli ve Merkezi umumiden taşan rivayetlere nazaran, Almanların Suriye’den satın aldıkları bilmem kaç vagon ipek işine Cemâl Paşa’da karışmış. Bu işten mühim miktarda bir komisyon hissesi almıştı.</p>

    <p class="normal">İstanbul’da, Cemâl Paşa aleyhine müthiş bir dedikodu başladı. Bu dedikoduyu yapanların en başında da, Talât Paşa’nın en yakın mensupları vardı ve maksat da bu fırsattan istifade ederek Cemâl Paşa’yı yere vurmaktı.</p>

    <p class="normal">Cemâl Paşa, bunu haber alınca dayanamadı. Evvelâ İsmail Canbulat Bey’e ve sonra da Talât Paşa’ya birer mektup yolladı. O devrin hususiyetlerinin en karanlık esrarını aydınlatacak olan bu mektupların, Cemâl Paşa’nın el yazısıyla yazılmış olan müsveddeleri, hususi dosyam arasındadır. Artık tarihe karışan ve o devrin haleti ruhiyesi itibariyle büyük bir ehemmiyeti haiz olan <span class="ideitalik">(taşıyan)</span> bu iki mektubu, aynen neşretmeyi <span class="ideitalik">(yayınlamayı)</span> faydalı buluyorum.</p>

    <p class="normal">&nbsp;</p>

    <p class="normal"><span class="idebold">Cemâl Paşa’nın kendi el yazısıyla yazılmış olan birinci mektup</span></p>

    <p class="normal">- Aynen ve harfiyen -</p>

    <p class="normal"><span class="ideitalik">Canbolat Bey,</span></p>

    <p class="normal"><span class="ideitalik">Bana, gayet mevsuk (belgelendirilmiş) olarak haber verdiler ki sen, bazı mahfilde (çevrelerde) benim, ipek meselesi alış verişinden komisyon aldığımdan bahsediyormuşsun.</span></p>

    <p class="normal"><span class="ideitalik">Evvelâ bu komisyon almak meselesi, külliyen yalandır ve onu zannedenler ve söyleyenler, ancak alçaklar olabilirler.</span></p>

    <p class="normal"><span class="ideitalik">Saniyen (ikinci olarak), ben kabahatleri yalnız aldıkları emri ifa etmekten (yapmaktan) ibaret olanların değil, namus ve şerefime alçakça tecavüz edenlerin (saldıranların) kafalarını patlatmak için tabancısını istimal etmesini (kullanmasını) bilenlerdenim.</span></p>

    <p class="normal"><span class="ideitalik">Seninle aramızdaki revabıt (bağlantılar) ve münasebeti muhadeneti (dostluk ilişkisini) bugünden itibaren kâmilen (tamamen) kırmış olduğumu beyan ederim.</span></p>

    <p class="normal"><span class="idebold">Yine Cemâl Paşa’nın el yazısıyla yazılmış olan 2. mektup</span></p>

    <p class="normal">-Aynen ve harfiyen -</p>

    <p class="normal"><span class="ideitalik">Talât Paşa,</span></p>

    <p class="normal"><span class="ideitalik">Bana haber veriyorlar ki, siz mahut (söz edilen) ipek meselesini, yine bana karşı vasıta-i müdafaa ve tahaffuz olmak (korumak) üzere ortaya atmış ve tufeylileriniz (parazitleriniz) vasıtasıyla ihvan ve rüfeka (kardeş ve arkadaş) meclislerinde alenen mevzuu bahsettirmek cüretine kadar ileri gitmişsiniz.</span></p>

    <p class="normal"><span class="ideitalik">Ben size şurasını açık olan söyliyeyim ki, artık sizin yaptığınız haddi marufu (belirli sınırı) çoktan aştı. Ve size karşı sille-i tedip uzatmıya (tokat ile yola getirmeye) beni mecbur etti.</span></p>

    <p class="normal"><span class="ideitalik">Talât Paşa’nın, beni hasım telâkki etmesi ve bu sebeple -kendi itirafı veçhile (nedeniyle) - beni manen lekedar etmek üzere bazı entrikalara kıyam eylemesi (kalkması), acaba neden neşet ediyor (ileri geliyor) diye uzun müddet düşündüm. Maahaza (bununla beraber), bu sebebi bulmakta hiç müşkülat çekmedim.</span></p>

    <p class="normal"><span class="ideitalik">Mahmut Şevket Paşa’nın vaka-i şahadetini (şehit edilmesini müteakip teşekkül edecek olan kabinede Dâhiliye Nazırı olmaya karar vermiş olan Talât Paşa’nın bu arzusuna muhalif arkadaşlar içinde bir zümre-i mahsusa teşekkül etmiş. Ve bu zümre, o Nezarete Cemâl Bey’i münasip görmekte bulunmuştu.</span></p>

    <p class="normal"><span class="ideitalik">Gerçi bu zümrenin tahakkuk etmeye (gerçekleşmeye) ramak kalmış olan arzuları, Cemâl Bey’in merdane bir cevabı reddi karşısında tatmin edilememiş ise de, Talât Paşa, rüfekanın kısmı azâmının (dostlarının büyük kısmının) itimadını kazanabilmek cüretkârlığında bulunmuş olan Cemâl Bey’i katiyen affetmemeye karar vermişti.</span></p>

    <p class="normal"><span class="ideitalik">İşte evvelâ Sait Halim Paşa ile Nafia Nazırı (Bayındırlık Bakanı) Vekili Cemâl Paşa’nın arasını açmaktan başlayan teşebbüs, Cemâl Paşa’nın Harbiye Nezaretini deruhte edememesi (yerine getirememesi) teşebbüsüyle takviye bulmuş ve Almanlarla yapılacak ittifakın Cemâl Paşa’dan gizlenmesi lâzım geleceğini tavsiyeye kadar ileri gitmiştir. Müteakiben (arkasından), Cemâl Paşa’nın İstanbul’dan uzaklaştırılarak Suriye’ye gönderilmesi ve Kanal’a sevk olunması esbabının tehiyyesiyle (sebeplerinin devamıyla) tetevvüç etmiştir (taçlanmıştır).</span></p>

    <p class="normal"><span class="ideitalik">Talât Paşa, diğer birçok fedakâr arkadaşlar hakkında kullandığı lisanı, muhakkak Cemâl Paşa hakkında da kullanmış. “Canım, hiç olmazsa Mısır seferi tahakkuk etmezse Cemâl Paşa, ya şehit olur yahut vesaitin noksanı, ordusunu berbat ve perişan eder. O da, çılgın bir hale gelir. Beynine bir tabanca sıkmakla, bizi kendisinden kurtarır.” demiştir.</span></p>

    <p class="normal"><span class="ideitalik">Fakat ne yapalım ki Cemâl Paşa’nın talihi, her nereye gitmişse orada muvaffakiyetler tahsilini temin ediyor(başarılar kazanıyor). Ve bu muhayyel (hayali) rakibin kıymeti, gerek ihvan (kardeşler) ve gerek muhalifler mahfilinde (çevresinde) daima artıyordu ve bu adam, bir Süleymanî askerî olmaktan kurtulmuştu.</span></p>

    <p class="normal"><span class="ideitalik">Bu adamı can evinden vurmak için ne yapmalıydı Nihayet bu defa talih, Talât Paşa’ya yâr olacak surette tecelli etti. Cemâl Paşa, bir ihtiyatsızlıkla bulunmuştu. Resmi şimendiferler (trenler) idaresini müstefit etmek (yararlanmak) emeliyle Suriye’den ipek satın almaya tevessül etmişti (girişmişti). O meyanda (arada), Suriye’de yapmaya teşebbüs ettiği birçok mesaisi (çalışması) medeniyet ve ümran için bir sermaye vücuda getirmeyi düşünmüştü. İpek satın almayı az çok resmi bir şekilde cereyan ettirdi. Ve şimendiferler idaresinin muvafakatiyle (izniyle) ve fakat evrakı resmiye, ispat tanzimine medar (sebep) olacak bir tedbire girişerek, şahıs ve hüviyeti malum bir zata senet imza ettirerek bir para aldı. Bu paranın, Rumelihisarı’nın tamiratında istimal olunduğu da (kullanıldığı da) malûmdur. O sırada Cemâl Paşa, kendiliğinden Suriye’yi terk etmişti. İhaneti vataniyeleri müspet (vatan hainlikleri ispat edilmiş) canilerin akrabası bu ufak fırsattan acaba istifade edebilir miyiz? dediler. Ve sihirkâr ipek kelimesini kullandılar. İşte Talât Paşa o zaman, bu bükülmez rakip olarak karşısında kalmış olan Cemâl Paşa’nın aleyhine, kendisi için pek muazzez arkadaşlar bulmuş olduğunu gördü. Ve hemen onlarla ittifak ederek ipek ve Cemâl Paşa kelimelerini aynı yerde tekellüm etmek (söylemek) lâzım geleceğini çığırtkanlarına, kendine has olan şekilde ihsas (ima) etti.</span></p>

    <p class="normal"><span class="ideitalik">Bir yandan da biz, bizimle rekabete çıkacakların koynuna karı koymak ve sonra bastırmak, hakkında yalan havadisler neşrederek (yayınlayarak) gazetelere düşürmek gibi suretlerle kesri haysiyetleri (itibar kırma) usulünü pekâlâ biliriz. gibi sözlerle, Cemâl Paşa’yı ihafe’ye (korkutmaya) yelteniyordu.</span></p>

    <p class="normal"><span class="ideitalik">Vaktaki Meclisi Mebusan içinde Talât Paşa’nın dâhili ve harici fındıkçı politikasından gayri memnun olanlar, Reji meselesi perdesi altında ortaya atıldılar. Ve bu atılanların başında, vaktiyle Cemâl Paşa’yı Dâhiliye Nazır’ı yapmak için çok çalışmış ve Cemâl Paşa hakkında nihayetsiz bir itimat ve muhabbet beslemeyi şiar (adet) edinmiş olan Fethi Bey bulundu. O zaman Talât Paşa, ipek meselesi hususunda kendileriyle ittifak edebileceğini ve fakat reji işinde hükümete zahir (açık) olmak lâzım geleceğini, Arap mebuslara söyletti. Ve hatta onlara Reji meselesi, bilhassa Talât Paşa’yı düşürmek ve yerine Cemâl Paşa’yı kabine riyasetine (başkanlığına) getirmek için alet olarak kullanılan bir meseledir. “Cemâl Paşa kabine riyasetine (başkanlığına) gelirse, Suriye eşrafının halleri nice olur? Orasını siz düşünün.” tarzında telkinde bulundurmaktan çekinmedi.</span></p>

    <p class="normal"><span class="ideitalik">Cemâl Paşa, ipek meselesini merkezi umumîden bazı arkadaşların huzurunda izah etti. Bu işte kendisi için bir menfaati şahsiye tasavvur edilmemesini (düşünülmemesini), merdane arkadaşlarına söyledi. Onlar da, kanaat hâsıl ettiklerini alenen söylediler. Hatta Mithat Şükrü Bey,</span></p>

    <p class="normal"><span class="ideitalik">- Biz zaten senin, bu bapta (konuda) yararlanmış olduğundan bir dakika bile tereddüt etmiş olsak, emin ol kardeşim Cemâl, senin elini sıkmayacak en evvel benim, demişti.</span></p>

    <p class="normal"><span class="ideitalik">Talât Paşa bu ipek meselesinde Cemâl Paşa’nın müstefit (yararlanmış) olmıya tenezzül etmeyeceğine pekâlâ, imanı kadar kaniydi (inanmıştı). Fakat onun için, ipek kelimesi bir sihirbaz çomağı idi.</span></p>

    <p class="normal"><span class="ideitalik">“Değil mi ipek” der demez, Cemâl Paşa sinirleniyor. “Değil mi, Cemâl Paşa, Suriye’de hakiki bir Prens hayatı sürmüş” der demez. “Evet efendim bir de ipek meselesi varmış. Demek mümkün olabilecek kadar münasebeti mantıkla bulunabilmiş.” Artık bu çomağı kullanmamak, Talât Paşa için pek hamakat (ahmaklık) olurdu.</span></p>

    <p class="normal"><span class="ideitalik">Cemâl Paşa’ya kat’i darbeyi indirmek lâzım. Fakat nasıl? O, pek kolay… Arkadaşlar arasında bir zebanderaz (dili uzun) var ya? Ona talimat verirsin. Meclisi Umumide ve Meclisi Vükelada Talâtçıların ekseriyet teşkil ettiği bir günde, Cemâl Paşa’nın ipek meselesini açar ve hatta mümkün olursa Cemâl Paşa’yı ayan listesinden çıkartmaya bile razı ettirilmiş olur. Bu darbeyi yiye yiye sersemleyecek olan Cemâl Paşa, zelil ve hakir kabineden çekilir. Ve bundan sonra da namı zikredildikçe, ipek meselesi de ona terdif olunmak (eklenmek) suretiyle, Meclisi Umumiye’de nefreti mucip isimler sırasına geçirilmiş olur.</span></p>

    <p class="normal"><span class="ideitalik">Fethi’nin son mektubu fırkadaki hücumları göz önünde dururken, hiç artık Cemâl Paşa’ya merhamet caiz olur mu? Bugünün en müthiş rakibi olan Cemâl Paşa, mutlaka mahvolmalı. Onun için de yaşasın ipek meselesi!</span></p>

    <p class="normal"><span class="ideitalik">Fakat Talât Paşa! Sana, çok acırım… Cemâl Paşa, sadrazam olmak için hırsla münhemik olmamış (hırs yapmamış), Senin hakkında hissi rekabet beslemek küçüklüğünde hiç bulunmamış olmakla beraber, seni temin ederim ki, kendini müdafaa etmekten aciz bir adam da değildir. Bütün dünyaya karşı ilan edilebilecek muntazam hesabata müstenit olan (dayanan) ipek meselesinden kendisine hiçbir şemmei haysiyet şeknane bulaşamayacağına (onuruna şüphe düşürecek nane koklamayacağına) sen de kâni olduğun (inandığın) halde, bunu yine benim aleyhime bir hamiyet olarak kullanmakta devam edecek olursan, işte o zaman sana karşı ilanı harp edeceğim. Ve göreceksin, neler yapacağım.</span></p>

    <p class="normal"><span class="ideitalik">Şimdi sen, yine bu mektubu arkadaşlara gösterecek. Ve beni, cemiyete karşı isyan etmiş bir adam olarak telâkki (kabul) ettirmeye çalışırsın. Fethi aleyhinde yaptıkların ve Meclisi umumide, o fedakâr ve kıymettar Fethi için “namussuz Fethi” tabirinin istimaline (kullanılmasına) kadar meydan açtığın bence meçhul değildir.</span></p>

    <p class="normal"><span class="ideitalik">Fakat hayır Talât Paşa… Ben senin şahsına ve senin iğrendiğim siyasetine karşı ilanı husumet edeceğim. Ve yalnız sana karşı muhasım (düşman) olacağım.</span></p>

    <p class="normal"><span class="ideitalik">Bu mektubum pek mahremdir (gizlidir) ve yalnız senin okuman içindir. Olabilir ki bu mektubu yazmak sayesinde seni intibaha (uyanışa) davet etmiş olurum. Ve memleketin [bir kelime okunamıyor] için, vaktiyle pek çok faydalar temin etmiş olan muhadenetimiz (dostluğumuz) yeniden teessüs eder.</span></p>

    <p class="normal"><span class="ideitalik">Ben sana şöyle bir teklifte daha bulunuyorum. Vaktiyle birlikte çalışmış olduğumuz arkadaşlardan Enver, Fethi, Doktor Nâzım, Rahmi, Mithat, Şükrü beraber oldukları halde, izahatı mütekabilede (karşılıklı açıklamada) bulunalım. Hangimiz haksızsak, bu kıymettar arkadaşların hakemliği, onun aleyhinde hükmetsin. Ve o hükme, ikimiz de mutavaat (itaat) edelim. Bu merdane teklifimi de kabul etmezsen, o vakit ben de her bir teşebbüsümde hak kazanmış olacağım.</span></p>

    <p class="normal">Cemâl Paşa’nın el yazısı ile olup, nezdimde <span class="ideitalik">(tarafımda)</span> mahfuz olan bu mektup da burada bitti.</p>

    <p class="normal">Bir harfini değil bir noktasını bile değiştirmeden aynen naklettiğim, Paşa’nın manevi hüviyetine karşı Canbolat Bey ve Talât Paşa’ya yazdığı şu iki mektup, hiç şüphesiz ki Talât’a savrulmuş olan bir darbedir ve Cemâl Paşa’ya hak kazandırır.</p>

    <p class="normal">Bu mektupların hakiki mahiyetlerini tahlil etmek mevzuumuzun haricinde bulunduğu için bunlar üzerinde duracak değiliz. Ancak şu var ki, Talât Paşa’nın karakterini tetkik ederken onun en saf kalender <span class="ideitalik">(alçakgönüllü)</span> ruhunun yanında, garip bir kincilik mevcut olduğunu da tebarüz ettireceğiz <span class="ideitalik">(belirteceğiz)</span>.</p>

    <p class="normal">Talât Paşa’yı yakından tanıyanlar, ona ikiyüzlülük atfederler. Bazıları da, komitacılık ve mebusluk hayatında da çok dürüst olan Talât’ın, memuriyet hayatında kendisine rakip olanları ve yahut icraatını tenkit etmek suretiyle sataşanları bir kaşık suda boğmak istediğini söylerler.</p>

    <p class="normal">Cemâl Paşa’nın, büyük bir hiddet ve infialle yazdığı şu mektup, bu rivayetleri teyit edecek olan en büyük hakikatlerdendir.</p>

    <p class="normal">İttihat ve Terakki erkânının iç yüzlerine vakıf olan zevatın hepsi bilirler ki, bunlardan hiçbiri devletin hazinesinden ve yahut hükümetle alakası olmayan dalavereli işlerden on para bile kazanmayı akıllarına getirmemiştir. Osmanlı İmparatorluğu idare adamları arasında anane ve teamül <span class="ideitalik">(usül)</span> halini almış olan irtikâp <span class="ideitalik">(yiyicilik)</span> ve irtişaya <span class="ideitalik">(rüşvet almaya)</span> zerre kadar temayül <span class="ideitalik">(yönelme)</span> göstermemişlerdir. Gerçi bu adamlar, idari ve siyasi birçok hatalar yapmışlardır. Dik başlılıkları yüzünden, büyük ve tarihi mesuliyetler altında kalmışlardır. Fakat kendileri, manevi şeref ve haysiyetlerini lekedâr edecek olan hiçbir küçüklükte bulunmamışlardır.</p>

    <p class="normal">Hal böyle iken, evvelâ “reji” ve sonra “ipek” meselesiyle Cemâl Paşa’nın mevkiini sarsmaya teşebbüs etmek, büyük bir hata idi. Hususi dosyam arasında bulunan tahsisatı mesture (<span class="ideitalik">örtülü ödenek)</span> hesaplarına nazaran, o tarihte Cemâl Paşa’nın elinden tam yedi milyon altın geçmiştir. Vakıa Cemâl Paşa, bu paraları bazı liyakatsiz kimselere israf etmemek lüzumunu ihtiyar etmiştir. Fakat büyük bir kanaatle kaydedebilirim ki, bu paranın bir kuruşunu bile kendi nefsine hasretmek <span class="ideitalik">(vermek)</span> suretiyle vicdanını lekedâr etmemiştir.</p>

    <p class="normal">İstitrat <span class="ideitalik">(ara söz)</span> olarak şunu da arz edeyim ki, İstanbul’da, Meclisi Mebusan ve merkezi umumî koridorlarında Cemâl Paşa aleyhinde çevrilen bu fena entrika, bu zatın üzerinde çok fena bir tesir husule getirmiştir.</p>

    <p class="normal">Bunun intikamını almak için de, bazı teşebbüslerden bahsedilmektedir. İstanbul’daki ittihatçıları kâmilen <span class="ideitalik">(tamamen)</span> imha etmeyi göze aldıracak derecede şedit olan bu intikam rivayetlerinden, ileride Enver Paşa faslında bahsedeceğim.</p>

    <p class="resim">*</p>

    <p class="normal">Meşrutiyetin ilanından sonra sadaret mevkiine gelen Sait, Kâmil, Hüseyin Hilmi Paşalar, Meşrutiyet’in manasını anlamamışlardı. Hakkı Paşa, Mahmut Şevket ve hatta Sait Halim Paşa da dâhil olmak üzere bunların hemen hepsinde, saltanat makamına karşı manevi bir bağlılık vardı ve cümlesi de, aristokrasiden ayrılamıyorlardı.</p>

    <p class="normal">Hâlbuki tam bir demokrat ve Meşrutiyetçi olan Talât Paşa, Meşrutiyetin ilk ve son sadrazamı oldu. İlk ve son sadrazamı diyoruz. Çünkü mütareke <span class="ideitalik">(ateşkes)</span> devrinin sadrazamları da son hükümdar Vahdettin’in az çok- tesiri altında kaldıkları için, Mutlakıyet Devri’nin sadrazamlarına benziyordu.</p>

    <p class="normal">İttihatçılar, rütbelere ve nişanlara da isyan etmişlerdi. Ve resmi günlerde, sadece redingot giymekle iktifa eylemişlerdi <span class="ideitalik">(yetinmişlerdi)</span>. Bu sadelik, Sultan Reşad’ın hoşuna gitmedi. Vükela için hususi bir büyük üniforma yapılmasını arzu etti.</p>

    <p class="normal">Padişah bu arzusu, o sırada Dâhiliye Nazırı olan Talât Paşa’ya tebliğ edildiği zaman:</p>

    <p class="normal">— Biz, Kayserilinin -yani Sultan Hamid’in- Nazırları değiliz. Parayı nereden bulup da, öyle şatafatlı elbiseler yaptıracağız, dedi.</p>

    <p class="normal">Padişah, arzusunu mutlaka yerine getirmek istedi. Beheri <span class="ideitalik">(her biri)</span> beş, altı yüz liraya mal olan o merasim elbiselerinin kendi hesabına yaptırılmasını emretti. Fakat şunu da ilave edelim ki, bazı Nâzırlar, Padişahın bu cömertliğinden istifade etmek istediler. Padişah’ın terzisini beğenmeyerek elbiseleri Beyoğlu’nun en pahalı terzilerine imal ettirdiler.</p>

    <p class="normal">Talât Paşa’nın askerlik meselesi de pek garip bir şey olmuştu. Bu zat, Balkan Harbi’ne kadar askerlik etmemiş. Fakat harp başlayacağı zaman, hem kendisinin ve hem de cemiyetin bazı işlerini görmek için Edirne’ye gitti. O sırada, seferberlik ilan edildi. Esas kaydı Edirne’de bulunan sabık <span class="ideitalik">(önceki)</span> Dâhiliye Nazırı Talât Bey’de ilk defa olarak asker elbisesi giydi. Ve mensup olduğu Edirne taburu ile çadırlı ordugâha sevk edildi.</p>

    <p class="normal">Fakat harp başlar başlamaz, Edirne’nin vaziyeti fenalaştı. Mühim vatani vazifeler karşısında bulunan Talât Bey, herhangi çadırlı ordugâhta nefer olarak kalamazdı. Halbuki o sırada iş başına geçmiş olan Muhalifler, Talât Bey’in nefer sıfatıyla asker arasında bulunmasından memnun oluyorlar, hatta harp esnasında şöylece bir çalımına getirerek onu ortadan kaldırmayı düşünüyorlardı.</p>

    <p class="normal">Gerek Talât Bey ve gerek arkadaşları, bu sefil düşünceyi sezdiler ve derhal tedbir almak mecburiyetini hissettiler. Bir kolayını bularak izin aldılar. İnzibat zabitlerinden -şu anda ismini unuttuğum- bir yüzbaşının himayesinde olarak İstanbul’a aşırdılar.</p>

    <p class="normal">Talât Bey, Babıâli baskınına kadar muhtelif şekillerde iznini temdit ettirmek <span class="ideitalik">(uzatmak)</span> suretiyle işi geçiştirdi. Böylece sinsi bir suikasta kurban olmaktan kendini kurtarabildi.</p>

    <p class="normal">Umumi Harp başladığı zaman İttihatçılar gözlerini açtılar. Her ihtimali nazarı dikkate alarak, Nazırlara ve Bazı valilere fahrî zabitlik rütbeleri aldırdılar.</p>

    <p class="normal">Talât Bey, maiyeti seniye süvari bölüğüne fahri mülâzımı evvel kaydedildi. Eğer istemiş olsaydı bu rütbeyi sık sık terfi ettirerek Paşa üniforması da giyebilirdi. Fakat o, buna lüzum görmedi.</p>

    <p class="normal">Aradan zaman geçti. Sultan Reşad vefat ederek saltanat makamına Vahdettin geldi. Bu hükümdar hiç şüphesiz ki İttihatçılardan intikam alacak. Vaktiyle onların kendisine yapmış olduğu tazyikleri <span class="ideitalik">(baskıları)</span>, hepsinin ayrı ayrı burunlarından getirecekti. Fakat bu kurnaz hükümdar, İttihatçıların elinde bulunan ordudan korkarak evvelâ onlarla dostçasına geçindi. Bilhassa Talât Paşa’ya pek çok iltifatlarda bulunarak zaman ve fırsat bekledi. Hatta bu iltifatlar cümlesinden olmak üzere, 918 senesi Eylülünün 27. günü, Talât Paşa’nın mülâzım <span class="ideitalik">(teğmen)</span> rütbesinden birden bire miralaylığa <span class="ideitalik">(albaylığa)</span> terfi etmesini ve kemakân <span class="ideitalik">(eskiden olduğu gibi )</span>, maiyeti alayının elbisesini giymesini emretti. Şu vaziyete nazaran, devletin en yüksek memuriyet makamı olan Sadrazam Talât Paşa, askerlik mesleğinde de miralaylık <span class="ideitalik">(albaylık)</span> rütbesini ihraz etmişti <span class="ideitalik">(kazanmıştı)</span>.</p>

    <p class="normal">Talât Paşa, merasim ve teşrifattan da hoşlanmazdı. Ve hatta büyük merasimlerde kendine ihtiram olarak kalkan ellere ve silâhlara da aldırmazdı. Sadrazam olduktan sonra, saraya gittiği zaman, başmabeyincinin odasına girerken oda kapısının iki kanadı birden açılırdı. Saray hademeleri, eski devrin teşrifat usullerini unutmamışlardı. Hâlbuki Lûtfi Simavi Bey, başmabeyinci olduktan sonra, meşrutiyet hükümdarlarının saraylarında cereyan eden usulleri tatbik etmek istedi. Dalkavukluğa temas eden birçok şeyler meyanında <span class="ideitalik">(arasında)</span>, bu usulü de ilga etti <span class="ideitalik">(kaldırdı)</span>.</p>

    <p class="normal">Bu usulün kaldırılmasından sonra, Talât Paşa saraya geldi. Hademenin açtığı tek kanat kapıdan içeri girdi. Kapının iki kanatlarının birden niçin açılmadığını sormayı aklına bile getirmedi.</p>

    <p class="normal">Talât Paşa’nın hususi ve mahrem gayelerinden biri de, Cemiyet efradını manevi bir camia halinde toplamak. Daha doğrusu Cemiyeti, Malta veyahut Rodos şövalyeleri gibi, adeta bir tarikat haline sokmaktı.</p>

    <p class="normal">Fakat bu düşüncesini uzun müddet sakladı. Nihayet günün birinde, en samimi dostlarından olan Abdülaziz Mecdi Efendi merhuma açtı.<sup class="calibre5"><a href="../Text/ucbuyukpasa_split_029.html#footnote-1654-12" id="footnote-1654-12-backlink">[12]</a></sup></p>

    <p class="normal">— Ben böyle bir şey düşünüyorum, Hocam, sen ne dersin Mason mu olayım, Bektaşi mi? dedi.</p>

    <p class="normal">Abdülaziz Mecdi Efendi hiç düşünmeden şu cevabı verdi:</p>

    <p class="normal">— Bence, bunların ikisine de lüzum yok. Fakat mutlaka bir şey olmak lâzımsa, Bektaşiliği tercih etmelidir. Çünkü Bektaşilik, bir Türk tarikatıdır.</p>

    <p class="normal">Talât Paşa, Efendi merhumun bu fikrini bilâtereddüt kabul etti. Çünkü kendisi, en yüksek dereceyi ihraz etmiş <span class="ideitalik">(kazanmış)</span> olan bir Mason olmakla beraber Bektaşi tarikinin de en imanlı muhiblerindendi.</p>

    <p class="normal">Talât Paşa en büyük hakşinaslığını, Sultan Hamid’in vefat ettiği gün gösterdi.</p>

    <p class="normal">Bazı münasebetlerle arz etmiştim ki Talât Paşa, Sultan Hamid’e “Kayserili” derdi. Bunun sebebi ise, o hükümdarın zekâ, dirayet ve idare kabiliyetini takdir etmesiydi.</p>

    <p class="normal">Sultan Hamid’in Beylerbeyi sarayında mahpus bulunduğu esnada Enver Paşa birkaç defa saraya gelerek sabık <span class="ideitalik">(eski)</span> hükümdarı ziyaret ettiği halde, Talât Paşa buna lüzum görmemişti. Fakat mahpus Padişahın hastalandığını ve hastalığının ağırlaştığını haber aldığı zaman, âdeta telâş etti. Hatta bu telâşını hisseden arkadaşlarından bazılarına:</p>

    <p class="normal">— Bu adamın, Avrupa siyasetinde büyük bir tecrübesi ve hatta hükümdarlarla siyasi rical üzerinde mühim tesirleri vardı. Günün birinde bize lâzım olabilirdi, dediği pek mevsuk <span class="ideitalik">(sağlam)</span> rivayetler cümlesindendir.</p>

    <p class="normal">Bu rivayetler ister yalan ve ister doğru olsun Talât Paşa, en büyük hakperestliğini Padişah’ın ölümü günü gösterdi. Onun, Topkapı Sarayı’ndan kaldırılan cenazesini büyük bir sükût ve teessürle takip etti. Elmas kuşaklarla tezyin edilmiş <span class="ideitalik">(süslenmiş)</span> olan tabut, Sultan Mahmut türbesinin köşesini dönerken, artık kendini tutamadı. Sağ elini yüzüne kapayarak hıçkıra hıçkıra ağlamaya başladı.</p>

    <p class="normal">Halbuki vaziyetin icabı olarak Sultan Hamid’in hal’edilmesinde <span class="ideitalik">(tahttan indirilmesinde)</span>, en müessir olan şahsiyetlerdendi. Fakat öyle bir gün gelmişti ki, onun arkasından ağlamak suretiyle de hakşinaslığını göstermişti. Hâlbuki o zamana kadar Talât Paşa’nın gözlerinde bir damla yaş çıktığını hemen hemen hiç kimse görmemişti.</p>

    <p class="normal">Şimdi Talât Paşa’nın hayatının en mühim ve en nazik bir devresine, 1914 - Cihan Harbi’nin son günlerine gelmiş bulunuyoruz.</p>

    <p class="normal">Harp kaybedilmişti ve Osmanlı İmparatorluğunun felâketi ile neticelenmişti. Halk, heyecan içinde bulunuyordu. Ve herkes, bu büyük felâketin müsebbiplerine lanet okuyordu.</p>

    <p class="normal">Cemiyet çok müşkül bir vaziyete girmişti. Senelerden beri Cemiyet’in markasını taşıyarak bin bir dalavereli işlere girişmiş ve büyük paralar ele geçirmiş olanlar, şimdi birer tarafa çekilivermişlerdi. Bunlar da cemiyetin liderleri aleyhine ateş püskürmektelerdi.</p>

    <p class="normal">Çok tabiidir ki cemiyetin erkânı asliyesi bu vaziyetten son derece müteessir oluyorlar, vaziyeti ıslaha çare arıyorlardı. Fakat artık işten çekilmekten başka, hiçbir çare bulamıyorlardı.</p>

    <p class="normal">Talât Paşa artık kararını vermişti. Yalnız işten değil, fena cereyanlara sebep olmaktan korkarak ortadan da çekilecek, memleketin ücra bir köşesinde, neticeyi bekleyecekti. Nitekim bazı arkadaşları da bu fikirdelerdi.</p>

    <p class="normal">Fakat memleketin vaziyeti, bu fikri derhal tatbike müsait değildi. Bahusus <span class="ideitalik">(özellikle)</span> ortada, on seneden beri hükümetin ve milletin mukadderatına hükmetmiş olan bir cemiyet vardı ki, bunu o müzebzep <span class="ideitalik">(karmaşık)</span> vaziyette bırakıp çekilmek mümkün değildi. Tarihi bir seyir takip etmiş olan cemiyeti bir neticeye raptetmek <span class="ideitalik">(bağlamak)</span> elzemdi <span class="ideitalik">(gerekliydi)</span>.</p>

    <p class="normal">Esasen cemiyet de, yavaş yavaş infisaha <span class="ideitalik">(dağılmaya)</span> doğru yürüyordu. Cemiyete mensup mebuslardan her gün birkaç zat, fırka grubundan ayrılarak Fethi Bey’in<sup class="calibre5"><a href="../Text/ucbuyukpasa_split_030.html#footnote-1654-13" id="footnote-1654-13-backlink">[13]</a></sup> etrafında toplanıyor, Mecliste, yeni bir grup teşekkül ediyordu. Cemiyetin dalkavuk ve çanak yalayıcı güruhunun ise yerinde yeller esiyordu. Bu gidişte cemiyet adeta infisah edecek <span class="ideitalik">(dağılacak)</span>, inkılâbı yapan bu tarihi müessese, pek elim bir akıbetle sönüp gidecekti.</p>

    <p class="normal">Talât Paşa bir aralık kabinede tebeddül <span class="ideitalik">(değişiklik)</span> yapmak, artık halkın diken gibi gözüne batan Enver ve Cemâl Paşalarla sair kızıl ifratçı <span class="ideitalik">(haddini aşan)</span> Nazırları değiştirip harp mesulleri arasına girmemiş zevatı etrafına toplamak istedi. Fakat kendisine samimi bir surette merbut <span class="ideitalik">(bağlı)</span> olan Mithat Şükrü Bey ve diğer candan arkadaşlarıyla yaptığı müzakerelerde, bu tedbirin de hiçbir fayda temin etmeyeceğine kanaat getirdi. Buna binaen, artık şahsi kararını birer birer tatbike girişti.</p>

    <p class="normal">Evvelâ, 8 Teşrinievvel 1334 (1918) günü sadaretten istifa etti. Padişah Vahdettin, Sadrazamlığa Londra Sefiri, Tevfik Paşa’yı getirmeye karar verdi.</p>

    <p class="normal">Tevfik Paşa, Londra’dan geldi. Fakat kabineyi teşkil edemedi. Vahdettin bu defa sadareti Ahmet İzzet Paşa’ya verdi. İzzet Paşa, 14 Teşrinievvelde (Ekimde) kabineyi teşkil ederek fiilen sadaret mevkiine geçti.</p>

    <p class="normal">Şimdi sıra cemiyetin mukadderatını halletmeye gelmişti. Bu da ancak bir kongrede yapılabilecekti.</p>

    <p class="normal">Bu meşhur ve tarihi kongre, Teşrinisaninin 1. Cuma günü sabahı Merkezi umumî binasında içtima etti <span class="ideitalik">(toplandı)</span>. Sabık harbiye ve Bahriye nazırları Enver ve Cemâl Paşalardan maada <span class="ideitalik">(başka)</span>, cemiyetin en nüfuzlu azalarından 120 zat bu kongreye iştirak etti.</p>

    <p class="normal">Talât Paşa, yorgun ve müteessir bir halde kürsüye geldi. Kongreyi açtıktan sonra, uzunca bir nutukla, Evvelâ cemiyetin bütün hizmetlerini izah eyledi. Sonra sözü vaziyeti hazıraya intikal ettirerek, harp esnasında yapılan suiistimalleri <span class="ideitalik">(kötüye kullanmaları)</span> açık bir lisanla itiraf ederek:</p>

    <p class="normal">— Harp uzadıkça, iaşe <span class="ideitalik">(besin)</span> ve vesaiti nakliye umurunda <span class="ideitalik">(işlerinde)</span> türlü türlü yolsuzluklar yapıldı. Bunları inkâr etmemek lâzımdır. Bu gibi vakaları menetmek ve müsebbiplerini <span class="ideitalik">(sebep olanları)</span> tecziye eylemek <span class="ideitalik">(cezalandırmak)</span> lâzımdı. Hükümet, maalesef bu vazifesini de yapamamıştır. Fakat yolsuzluk yapanlar meydandadır, yani biz. Buna binaen <span class="ideitalik">(bağlı olarak)</span>, bütün mesuliyeti kabul etmeliyiz. Bizim yerimize geçenler ve bugünkü hükümeti idare edenler tabiidir ki bunları nazarı dikkate alacaklar. Ve bizden soracaklardır. Bizim siyasetimiz mağlup oldu.</p>

    <p class="normal">Artık bizim için, iktidar mevkiinin kapıları kapanmış, birer köşeye çekilerek mukadderatımızın neticesini beklemekten başka çare kalmamıştır. Cemiyet’in vaziyetine gelince… Artık bunun vazifesi sona ermiştir. Binaenaleyh cemiyetin hakiki ve meşru sahibi olan kongre, bunun için de son kararını vermelidir, demekten çekinmedi.</p>

    <p class="normal">Kongre derhal kararını verdi. İttihat ve Terakki Cemiyeti deruhte etmiş <span class="ideitalik">(üstlenmiş)</span> olduğu inkılâp vazifesini ifâ ettiği <span class="ideitalik">(yerine getirdiği)</span> cihetle artık tarihin sine-i tekrimine <span class="ideitalik">(saygısına)</span> defnedilecek. Ve isteyenler, Cemiyet’le hiçbir alâkası olmayan yeni bir fırka teşkil edebileceklerdir.</p>

    <p class="normal">Talât Paşa, kongrede sözleriyle artık siyasi hayattan tamamıyla çekilmişti. Fakat harp müsebbipleriyle suiistimalin mesuliyetini omuzlarında taşıyanlar hakkında alevlenen dedikoduları ve gittikçe artan heyecanı yenmek mümkün değildi.</p>

    <p class="normal">Hükümet, Mondros’ta elim bir muahedename <span class="ideitalik">(anlaşma metni)</span> imza etmişti. Ve artık İstanbul’un mukadderatı, galip devletlerin eline geçmişti. Bir iki gün zarfında, bunların kara ve deniz kuvvetleri, hükümeti kontrol edecek olan muhtelif heyetleri İstanbul’a gelecekti. Çok tabiidir ki bunlar, Kızıl İttihatçıların ortada gezip dolaşmalarını hoş görmeyecekler ve belki de bazı şiddetli hareketlere teşebbüs edeceklerdi.</p>

    <p class="normal">Bu vaziyetin önüne geçmek için tek bir çare vardı. O da, halkın sinirlerini daha fazla bozmamak ve müessif hadiselere sebep olmamak için, bir müddet ortadan kaybolmaktı.</p>

    <p class="normal">Nitekim Fethi Bey de aynı fikirde idi. O esnada, Meclisi Mebusan dairesinin merdivenlerinde rast geldiği Enver Paşa’ya:</p>

    <p class="normal">— Çıkıp bir tarafa gitseniz iyi olur, demekten de çekinmemişti.</p>

    <p class="normal">Bu suretle hareket etmek lüzumuna, başta Talât Paşa olmak üzere Enver ve Cemâl Paşalar da karar vermişlerdi. Enver Paşa’ya mutasarrıf olduğu Beykoz’daki Abraham Paşa Korusu’na veyahut da İstranca Ormanları’na çekilmeyi düşünüyordu. Talât Paşa, Sivas taraflarında bir köyde ikameti düşünüyordu. Cemâl Paşa, Erzurum ve havalisinde ücra bir köşeye yerleşmeyi tercih ediyordu.</p>

    <p class="normal">Fakat bunların dostları, bu vaziyeti tehlikeli görüyorlar:</p>

    <p class="normal">— Bu kadar düşmanlarımız ve muhaliflerimiz var. Sizi bu vaziyetin önüne geçmek için, oralarda da rahat bırakmazlar. Belki de aleyhinizde hareketlere kalkışırlar… Mademki bir tarafa çekilmeniz lâzımdır. Şu halde fedakârlık ediniz. Bir müddet için, Avrupa’ya çıkıp gidiniz, diyorlardı.</p>

    <p class="normal">Nihayet kongreye iştirak eden zatlardan bazıları birleştiler. Dedikoduların ve muhtemel hadiselerin önüne geçmek için Talât, Enver, Cemâl Paşalarla Doktor Nâzım ve Bahaettin Şakir Beylerin hudut haricine çıkmalarını muvafık gördüler ve bunu, dostlar arasında verilmiş bir karar şeklinde, kendilerine tebliğ ettiler.</p>

    <p class="normal">Dostların bu tavsiyesi makul görülerek kabul edildi ve henüz İstanbul’da bulunan bir Alman torpidosu ile Odesa’ya çıkılarak orada, herkesin istediği tarafa gitmekte serbest bulunmasına karar verdi.</p>

    <p class="normal">Talât Paşa, Sadrazam İzzet Paşa’ya hitaben bir mektup yazdı. Merhumun el yazısıyla olan bu mektubun müsveddesi nezdimdedir <span class="ideitalik">(yanımdadır)</span>. Ve İzzet Paşa’nın hususi evrakı meyanında <span class="ideitalik">(arasında)</span> bulunan aslı ile karşılaştırdığım zaman, bir noktası bile eksik ve fazla gelmemiştir. Bu mektubu aynen naklediyorum.</p>

    <p class="normal"><span class="ideitalik">Pek Muhterem ve mübarek tanıdığım İzzet Paşa Hazretlerine,</span></p>

    <p class="normal"><span class="ideitalik">Memleketin bir müddet ecnebi nüfuz ve tesiri altında kalacağını anladım. Buna rağmen memlekette kalmak ve millet muvacehesinde (karşısında) muhakeme olmak fikrindeyim. Bütün dostlarım, bunu atiye talik etmek (geleceğe bırakmak) için ısrar ettiler. Zati fahimâneleriyle istişare edemedim (danışamadım). Müşkül mevkide (zor durumda) kalacağınızdan, çok düşündükten sonra sarfınazar ettim. Bütün hayatı siyasiyemde hedefim, memlekete namuskârane ve fedakârane hizmet etmekti. Bütün servetim, Zatı şahanenin ihsan ettiği otomobil esmaniyle (bedeliyle), her ay arttırdığım yirmişer liradan müterakim (birikmiş), bin altı yüz liralık istikrazı (borçları) dâhili bedelinden ve bir de dört arkadaşımla birlikte isticar ettiğim (kiraladığım) çiftlik devri icarından (kirasından) hâsıl olan paradan ibarettir. Bunun bir kısmını aileme terk ederek bir kısmını yanıma aldım. Bundan başka nesneye malik değilim. Millete karşı hesap vermek ve mahkeme olarak tayin edilecek cezayı kemali cesaretle çekmek isterim. İşte, Zatı fahimânelerine söz veriyorum. Memleketim, ecnebi nüfuz ve tesirinden azade kaldığı gün, ilk telgrafınıza itaat edeceğim. Baki kemali hürmetle ellerinizden öperim, muhterem Paşa hazretleri.</span></p>

    <p class="sagitalik"><span class="ideitalik">2 Teşrinisani 334<br class="chapter" /></span> <span class="ideitalik">Mehmet Talât</span></p>

    <p class="normal">Zavallı Talât… Bütün hayatında hiçbir yüksek kuvvet karşısında eğmemiş olduğu hür ve mağrur başını ilk defa olarak bu mektupla eğmişti ve kalender <span class="ideitalik">(alçakgönüllü)</span> ruhunda, şimdiye kadar hiçbir şeye karşı hissetmediği derin bir acı ile memleketini terk edip gitmişti.</p>

    <p class="normal">Hiç şüphesiz ki talih onu kıskanmıştı. Ve bu kıskanç talih, onu aklından ve hayatından bile geçirmediği en yüksek bir şahikaya kadar çıkardıktan sonra, kaldırıp yere çalmış ve yine aklından ve hayalinden geçirmediği korkunç bir uçurumun derinliklerine fırlatmıştı.</p>

    <p class="normal">Talât Paşa Berlin’de oturmayı tercih etti. Maksadı da Umumi Harpte silâh arkadaşı olan ve şimdi de müşkül bir vaziyette kalan Almanlarla birleşmek ve sulh masasının başına oturulduğu zaman, memleketi hesabına bir menfaat temin edebilmekti.</p>

    <p class="normal">Fakat o esnada Almanya, istilacıların ellerine girmişti. Hayat, son derecede müşkülleşmişti. Talât Paşa’nın yanındaki para, birkaç yüz liradan ibaretti. Bu da o hayat pahalılığı içinde çarçabuk tükenivermişti. Zavallı Talât Paşa, son derecede mütevazı ve muktesidine <span class="ideitalik">(tutumlu)</span> yaşamakla beraber çok büyük sıkıntı içinde kalmıştı. Avrupa’da bulunan bazı dostlarına yazdığı mektuplara da cevap alamamıştı.</p>

    <p class="normal">Hâlbuki bu dostların arasında, öyleleri vardı ki, Talât Paşa’nın sayesinde büyük paralar kazanmışlar. Avrupa’nın en mühim ticaret müesseseleriyle ortaklık yapıyorlardı.</p>

    <p class="normal">Bunlardan biri meşhur bir Musevi idi ki, Talât Paşa ile meşrutiyetten evvel münasebet peyda etmiş, aynı mason locasında kardeşlik tesis eylemiş, sonra da Osmanlı mebusları arasına girerek her fırsattan istifade etmek sayesinde Roma ve Atina bankalarında yüksek mevkilere geçmişti.</p>

    <p class="normal">Talât Paşa bir kere de bu eski, samimi ve candan dosta müracaata karar verdi. Fakat onun minneti altında kalmamak için evvelâ şu mealde bir mektup yazıp gönderdi:</p>

    <p class="normal"><span class="ideitalik">“Bir hayli zamandan beri, Berlin’de bulunduğumu haber aldığınızı zannediyordum ve şu mektubumla da pek sıkıntılı bir hayat yaşadığımı size bildirmek istiyordum. Param, tamamıyla bitti. Yanımda, Sultan Reşad’ın hediye ettiği altın bir sigara tabakası var. Benim için kıymetli bir hatıra olan bu tabakayı satmak istemiyordum. Burada bir yere rehin bırakmayı da muvafık görmüyorum. Size bu tabakayı göndereyim. Onu, nezdinizde muhafaza ediniz. Buna mukabil bana bir miktar para gönderiniz”.</span></p>

    <p class="normal">Roma, Atina ve Selânik bankalarında yüz binlerce lirası bulunan bu eski, bu samimi, bu candan dost, Talât Paşa’ya şu mealde bir mektupla mukabele etti:</p>

    <p class="normal"><span class="ideitalik">Tabakayı gönderiniz. Kıymeti nispetinde bir parayı, derhal tarafınıza yollarım.</span></p>

    <p class="normal">Bu cevap, Talât Paşa’ya çok ağır geldi. Fakat çektiği ıstıraplara bir müddet daha göğüs gerebilmek için tabakayı İsviçre’de ikamet eden o hasis <span class="ideitalik">(cimri)</span> ruhlu adama gönderdi.</p>

    <p class="normal">Zavallı Talât Paşa, eğer hain ve sinsi bir revolver namlusunun gizliden gizliye kendisini takip ettiğini bilseydi bu adama müracaat etmeyi aklından bile geçirmez, ölümü daha evvel tercih ederdi.</p>

    <p class="resim">*</p>

    <p class="normal">Talât Paşa, Berlin’de birkaç yer değiştirdikten sonra nihayet, Şerletenburg’da Herdenberg sokağından 24 numaralı bir eve yerleşmişti. Burada, tamamıyla münzevi bir hayat geçirmekteydi.</p>

    <p class="normal">Sokağa yalnız sabahları çıkıyordu. Mutadı <span class="ideitalik">(alışılmış)</span> olan aheste yürüyüşle hayvanat bahçesine giriyor. Orada bir tur yapıyor. Bahçedeki Şark kahvesinde oturuyor. Bazı dostlarıyla konuşuyor. Yemek vaktinden evvel, yine evine avdet ediyordu <span class="ideitalik">(dönüyordu)</span>. Ve bu sırada, evinin tam karşısındaki 37 numaralı Nidman ismindeki bir adamın evinin ikinci katındaki odada, kapalı panjurların arkasında, ateş gibi parlayan iki gözün, kendisini sıkı sıkıya tarassut ettiğini <span class="ideitalik">(gözetlediğini)</span> bilmiyordu.</p>

    <p class="normal">Bu ateşli gözlerin sahibi, Tableryan<sup class="calibre5"><a href="../Text/ucbuyukpasa_split_031.html#footnote-1654-14" id="footnote-1654-14-backlink">[14]</a></sup> isminde genç bir Ermeni idi. Kafkas Ermeni Komitesinin emriyle Paris’ten buraya gelmiş. Aldığı emri ifa etmek için Talât Paşa’yı arayıp bularak, onun ikamet ettiği 24 numaralı evin, karşısındaki 37 numaralı eve yerleşmişti.</p>

    <p class="normal">Bu tarassut <span class="ideitalik">(gözetleme)</span> biraz uzunca devam etti. Tableryan ile arkadaşları tarafından muhtelif planlar tertip edildi. Ve nihayet yapılacak işin 1921 senesi Mart ayının 15. günü icrasına karar verildi.</p>

    <p class="normal">O gün Talât Paşa, mutadı olan saatte sokağa çıkarak yine o aheste yürüyüşü ile hayvanat bahçesine doğru ilerlemeye başladı. Tableryan ile arkadaşları, kendisini karşıki kaldırımdan takip ediyor. Gözden kaybetmemeğe çalışıyorlardı. Tableryan, yalnız bulunuyordu. Arkadaşları, bir otomobil ile onu beş on adım geriden takip ediyordu.</p>

    <p class="normal">Talât Paşa, hayvanat bahçesine girdi. Arkasına kurşuni renkte bir pardösü giymişti. Bastonuna dayana dayana yine bir tur yaptı. Şark kahvesinde yalnızca oturup bir kahve içtikten sonra kalktı. Kendisini bekleyen korkunç akıbetten haberdar olmayarak ikametgâhına doğru yürümeye başladı. Saat tam on bire on dakika vardı.</p>

    <p class="normal">Talât Paşa, ikametgâhına takarrüp etti <span class="ideitalik">(yaklaştı)</span>. Herdenberg sokağına girdi. Tam 17 numaralı evin önüne geldi. O anda acı bir revolver sesi işitildi. Bu revolverden çıkan hain ve kahpe kurşun, zavallı Talât Paşa’nın -arka tarafından- beynini parçalamış. Talihsiz Sadrazam’ı kanlar içinde yere sermişti.</p>

    <p class="normal">Katil Tableryan, Talât Paşa’nın bîruh <span class="ideitalik">(cansız)</span> olarak yere yuvarlandığını görür görmez elindeki tabancayı sokağın ortasında fırlattı. Kendisini kaçırmak için, arkadaşlarının arkadan getirdikleri otomobile doğru koşmıya başladı. Fakat Farenen Sokağı’nın başında, halk tarafından yakalandı.</p>

    <p class="normal">Tableryan kimdi? Ve Talât Paşa’yı, niçin katletmişti?</p>

    <p class="normal">Bu suale üç beş satırla cevap vermek mümkün değildir. İzah etmek ise, bu mevzuumuzun haricindedir. Buna binaen, bu elim akıbetle, Talât Paşa’nın hayatına dair olarak yazmış olduğumuz yazılara son veriyoruz. Pek genç yaşından beri hayatını memleketine ve milletine vakfetmiş ve bu uğurda da hayatını kaybeylemiş olan bu zata rahmet temenni ediyoruz.</p>
  </div>

  <div class="calibre1" id="calibre_pb_7"></div>
</body>
</html>
