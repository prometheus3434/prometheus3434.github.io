<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h2 class="baslik1">SICAK ÜÇLEMESİ</h2>
			<h3 class="baslik2">1</h3>
			<p>Yazlık evin üst katında, odamda çalışıyorum. Çalışmaktan çok eziyet çekiyorum, çünkü ter içindeyim. Öğle ile ikindi arası bir saat. Balkon kapısı açık olmasına karşın en küçük bir esinti bile yok. Nemli havayı solumakta güçlük çekiyorum. Basra alçak basıncının bütün ülkeyi kasıp kavurduğu talihsiz bir dönem. Kaz Dağları’ndan kopup gelen ve bütün Edremit Körfezi’ni rahatlatan poyraz da kabuğuna çekilmiş. Her yer yanıyor. Sitedeki yaşam bir süreliğine durmuş gibi.</p>
			<p>Daha önce duymadığım, yakaran, yardım isteyen bir ses geldi kulağıma. Nasıl bir canlıydı, neye benziyordu? Sıcak hava ve içtiğim biralar mı yanıltıyordu beni? Yanıltmıyordu, çünkü o sesi bir daha duydum. Balkona çıktım. Yeniden haykırınca eve pek uzak olmadığını anladım. Alt kata inip ön bahçeye çıktım. Bir süre bekledim. Umudumu kesmiş içeri giriyordum ki yeniden haykırdı. Beton elektrik direğinin altında karşı komşumuzun üç bisikleti duruyordu. Ses oradan gelmişti. Biraz yaklaşınca, kıpırtısızca duran kocaman bir kurbağa gördüm. Birden, olayın ürkünçlüğünü fark ettim. Kurbağanın arka ayakları, gövdesinin yarıya yakını bileğim kalınlığında, bir buçuk metreye yakın uzunlukta bir yılanın ağzındaydı. Büyük bir av yakalamış ama yutamamıştı. İkisi de taşlaşmış gibiydi. Kurbağa beni fark etmişçesine avurtlarını şişirip o garip sesi çıkardı. Ne yapmam gerektiğine karar veremedim. İkisi de haklıydı. Eve dönüp bir tas su doldurdum. Av ve avcının duruşunda hiçbir değişiklik olmamıştı. Suyu üzerlerine attım. Kurbağa bir metre kadar ileriye sıçradı. Yeniden sıçradığında kaldırımın üzerinde kan lekesi vardı. Bisikletlerin altına baktım, döktüğüm suyun ıslaklığının dışında iz yoktu. Yılan gitmişti.</p>
			<p>“O ses neydi komşu?”</p>
			<p>Handan Hanım ön verandaya çıkmış merakla bana bakıyordu.</p>
			<p>“Kurbağaymış,” dedim.</p>
			<p>“Yılan mılan olmasın, buralarda çok varmış…”</p>
			<p>“Hayır hayır, içiniz rahat etsin. İri bir kurbağaydı, susuz kalmış olmalı. Belki de derisi gerildi, canı yanıyordu. Üzerine bir tas su attım.”</p>
			<p>Yaptığımı çocukça bulmuş gibi gülümsedi Handan Hanım.</p>
			<p>“Hangi kurbağa dayanır ki bu sıcağa!” deyip içeri girdi.</p>
			<h3 class="baslik2">2</h3>
			<p>Yollar, tarlalar bomboş. Yerden buhar tütüyor. Yaygaracı bir böcek korosu yaz sıkıntısını yayıyor. Bisikletle ilerliyorum tozlu köy yolunda. Kasabanın girişindeki mezbahaya yaklaştığımda “Baba!” diyen ağlamaklı bir çocuk sesi duydum. Bu sıcakta, kasabadan uzak ıssız bir yerde ne işi vardı çocuğun. Durup çevreme bakındım, kimseyi göremedim. Biraz ileride, mezbahanın önündeki incir ağacının gölgesinde sarı çizmeli, atletli bir adam sigara içiyordu. Durup selam verdim.</p>
			<p>“Buralarda babasını kaybetmiş bir çocuk var galiba,” dedim.</p>
			<p>Boş boş yüzüme baktı.</p>
			<p>“Çocuk mu?” </p>
			<p>“Evet,” dedim, “baba, baba diye bağırıyordu.”</p>
			<p>“Ben ne çocuk gördüm ne de sesini duydum.”</p>
			<p>Tam o sırada yeniden “Baba!” diye haykırdı biri.</p>
			<p>“İşte!” dedim.</p>
			<p>“Haa,” dedi. Güldü. “Çocuk değil o, mezbahaya getirilen oğlaklardan biri.”</p>
			<h3 class="baslik2">3</h3>
			<p>Sıcak ve alev gibi rüzgâr kasabaya öylesine el koymuş ki, dışarıda kimsecikler kalmamış. Ortalıkta ne kediler var ne de köpekler. Kaldırım taşı döşeli sokağın başında bir bisikletli beliriyor. Rüzgâra karşı pedal basmaya çalışan kasketli adamın bisikleti yalpalayarak, güçlükle ilerliyor. Ter içindeki yüzü alev alev yanıyor, gözleri kan çanağına dönmüş. Çünkü çok sarhoş. Kırlaşmış bıyıkları üst dudağını örtüyor, bir haftalık sakalıyla yüzü rende gibi. Uzun kollu, soluk mavi bir gömlek var üzerinde. Sivri burunlu ayakkabılarının arkasına basmış. Görmüyormuş gibi bakıyor. Pedala basacak dermanı kalmamış. Ne kadar çabalasa da ilerleyemiyor. Dengesini bulmak için gidonu sağa sola çeviriyor ama rüzgâr çok güçlü. Sağdaki sokağa sapmak isterken köşedeki evin duvarına çarpıyor. Bisikletiyle birlikte yıkılıyor yere. Terli başı kaldırım taşına vurunca kasketi tencere kapağı gibi yana düşüyor. Kendine yol bulmaya çalışan kan ağır ağır yayılıyor.</p>
			<p>“Anne!” diye bağırıyor pencerenin başındaki küçük kız, “Babam düştü.”</p>
			<p>Kadın kızın kolunu kavrıyor, canını yakacak kadar sıkıp pencerenin önünden uzaklaştırıyor. Öfkeyle kalın perdeyi çekiyor. </p>
			</div>
  </body>
</html>