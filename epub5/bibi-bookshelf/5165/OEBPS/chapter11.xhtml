<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h2 class="baslik1">DÖNÜŞ VE HASTALIK</h2>
			<p>Günlerdir öfkesi dinmeyen lodostan serseme dönmüştüm. Rüzgârın pencere pervazlarında ıslık çalışı, uğultusu, önüne katıp sürüklediği boş teneke kutuların sesleri, kulağımın dibindeymiş gibi havlayan köpekler tuhaf çağrışımlarla karabasana dönüşmüş, beni uykusuz bırakmıştı. Bu gece şiddeti azalmış, gittikçe yatışmış, ben de hasretini çektiğim derin bir uykuya dalmıştım.</p>
			<p> Uyandığımda hava kapalıydı. Sinsi ve kararlı bir yağmur, hiç dinmeyecekmiş gibi aynı tempoda yağıyordu. Yatağımda gerindim. Canım kalkmak istemiyordu. Biraz daha tembellik yapabilirdim. Bugün güzel bir gün olmalı, diye düşündüm.</p>
			<p>Pencereden bakıyorum. Sokak bomboş. Gençliğinde herkesi ürkütecek bir görünümde olduğunu düşündüğüm, ama artık yaşlanmış ve düşmüş, zayıf, bitkin sarı bir köpek yağmuru umursamadan karşıdan karşıya geçti. Durup nereye gideceğine karar vermek istercesine iki yana baktı. Çevresine su zerreleri sıçratarak silkelendi. Onun için ne bugün ne yarın ne de sonrası güzeldi. Sokak köpeklerindeki hüzün ve yaşamın gizemini çözmüş gibi duran bilgelik hep etkilemiştir beni. Başı öne eğik, kuyruğu arka bacaklarının arasında, yürümekle koşmak arası adımlarla sokağın sağ yönüne doğru gidip gözden kayboldu. Bu görüntü bile, yaratmaya çalıştığım <em>güzel bir gün </em>düşünü bozabilirdi. Bozmasına izin vermeyeceğim.</p>
			<p>Bir nedeni yok ama, bugünün aynı zamanda özel bir gün olmasını da istiyorum. Yüzümdeki yatay çizgiler ve dudaklarıma yerleşmiş belli belirsiz bir gülümseme, bakışlarıma oturmuş <em>kim ne yaparsa yapsın kızmayacağım, anlayışlı olacağım </em>ifadesi gece boyunca da sürmeli. Bugün asık yüzlü, üzgün, mutsuz kimse görmeyeceğim, dilencilere bile rastlamayacağım…</p>
			<p>Pardösümü ve şapkamı giyerken neşelenmeye başlamıştım bile. Dışarı çıkınca daha da keyiflendim. Yağmur, toprak, biraz da kömür dumanı kokan havayı derin derin soludum. Kaldırım taşı döşeli boş sokağın ortasından yürüdüm. Her şey istediğim gibi gelişiyor. Ortalıkta kimseler yok.</p>
			<p>Bir şarkıyı hafifçe mırıldanarak keyifle yürürken ilerideki köşebaşından çıkan ve karşı kaldırıma geçerek saçak altlarında hızlı hızlı yürüyeni Akif’e benzettim. Çok bol, cüppe gibi bir pardösü vardı üzerinde. Fırtınaya yakalanmış gemi gibi iki yana sallanarak yürümese o olduğundan bile kuşkuya düşebilirdim. Seslendim. Duymadı. Ona yetişebilmek için koşmak zorunda kaldım. Yaklaşınca yeniden seslendim. Bu kez duydu. Beni görmekten hoşlanmamış gibi baktı.</p>
			<p>“Hayırdır,” dedi alaycı bir gülüşle tepeden tırnağa süzerek, “ne bu hal! Bu yağmurda, çamurda…”</p>
			<p>“Hiç,” dedim, “dolaşıyorum.”</p>
			<p>“Böyle bir günde… dolaşıyorsun…” Gözünün birini kısıp başını soru sorar gibi iki yana sallayarak, merakla, biraz da kuşkuyla “Nedir?” dedi.</p>
			<p>“Bir şey yok, dolaşıyorum.”</p>
			<p>“Senin gibi biri bu havada dolaşmaz. İnce iş olmasın?”</p>
			<p>“İnce iş,” dedim.</p>
			<p>“Yaa… Anlayalım o zaman.”</p>
			<p>“Sonra,” dedim, “iş olunca.”</p>
			<p>Akif’in yüzündeki yılışık gülüş söndü. Onun kadar samimiyetsizdim. Oyunu biraz daha sürdürmek istiyordum. Ciddileşerek konuyu değiştirdi.</p>
			<p>“Gelmiş,” dedi.</p>
			<p>“Kim gelmiş?”</p>
			<p>“O! Buradan kurtulacağını sanan, dönmemek üzere giden, giderken hepimizi küçümseyen, burada kalanların çürüyeceğini ima eden, kendine çok güvenen arkadaşımız gelmiş…”</p>
			<p>Çok şaşırmıştım. </p>
			<p>“Neden gelmiş?” diyebildim yalnızca.</p>
			<p>“Ben de bilmiyorum. Hastalanmış da ondan dönmüş galiba.”</p>
			<p>İçimde hoşlanmadığım bir dalgalanma oldu. Gittiğinde bu çemberin dışına çıktığını, kendine başka bir yaşam kurduğunu düşünmüş, içten içe onu kıskanmıştım. Duyduğum habere sevindiğimi gizlemeye çabalayarak, “Hastalanmış mı?” dedim.</p>
			<p>“Öyle duydum.”</p>
			<p>“Önemli bir şey mi?”</p>
			<p>“Bilmiyorum.”</p>
			<p>“Ne zaman gelmiş?”</p>
			<p>“Birkaç gün önce.”</p>
			<p>“Birkaç gün önce mi? Vay be! Üzüldüm,” dedim. Bu olaydan gizli bir sevinç duyduğum için utanmıştım.</p>
			<p>“Ben de üzüldüm,” dedi Akif. Üzülmediği, tersine, onun da sevindiği her halinden belli oluyordu.</p>
			<p>“Ziyaretine gidelim mi?”</p>
			<p>“Bilmiyorum…”</p>
			<p>“Arkadaşımız değil mi?”</p>
			<p>“Arkadaşımız da…”</p>
			<p>“Bence gidelim, ayıp olur.”</p>
			<p>“Gidelim o zaman,” dedi Akif isteksizce. “Hatta hemen bu akşam gidelim.”</p>
			<p>“Tamam, akşam kahvede buluşuruz.”</p>
			<p>“Yedide gelirim. Şimdi bana müsaade, yem alıp çiftliğe döneceğim.”</p>
			<p>Düşünmeden, laf olsun diye “Ne yemi?” diye sordum. Neyse ki sorudaki saçmalığı anlamayacak denli kafası karışıktı.</p>
			<p>“Tavuk yemi,” dedi.</p>
			<p>Çok önemli bir işi varmış da onu engelliyormuşum gibi sertçe başını çevirdi. Bol pardösüsünün içinde çalkalanırcasına uzaklaştı. İçimden yuh dedim. Böyle bir pardösü giyeceğime hiç giymezdim. Ama onun gibi para dışında her şeye kayıtsız adamlar çuvala bile bürünüp dolaşır.</p>
			<p>Bu “dönüş ve hastalık” konusundan etkilenmiştim. Yaşamak istediğim <em>güzel bir günün </em>üzerine kocaman bir gölge düşmüştü. Bize, aşılamaz olduğu öğretilen, bugüne dek kimsenin aşamadığı, aştığını sananların mahvolduğu duvarların içinde yaşıyorduk. O ise çıkmak istiyor, asıl felaketin burada yaşamak olduğunu söylüyordu. Bir gün, kimseye haber vermeden kaçar gibi gitmişti. Duyunca sarsılmıştım. Gidişi değil, buradan gidilebileceğini anlamam çökertmişti beni. Bir kez daha anlamıştım ki, yaşam güçlüler içindi.</p>
			<p> Şimdi neden ziyaretine gidiyorduk ki…</p>
			<p>Akşama kadar sokaklarda dolaştım. Yağmur şiddetlenince çarşıdaki esnaf kahvesinde oturup çay içtim. Akşam ezanı okunurken eve döndüm.</p>
			<hr class="yildiz"/>
			<p>Odaya girdiğimizde onu görünce çok şaşırdım. Pencerenin altındaki somyada yatıyor, boş boş tavana bakıyordu. Yüzünün rengi sarıdan çok beyaza yakındı. Günlerdir sakal tıraşı olmamıştı. Gözleri, çevresi kararmış bir çukurdaydı. Saçları uzun, dağınık ve bakımsızdı. Boynuna kadar çektiği yorgan çelimsiz vücudunu gizliyordu. Ellerini bile yorganın altına sokmuştu. Yatağının başucundaki yastığın üzerinde yarım bardak su vardı. Yalnızca yaşlıların gittiği kahvelerde görülebilecek, yeşile çalan renkli kötü bir cam bardaktı. İçindeki su uzun süredir duruyor olmalıydı çünkü bardağın kenarlarında minik kabarcıklar oluşmuştu.</p>
			<p>“Geçmiş olsun,” dedim.</p>
			<p>Akif bir şeyler mırıldandı ama söylediklerini ben bile anlayamadım.</p>
			<p>Başını hafifçe sarsmakla yetindi.</p>
			<p>“Oturun,” dedi.</p>
			<p>Somyanın yanındaki sandalyelere oturduk. Bir süre konuşmadık. Ona acımak için kendimi zorladıysam da bunu beceremedim. Akif’in gözlerinde alaycı bir ışıltı vardı. Bu ziyaret gereksizdi, keşke gelmeseydik.</p>
			<p>Sessizliği o bozdu:</p>
			<p>“Tavukçuluğa devam mı?” </p>
			<p>“Evet,” dedi Akif. Söze böyle girmesi ikimizi de rahatlatmıştı.</p>
			<p> “Onun yanı sıra civciv işine de girdim,” diye sürdürdü.</p>
			<p>“İyi,” deyip bana yöneltti bakışlarını. “Ya sen… Hâlâ işsiz misin?”</p>
			<p>“Evet,” dedim.</p>
			<p>“Ben,” dedi, bir süre sustu. “Yine buradayım işte, bıraktığınız gibi…” Tavana bakarak konuşuyordu. “Gördüğünüz gibi, bitkin bir halde yatıyorum. Dönmem bazılarını sevindirecektir, çünkü biz onu uyardık ama dinlemedi, iyi oldu, hak etti diyeceklerdir.”</p>
			<p>“Bunu kimsenin söylemeye hakkı yok,” dedim.</p>
			<p>“Sen o masalları babana anlat,” dedi.</p>
			<p>Yüzlerimizdeki şeytani ifadeyi fark etmesinden korkarak kızardım. Akif başını önüne eğmiş düşünüyordu. Belki de düşünüyor gibi yapıyordu.</p>
			<p>“Her şeye rağmen pişman değilim,” dedi. Bunu söylerken yorganın altına gizlediği elini çıkarıp sallamıştı. Güçsüz parmaklarına baktım. Sapsarı, incecik, bir çocuk eli gibiydi. Ona zaten her zaman çocuk gibi davranmıştık.</p>
			<p>“Üç yıl önce bir bahar sabahı buradan ayrıldığımda kendimi çok güçlü hissediyordum. Azimli ve hırslıydım. Anamın, babamın ellerini öperken onların kuşkulu bakışlarına güvenli bir gülümseyişle karşılık vermiş, ‘<em>Tasalanmayın,</em>’ demiştim, ‘<em>böylesi çok daha iyi olacak</em>, <em>göreceksiniz, sizi utandırmayacağım</em>.’ Babam beni onaylamasa, bunun bir serüven olduğunu söylese de engellememişti. Sertti, otoriterdi, çocukluğumda ve ilkgençliğimde ondan korkar, çekinirdim. Ama günü geldi, delikanlılığını yaptı. Sonuçta bu benim hayatımdı ve ona doğru gidiyordum. Annem sokak kapısını kapamamış, ben köşeyi dönünceye kadar arkamdan bakmıştı. Biliyorsunuz, bizim evden köşebaşına kadar oldukça mesafe var. Ardımdan dua okuyordu sanırım. Çok endişeliydi. Beni bir daha göremeyeceğini hissetmişti belki… O zaman hepinizden kaçmıştım. İçinizde vedalaşılacak biri yoktu.”</p>
			<p>Bu sözüne kırılmış gibi yapmacık bir ifadeyle yüzüne baktım. Bütün bunları önemsemiyor, bizimle ilgilenmiyordu bile. Duvara konuşuyor gibiydi. </p>
			<p>“Aradığım yolu bir yıl sonra bulabildim. O bir yıl hayatımdaki hem en büyük hem de en küçük kayıptır. Sonunda, iki yanı ulu ağaçlarla kaplı, güneş ışığının bile güç sızabildiği, geniş, uzun ve sessiz yolda buldum kendimi. Ne gelen vardı ne de giden. Benden önce birilerinin bu yoldan geçtiğini gösteren çıplak ayak izleri gördüm. Yürüdükçe yol da dikleşmeye başlamıştı. Bir dağa tırmanıyordum. İleride yol üçe ayrılıyordu. Hiç düşünmeden ortadakinden devam ettim. Bu seçimi yapmam şaşırtmıştı beni. Yeni bir yol ayrımına geldiğimde de zorlanmadım. Nereye sapacağımı, hangi rotayı izleyeceğimi biliyor gibiydim. Yol dikleştikçe çatallanıyor, birçok yan yollara ayrılıyordu…”</p>
			<p>Bütün bunları anlatmak onu güçsüz düşürmüştü. Bir süre gözlerini tavandaki bir noktaya dikip soluk soluğa kaldı.</p>
			<p>“Yorulduysan başka zaman devam edersin,” dedi Akif.</p>
			<p>“Hayır” anlamında gözkapaklarını kaldırdı. </p>
			<p>Akif sıkılmış, geldiğine pişman olmuş gibiydi. Ben de baştan sıkılmıştım ama gittikçe ilgimi çekmeye başlamıştı. Uyduruk, masal gibi bir şeydi anlattıkları. Biraz dinlenip kendini toparlayınca kaldığı yerden sürdürdü. Bu kez tavana değil, bize bakıyordu:</p>
			<p>“Yaklaştıkça dağ büyüyor, uzaklaşıyor, imkânsızlaşıyordu. Korkmaya başlamıştım. Yolun sonuna ulaştığımda –öyle bir son var mıydı onu da bilmiyordum–göreceklerim korkutuyordu beni. Ama ne göreceğimi de bilmiyordum. Orada birileri vardı, bundan emindim.</p>
			<p>Birden bir ses duydum:</p>
			<p>‘Nereye?’</p>
			<p>Hem korktum, hem şaşırdım. Çünkü sesin tonlaması ilerlememi engelleyecek biçimdeydi. Dönüp baktığımda büyük kestane ağacının altında kavun yiyen adamı gördüm. Elindeki sivri bıçağı çatal gibi kullanıyordu. Orta yaşlı, kızıl saçlı biriydi. </p>
			<p>‘Hiç,’ dedim, ‘dağa çıkacağım.’</p>
			<p>Ne çık dedi ne de çıkma. Bir dilim kavun kesip uzattı. Çekingen durduğumu görünce gülümseyerek gözlerini yumdu.</p>
			<p>‘Al,’ dedi. </p>
			<p>Uzattığı kavunu aldım. Sonra da sigara ikram etti. O anda, başka bir kestane ağacının arkasından biri, ‘Nereye gidiyormuş?’ diye sordu.</p>
			<p>‘Dağa çıkacakmış,’ dedi kızıl saçlı.</p>
			<p>‘Vazgeçsin,’ dedi ortaya çıkmayan adam.</p>
			<p>‘Neden?’ dedim sesin geldiği ağaca doğru bakarak.</p>
			<p>‘Güçsüzsün de ondan…’</p>
			<p>‘Beni görmedin bile! Güçsüz olduğumu nerden biliyorsun?’</p>
			<p>‘Ben bilirim.’</p>
			<p>‘O bilir,’ dedi kızıl saçlı. Sigarasını toprağa bastırıp söndürdü. </p>
			<p>‘Sen de mi öyle düşünüyorsun?’</p>
			<p>‘Hayır, bence denemelisin.’</p>
			<p>‘Deneme,’ dedi ağacın arkasındaki adam, ‘vakit varken dön!’</p>
			<p>‘Dönmeyeceğim,’ dedim. Ayağa kalktım. Kızıl saçlı kollarını iki yana açıp boynunu ‘sen bilirsin’ dercesine büktü.</p>
			<p>Ağacın arkasındaki, ‘Ne diyor?’ dedi.</p>
			<p>‘Devam etmek istiyormuş.’</p>
			<p>‘Bırak o zaman, gitsin.’</p>
			<p>‘Yol senin,’ dedi kızıl saçlı.</p>
			<p>Arkama bakmadan yürüdüm. Bir an sivri bıçağın sırtıma saplanacağını düşündüysem de bir şey olmadı. Bir süre sonra yolu kesen dereyi gördüm. Karşıya, ağaç kütüklerinden yapılmış dar ve ilkel bir köprü ile geçiliyordu. İleride, yol kıyısındaki yeşillikte piknik yapan kızlı erkekli bir grup gördüm. El sallayıp seslenerek yanlarına çağırdılar beni. Şarkılar söylüyor, şarap içip dans ediyorlardı. Nasıl da hayat dolu ve kaygısızdılar. Kendimi çok mutsuz hissettim. Bilirsiniz, çekingenimdir. Hele böyle kentli kızların yanında elim ayağıma dolaşır. Konuşamam bile. Onlar beni aşağılamadılar, alay etmediler. Uzun saçlı bir genç şarap ikram etti. Omzuma hafifçe vurup gülümseyerek ‘Haydi,’ dedi, ‘hayata ve aşka içelim.’ Mavi etekli, kestane saçlı, gözlerinin içi gülen bir kız yanıma gelip ‘Çıkma!’ diye fısıldadı kulağıma, ‘O yol kullanılmıyor artık.’ Kızı, bana şarap ikram eden uzun saçlı genç de destekledi. ‘Bizimle ol,’ dedi, ‘içelim, eğlenip dans edelim, sonra hep birlikte döneriz.’ O ana dek farkına varmadığım yaşlı biri, ‘Bırakın,’ dedi, ‘istediğini yapmakta özgürdür.’</p>
			<p>Düşünebilmem için özgür olmam, kestane saçlı güzel kızın etkisinden kurtulmam gerekiyordu. Aralarından ayrılırken kendi havalarına dönmüşlerdi bile.</p>
			<p>Üç gün üç gece düşündüm. Geceleri yıldızlara bakıp ilahî bir yardım bekledim. Yol gittikçe güçleşiyordu. Bir süre sonra yol diye bir şey kalmadı. Ağaç dallarına, köklere tutunarak tırmanmaya başladım. Hava soğuduğundan geceleri çok üşüyordum. Karşılaştığım herkes ÇIKMA demişti. Ağacın arkasından, beni görmeden konuşan adam da güçsüz olduğumu söylemişti. Bir bildikleri vardı demek ki.</p>
			<p>Sonra, güçsüz ve korkak olduğumu kabul ettim. Çok uzun bir yol yürüdüğümü dönerken anladım. Gittikçe güçsüzleşiyordum. En son, bir dereden su içtiğimi hatırlıyorum… Gözlerimi açtığımda evde, yataktaydım. Beni orada kimin bulup evime kadar getirdiğini bilmiyorum…”</p>
			<p>Konuşmaktan iyice yorulmuştu. Elini yorganın altından çıkarıp su bardağına uzandı. Bir iki yudum içip yerine koydu.</p>
			<p>“Artık her şeyi öğrendiniz,” dedi.</p>
			<p>Susuyorduk. Akif’le birbirimize bakamıyorduk.</p>
			<p>“Şimdi defolun!” diye son gücüyle bağırdı.</p>
			<p>Önce ne olduğunu anlayamadık.</p>
			<p>“Duymadınız mı,” dedi, “basın gidin, bir daha da buraya gelmeyin!”</p>
			<p> Kovulmuştuk. Olacağı buydu, apar topar dışarı attık kendimizi.</p>
			<p>Sokağa çıkar çıkmaz sigara paketime sarıldım. Akif benden önce elini uzattı. Birer tane yaktık.</p>
			<p>“Ne kötü bir gün, ne kötü bir akşam,” dedim.</p>
			<p>“Artist!” dedi Akif. Çok öfkelenmişti, burnundan soluyordu. “Kendini ne sanıyor bu hıyar! </p>
			</div>
  </body>
</html>