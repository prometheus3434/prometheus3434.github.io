<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h2 class="baslik1">MADALYON</h2>
			<h3 class="baslik2">1</h3>
			<p>Eski bir caminin avlusunda, kalın gövdeli, asırlık bir çınarın altındaki tahta sırada oturuyor Naci. Ağacın dallarına toplaşmış kargaların yaygarasından başka ses yok. Gün yeni ağarıyor. Biten geceye mi sitem ediyor kargalar, günü mü karşılıyor, yoksa aralarında çözümlenememiş bir sorundan ötürü mü bu kıyameti koparıyor, belli değil. Dükkânların büyük bölümünün kepengi kapalı. Kimi vitrinlerin donuk ışığı vuruyor sokağa. Mankenler, rüyada görülen ölülere benziyor. Kent henüz uyanmamış. Üşütmeyen ama içini ürperten bir sabah serinliği var.</p>
			<hr class="bosluk"/>
			<p>Bahtiyar’ı bekliyor.</p>
			<hr class="bosluk"/>
			<p>İki, belki de iki buçuk ay kadar önce hiç beklemediği bir telefon gelmişti Bahtiyar’dan. Birbirlerinin hatırını sormak için telefon açma alışkanlıkları olmadığından şaşırmıştı. Ya iyi bir haberdi ya da kötü, ortası olamazdı. “Moruk, bir yerle bağlantın yoksa atla gel, bizim basgitarist tüydü, güç durumdayız,” demişti. Haber iyiydi. Ne bağlantısı? Arada düğünler de olmasa tam sefilleri oynayacaktı. Hemen bir otobüse atlayıp gelmişti. Geçici de olsa bir işi vardı şimdilik. Daha sonra kalıp yeni olanaklar arar mıydı, döner miydi, bunu düşünmüyordu bile. Bir iki provadan sonra gruba uyum sağlamıştı. Kıyı kentinin dört yıldızlı otellerinden birinin barında çalıyorlardı. Ona bir oda vermişlerdi. Yine <em>yarasa hayatı</em> başlamıştı, gün ağarırken yatağa giriyor, ancak öğleden sonra kalkabiliyordu. O saatten sonra yapabileceği bir şey de yoktu. Bahtiyar düzenini kurmuştu, onunla ancak gece, programdan önce görüşebiliyordu. Çarşıdaki kebapçıda çorba içip kenti dolaşıyor, kıyıdaki bankların birine oturup sigara içiyor, programa kadar da bir kahvehane ya da birahanede pinekliyordu.</p>
			<p>Bir gün, kentin ilk yerleşim alanının bulunduğu semtten geçerken görmüştü bu camiyi. Küçücüktü. Ancak kırk elli kişiyi barındırabilirdi. Yer yer dökülmüş sıvaların arasından kararmış kalın ahşap direklerin bir bölümü ile duvarın örüldüğü kerpiçler görünüyordu. İki kanatlı eski kapısındaki kocaman pirinç halkalar dikkatini çekmişti. Onlar kapıyı çalmak için değildi kuşkusuz. Sonradan konmuş metal bir plakanın üzerinde de, Rumi takvime göre 1178 yılının tarihi düşülmüştü. Avlusunda, artık kullanılmayan eski bir kuyu ile, sonradan yapıldığı belli olan bir şadırvan ve hemen onun altında da aptes almak için üç musluk vardı. Cami, avlusundaki çınar ağacından da eski olmalıydı.</p>
			<p>Hemen Bahtiyar’ı aramış, camiden söz etmiş ve “Var mısın?” demişti. “Ne için?” diye sormamıştı, ne istediğini biliyordu. Alfabe’yi, başta İstanbul, Ankara, İzmir olmak üzere, gittiği bütün kentlerin sahaflarında neden aradığını biliyorsa, bunu da biliyordu. Çocukluğundakine benzer bir camiyi bulduğunda “Sen de gelir misin?” dediğinde, “Gelirim,” demişti Bahtiyar. </p>
			<hr class="bosluk"/>
			<p>Tek tük insanlar geçmeye başlamıştı sokaktan. Kargalar, bu sessizliğin tadını çıkarırcasına birbirleriyle didişiyor, o bet sesleriyle şakalaşıyorlardı. Onlar da olmasa, bu dekoru istediği çerçeveye oturtamayacaktı Naci.</p>
			<p>Kollarını abartılı bir biçimde sallayarak büyük adımlarla yürüyen Bahtiyar’ın siluetini gördü. Ortalıkta ne müezzin ne imam ne de cemaatten kimse vardı.</p>
			<p>“Selam,” dedi. Soluk soluğaydı. “Uyanamadım ya, dün gece de geç yattım…”</p>
			<p>“Dert etme, bizden başka gelen yok zaten.”</p>
			<p>“Burası ibadete kapalı tarihî eser olmasın…” </p>
			<p>“Belki de öyledir, bilmiyorum ki…”</p>
			<p>“Bu ne ya!” dedi başını yukarı doğru kaldırarak.</p>
			<p>“Yarım saattir onları dinliyorum,” dedi Naci, “kavga etmiyorlar, didişmiyorlar, yine de bir dertleri var. Birbirlerine ne söylediklerini çok merak ediyorum. Kargalarla kedileri anlamak mümkün değil.”</p>
			<p>“İkisinin de anasını sikeyim,” dedi Bahtiyar, “ne halleri varsa görsünler.”</p>
			<p>Paketini çıkarıp sigara uzattı.</p>
			<p>“Bu saatte? Yok oğlum, ben iki lokma bir şey yemeden içemem.”</p>
			<p>Omuzlarını “sen bilirsin” dercesine kaldırdı. Avucunun içinde yaktığı çakmağına eğildiğinde bir bisikletlinin cami avlusuna girdiğini gördü. Ağır ağır pedal basan, sırtını kamburlaştırmış yaşlı bir adamdı bu.</p>
			<p>“İmam da geldi,” dedi.</p>
			<p>Cami kadar yaşlı, bir o kadar da huzurlu biriydi gelen. Bisikletini duvara dayayıp geri döndüğünde fark etti onları. Görür görmez de başını çevirdi. Cebinden çıkardığı anahtarla caminin kapısını açtı, bir gölge gibi içeri girdi.</p>
			<p>Bahtiyar sigarasından bir nefes daha çekip yere attı, ayakkabısının ucuyla ezip ateşi söndürdü. Kalktılar, konuşmadan camiye doğru yürüdüler.</p>
			<p>“İşte o koku,” diye fısıldadı Naci, “burası zaman kokuyor.”</p>
			<p>Küçük pencerelerden ağaran günün loş ışığı süzülüyordu. Rengi seçilemeyen halı durgun bir gölün yüzeyi gibiydi. İçeride tuhaf bir koku, ürpertici bir sessizlik vardı. Yaşlı adam ortalıkta görünmüyordu. Dışarıdaki kargaların yaygarası daha da artmıştı. Ayakkabılarını çıkardılar. Parmak uçlarına basarak yürüdüler halının üzerinde. Yaşlı adamın kesik, kısa öksürüğü duyuldu hoparlörden. Ardından da sabah ezanını okumaya başladı. Dizüstü oturdular. Naci’nin içini hem ezen hem de huzur veren bir sesi vardı yaşlı adamın. O anda zamanın ve mekânın dışına çıkmıştı. Başlarını önlerine eğmiş, sessizce bekliyorlardı. İkisinden başka gelen olmamıştı.</p>
			<p>Ezan bitti.</p>
			<p>Halının üzerindeki yumuşak ayak seslerini duyunca başını çevirdi Naci. Sırtı hafifçe kamburlaşmış yaşlı adamın korku dolu bakışlarıyla karşılaştı. Korkmakta haklıydı, çünkü kot pantolonlu, uzun saçlı bu kişiler onun bildiği, tanıdığı cemaatten değildi. Hatta hiç değildi. Her şeyi göze almış bir ifadeyle, “Kıldırayım mı, kılar mısınız?” dedi.</p>
			<p>“Kıldırın hocam,” dedi Bahtiyar.</p>
			<p>Kısa bir süre önüne baktı, sonra da hakkında verilmiş ölüm fermanını kabullenmiş biri gibi mimbere doğru yürüdü. Onlar da tam arkasında safa durdular.</p>
			<p>Aptes almayı, namaz kılmayı bilmiyorlardı. Biliyorlardı da, unutmuşlardı. Sabah namazının iki rekât sünnetini, hocaya bakarak kıldılar. Yaşlı adam selam verirken başını sağa doğru döndürdüğünde yanaklarının bembeyaz olduğunu gördü Naci. Korkmuştu. Ama ona bunun çocukluğundan kalma bir özlem olduğunu nasıl anlatabilirdi ki. Bu çok içsel bir şeydi, inançla, ibadetle bir ilgisi yoktu. Bahtiyar’ın bir şey arayıp aramadığını bilmiyordu. O, yalnızca Naci’ye eşlik ediyordu. Arkadaşlık da buydu işte.</p>
			<p>Ardından iki rekât farzı kıldırdı hoca. Biraz rahatlamış gibiydi. Namaz sonrası, onlara doğru dönüp dua ederken yüzü hâlâ beyazdı.</p>
			<p/>
			<p>Camiden çıktıklarında gün iyice aydınlanmıştı.</p>
			<p>“Nasıl,” dedi Bahtiyar, “aradığını buldun mu?”</p>
			<p>“Buldum,” dedi Naci.</p>
			<p>“İhtiyar bizden tırstı galiba…”</p>
			<p>“Bana da öyle geldi. Sen olsan tırsmaz mısın? Üstelik bizden başka kimse de yoktu. Düşünsene lan, iki tekinsiz adama sırtını dönüyorsun…”</p>
			<p>“Hayat bu abicim, biz de nelere sırtımızı dönmüyoruz ki!”</p>
			<p>“Nasıl yani?”</p>
			<p>“Boşver, gel şurda birer çorba içelim…”</p>
			<h3 class="baslik2">2</h3>
			<p>Olay önce Remzi’nin kahvesinde duyulmuş, sonra sokaktaki esnafa, oradan da hızla çevreye yayılmıştı. Huzur içinde yaşadıkları, kavganın, gürültünün olmadığı sakin semtleri, tekin olmaktan çıkmıştı artık. Tarihî caminin yaşlı imamı Hüseyin Efendi’nin başına gelenler inanılır gibi değildi. Hüseyin Efendi, o sabah da gün ışımadan kalkmış, aptesini alıp camiye gitmişti. Çarşıdaki yeni cami yapıldığından beri sabah namazlarında pek kimse olmuyordu. Gönüllü olarak imamlığını ve müezzinliğini üstlendiği bu ibadethanenin bekçiliğini de yapıyordu. Eski ahşap yapı onun ikinci eviydi. Sessizliği, kendine özgü kokusu, yıllar önce alınlarını burada secdeye koymuş, çoktan Hakkın rahmetine kavuşmuş cemaatinin ruhlarıyla huzur bulduğu bir yerdi. Bazı sabahlar namazını kıldıktan sonra uzun uzun tespih çekip dualar okur, günahlarının bağışlanması için Allah’a yakarır, derin düşüncelere dalardı.</p>
			<p>Ama o sabah camide, uzun saçlı, berduş kılıklı iki gençle karşılaşınca yaşamı altüst olmuştu. </p>
			<p>Olayı Remzi’nin kahvesinde dinleyen emekli Komiser Saffet, “Allah’ın sevgili kuluymuşsun,” demişti, “bugün sağ salim aramızda olduğuna göre verilmiş sadakan varmış.”</p>
			<p>Mesleğinin ve yılların verdiği deneyimle konuşuyordu. Uyuşturucu bağımlısı oldukları su götürmeyen bu iki serserinin amacı camiyi soymaktı. Ne mi alacaklardı? Antika değeri olduğunu düşündükleri halıları tabii. El ayak çekildikten sonra girmişlerdi camiye. Cesaret almak için de esrara, hapa yüklendiklerine kuşku yoktu. Ama Allah’ın tokadı da o anda inmişti enselerine ve çalmayı düşündükleri halıların üzerinde sızıp kalmışlardı.</p>
			<p>Buraya kadarına itirazı olanı var mıydı? Yoktu. Onları önce cami avlusunda fark eden, sonra da kapının kilidini anahtarıyla açıp camiye giren Hüseyin Efendi’nin de bir itirazı yoktu.</p>
			<p>“Şimdii,” demişti emekli Komiser Saffet, “Hüseyin Efendi içeri girince bunlar ayılıp kendilerine geliyor. İki seçenekleri var: kaçıp gitmek ya da görgü tanığını şişlemek. O saatte halılarla kaçamazlar artık. Ama bunlar üçüncü bir yolu seçiyorlar. Dedim ya, Hüseyin Efendi’nin verilmiş sadakası varmış. Bir de şunu unutmayalım, kafaları hâlâ dumanlı olsaydı kesin şişlerlerdi. Ne yapıyorlar? Saf ayaklara yatıp sabah namazını kılmaya gelmiş mümin gibi davranıyorlar. Kendilerini uyanık sanıyorlar da, kim yer bunu… Ama hocam, senin en büyük hatan sırtını onlara dönüp namaza durman…”</p>
			<p> Ve emekli Komiser çok haklıydı. Aklı durmuştu Hüseyin Efendi’nin, o durumda ne yapabilirdi ki. Hatta onların kendi aralarında fısıldaştıklarını, öldürüp öldürmeme konusunda tartıştıklarını ve anlaşamadıklarını da duymuştu. Namaz bitip dua için yüzünü katillerine döndüğünde başlarını önüne eğmiş iki pişman genç adam görmüştü.</p>
			<p>Herkesin ortak görüşü şuydu: Oranın cemaati zaten çarşıdaki yeni camiye geçmişti, Hüseyin Efendi’nin orayla ilahî bağını biliyorlardı ama zaman değişmişti. Kötülük her yerde kol geziyordu. Sabah ve yatsı namazlarını Hüseyin Efendi de yeni camide kılabilir miydi?</p>
			<p>Kılardı tabii.</p>
			
			
			</div>
  </body>
</html>