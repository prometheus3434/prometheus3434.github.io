<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="s-margin html5_section">
			<p><em>Defter elinden düştü. Bu bir karabasandı. Kalktı, defteri alıp masanın üzerine koydu. Yoksa bütün bunları o mu yazmıştı da anımsamıyordu. Ya postacı? Onu da mı uydurmuştu. Hayal mi görmüştü?</em></p>
			<hr class="bosluk"/>
			<p><em>Paltosunu giyip beresini başına geçirdi. Akşamla birlikte hava daha da soğumuştu. Cadde boyunca yürüdü. Parka girdi. Bu kış akşamında ortalıkta kimseler kalmamıştı. Ortam ürkütücüydü. Bir çöp bidonu görünce durdu. Emin olmak için çevresine bakındı. Koltukaltına gizlediği defteri çıkarıp sayfa sayfa yırtmaya başladı. En son sayfayı tutuşturup öbürlerinin üzerine attı. Büyülenmişçesine alevleri izliyordu. Bir sesle irkildi:</em></p>
			<p><em>“Bey abicim, bi dakka!” </em></p>
			<p><em>Dönüp baktı. Üstü başı dökülen bir serseriydi. El ayak çekildikten sonra parkın görünmeyen sahiplerindendi.</em></p>
			<p><em>“Ne var?”</em></p>
			<p><em>“Açım, bir ekmek parası…”</em></p>
			<p><em>Aç değil sarhoştu. Şarap ve sigara parası istiyordu. Sesi, yakarmaktan çok buyuran bir tondaydı. Gözlerindeki kararlılık zorbalığa açık olduğunu gösteriyordu. Bir süre bakıştılar. Paltosunun cebindeki parayı çıkarıp adamın bela ile minnet arasında titreyen avucuna tutuşturdu. Ondan korkmadığını belirten kendinden emin bir biçimde, “Aç kalma,” dedi.</em></p>
			<p><em>Bir elindeki paraya, bir karşısındakine baktı. Bu kadarını beklemiyor olmalıydı ki, şaşırmıştı.</em></p>
			<p><em>“Sağ ol,” dedi.</em></p>
			<p><em>Çöp bidonundaki alevler sönmek üzereydi. Defterden geriye küller kalmıştı..</em></p>
			<p><em>“Ömrün uzun olsun abi.”</em></p>
			<p><em>Arkasına bakmadan yürüyüp parktan çıktı. </em></p>
			</div>
  </body>
</html>