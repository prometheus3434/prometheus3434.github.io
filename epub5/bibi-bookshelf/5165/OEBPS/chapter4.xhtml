<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h2 class="baslik1">TASMALI GÜVERCİN</h2>
			<p>Parkta, güvercinini gezdiren bir adam gördüm. Kuşun boynunda ince, deri bir tasma vardı. Tasmaya bağlı ip ise, havalandığında adamın omzuna konabileceği uzunluktaydı. Az önce sudan bir nedenle tartışmış, birbirlerini kırmış ve birbirlerine küsmüş gibiydiler. Gezintiye çıkmışlardı ama barışmak için adım atmaya niyetleri yoktu. Görünüşleri çok güzeldi. İnce, uzun boylu, kırlaşmış saçları omuzlarına dökülen, altmış yaşlarında, sakin –sakin değil aslında, her şeye ilgisini yitirmiş, kayıtsız– bir adamla, uçması engellenmiş ya da sınırlanmış, bahtsız ama son derece gururlu ve ödünsüz bir güvercin.</p>
			<p>Güvercin durunca adam da durdu. Öylesine hareketsizdiler ki, onları ilk böyle görseydim, belediyenin parkın çeşitli yerlerine yerleştirdiği heykellerden biri sanabilirdim. Başını yana çevirip gökyüzüne baktı güvercin, sonra yere, sonra yine gökyüzüne. Yürümeye başlayınca adam da hareketlendi. Kuş mu adamı gezdiriyordu, adam mı kuşu; kuş mu boynundan tasmalıydı, adam mı elinden kuşa bağlıydı, belli değildi.</p>
			<p> Bir süre sonra yeniden durdular. Kararları veren, etkin olan güvercindi. Aralarında her ne geçtiyse, adamın hatası daha büyüktü. Tuhaf bir evliliğe benziyordu ilişkileri. Güvercin iki adım attıktan sonra kanatlarını çırparak yükseldi. Adam da onun daha rahat hareket etmesini sağlamak için ipi tuttuğu elini yukarı doğru kaldırdı. Havalanıp adamın omzuna kondu güvercin. Hâlâ çok ciddiydiler. Barışmamışlardı. Belki de hiçbir zaman barışmayacaklardı. Sabah gezisi bitmişti. Parktan çıkarlarken güvercin tünediği yerde boynunu içeri çekip başını tüyleri arasına gömmüştü.</p>
			<hr class="yildiz"/>
			<p>Yıllar önce Kilyos’a yakın Karaburun’da bu adama çok benzeyen birini tanımıştım. Üç katlı yazlık evinin teras katını güvercinlerine ayırmıştı. Duvarlarla bölünmemiş geniş alanı bir müzeymiş, kendisi de bir sanat rehberiymiş gibi gezdirmişti beni. Bütün alçakgönüllülüğüne karşın yaptıklarıyla övünüyordu. Çuval çuval istiflenmiş yemler, modern suluklar, onları tedirgin etmeyecek bir ışıklandırma sistemi. Kış aylarında bile her hafta sonu sırf onlar için gelirmiş. Üşümesinler diye o katı elektrikli ısıtıcıyla ılık tutarmış. </p>
			<p>Elli güvercini vardı. Hepsini tek tek tanıyordu. En büyük zevkinin de, hafta sonları onlarla oynadığı “sadakat oyunu” olduğunu söylemişti. Hava koşulları uygunsa, cumartesi sabahı erkenden Karaburun’a gider, bütün güvercinleri onarlı gruplar halinde özel olarak yaptırdığı kafeslere yerleştirirmiş. Yanında çalışan, her işine koşturan Halim’le birlikte kafesleri de minibüsüne koyup Karaburun’dan Bolu’ya giderlermiş. Onları orada özgür bırakırmış. Sonra tabii hızla geri dönüp evinin balkonundan güvercinlerinin dönüşünü beklermiş. Hiçbirinin başka bir yere gidemeyeceğini, özgürlüklerini seçemeyeceklerini çok iyi bilirmiş.</p>
			<p>Hepsi de dönermiş.</p>
			<p>Hata bir kez yapılır. </p>
			<p>Öyle demişti. Rakısından küçük bir yudum almıştı.</p>
			<p>Bir hafta sonu kuşları geri dönmemiş. Boş boş, hâlâ inanamıyormuş gibi bakmıştı yüzüme. Ne olduğunu, onların başına neler geldiğini öğrenememiş. Elli kuştan yalnızca biri geri dönmüş. O anda ihanete uğradığı için çılgına dönen biri, güvercinin sadakatini anlayacak durumda olabilir miymiş? Nasıl olsunmuş ki. Bütün firarilerin cezasını ona kesmiş ve boynuna tasma geçirip iple kafesine bağlamış. Bir kuşun minicik kalbini çok büyük kırdığını bilmiyormuş tabii. </p>
			<p>Anlaşılamamak bu işte, demişti adam. Rakısından bir yudum içmişti.</p>
			<p> Anlaşılamamak bu işte! </p>
			<hr class="bosluk"/>
			<p>Hatasını anlayınca tasmayı hemen çıkarmış. Kuş o kadar kırılmış ki, yemeden içmeden kesilmiş. Uçmak da istemiyormuş. Ne zaman eline alıp terastan havaya fırlatsa hemen geri dönüp kafesine giriyormuş. Yemeyip içmeyip ölümünü beklerken, adamı da öldürüyormuş. Ne denediyse olmuyormuş. </p>
			<p>Bir gün tasmayı gagasında görmüş kuşun. Alıp boynuna takınca yeniden yemeye başlamış.</p>
			<hr class="yildiz"/>
			<p>Parkta gördüğüm adam o adam mıydı? Ya da ben parkta bir adamla tasmalı bir güvercin görmüş müydüm? Bütün bunlar olmamış da ben mi uyduruyordum?</p>
			<hr class="bosluk"/>
			<p>Hata bir kez mi yapılırdı?</p>
			</div>
  </body>
</html>