<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    
    <div class="s-margin html5_section">
      <p><em>Uzun süredir pencerenin başında, ne yapacağını bilmez bir biçimde dikilip dışarı bakıyordu. Yağmur yağar mıydı? Akşam, televizyonda hava durumunu türlü şaklabanlıklarla sunan adam da bu konuda kararsızdı. Televizyon başında olanlara önerisi, her olasılığa karşı şemsiyelerini almalarıydı. </em></p>
			<p><em>Kitap okumak, DVD’den film izlemek, birilerini aramak, dışarı çıkmak, bir yerlerde iki tek atmak, daha doğrusu bir şey yapmak istemiyordu canı. Saçları iyice uzamıştı ama berbere gidecek gücü</em> <em>bulamıyordu kendinde. Yine de, ruh haline uygun, ilgisini çekecek bir şeyler bulacağı umuduyla kitaplığını gözden geçirmeye karar verdi. Buraya taşınalı üç yıl olmuştu. Hamalları canından bezdirmişti kitap dolu koliler. Bir an önce ortalıktan kalksınlar diye karmakarışık bir biçimde dizmişti portatif kitaplığının raflarına. O günden beri öyle duruyorlardı. Aradığı hiçbir şeyi bulamıyordu. Kitaplığını düzenleyecekti ama, ne zaman? Eyleme geçmesi için o konunun önce kafasında olgunlaşması gerekiyordu. Belki de tam zamanıydı. Neden olmasın diye düşündü, fiziksel güç harcayarak yaşam enerjisini yükseltebilirdi.</em></p>
			<p><em> Ve, asla sonuçlandıramayacağı bir işe girişti.</em></p>
			<p><em>Kapının solunda kalan duvarın en ucundaki bölümü boşaltıp kitapları odanın ortasına yığdı. Şimdi ne yapacak, nasıl bir yöntem izleyecekti? Kitaplık düzenlemenin inceliklerini bilmiyordu. Önce Türk edebiyatı, dünya edebiyatı diye ayırmalı, bunları</em> <em>şiir, öykü, roman, deneme, inceleme türlerine göre düzenlemeliydi. Sonra, yazar adlarına göre bir dizin oluşturabilirdi. Boşalttığı bölüme Türk edebiyatından başlayabilirdi. Yerdeki kitap yığınına baktı. Ensesini kaşıdı. Hiç de kolay değildi. Mutfağa gidip dolaptan</em> <em>bir şişe bira çıkardı. Köpüklenmeyi önlemek için bardağını eğerek doldurdu. Büyükçe bir</em> <em>yudum içip “ohh” dedi. Bu</em> <em>işe hiç hazır değildi. Kendini kandırıyordu.</em></p>
			<p><em>Önce nemli bezle boşalmış rafların tozunu almalıydı. </em></p>
			<p><em>Her adım onu biraz daha yılgınlığa sürüklüyordu. Saatler geçmişti ama yerdeki kitapların yarısını bile elden geçirememişti. Küçük yayınevlerinde çıkmış ya da kendi olanaklarıyla bastırılmış ve adına imzalanıp gönderilmiş kitapların yazarlarının çoğunu anımsamıyordu. Neler ummuşlardı… hazin bir durumdu. Raflarda yer almaması gereken ne çok şey vardı. Onları, okunmuş gazeteleri toplayıp satan kapıcıya vermek üzere kenara ayırıyordu. Yeniden koltuğa oturdu. Terlemişti. Bunu bira paklar, dedi.</em></p>
			<p><em>O sırada kapı çalındı. Kimseyi beklemiyordu. Apartman yöneticisi emekli Yargıç Nazım Bey’dir. Ya da kapıcı. Birasını mutfak masasının üzerine bıraktı. Karşısında postacıyı görünce şaşırdı. Kalın kaşları ve bıyıkları beyazlamış yorgun yüzlü bir adamdı. Gülümseyerek “İyi günler,” deyip büyükçe sarı bir zarf uzattı. Teşekkür etti. Kapıyı kapar kapamaz da merakla zarfı açtı. Eski bir defterdi gönderilen. İliştirilen küçük kâğıttaki notta “Bu defter sizin,” yazıyordu. Altında da F.D. harfleri vardı. Başka açıklama yoktu. </em></p>
			<p><em> Üzerinde süslü bir biçimde “Lise Defteri” yazan, arkasında “çarpım cetveli” bulunan, karton kapağı sararmış altı formalık defterin sırtı siyah cilt bezi ile kaplıydı. Bu bir lise defteriyse, arka kapağında ilkokul öğrencilerini ilgilendirecek çarpım cetvelinin ne işi vardı? İlkokul öğrencilerine yönelik üretildiyse neden altı formaydı ve üzerinde “Lise Defteri” yazıyordu? Bütün bunlar bir yana, ilk kez gördüğü bu defter neden ona gönderilmişti ve gönderen neden açıkça adını yazmamıştı? İlk sayfasını açtığında daha da şaşırdı, çünkü kendi yazısını tanıdı. Büyük harflerle “DÖNÜŞ VE HASTALIK” yazıyordu. Onun altına da bir dergiden yıllar önce (resim yaptığı dönemde) kestiği Modigliani’nin “Z. Borowskye’nin Portresi” yapıştırılmıştı. Böyle bir defteri olduğunu anımsamıyordu. İkinci sayfaya geçti, yine kendi elyazısıydı. Defteri hızla karıştırdı. Elinde, onun elyazısıyla başkası tarafından yazılmış öyküler vardı. Bütün gücünü yitirdi. Bir solukta içti birasını. Yığılırcasına koltuğa oturdu. Defterin ilk sayfasını açtı. Modigliani’nin resmine uzun uzun baktı. Sonra yeniden başlığı okudu.</em></p>
    </div>
    
  </body>
</html>