<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h2 class="baslik1">SARIKIZ OLAYI</h2>
			<p>Tünel gibi bir yer.</p>
			<p>Gece mi?</p>
			<p>Gündüz mü?</p>
			<p>Çok kalabalık. Her kafadan bir ses çıkıyor. Dev bir arı kovanının içinde gibiyiz. Herkes bir tren bekliyor. Herkes başka bir treni bekliyor. Buraya nasıl geldiğimizi bilmiyorum. Sarıkız’ı arayan Hantal Köylü kolumda, şaşkın şaşkın çevremize bakıyoruz.</p>
			<p>Birbirine dolanan karmakarışık demiryolları var burada. </p>
			<p>“Ben acıktım,” diyorum Hantal Köylü’ye.</p>
			<p>“Sabret,” diyor, “Sarıkız’ı bulunca sütünü sağar içeriz.”</p>
			<p>“Böyle bir tünelde ineğin işi ne?” diyorum.</p>
			<p>“O burada, içime doğuyor… bulacağız onu.”</p>
			<hr class="bosluk"/>
			<p>Biz de mi trenle geldik buraya?</p>
			<p>Birden bir kargaşa yaşanıyor tünelde. İnsanlar, bulunduğumuz yerden karşıya geçmeye çalışıyor. Hantal Köylü’yle birlikte biz de bu paniğe kapılıyoruz. Aştığımız her rayın ardından korkunç gürültülerle geçiyor trenler. Ezilmekten kılpayı kurtuluyoruz. Kendim için bir kuşkum yok ama Hantal Köylü’nün hareketleri çok ağır. Kent yaşamını bilmiyor. Onun için korkuyorum. Ulaştığımız demiryolunun üzerinde hızla yaklaşan treni fark ediyorum. Hantal’ın kolunu sıkıca kavrıyorum. Gözlerimi kapayıp ileri doğru fırlıyorum. Ayaklarım yere değdiğinde bütün gücümle sürüklediğim Hantal da yanı başıma yığılıyor. Yerleri sarsan tren çığlık çığlığa geçiyor. Tam ondan kurtulduğumuzu düşünürken başka bir trenin hızla yaklaştığını görüyorum. Bunlar bizi tünelden çıkarmak için değil, buraya gömmek için çalışıyorlar. Soluk soluğa koşarak her birinden kurtulmaya çalışıyoruz. </p>
			<p>Şimdi başka bir tren üzerimize doğru geliyor. Ondan kurtuluyoruz, bir başkası çıkıyor. Rayların birinden atlarken Hantal Köylü olduğu yerde kalıyor. Sarıkız’ı gördüğünü sanıyorum.</p>
			<p> “Hadi koş,” diyorum, “ezileceğiz.”</p>
			<p>Dehşetle bana bakıyor.</p>
			<p>“Ayağım rayların arasına sıkıştı,” diyor. “Sen kaç!”</p>
			<p>O anda felaketi görüyorum. Ayağını tutup çekiyorum ama kurtaramıyorum. Yanımızdan koşarak geçenlerden yardım istiyorum. Kimse dönüp bakmıyor bile. Hantal yeri yumruklayarak yırtınıyor.</p>
			<p>“Kaç!” diyor, “Kaç…”</p>
			<p> Tren hızla yaklaşıyor. Gözleri kocaman Hantal’ın. Son anda kendimi rayların dışına atabiliyorum. İneğini her yerde arayan ama bulamayan adam trenin altında kalıp paramparça oluyor. Sesim çıktığınca bağırıyorum. Kendimi kurtardığımda bana bakışı bir türlü gözümün önünden gitmiyor.</p>
			<hr class="bosluk"/>
			<p>Tünelin karşı kıyısına ezilmeden ulaşabiliyorum. Koşuşturma burada da sürüyor. İnsanlar perondaki trene binmeye çalışıyor. Korkunç bir itiş kakış, haykırış ve gürültü var. Vagonlara binip bu tünelden çıkmak istiyor herkes. Ben de her şeyi göze alıp kalabalığın arasına giriyorum. Bir ara iyice sıkıştırılıyorum. Ayaklarım yerden kesiliyor. Hiç nefes alamıyorum. Bir boşluk bulup yana dönünce vagona giriveriyorum.</p>
			<p>Dışarıya karşın karanlık vagonda derin bir sessizlik var. Kimsenin ağzını bıçak açmıyor. Birbirine benzeyen yaşlı adamlar doldurmuş burayı. Kafam karışıyor. Bu yaşlı adamlar ezilmeden nasıl girebildiler içeri? Yoksa trenle birlikte mi geldiler, hep vagondaydılar da burada mı yaşlandılar? Birine yaklaşıp ne olduğunu soruyorum. Omuz silkip susmayı sürdürüyor. Pencereden baktığımda insanların birbirini ezerek vagonlara binmeye çalıştığını görüyorum. Sessiz bir film izler gibiyim.</p>
			<hr class="bosluk"/>
			<p>Şimdi ne vagondayım ne de kalabalığın içinde. Yine tüneldeyim ama yapayalnızım. Trenler de yok. Herkes gitmiş.</p>
			<p>Ben neden gitmedim? Ne zaman indim trenden?</p>
			<p>Hantal Köylü’nün parçalanmış cesedi rayların üzerinde duruyor.</p>
			<p>Birden sen çıkıyorsun karşıma. En son, evinde, hasta yatağında gördüğüm gibisin. Zayıfsın, yüzün yine sarı. Ağzına bir mendil bağlamışsın. Elindeki uzun saplı süpürge ile yerleri süpürüyorsun. Seni görünce sevinecek yerde ölü görmüş gibi korkuyorum.</p>
			<p>Ağzına bağladığın mendili indiriyorsun. Dudaklarında sana yabancı bir gülümseme var. Eskisi gibi yenik, yıkık durmuyorsun. Tokalaşıyoruz. Elin soğuk. Bakışların donuk. Yaşamadığını düşünüyorum.</p>
			<p>Yüzündeki gülüş birden soluyor.</p>
			<p>“Bu ne?” diyorsun Hantal Köylü’nün cesedini göstererek. “Sesin de senin sesin değil. Gördüğüm sen değilsin. Bir ölüsün.</p>
			<p>“O bir arayandı,” diyorum. “Sarıkız adını verdiği ineğini arıyordu.”</p>
			<p>“Öyle bir ineği mi varmış?” diyorsun.</p>
			<p>“Bilmiyorum, ama o arıyordu,” diyorum.</p>
			<p>Cesede doğru yaklaşıyor, süpürgenle onu süpürüyorsun. Seni engellemiyorum. Engellemek istemiyorum.</p>
			<p>“Gitmeliyim,” diyorum.</p>
			<p>Omuz silkiyorsun. Gidip gitmemem fark etmiyor senin için.</p>
			<p>“Ya ışıklar?” diyorum, ucu bucağı görünmeyen tüneldeki ışıklara bakarak, “Ya ışıklar sönerse?”</p>
			<p>“Düşündüğün şeye bak,” diyorsun, “ben buradayım ya.”</p>
			<p>Koşmaya başlıyorum. Bir an önce bu tünelden çıkmalı, kurtulmalıyım.</p>
			<p>Birden ışıklar sönüyor. Olduğum yerde kalakalıyorum. Sen söndürmüş olmalısın. Korkuyorum. Bu karanlıkta tünelden çıkmam çok güç. Bir ses çalınıyor kulağıma. Oldukça uzakta ama biri koşarak bana doğru geliyor. Bu sen olamazsın çünkü koşanın dört ayağı var.</p>
			<p>Bütün gücümle, “Sarıkııız, buradayım!” diye bağırıyorum.</p>
			<p>Ayak sesleri gittikçe yaklaşıyor.</p>
			</div>
  </body>
</html>