<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h2 class="baslik1">ERAN KAPTAN</h2>
			<p>Birim yöneticimiz bizi makamına çağırmış, en baba tavrını takınarak, seçilmiş elemanlar olduğumuzu söylemişti. Çünkü, araştırma gemisinde çalışmak bir ayrıcalıktı. Bir yük gemisine, tankere ya da feribota tayfa olarak gitmiyorduk. Balıkçı teknesi, yolcu gemisi, gezinti yatı da değildi orası. Sismik araştırmalar yapacak, gecemizi gündüzümüze katarak çalışacak, vatana millete yararlı olacaktık. Şantiyelerden, çadırlardan, toz topraktan kurtuluyorduk. Biz bunu çoktan hak etmiş başarılı, deneyimli elemanlardık. Yine de yabancısı olduğumuz bir ortama gidiyorduk ve haliyle dikkat etmemiz gereken hususlar vardı. Gemi adamları ile birlikte aynı mekânı paylaşacak, birlikte çalışacaktık. Arazi çalışmalarındaki işçi mühendis ilişkisinden farklı bir durumdu bu. Gemi adamları kaptana ve çarkçıbaşına bağlıydılar ve onların dışında kimseden komut almazlardı. Yani, birim yöneticimizin diyeceği şuydu: Onlarla içli dışlı olmamalı, iş ve sosyal ilişkilerimizde bir mesafe koymalıydık.</p>
			<p> Kimdi bunlar? Denizin yüz çizgilerini sertleştirdiği, gözükara, hovarda, bıçkın, sokak kadınlarıyla düşüp kalkan, barlarda içip içip kavga çıkaran, zulada sustalı bıçakları olan, karada azan ama denizde yatışan adamlar mıydı? Dar bir alanda günlerce, haftalarca iç içe yaşayacak, iş dışında birbirimizden (yani biz onlardan) uzak duracaktık. Mühendis kimliğimizi korumamız açısından böyle bir mesafenin “ne yazık ki” gerekli olduğunun altı özenle çizilmişti. Altı yıldır çalışmalarını sürdüren gemide böyle bir denge kurulmuştu da, ilk kez bu ortama katılacak bizler için bunun uyarı değil (uyarı olamazdı zaten, sonuçta biz okumuş, aklı başında yetişkin insanlardık), aydınlatıcı bir açıklama olarak algılanması isteniyordu, o kadar. Yanlış anlamamıştık, değil mi? Hayır, doğru anlamıştık.</p>
			<hr class="bosluk"/>
			<p>Gemiye adım attığım gün bu sınırı gördüm. Zabitler ve teknik elemanlarla gemi adamları arasında aşılması güç engeller vardı. Herkes birbirine saygılıydı, kimse kimsenin işine karışmıyordu. Yine de dengeler, her an bozulabilecek hassas bir noktada duruyordu. Denize açıldıktan sonra o tuhaf gerilim daha çok hissedilir olmuştu. Arazi çalışmalarından alıştığım sıcaklık bu ortamda yoktu. </p>
			<p>Gemiye son katılan, içlerinde benim de olduğum küçük grup bu uyarı ve tavsiyelere uymak için özel bir çaba göstermedi.</p>
			<p>Zincirin kırılması da uzun sürmedi.</p>
			<hr class="bosluk"/>
			<p>Erhan ya da herkesin dediği gibi Eran Kaptan, atletik yapılı biriydi. Bedenini saran atletler giyer, karnını içine çekerek dolaşır, pazılarını göstermekten hoşlanırdı. Yaz-kış bakır rengiydi teni. Sol pazısının üzerinde bir çapa dövmesi vardı. Yüz çizgileri o kadar sertti ki, gülmek ona hiç yakışmıyordu. Güneşte ışıl ışıl yanan, “hakiki çelik” olduğunu söylediği bir komando bıçağı taşırdı. Denizde, özellikle birbirine dolanan ipler ve halatlar başına bela olduğunda onlardan kurtulmak için ya da oltaya yem hazırlamak için gerekliydi bu bıçak. Öpüp alnına koyarak kutsardı onu ve insanlardan gelecek tehlikelere karşı kullanmak zorunda kalmaması için dua ederdi. Gemicilerin arasında bile, ulaşılması zor biri olduğu izlenimi uyandırmıştı bende. Son derece kendi halinde olmasına, konuşurken sesini hiç yükseltmemesine, sinirlenmemesine, kimseyle tartışmamasına karşın, ona hem saygı gösteriyorlar, hem de çekiniyorlardı. Herkese takılan, ağır şakalar yapan, ağza alınmayacak küfürler eden Orhan Kaptan bile ona ilişmezdi. </p>
			<p>Geminin baş ucundan denize balıklama dalışını dehşetle izlemiştim. Bacaklarını birbirine bitiştirip avuç içlerini kavuşturuyor, parmak uçları çenesinin hemen altında, bir süre dua ediyormuş gibi kıpırdamadan aşağı bakıyor, dizlerini esnetip önce yukarı doğru sıçrıyor, sonra da ters bir U biçimini alıp taş gibi denize iniyordu. Suya iyice yaklaşınca bedeni düz bir çizgi oluyor ve mızrak gibi giriyordu suya. Çağdaş bir Tarzan’dı o. Deniz adamlarıyla ilk yakınlık kurduğum kişiler Kamarot Ertuğrul, Yağcı Erol, Serdümen İdris ve Baha olduysa, en son kişi de Erhan olmuştu. Çünkü içedönük biriydi. İzin verdiği ölçüde yaklaşılabiliyordu ona.</p>
			<p>Erhan serdümendi. Gemide kendine “yavşak” diyen, hatta “en büyük yavşak benim” diyen, “yalnız bu gemide değil, bütün âlemde benden büyük yavşak yoktur” diyen ilginç biriydi. Bunu duyduğumda çok şaşırmış, düş kırıklığına uğramıştım. Onun gibi ağır biri kendini nasıl bu kadar aşağılar, eğlence malzemesi yapardı? Kısa sürede yanıldığımı anladım. Erhan, yüzüne karşı kimsenin söyleyemeyeceği bir sözcüğü kendine söyleyerek bir oyun oynuyor ve “hepiniz yavşaksınız” diyordu. Bu, alay konusu olmadığı gibi büyük bir saygı da uyandırıyordu. </p>
			<p>İçtikçe güzelleşen, kendini ortaya koyanlardandı Eran Kaptan. Şarap içerdi. Bir akşam onun sarhoşluk gösterisine tanık olmuştum. Çok sevimli, çok sıcaktı. Şarkılı, danslı, tek kişilik bir oyun sergiliyordu. Şarkılar dahil her şeyi o anda uyduruyordu. Herkes eğleniyordu ama taşkınlık yoktu. Arada oyunu kesip “En büyük yavşak kim?” diye sorduğunda, sarhoş gemiciler son derece ölçülü ve saygılı bir biçimde “Eran Kaptan!” diye bağırıyorlardı. “En kutsal şey ne?” diye sorduğunda, “Yavşaklık!” diye haykırıyorlardı. O da yerden temenna alıp karşılık verince alkıştan kırılıyordu ortalık. Kendimi bir ayinde hissetmiştim o gece.</p>
			<p>İdris ile aynı kamarayı paylaşıyordu. Kamarasında büyük bir Atatürk posteri asılıydı. Ulu Önder’e saygısı sonsuzdu. Kalkar kalkmaz hemen esas duruşa geçip “Günaydın Paşam!” diye bağırırmış. Ondan, “Sana da günaydın!” yanıtını alınca (İdris bu yanıtı hiçbir zaman duymadıysa da Erhan’ın duyduğuna inanıyordu) daha bir coşkuyla “Sağ olun Paşam!” diye haykırırmış. Milli bayramlarda ise mutlaka bir tören düzenlermiş kamarasında. Şiirler okur, marşlar söyler, sloganlar atarmış.</p>
			<hr class="bosluk"/>
			<p>1996 yazı. Ağustos ayı başları. İstanbul’daki bağlama limanından palamarları söküp Güney Ege’deki çalışma alanına doğru yola çıktık. Saatte en çok on mil yapabilen yaşlı ve yorgun gemimizle bu <em>intikal</em> keyif vermiyor artık. Akşam yemeği sonrası zabitan salonundayız. Yapacak bir şey yok. Vardiya saatlerine göre ayarlandığı için yaz kış yemek saatleri değişmiyor gemide. 17.30 olunca akşam yemeği yeniyor. Kışın önemli değil de, ağustos ayında, özellikle güneyde denize girme saatinde biz sofraya oturuyoruz. Beş çayı gibi bir şey.</p>
			<p>Geminin hareketine göre televizyondaki görüntü bir geliyor, bir gidiyor. Kral TV açık ama, kimsenin izlediği yok. Bir masada, müzmin “maça kızı” müptelası dörtlü bol küfürlü ve kahkahalı kâğıt oynuyorlar. Dünya umurlarında değil. Böyle insanlara her zaman özenmişimdir. İki kişi de onları izliyor ve yüzlerinde her an gülmeye hazır bir anlamı tetikte tutuyorlar. İkinci kaptanla üçüncü çarkçı hiç keyif almadıkları her hallerinden belli olan bir bıkkınlıkla, bağırışsız, küfürsüz, yorumsuz tavla oynuyorlar. Her an bırakıp kamaralarına çekilebilirler. Ben de elime geçirdiğim, iyice yıpranmış, hamur gibi olmuş elli ikilik desteyle kâğıt falı açıyorum. Biraz sonra kamarama gidip dolabımdaki stoktan (gemide içki içmek yasak olmasına karşın, kaptan ve çarkçıbaşı dahil herkesin dolabı ağzına kadar içki doludur) bir şeyler içip kitap okumayı düşünüyorum.</p>
			<p>Kapı aralandı, Serdümen Baha’nın başı belirdi. Birini arıyordu. Göz göze gelince aradığı kişinin ben olduğumu anladım. Başparmağı ile işaretparmağını birleştirip “çok kısa bir süre için” görüşmek istediğini belirten “aşırı kibar” bir hareket yaptı. Kalkıp salondan çıktım. “İdris, Eran Kaptan, ben başaltı ambarındayız abi, bir bardak kap gel,” dedi. Bu iyi bir haberdi.</p>
			<p>Mutfaktan bir su bardağı alıp başaltı ambarına indim. Gemimizin reisi, Kıbrıs gazisi İdrus (kendisi öyle dediği için ben de “İdrus” diyorum ona) coşkuyla karşıladı beni. “Zindan Bar’a hoş geldinuz Cemil Bey,” dedi. Otuz litrelik naylon bir bidona en yakın arkadaşıymış gibi sarılmıştı. Bidonu okşayarak, “Ağzına kadar şarap dolu,” dedi. Sonra birden ciddileşti. Başını sertçe döndürüp Eran Kaptan’a dövecekmiş gibi bakarak, “Buni ona borçluyuz,” dedi. Eran Kaptan, çenesi göğsünde, biraz mahcup, hıçkırır gibi güldü. “Evet!” dedi İdrus kolunu bana doğru uzatıp parmağını sallayarak, “Ha bu bidonu tek başına Portekiz gemisinden sırtlanup buraya taşimiştur.” Eran Kaptan elini kaldırıp “tezahürata gerek yoktur” dercesine başını salladı. Tersanede, havuza giren Portekiz gemisindeki gemiciler vermişler bu şarabı. Ne zabitan takımı biliyormuş ne de teknik personel. İdrus, mutfaktan ödünç aldığı çorba kepçesiyle (aşçıbaşı da arada uğrayıp bir iki bardak yuvarlıyormuş) şarap servisi yapıyordu. Ne kadar çok içersek o kadar iyiydi. Çünkü şarap hava almıştı ve kısa sürede bozulabilirdi. Buruk bir tadı vardı şarabın, iki bardaktan sonra da şahsiyetini hemen ortaya koyuyordu.</p>
			<p>İdrus’un, “düşmanına göster, geri çek” denecek türden ürkütücü bir görünüşü vardı ama, bir çocuk yüreği taşıyordu. Çok duyarlıydı. Kıbrıs çıkarması sırasında paraşütle indirilen komando grubunda yer almıştı. Sağ baldırının arkasına gelen bir şarapnelle yaralanmış ve gazi olmuştu. (O, “kâzi” diyor.) Savaş konusu açıldığında gözleri hemen dönüyordu. İdrus, her yıl temmuz ayında, çıkarmanın yıldönümünde başka biri oluyor, gemideki bayrağı bedenine sarıp elinde yangın baltasıyla ortalıkta dolaşıyordu. Onun peşinde büyük bir saygıyla yürüyen tek kişi de, kamara arkadaşı Eran Kaptan’dı. Üçüncü kaptanımız Orhan Abi, arada İdrus’a takılmaktan, onu zıvanadan çıkarmaktan zevk alırdı. Orhan Kaptan’la İdrus’un köprüüstündeki vardiyaları kimi günler tiyatro oyununa dönüşürdü. Orhan Kaptan onun “kâzi” olmadığını, attığını iddia ederdi. İş, İdrus’un dümen başında pantolonunu indirip yara izini göstermesine kadar varırdı. O zaman da Orhan Kaptan, “Baksanıza,” derdi, “kaçarken vurulmuş, yara arkada.” İdrus ne kadar çileden çıksa, gözü dönse, oflayıp puflasa da, sonuçta her şeyin bir oyun olduğunu bilirdi. Denizde hayat çok başkaydı ve çok acımasızdı.</p>
			<hr class="bosluk"/>
			<p>Vardiya çıkışlarında, yemek öncesi kısa anlarda, yemek sonralarında, yatmadan önce Zindan Bar’ı ziyaret etmem kaçınılmaz olmuştu. Bir yandan gemi yol alıyor, bir yandan içiyorduk. Uykuya ve dinlenmeye ayırdığımız süre gittikçe kısalıyordu ama biz bu durumdan çok mutluyduk. Vardiyası başlayanlar gidiyor, onların yerini vardiyadan çıkanlar dolduruyordu. En büyük sevinci de, fırtına nedeniyle demirde geçirmek zorunda kaldığımız o iki gün boyunca yaşamıştık. Zindan Bar bir sığınak olmuştu. İdrus’un mutfaktan ödünç aldığı ama geri vermediği kepçeyi şarap bidonuna daldırırken kendimi Roma imparatorları gibi hissediyordum. Baha’nın, İdrus’un, Erhan’ın sohbetlerine doyum olmuyordu.</p>
			<p>Aksiliklerin peş peşe geldiği bir yazdı. Ya geminin ana makinesinde bir sorun çıkıyordu ya da teknik laboratuvardaki cihazlarda. Günlerimiz, bağlandığımız limanlarda zaman öldürmeye çalışarak geçiyordu. Bidondaki şarap bitmiş, Zindan Bar kapanmıştı. Kamaralarımızdaki stokları kullanıyor, şişeler azaldıkça yeniliyorduk. </p>
			<p>Araştırma laboratuvarındaki cihazlarda ortaya çıkan teknik bir arıza nedeniyle küçük bir limana girdik. Sorun Ankara’ya iletildi. En az bir hafta boyunca orada bağlı kalacağımız belli oldu. Herkesin canı sıkılmıştı.</p>
			<p>Çay servisi yapan ya da çöp sepetlerini boşaltmak için gelen kamarotlar dışında laboratuvara gemicilerden giren olmaz. Eran Kaptan’ı karşımızda görünce şaşırdık. Aslında o da şaşkındı, yaptığının doğru olup olmadığını sorgulayan bir ruh hali içindeydi. Arızanın ne kadar zamanda giderileceğini sordu. En az bir hafta, dedik. Emin olmak için de “Yani iki üç günde hallolmaz, değil mi?” dedi. “Mümkün değil,” dedik. Teşekkür edip çıktı. Bu bilgi üzerine kaptanın kamarasına gitmiş ve üç günlük izin istemiş. Çünkü karısını ve oğlunu çok özlemiş. İdrus’un dediğine göre, öyle sıkılmış ki, geceleri oflayıp puflamalarından o bile uyuyamaz olmuş. Kötü rüyalar görüyormuş Eran Kaptan, çok daralmış. Ama Efendi Kaptan, kamarasında uzanmış dinlenirken, gemi kurallarını hiçe sayıp (öyle ya, önce gemi reisiyle bu konuyu konuşması gerekirdi) karşısında biten bu yarı deli adamdan çok rahatsız olmuş ve arızanın her an giderilebileceğini söyleyip izin talebini geri çevirmiş. </p>
			<p>Ben olayı İdrus’tan dinledim. Eran öfkeyle kamaraya girmiş. Bir boğa gibi burnundan soluyormuş. Giysi dolabının kapağına öyle bir yumruk atmış ki, ranzasına uzanmış zamansız bir uykuya geçmeye çalışan İdrus yerinden sıçramış. Kaptana yağdırdığı küfürlerin bini bir paraymış. Sonra birden toparlanmış. Atatürk posterinin karşısında hazır ol’a geçip askerî bir selam vermiş. “Kaptandan şikâyetçiyim Paşam,” demiş, “bir hafta bu limanda bağlı kalacağız. Evimi çok özledim. Ben gemiciyim, her şeye dayanıklıyım Paşam, ama beni zayıf düşüren rüyalarımla baş edemiyorum. Hazır fırsat varken gidip karımı ve oğlumu gözlerimle göreyim dedim, üç gün izin istedim o ibne kaptandan ama vermedi. Ben de huzurunuza çıkıp o izni sizden istiyorum!” Sonra yeniden ayak topuklarını birbirine vurup selam durmuş ve “Sağ olun Paşam!” diye haykırmış. İdrus ranzasından doğrulup “Hayırdır,” demiş. “Kaptandan üç gün izin istedim, vermedi,” demiş Erhan, “ben de onu Paşa’ya şikâyet ettim. Ne yapayım? Paşa da ‘Git evladım’ dedi. Duydun değil mi?” Duydum, demiş İdrus da. Erhan çantasını hazırladığı gibi çekip gitmiş.</p>
			<p>Olay ertesi gün ortaya çıktı. Erhan vardiyasına girmeyince kaptan nedenini araştırmış. Erhan’ın gemide olmadığı, izin almadan mekânı terk ettiği, yani disiplin suçu işlediği anlaşılmış. Kaptan, kamara arkadaşı İdrus’un ifadesini almış. </p>
			<p>İdrus’un ifadesi şu: “Atatürk’ten izin aldı, gitti Efendi Kaptan.”</p>
			<p>Kaptan da, “Atatürk izin verdi mi?” diye sorunca, “Verdi Efendi Kaptan, kulaklarımla duydum,” demiş İdrus.</p>
			<p>Üçüncü günün sonunda gemiye döndü Eran Kaptan. Süvari Bey bir şey sormadı ona. Orhan Kaptan arkasından konuşup el kol hareketleriyle başına neler geleceğini ima ettiyse de hiçbir şey olmadı. </p>
			</div>
  </body>
</html>