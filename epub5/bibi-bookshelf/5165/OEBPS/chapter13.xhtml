<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h2 class="baslik1">GÖLGE İÇİNDEKİ ORMAN</h2>
			<p>Güneş batarken, “Tuhaf bir gece başlıyor,” diye düşündüm. Dağlar ve yakındaki tepeler gittikçe koyulaşarak daha da ürkütücü oldu. Ormandaki ağaçlar, yaşamıma göz dikmiş maskeli birer hayduttu artık. Her şeyden korkuyordum.</p>
			<p> Kalın gövdeli, ulu bir meşe ağacının altında yatıyorum. Karşı tepe, tek boyutlu koyu bir lekeye dönüştü. Biraz ilerideki çakıllı, ağaçsız küçük alandaki beyaz kaya hâlâ fark ediliyor. Aşağıdaki derenin sesi daha da arttı. Ne kadar da ürpertici bir gürültü. Gündüz derenin çağıltısını ayırt edememiştim, çünkü değişik türden kuşların cıvıltısı, uzakta ağaç kesen bir motorun azalıp çoğalan homurtusu, çok sık olmasa da dağ yolunu tırmanan kamyonların iniltisi duyuluyordu. Ormana tek hâkim olan ses dere şimdi. Ormanın sakinleri erkenden uykuya geçmiş.</p>
			<p>Birden ağaç kümelerinin arasından yükselen ay’ı gördüm. Az sonra o büyülü ışınlarıyla ağaçları daha belirginleştirecek, karşı tepe yine üç boyutlu özelliğini kazanacak. Oysa ben zifiri karanlık ve sessiz bir ormanda kalmayı düşlemiştim. Dere sesi için bir çözüm bulabilirdim. Onu duyamayacağım kadar yukarılara tırmanabilirdim. Ama dolunayın ışığı için yapabileceğim bir şey yok.</p>
			<p>Bir çıtırtı duyar gibi oldum. Dikkat kesildim. Ses artarak bana doğru yaklaşıyordu. Bıçağımdan başka kendimi savunacağım silahım yoktu. Bir karaltı belirdi. İriyarı bir adamdı gelen.</p>
			<p>Orada bulunmam çok doğalmış gibi selamladı beni. Oldukça üzgün görünüyordu.</p>
			<p>“Sarıkız’ı gördün mü?” dedi.</p>
			<p>“O kim?”</p>
			<p>“İneğim.”</p>
			<p>“Görmedim,” dedim, “üstelik ineğin ormanda işi ne, onu yanlış yerde arıyorsun.”</p>
			<p>“Biz ormanda yaşıyoruz. Birbirimizden başka kimsemiz yok.” </p>
			<p>Çok üzgün görünüyordu.</p>
			<p>“O bensiz yapamaz,” dedi, “çok korkuyorum.” </p>
			<p>Aklını yitirmiş olmalıydı. Bir hayalin peşine takılıp ormanda kaybolmuştu.</p>
			<p>“Hay Allah,” deyip elimi yere vurdum, “bugün bir inek gördüm ama Sarıkız mıydı değil miydi bilemem.”</p>
			<p>“Nerede gördün?”</p>
			<p>Beyaz kayanın olduğu küçük alanı gösterdim.</p>
			<p>“Hava kararmadan önce orada tek başına otluyordu.”</p>
			<p> Yüzü güldü. Ağır gövdesini iki yana sallayarak o yöne doğru yürüdü. Ormanda yalınayak dolaşması dikkatimi çekmişti. Adamın yürürken çıkardığı çıtırtılar iyice duyulmaz olana dek bekledim. Artık dere sesi beni etkilemiyordu. Ay ışığından da rahatsız olmuyordum. Yaygaracı bir böcek aynı frekansta ötmeye başladı. Onu dinlerken kalabalık bir düğün salonu düşledim. İyi giyimli şık insanların arasında içki servisi yapan bir garsondum. Evlenen genç çifti tanımıyordum. Genç kız gelinlik yerine mavi bir etek giymişti, kumral saçlıydı. Bütün dişleriyle gülüyordu. Çok mutlu görünüyordu. Onu tanımıştım ama o beni tanımıyordu. Salondaki herkes yabancıydı.</p>
			<p>Aynı çıtırtıyı yine duydum. Karanlığın içinden o hantal gövde belirdi. Çaresiz bir yürüyüşü vardı. Ellerini iki yana açarak, “Yok,” dedi, “her yerde aradım ama yok. Onu bir daha bulamayacağımdan korkuyorum.”</p>
			<p>“Bir de bu yana bak,” dedim baştan savarcasına.</p>
			<p> Az önce gösterdiğim yönün tam tersiydi. Adam bir şey demeden o yana doğru yürüdü. Karanlığa karışıp kayboldu. Çıkardığı çıtırtıların bitmesini beklerken bir akordeonun kısık nağmelerini duydum. Daha doğrusu bunu hissettim. Yanılıyor da olabilirdim. O sesi derenin şarıltısından ve yaygaracı böcekten ayırmak için büyük bir güç harcıyordum. Sırtüstü yatıp gökyüzüne baktım. Akordeonun sesini daha net seçebiliyorum artık. Heyecanlandım.</p>
			<p>Müzik gittikçe yükseliyordu. Ne derenin ne de yaygaracı böceğin sesi duyuluyordu. Ormanı yatıştıran bu akordeon muydu? Gözlerimi yumdum. Bedenim gittikçe hafifliyordu.</p>
			<p>Gözlerimi açtığımda karşımda bana bakan iriyarı, uzun saçlı bir adam gördüm. İneğini arayan hantal köylü değildi bu. Yüz çizgileri sert, bakışları keskindi.</p>
			<p>“Benimle gel,” dedi. Sesi buyurgandı. Korkmamıştım ama çok şaşırmıştım. Yattığım yerden doğruldum. Hava serinlemişti. Nereye gideceğimizi sormadım. Onun peşi sıra yürüdüm. Konuşmayı sevmeyen biriydi. </p>
			<p>Bir tepeye tırmanıyorduk. Ay ışığı çok güçlüydü, yolumuzu aydınlatıyordu. Her adımımız akordeon sesine yaklaştırıyordu bizi. Uzun saçlı iriyarı adam hızlı yürüyordu. Ona yetişmek için arada koşuyordum. Soluk soluğa kaldığımda durup dinleniyor, sonra onu gözden kaçırmamak için yine koşmaya başlıyordum.</p>
			<p>Sonunda tepeye ulaştık. Ağaçların arasındaki düz, küçük alanda bağdaş kurup halka biçiminde oturmuş adamlar gördüm. Akordeonu siyah gözlüklü, oldukça kilolu genç adam çalıyordu. Halkanın ortasında da bağdaş kurmuş, dirseklerini dizlerine dayamış, başı ellerinin arasında biri oturuyordu. Yol arkadaşım eliyle durmamızı işaret etti. Durduk. Orta yerde oturan adam başını kaldırdı. O anda akordeon sustu. Uzun beyaz sakalı, kırışık bir yüzü vardı. Gözlerine bakınca onun yaşlı değil, genç biri olduğunu düşündüm. Sonra anladım ki, bu çakmak gözlü adam gerçekten yaşlıydı.</p>
			<p>“Hoş geldin,” dedi.</p>
			<p>Konuşmadan ona bakıyordum.</p>
			<p>“Hazır mısın?” dedi.</p>
			<p>“Evet,” dedim. Kendimden çok emindim. Yaşlı adam aldığı yanıttan hoşnut, gülümsedi.</p>
			<p>“Bu gece burada bazı sorularımıza cevap vereceksin,” dedi.</p>
			<p>“Veririm,” dedim.</p>
			<p>Beni buraya getiren adama bakıp, “Göreceksin,” dedi yaşlı adam. Ses tonundan, benden olumlu yanıtlar alacağını umduğunu düşündüm. İriyarı, sessiz yol arkadaşım bir şey demedi. Beni inceliyordu. Onun bakışlarından ürktüm, ürperdim.</p>
			<p>“Ona yardım etmek istiyorum,” dedi yaşlı adam, “belki bazı önerilerimizi kabul eder.”</p>
			<p>Yol arkadaşım susuyor, düşünüyordu. Onun, yaşlı adamdan daha önemli, daha sözü dinlenen biri olduğunu düşündüm. Yaşlı adam bile ona akıl danışıyordu. Uzun bir sessizlikten sonra konuştu.</p>
			<p>“Zayıf,” dedi.</p>
			<p>“Hayır, zayıf değilim!” diye bağırdım, “Size öyle geliyor.”</p>
			<p>“Başından beri seni izliyoruz,” dedi yol arkadaşım. Ardından da üzerine basa basa aynı sözcüğü yineledi:</p>
			<p>“Zayıfsın!”</p>
			<p>“Oldukça azimli görünüyor,” dedi yaşlı adam, “belki de yeterince cesur değil.”</p>
			<p>“Cesurum!” dedim. Sesim oldukça yüksek çıkmıştı. Utandım.</p>
			<p>“Bak,” dedi yol arkadaşım, “seni buraya biz çağırdık ve senin için toplandık. Azimlisin, evet. Ama bu yeterli değil. Neleri göze alabileceğin önemli bizim için. Yakında bir yol ayrımına geleceksin. Yönlerden biri bizi ve sefaleti gösterecek, öbürü ise rahat ve sıradan bir yaşamı. Senin ikinci yolu seçeceğini biliyoruz…”</p>
			<p>“Hayır,” dedim.</p>
			<p>“Sözümü kesme!” dedi yol arkadaşım. “Bunu seçeceğini biliyoruz, çünkü zayıfsın. Fiziksel sefaletten kurtulacaksın ama içsel bir sefalete düşeceksin. Çünkü sen buna da hazır değilsin.”</p>
			<p>Yaşlı adam söz istiyormuş gibi elini kaldırınca yol arkadaşım sustu.</p>
			<p>“Bizi tanıdın,” dedi yaşlı adam, “tanıdın, çünkü bunu biz istedik. Ama bu geceyi ve bizi unutacaksın. Seninle yıllar sonra bir başka tepede yine karşılaşacağız. O zaman başka bir kimlikle aramıza katılacaksın.”</p>
			<p>“Bana bazı sorular soracaktınız,” dedim.</p>
			<p>“Sorduk.”</p>
			<p>“Yalnızca zayıf olduğumu söylediniz.”</p>
			<p>“Biz sorumuzu da sorduk, yanıtımızı da aldık,” dedi yol arkadaşım.</p>
			<p>O anda akordeon çalmaya başladı. Yaşlı adam başını önüne eğdi. Kimse bana bakmıyordu. Yol arkadaşım birdenbire ortadan kaybolmuştu.</p>
			<p>“Ben gidiyorum,” dedim.</p>
			<p>Karşılık alamadım. Tepeden aşağı doğru karanlıkta koşmaya başladım. İyi ki ay ışığı vardı.</p>
			<p>Az sonra o hantal köylüyü bir ağaca yaslanmış ağlarken gördüm. Koşarak geldiğimi görünce sevinmişti. Gözyaşlarını koluna sildi.</p>
			<p>“Sarıkız nerede?” diye sordu, “Aradım ama onu hiçbir yerde bulamadım.”</p>
			<p>Koşarak indiğim tepeyi gösterdim.</p>
			<p>“Orada,” dedim. </p>
			</div>
  </body>
</html>