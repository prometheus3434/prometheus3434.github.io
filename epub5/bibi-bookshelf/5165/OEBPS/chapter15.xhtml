<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h2 class="baslik1">İŞ KONUSU</h2>
			<p>O gece hasta arkadaşımızın evinden kovulduktan sonra bir süre konuşmadan yürüdük Akif’le.</p>
			<p>“Ne düşünüyorsun?” dedim.</p>
			<p>“Düşünecek kafa mı kaldı.”</p>
			<p>“Bizi neden kovdu?”</p>
			<p>“Ne bileyim ben ya… Gidende kabahat, aklına uydum işte…”</p>
			<p>“Haydaa! Sanki zorla götürdüm. Birlikte karar vermedik mi? Bundan sonra yüzünü görürsem adiyim. Ne hali varsa görsün.” </p>
			<p>“Onu boşver şimdi… Kendi kaybetti. Sen benim yanımda çalışır mısın?”</p>
			<p>Bunu hiç beklemiyordum, çok şaşırmıştım. Durdum. Bir adım sonra o da durup bana döndü. Çok ciddi görünüyordu.</p>
			<p>“İyi de, senin yanında ne iş yapacağım?”</p>
			<p>“İşsiz olduğunu söyleyen, iş bulamamaktan yakınan sen değil miydin? Al sana iş!”</p>
			<p>“Tavuk işinden anlamam.”</p>
			<p>“Ne tavuğu oğlum, çok kolay bir iş yapacaksın. Daha doğrusu hiçbir iş yapmayacaksın.”</p>
			<p>“Anlamadım,” deyip yürümeye başladım. Dışarıdan bakan, konuştukları konuyu unutmuş iki sarhoş sanabilirdi bizi.</p>
			<p>“İş yapmayacaksın ama sorumluluk yükleneceksin.”</p>
			<p>“Nasıl bir sorumluluk?”</p>
			<p>“Sana on altı bin can emanet edeceğim, onları koruyacaksın.”</p>
			<p>“Olmaz!” dedim, “Ben kendimi korumaktan acizken sen neler söylüyorsun.”</p>
			<p>Oralı bile olmadı. Bu işi yapacağımdan çok emindi.</p>
			<p>“Yaparsın… Hatta bunu yapabilecek tek kişisin… Benim, geceleri uyuyamayan yarasa gibi bir adama ihtiyacım var. Sana güvenmesem böyle bir teklifte bulunmazdım…”</p>
			<p>“İyi de, teklif neden bu akşam?”</p>
			<p>“Hastalandığını söyleyip buraya dönen o puşt yüzünden.”</p>
			<p>“Nasıl yani?”</p>
			<p>“Boşver şimdi nedenini, cevabını bekliyorum.”</p>
			<p>“Tavuk bekçiliği mi yaptıracaksın bana?”</p>
			<p>“Hayır, arkadaşıma böyle bir işi yakıştırır mıyım sanıyorsun. Korunacak olanlar daha tavuk değil, civciv bile değil. Kuluçka makinesinde yirmi birinci günlerini doldurmayı bekleyen yumurtalar… Sen sadece geceleri orada olacaksın, gündüzler yine senin…”</p>
			<p>“Bana göre değil!”</p>
			<p>O durunca ben de durdum.</p>
			<p>“Tembellik senin ruhuna işlemiş. Kaç zamandır işsizsin, ben de sana hiçbir şey yapmadan, oturduğun yerden para kazanacağın bir iş gösteriyorum, burun kıvırıyorsun. Kitabını okursun, bulmacanı çözersin, hayal kurarsın, bir şeyler yazarsın… Geceleri evinde ne yapıyorsan onu yaparsın.”</p>
			<p>“Tavuktan, yumurtadan anlamam ben.”</p>
			<p>“Anlayacak bir şey yok ki! Yarın akşam çiftliğe gel, ne yapacağını göstereyim sana. Kafana yatmazsa o zaman geri çevir.”</p>
			<p>“Öyle olsun. Bugüne kadar onları kim koruyordu?”</p>
			<p>“Ben.”</p>
			<p>“Neden devam etmiyorsun?”</p>
			<p>“Her şeye yetişemiyorum artık. Yarın akşam gel.”</p>
			<p>“Tamam,” dedim.</p>
			<p>İşi kabul etmişim gibi elimi kuvvetlice sıktı. </p>
			<hr class="bosluk"/>
			<p>Ertesi akşam bana işyerini gezdirirken arkadaşım gibi değil de patronummuş gibi davranıyordu. Soğuk, sevimsiz, büyükçe bir depoyu andırıyordu girdiğimiz yer. Deponun yarıya yakınını ise “kuluçka makinesi” dediği hantal kütle kaplıyordu. Yerler çimento, üstü ise tavan tahtaları döşenmemiş, oluklu çinko levhalarla kapatılmış çatıydı. İçerisi tavuk kokuyordu. Bir sandalye, eski bir sehpa, köşede de kapısı tam kapanamayan iğreti dolap dışında eşya yoktu. </p>
			<p>“İşte senin koruyacağın on altı bin canı taşıyan makine.”</p>
			<p>Camlı kapısının kenarındaki düğmelerden birine basınca içindeki lamba yandı. Oyuklara yerleştirilmiş binlerce yumurta çıktı ortaya. Onların içinde gözleri yumuk, küçük kalpleri çarpan, tüyleri yapış yapış civcivler vardı. Bu sessiz dünya birkaç gün sonra cıvıltılarla şenlenecek, nereye geldiklerini bilmeyen kısacık ömürlü civcivler şaşkın şaşkın birbirlerine bakacaktı. Yumurtalar, içinde can barındıran odacıklardan çok mezar taşlarına benziyordu.</p>
			<p>“Üç gün sonra civcivler çıkacak,” dedi.</p>
			<p>“Peki ben ne yapacağım?”</p>
			<p>“Sabaha kadar uyumayacaksın. Sen zaten gece kuşusun oğlum, bu sorun olmaz. Diyelim elektrikler kesildi, anında jeneratörü devreye sokacaksın. Yani, şu şarteli yukarı kaldıracaksın. Kesinti bitince de yine aşağı indireceksin. Malum, yumurtalar belli bir ısıda tutulmalı ki civcivler ölmesin. Hepsi bu işte. Üstelik pek kesinti de olmuyor. Sigara içmek serbest, ama içki yok. Çünkü sızıp gidersin, o arada elektrikler kesilir, anlamazsın… İnsanlık hali, her şey olabilir. Köşedeki küçük dolapta elektrikli ocak, çaydanlık, çay, bardak, şeker, her bir teşkilat var. Çayını demler, dalgana bakarsın. Sen okumayı seversin, al koltuğunun altına tuğla gibi bir kitap, sabaha kadar oku. Bundan sessiz ortam mı bulacaksın.”</p>
			<p>Böyle bir iş beklemiyordum. Gerçekten de yapılacak hiçbir şey yoktu. Elektrik kesintileri daha çok gündüz olurdu.</p>
			<p>“Basitmiş di mi?” dedi.</p>
			<p>“Evet,” dedim.</p>
			<p>“Bir konu daha var, ben giderken dışarıdaki köpeğin zincirini çözeceğim. Seni tanımadığı için sakın çıkayım deme, adamı parçalar valla.”</p>
			<p>“İyi de, tuvalet ihtiyacım olunca.”</p>
			<p>“Var abicim, girdiğimiz kapının hemen solundaki küçük kapı tuvaletin. Ben şimdi sana peynir, ekmek, zeytin de getireceğim, sabaha kadar hiçbir ihtiyacın olmayacak.”</p>
			<p>İşi kabullenmiştim bile. Para işini konuşmamıştık ama, eşek değildi, uygun bir şey verirdi herhalde.</p>
			<hr class="bosluk"/>
			<p>Akif gittikten sonra ne yapacağımı bilemedim. İşyerini görmek için gelmiştim ama iş üzerimde kalmıştı. Yanıma kitap da almamıştım. Depoyu –civciv fabrikası mı demeliyim– ellerim arkama bağlı, volta atar gibi bir-iki kez boydan boya yürüdüm. Sonra makinenin ışığını açıp yumurtalara baktım. Gün yüzüne çıkmalarına üç gün kalmış on altı bin can. Çok heyecan vericiydi. Sandalyeye oturdum. Bu mekân da kocaman bir yumurta değil miydi? Kabuğumu kırıp çıkmak için sabahı beklemeyecek miydim? Zaman nasıl geçecekti. Makinenin tekdüze homurtusu, on altı bin canın yürek atışlarının korosu gibi geliyor kulağıma. Çay mı demlesem? Erken daha. </p>
			<p>Dışarıda eşit aralıklarla bir köpek havlıyor. Akif’in, giderken zincirini çözdüğü canavar olmalı. Hırsızlığa karşı bir önlem alırken, sıkılıp ya da pişman olup buradan gitmeye kalkarsam beni de engellemiş oluyor. Kapıya yaklaşıp havlamasını dinledim. İriyarı, azgın, siyah bir köpek olmalıydı. Yeniden dolaşmaya başladım. Zaman geçmiyordu. Sandalyeye oturdum.</p>
			<p>Duvarda bir böcek gördüm, ağır ağır yukarı doğru tırmanıyordu. Onu izliyorum, büyük bir azimle yoluna devam ediyor. Duvarın sonuna gelince bir süre durdu. Ne yapacağına karar verecekti. Bu kez de çatıdaki direklerin birinin üzerinde ilerlemeye başladı. Bir amacı olmadığı gibi varacağı bir nokta da yok gibiydi. Arada durup dinlenecek, avlanıp karnını doyuracak, tekrar yürüyecekti. Kendime bir eğlence bulmuştum işte, onu izleyecek ve gizini çözmeye çalışacaktım. Sürekli yukarı bakmaktan boynum ağrıyınca bu oyuna son verdim.</p>
			<p>Birden, dışarıdaki köpeğin havlamalarında bir tuhaflık sezdim. Eşit aralıklarla, aynı tonda ve aynı noktadan havlıyordu. Oysa bağlı olmayacağını söylemişti Akif. Şimdi onu daha dikkatli dinlemeye başladım. Saat tuttum, yaklaşık üç dakikada bir havlıyordu. Bulunduğu yeri de az çok belirlemiştim, buradan 40-50 metre uzaklıkta olmalıydı. Kapıyı açsam hemen üzerime atlayamazdı. Üstelik neden saldırsın ki, onun koruduğu bir mekâna girmeye çalışmıyor, içeriden çıkıyordum. </p>
			<p>Kapıyı hafifçe aralayıp baktım. Dışarısı karanlıktı. Bekledim. Köpek yine aynı uzaklıktan havladı. Kapıyı açıp her olasılığa karşı bir elimle de tutarak dışarı çıktım. Köpek görünmüyordu. Yeniden havladı. Ses ilerideki çalılığın ardından geliyordu. O zaman, Akif’in köpeği bağlı bıraktığını, gözdağı vermek için yalan söylediğini anladım. Bu durumda bana bir zarar veremezdi. Cesaretimi sınamak için bir iki adım ilerledim. Çoktan kokumu almış olmalı, daha sert, uyarıcı, hatta saldırgan bir biçimde havlamalıydı. Ama değişen bir şey yoktu. Bu ne biçim bir köpekti? Gözlerim gittikçe karanlığa alışıyordu. Köpeği görmek, varlığımı hissettirmek ve onu kışkırtmak istiyordum. Nasıl olsa bağlıydı.</p>
			<p>Çalılığın arkasına bakınca, bir ağacın altında boylu boyunca uzanmış bir adam gördüm. Köpek gibi havlayan oydu. Öyle dalgındı ki, yaklaştığımı duymadı bile. Onu korkutmamaya özen göstererek hafifçe öksürdüm. Sıçrayıp bana doğru döndü.</p>
			<p>“Neden dışarı çıktın?” dedi. Suçlar gibi konuşmamıştı.</p>
			<p>“Biraz hava almak istedim…” </p>
			<p>“Yanlış!” dedi, yattığı yerden doğrulup oturdu. “Sen bir sorumluluk aldın.”</p>
			<p>Haklıydı. Susup önüme baktım.</p>
			<p>“Neden böyle bir iş yaptığımı merak ettin, değil mi?”</p>
			<p>“Hayır, etmedim,” dedim, “iş iştir.” </p>
			<p>Oysa merak etmekten çok, şaşırmıştım. Onun da bu tür “hayır”lara karnı toktu.</p>
			<p>“Yine de anlatacağım,” dedi.</p>
			<p>“Gerçekten,” dedim, “bu senin hayatın… yani beni ilgilendirmez.”</p>
			<p>“Artık ilgilendirir, çünkü beni havlarken gördün. Bu, Akif’le benim aramdaydı, şimdi sen de biliyorsun.”</p>
			<p>Gecenin karanlığında gözleri parlıyordu. Yeniden sırtüstü uzanıp kollarını ensesinin altına yastık yaptı. Bana değil, gökyüzüne bakıyordu.</p>
			<p>“Bu işi ben istedim. Başka bir iş elimden gelmediğimden değil, kendim istediğim, aslında kendimi aşağılamak istediğim için seçtim ve boğaz tokluğuna çalışıyorum. Sabaha kadar havlıyor, bütün gün de uyuyorum. İnsan istediği bir işte çalışmalı değil mi? İş, iştir. Her şeyden uzak kalmak istiyordum, buna çok ihtiyacım vardı. Kaldım da. Artık bol bol düşünecek zamanım var.”</p>
			<p>Söyleyecek hiçbir şey bulamamıştım.</p>
			<p>“Aslında ben bir sahtekârım,” dedi. “Çocukluğumdan beri bütün isteğim pilot olmaktı. Sonsuz boşluklarda uçacak, kendimi bütünüyle özgür hissedecektim. Ama akıl almaz engellerle karşılaştım. Yeterince mücadele edemedim, karşı koyamadım. Çünkü zayıftım! Pilot olamayacağıma göre yaşamın da bir anlamı kalmamıştı benim için. Yıkık dökük dolaşıyor, hiçbir şey yapmıyordum. Bir gün kırlarda dolaşırken, büyük bir elma bahçesini çevrelemiş dikenli tellerin ardında iri bir köpek gördüm. Daha fazla yaklaşmamam için havlayarak beni uyardı. Bakışları dostça değildi. Koruduğu sınırı geçmediğim sürece bir sorun yoktu. Onun için hayat bu kadardı işte. Hiçleşmek fikri o gün doğdu kafamda. Bu öyle bir iş ki, her havlayışımda beni engelleyenlerin korkudan büyümüş gözlerini görüyorum. O zaman yattığım yerden hızla yükseliyor, gökyüzüne çıkıp yıldızlara doğru uçuyorum…” </p>
			<p>Konuşmayı keserek birden dikkat kesildi. Ben bir şey duymamıştım. Üç kere boğuk boğuk havladı. Bu işte kulakları ve içgüdüleri güçlenmişti. Güçlenmişti ama, benim dışarı çıkıp yanına kadar yaklaştığımı duymamıştı. Bunu söylediğimde güldü.</p>
			<p>“Yalnızca tavuk çiftliğinin dışından gelen seslere karşı,” dedi.</p>
			<p>Aynı dikkatle geceyi dinledi. Yeniden havladı. </p>
			<p>“Hoşt!” diye bir ses duydum.</p>
			<p>Akif’in geldiğini düşünerek korktum. Burada olduğumu görürse havlayan adam için de, benim için de iyi olmazdı. Sonra da bunu düşündüğüm için utandım. Akif, böyle tuhaf bir iş verdiği elemanını “hoşt” deyip aşağılar mıydı? Karanlıkta beliren siluetin Akif’le ilgisi yoktu zaten. Gelen iriyarı, iki yana sallanarak yürüyen biriydi. Havlayan Adam sakinleşerek sustu. Dudaklarına babacan bir gülümseyiş yayıldı.</p>
			<p>“Her gece uğrar,” dedi, “korkma, yabancı değildir.”</p>
			<p>Ablak yüzlü bir adam çıktı karanlığın içinden. Çok üzgün görünüyordu.</p>
			<p>“Sarıkız’ı gördün mü?” diye sordu.</p>
			<p>“Gördüm,” dedi Havlayan Adam.</p>
			<p>“Nerede?” diye sordu heyecanla.</p>
			<p>Eliyle bir yönü gösterdi Havlayan Adam, “Buraya oldukça uzak bir yerde,” dedi, “belli belirsiz ışıkların görüldüğü karşı tepelerde.” </p>
			<p>Sallana sallana o yöne doğru yürüdü Hantal Adam. Bir süre sonra da karanlığın içinde kayboldu.</p>
			<p>Ardından bakakaldım. Kendi yarattığı hayalin peşinde kaybolan adam mıydı bu?</p>
			<p>“Işıklar!” diye haykırdı Havlayan Adam.</p>
			<p>O anda dönüp tavukhaneye baktım, gecenin içinde geceden de kara bir lekeydi.</p>
			
			
			</div>
  </body>
</html>