<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tasmalı Güvercin</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h2 class="baslik1">HANGİ KEDİ</h2>
			<p>Asansör yine sekizinci kattaydı. Ne zaman acele etsem, canımı sıkmak için birilerinin böyle bir oyun oynadığını düşünürüm. Onu bekleyecek zamanım yoktu. Üç katı koşarak indim. Saatime baktım, otobüsün gelmesine en az beş dakika var. Rahat rahat yürüyerek durağa gidebilirim. Hatta bir sigara bile içebilirim. Durdum, rüzgârın yönünü kollayarak avucumun içine aldığım çakmağın ateşinden sigaramı yaktım. Sitenin içindeki otoparktan geçerken ardımdan biri, “Affedersiniz,” dedi. </p>
			<p>Bana seslenilmediğine çok emindim ama yine de dönüp baktım. Yanılmışım. Aynı apartmanda oturduğumuz (üst katlardaydı da, hangi dairede oturduğunu bilmiyorum), karşılaştığımızda selamlaşmadığımız, birbirimize <em>günaydın, iyi günler, iyi akşamlar</em> dilemediğimiz, adını <em>Soğuk Nevale</em> taktığım kadın park yerindeki otomobilinin başında dikilmiş, mahcup bir ifadeyle bana gülümsüyordu. İşi düşen ve sorunu çözüldükten sonra da o kişiyle asla yüz yüze gelmeyeceğini düşünenlere has bir gülüştü bu. Onu en çok, erken saatlerde sabah yürüyüşüne çıktığım günler, eve dönerken görüyordum. Sıkı sıkı giydirdiği, müflonlu pembe kabanın içinde küçük bir robota benzeyen yedi sekiz yaşlarındaki kızını okula götürüyordu. Okul çantasını <em>Soğuk Nevale</em> taşıyordu ve geride kalan uyku mahmuru kızının ona yetişmesi için arada durup bekliyordu. Seslenmiyordu, kızmıyordu, bir rüya âlemindeymişçesine boş boş bakıyordu kızına. Aralarında anne kız değil de, bakıcı çocuk ilişkisi var gibiydi. <em>Küçük Robot</em> da annesine benzemişti. Küçük bir çocuktu ama coşkusunu yitirmiş, hızla yaşlanmıştı sanki. Pahalı giysiler giyiyordu kadın, ama şık değildi. Makyaj yapıyordu, ama kendine özenmiyordu. Herkese, her şeye tepkiliymiş gibi bir duruşu vardı. Yaşam onu üzmüştü ve o “buraya kadar” demişti. Kızının üzerinde de marka giysiler vardı. Para önemli değildi <em>Soğuk Nevale</em> için. Belki de hiçbir şey önemli değildi. Onu kocasıyla hiç görmemiştim.</p>
			<p>Apartmanın giriş kapısında karşılaştığımızda, başını önüne eğer, ardında hoş bir parfüm kokusu bırakarak geçerdi yanımdan. Kapıyı açıp onun çıkmasına öncelik tanıdığımda ise bana hiç bakmadan “teşekkürler” derdi yalnızca.</p>
			<p>Şaşkınlığımı gizleyemeden işaretparmağımı göğsüme dayayarak,  “Bana mı seslendiniz?” dedim.</p>
			<p>“Evet,” dedi, “yardımınıza ihtiyacım var.”</p>
			<p>Sesi gibi duruşu da, bakışı da yumuşamıştı kadının.</p>
			<p>Otobüs görünmüştü. Ona, onu küçümsediğimi belli edecek bir biçimde “üzgünüm” deyip durağa doğru koşabilirdim. Koşamadım, çünkü böylesine soğuk, kendini beğenmiş, çevresine tepeden bakan bir kadının benden yardım istemesi ilgimi çekmişti. Bunlar böyleydi işte, başları sıkışınca uygun bir maske buluveriyorlardı. Güç durumda olduğunu söyleyen ya da hissettiren bir kadının yardımına hangi erkek koşmazdı ki…</p>
			<p>“Size nasıl yardımcı olabilirim?” dedim.</p>
			<p>“Otomobilimi çalıştıramıyorum.”</p>
			<p>Bunu beklemiyordum işte. Yanlış birinden yardım istiyordu. Üstelik otobüsü kaçırmıştım.</p>
			<p>“Bakın,” dedim, “ben otomobilden hiç anlamam.”</p>
			<p>“Öyle değil,” dedi. Çaresizdi. Doğallığı ve içtenliği ona sevimli bir hava vermişti. “Otomobilimi çalıştıramıyorum, çünkü motorda bir kedi var.”</p>
			<p>“Kedi mi?” </p>
			<p>“Evet, kulağınızı kaputa yaklaştırın biraz…”</p>
			<p>İster istemez kulağımı yaklaştırdım.</p>
			<p>“Duydunuz değil mi?” </p>
			<p>“Duydum.” </p>
			<p>Başımı kaldırdığımda arka koltukta oturan pembe kabanlı <em>Küçük Robot</em>’la göz göze geldim. Tedirgindi. Annesine bir kötülük yapacağımı mı düşünüyordu?  </p>
			<p>“Kaputu açabilir misiniz?” </p>
			<p>“Tabii,” dedi. Bir genç kız gibi sekerek yürüdü, ön sol kapıyı açtı ve sürücü koltuğuna oturdu. Öne doğru eğildiğinde <em>Küçük Robot</em>’la yine göz göze geldik. Bakışları düşmancaydı.  </p>
			<p>“Açtım,” dedi. </p>
			<p>Otomobilden çıkıp yine bir genç kız gibi sekerek yanıma geldi. Kapağı kaldırdım. Sağ tekerlekle motor bloku arasında, duman renginde, sivri çenesiyle yüzü bir armuda benzeyen, kocaman gözlü bir kedi yavrusunun başını gördüm. Korkuyla bize bakıyordu. Küçücük ağzını açıp yardım istercesine miyavlarken pembe dili görünüyordu.  </p>
			<p>“Canııım,” dedi kadın, “oraya sıkışmış.” </p>
			<p>“Hayır, sıkışmamış,” dedim. “Korkmuş kedicik. Çıkmak istiyor, ama nasıl çıkacağını bilemiyor.” </p>
			<p>“Aman Tanrım,” dedi kadın elleriyle yüzünü kapayarak, “sesini duymasaydım… çalıştırıp yola çıksaydım…” </p>
			<p>“Neyse,” dedim, “kötü bir şey olmadı ki… Şanslıymış.” </p>
			<p>“Yalnız o mu, ben de şanslıymışım...” </p>
			<p>Kediciği oradan kurtarmak için elimi uzattım. Tıslayarak savunmaya geçti ve patisiyle saldırdı. Elimi geri çektim. İki tırnak izinin açtığı yol önce kızardı, sonra kanamaya başladı. </p>
			<p>“Hay Allah!” dedi kadın. “Kolonyalı mendil olacaktı, bir dakika lütfen.”</p>
			<p>Bir koşu otomobilinden çantasını getirdi. Mendili ararken elleri titriyordu.</p>
			<p>“Benim yüzümden… Çok özür dilerim, benim yüzümden oldu.”</p>
			<p>Konuyu değiştirmek için başımla otomobili içini işaret ederek, “Kızınızı bir yere götürüyordunuz galiba, geç kalmasın…” dedim.</p>
			<p>“Önemli değil,” dedi, “hafta sonları müzik kursuna götürüyorum. Önce bu kediyi kurtaralım, kurs gerçekten önemli değil.”</p>
			<p>Kolonyalı mendille elimdeki tırmık izlerini özenle sildi.</p>
			<p>“Hay Allah,” dedi.</p>
			<p>“Mendili bana verin lütfen.”</p>
			<p>Paketten yenisini çıkarıp uzattı.</p>
			<p>“Bu şirin yaratık, onu kurtarmaya çalıştığımızı anlamıyor. Başka bir yol denememiz gerekecek. Bir sopa olsa ya da uzun, sopa gibi bir şey… İteleyerek, oturduğu yerden belki uzaklaştırabiliriz…”</p>
			<p>“Bilmiyorum,” dedi kadın, “belki bagajda uygun bir şey vardır.”</p>
			<p>Birlikte otomobilin arkasına doğru yürürken küçük kız da bizi izliyordu.</p>
			<p>“Bu olur mu?” dedi tenis raketini göstererek.</p>
			<p>“Olur tabii,” dedim.</p>
			<p>Küçük kız alnını ve burnunu cama dayamış, olanları anlamaya çalışıyordu.</p>
			<p>Raketi ters tutarak kediciği oradan indirmeye çalıştım. Şaşkındı. Raketin sapına da bir iki pençe salladı. Sonunda aşağı düştü. Eğilip baktım. Çok zayıftı, titriyordu. Annesi ve kardeşlerini kaybetmiş olmalıydı. Yeniden oraya dönmek istiyordu. Bu kez raketi onu engellemek için kullandım. Oradan çıkıp yandaki arabanın altına kaçtı.</p>
			<p>“Gidebilirsiniz,” dedim.</p>
			<p>“Otomobilin altından çıktı, değil mi?”</p>
			<p>“Çıktı,” dedim.</p>
			<p>Eğilip emin olmak, daha çok da onu rahatlatmak için baktığımda, yandaki otomobilin sağ ön tekerleğinin dingiline tırmandığını gördüm. Boşlukta debelenen iki zayıf bacağını da yukarıya doğru çekti. </p>
			<p>“Sorun yok, gidebilirsiniz.”</p>
			<p>“Göremedim,” dedi endişeyle, “nereye kaçtı acaba?”</p>
			<p>“Bahçeye girdi,” dedim.</p>
			<p>“Sizi de yolunuzdan alıkoyduk, zamanınızı aldık… Lütfen buyurun, nereye gidiyorsanız götüreyim…”</p>
			<p>“Bir yere gitmiyordum, yürüyüşe çıkmıştım.”</p>
			<p>“Gerçekten?”</p>
			<p>“Gerçekten…”</p>
			<p>“Bana öyle büyük bir iyilik yaptınız ki… Şimdi o zavallı gidip başka bir motorun içine girmemiştir değil mi?”</p>
			<p>“Hayır,” dedim, “onun bahçeye girdiğini, evlere, belki de yitirdiği annesine doğru koşarak gittiğini gördüm.”</p>
			<p>Gözlerini sevgiyle yumdu. </p>
			<p>“Oh!” dedi.</p>
			<p>Elini uzattı.</p>
			<p>“Her şey için teşekkürler.”</p>
			<p>“Rica ederim,” dedim.</p>
			<p>“Eliniz hâlâ kanıyor…”</p>
			<p>“Önemli değil.”</p>
			<hr class="bosluk"/>
			<p>Otomobil hareket etti. Parktan çıkarken de klakson çaldı kadın. Arka koltukta oturan küçük kız bu kez, avuçiçlerini cama yapıştırmış, öfkeyle bana bakıyordu. Görüş alanımdan çıkana dek de öyle kaldı. </p>
			</div>
  </body>
</html>