<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a><span style="font-weight:bold;">13</span></h3>

  <p>"Kaçıncı sıradayım? " diye sordu Clerfayt gürültünün arasında, deponun önünde durmuştu.</p>

  <p>"Yedinci, " diye bağırdı Torriani. "Yol nasıl? "</p>

  <p>"İğrenç. Sıcak, lastikleri yiyip bitiriyor. Lillian’ı gördün mü? "</p>

  <p>"Evet. Tribünde. "</p>

  <p>Torriani, Clerfayt’ın ağzına limonata şişesini dayadı. Takımın yöneticisi yanlarına geldi. "Tamam mı? " diye bağırdı. "Hadi! Hadi! "</p>

  <p>"Yapıyoruz işte, " diye bağırdı şef teknisyen. "Şeytan bile lastikleri otuz saniyede değiştiremez. "</p>

  <p>"Hadi! Çabuk olun! "</p>

  <p>"Depoya benzin dolduruldu, Clerfayt, " dedi takımın yöneticisi. "Önünüzde Duval var. Peşinden ayrılmayın. Pes edene kadar ensesinden ayrılmayın. Sonra onu geride bırakın. Fazlasına ihtiyacımız yok. Onun önündeki iki yeri tutuyoruz. "</p>

  <p>"Hadi! Tamam! " diye bağırdı şef teknisyen.</p>

  <p>Araba ok gibi fırladı. Dikkat, diye düşündü Clerfayt, fazla dönmemeliyim. Tribünleri gördü, rengârenk ve göz kamaştırıcıydı; sonra yoldan, parlak mavi gökyüzünden, ufukta bir toz bulutundan, Duval ve onun nokta gibi gözüken arabasından başka hiçbir şey görmez oldu. Yol dört yüz metreye kadar yükseliyordu; Madonie sıradağları yaklaşıyordu, limon bahçeleri, zeytin ağaçlarının gümüş pırıltısı, U dönüşler, dönemeçler, sert virajlar, uçuşan moloz</p>

  <p>lar, motorun sıcak soluğu, gözlüğe kurşun gibi çarpan bir böcek, kaktüsler, iniş çıkışlar, kayalıklar, birbiri ardına gelen kilometreler, sonra eski bir kale kenti olan gri ve kahverengi Caltavutura; toz, daha çok toz ve birdenbire örümceğe benzer bir böcek: Bir araba.</p>

  <p>Clerfayt dönemeçleri öteki arabadan daha hızlı alıyordu. Öndeki arabaya yavaş yavaş yaklaşıyordu. On dakika sonra arabayı tanıdı; bu Duval olmalıydı. Clerfayt peşine takıldı, ama Duval geçit vermiyordu. Clerfayt onu geçmek istediğinde engel oluyordu. Clerfayt’ı görmemiş olmasına olanak yoktu. Arabalar çok keskin bir dönemeçte birbirine iki kez öylesine yaklaşmışlardı ki, sürücüler göz göze gelmişlerdi; Duval dönemecin önünde, Clerfayt gerisindeydi. Duval, Clerfayt’a bilerek engel oluyordu. Arabalar arka arkaya büyük bir hızla gidiyorlardı. Clerfayt tozlu yerlerde ağırdan aldı, yolun görünmesini, görüş açısının düzelmesini bekliyordu. Birazdan geniş bir dönemecin geleceğini biliyordu; Duval dönemece açıktan girdi, böylece Clerfayt’ın sağdan geçmesini engellemek için dönemeci tam ortalamayı amaçlıyordu. Clerfayt bunu hesaplamıştı; dönemece Duval’den önce sert girdi, dönemeci içeriden aldı; araba kaydı, Clerfayt arabaya hâkim oldu, şaşkına dönen Duval bir saniye için yavaşlayınca Clerfayt onu geçti gitti. Toz bulutu artık geride kalmıştı, birdenbire karşısına bütün görkemiyle Etna Yanardağı çıktı, dumanlı başıyla kızgın gökyüzüne uzanıyordu; yarış devam ediyordu, Clerfayt öndeydi; Polizzi’ye, yarışın en yüksek noktasına doğru çıkıyordu.</p>

  <p>Kilometreler boyunca toz bulutlarının içinde gittikten sonra anlık bir geçişle birdenbire karşısına masmavi gökyüzü çıkmıştı; temiz hava tozdan kuruyan yüzüne çarpmıştı; çılgın gibi giden motorun sıcaklığı, güneş, uzaktaki yanardağ, yarışla ve insanlarla herhangi bir ilgisi olmayan basit, büyük ve sessiz bir dünya; araba doruğa çıktığında Prometheus’a özgü bir duygu; bunların hepsi Clerfayt’ın ayaklarını yerden kesmiş, oradan oraya savurmuş-tu, artık hiçbir şey düşünmüyordu; ama her şey bir aradaydı: Elleriyle tuttuğu araba; kökleri cehenneme kadar inen, tepesi mavi ve sıcak bir metale benzeyen gökyüzüne saldıran yanardağ. Birkaç saniye sonra yol yine aşağı doğru inmeye başladı; dönemeçler arka arkaya sıralanıyordu; sürekli vites değiştirmek gerekiyordu, en hızlı vites değiştiren kazanırdı; yol Fiume Grande Vadisine doğru iniyordu, sonra hemen yine dokuz yüz metre yukarı çıkacak, sonra yine aşağı inecekti, tıpkı dev bir salıncak gibi, ta ki Collesano’da palmiyeler başlayana dek bu böyle sürecekti; o zaman her taraf sarı sabır çiçekleri ve başka çiçeklerle kaplı olacak, yeşillik ve deniz iç içe girecekti; Campo Feli-ce yarışın tek düz etabıydı, kıyı boyunca yedi kilometre sürüyordu. Clerfayt lastik değiştirmek üzere durduğunda yine Lillian’ı düşündü. Tribünlerde renkler bir çiçek sandığı gibi birbirine karışmıştı; motorun homurtusu giderek uzaklaştı; aslında var olmayan, ama onun duyduğu sessizliğin içinde kendini yanardağın ağzından fırlatılmış gibi hissetti, şimdi sanki Ikarus gibi asbest kanatlarla yeryüzüne doğru iniyordu; aşktan da öte olan sonsuz bir duygu kollarını açmış onu bekliyordu; bu duygu tribünlerde bir yerde bir kadın, bir ad ve bir çift dudakta ifadesini buluyordu.</p>

  <p>"Haydi! " diye bağırdı takımın yöneticisi.</p>

  <p>Araba yine ok gibi fırladı; ama Clerfayt artık yalnız değildi. O duygu yükseklerde uçan bir flamingonun gölgesi gibi Clerfayt’la birlikteydi; bazen rüzgâr olup ardına düşüyor, bazen de görünmez bir bayrak olup öne geçiyordu, ama ne olursa olsun Clerfayt’ın yanından hiç ayrılmıyordu.</p>

  <p>Bir sonraki etapta araba dans etmeye başladı. Clerfayt arabayı düz tutmaya çalışıyordu, ama arka tekerlekler kayıp duruyordu, Clerfayt, direksiyonu ters tarafa kırıyordu; karşısına bir dönemeç çıktı; pastaya üşüşmüş sinekler gibi insan kaynıyordu, Clerfayt hâlâ arabayı kontrolü altına alamamıştı, araba kaydı ve savruldu, Clerfayt vites değiştirdi, dönemece çok yaklaşmıştı, gaza bastı, ama arabayı düz tutmak kollarını zorluyordu, omzunda bir yırtılma hissetti; dönemeç pırıl pırıl gökyüzüne doğru devleşiyordu sanki, insanlar da çoğalmış, devleşmişlerdi; onlara çarpmamak olanaksız görünüyordu, gözü karardı, sanki biri kolunu çekip koparıyordu, ama Clerfayt sıkı sıkı tutunuyordu; omzuna sıcak lav dökülüyordu; çevresinde her şey tepetaklak olmuştu, yalnızca bir parça mavilik gözünü kamaştırıyordu, sonra iki bacaklı dev sineklerin kımıldaşmdığı bir delik gördü; bir kez daha direksiyona asıldı, gaz pedalına bastı ve -mucize- araba ona boyun eğdi, o delikten geçti, yokuşu tırmandı, çalılarla taşların arasına daldı, arka lastiğin parçalanan dış yüzü kırbaç gibi şaklıyordu, araba durdu.</p>

  <p>İnsanların kendisine doğru geldiklerini gördü. İçine taş atılmış su gibi sağa sola saçılmışlar, bağırıyorlardı, yüzleri değişmişti, yumruklarını sallıyorlardı, ağızları kara delikler gibiydi. Clerfayt öldürmeye mi, kutlamaya mı geldiklerini ayırdedemiyordu, zaten umurunda da değildi: arabaya dokunmaları, ona yardım etmeleri yasaktı, yoksa yarış dışı kalırdı. "Gidin! Dokunmayın! " diye bağırdı, ayağa kalktı, aynı acı yine saplandı, bir sıcaklık hissetti, burnundan gelen kan mavi tulumunun üzerine yayılıyordu; Clerfayt tek kolunu kaldırabildi, çevresindekileri tehdit ederek uzaklaştırmaya çalıştı: "Dokunmayın! Yardım etmeyin! " Arabadan sendeleyerek indi, "Yardım etmeyin! Yasak! "</p>

  <p>insanlar oldukları yerde kaldılar. Clerfayt’ın yürüyebildiğim görmüşlerdi. Burnunun kanaması tehlikeli değildi; yalnızca yüzünü çarpmıştı. Clerfayt arabanın çevresinde döndü. Lastiklere baktı. Dış lastik parçalanmıştı. Küfretti. Oysa lastik daha yeniydi! Hızla lastiği kesti, çıkardı, sonra tekerleği yokladı. Basıncı iyiydi; biraz az gibiydi, ama dönemeçlere aşırı hızlı girmezse yolu kavramaya yetecek kadar şişkindi. Omuzu kırılmamıştı, ama kolu zedelenmişti. Yalnızca sağ kolunu kullanarak yarışı sürdürmeye çalışacaktı. Depoya ulaşması gerekiyordu; Torriani ora-</p>

  <p>elaydı, Clerfayt’ın yerine geçerdi, teknisyenlerle doktor da oradaydı.</p>

  <p>"Yoldan çekilin! " diye bağırdı. "Arabalar geliyor! "</p>

  <p>Başka bir şey söylemesine gerek kalmadı. Arkadan gelen arabanın sesi tepelerin ardından duyuluyor, giderek yükseliyordu; insanlar yamaca tırmandılar, arabanın homurtusu her yanı kapladı, lastikler cayırdıyordu, araba bir roketten fırlatılmış toz bombası gibi viraja girdi.</p>

  <p>Clerfayt arabasına binmişti. Arkasındaki arabanın uğultusu en etkili ilaç olmuştu. "Çekilin! " diye bağırdı. "Ben geliyorum! "</p>

  <p>Araba geri kaydı, direksiyonu çevirip arabanın burnunu doğrultunca motor çalıştı. Clerfayt arabayı vitese taktı, yine direksiyona yapıştı, yola çıktı, direksiyonu sıkı sıkı tutuyor, yavaş yavaş ilerliyordu; aklında tek bir şey vardı: Araba depoya ulaşmalıydı, o kadar uzakta değildi; bütün iş yolun düzleştiği yere kadar gidebilmekti, ondan sonrası rahattı, fazla dönemeç yoktu.</p>

  <p>Arkasındaki araba kükreyerek yaklaşıyordu. Clerfayt yapabildiği sürece yolun ortasından gidiyordu. Dişlerini sıkmıştı; ötekini engellediğini, bunun yasak olduğunu, sportmenliğe sığmadığını biliyordu, ama yapabileceği bir şey yoktu; arkasındaki araba bir virajda onun sağından geçene dek yolun ortasından gitti. Tozdan bembeyaz olmuş sürücü geçerken elini kaldırdı. Clerfayt’ın kan içindeki yüzünü ve lastiğin durumunu görmüştü. Clerfayt’ın içini bir anda dostluk duyguları kapladı; sonra arkasından gelen ikinci arabanın sesini duydu, dostluk yerini öfkeye bıraktı, bu öfke hepsinden beterdi: Nedensiz ve çaresizdi çünkü içinden bir ses bütün bunların, dikkatini toplayacağına düş kurduğu için başına geldiğini söylüyordu! Araba kullanmak yalnızca amatörlere romantik gelebilir, bu işi yaparken araba ve sürücüden başka bir şey yoktur, bunun dışındaki üçüncü şey tehlike demektir ya da tehlikeye davetiye çıkartır; flamingo kuşlarının canı cehenneme, bütün duyguların canı cehenneme; arabaya hâkim olabilmeliydim, dönemeçlere daha yumuşak girebilmeliydim, lastikleri korumalıydım; artık çok geç, çok zaman yitirdim: İşte lanet olası bir araba daha geçiyor beni, bir tane daha; yolun dümdüz oluşu aleyhime işledi; eşek arıları gibi sürüler halinde geliyorlar ve ben geçip gitmelerine izin vermek zorunda kalıyorum; Lillian’ın canı cehenneme, onun burada ne işi var; benim de canım cehenneme, benim onunla ne işim var?</p>

  <p>Lillian tribünde oturuyordu. Omuz omuza oturan insanlar onu içlerine çekiyor, Lillian ise kendini onlardan uzak tutmaya çalışıyordu; ama kurtulmak olanaksızdı. Motorların gürültüsü çok etkili bir narkoz gibiydi, kulaklarından girip beynini uyuşturuyor, sürüklüyor, kalabalığın heyecanına katılmaya zorluyordu.</p>

  <p>Bir süre sonra buna alıştı, birdenbire tuhaf bir ses duydu. Bu ses pistteki gürültüden farklıydı. Rengârenk küçük arabalar hızla geçip giderken apayrı bir ses duyulmuştu. Her şey çocuk oyunu gibiydi; beyaz ya da renkli tulumlar giymiş insanlar tekerlekleri ve krikoları oradan oraya taşıyorlar, takım yöneticileri bayrakları ve tabelaları havaya kaldırıyorlar, bu arada hoparlörden zamanlamaları dakika ve saniye olarak söyleyen spikerin yapay sesi duyuluyordu, söyledikleri bir süre geçtikten sonra anlaşılıyordu. At yarışına ya da boğa güreşine benziyordu; tehlike bilerek ve isteyerek oyuna ve oyuncağa dönüşüyordu, insan işin içinde olmadığı sürece bunun ne kadar ciddi bir şey olduğuna inanamazdı.</p>

  <p>Lillian, içinde birşeylerin bu büyüye karşı çıktığını hissediyordu. Ölümle o kadar uzun süre öylesine burun buruna yaşamıştı ki, ölümle oynanan bu oyunu hafife alamıyordu. Sanki bir grup çocuk hızla gelmekte olan arabaların önünden karşıdan karşıya geçmeye çalışıyordu. Tavukların bunu yaparken öldüklerini biliyordu; insanların bunu yapmaları onaylanacak bir şey değildi. Yaşam fazlasıyla büyük bir şeydi, ölüm de öyle, onunla oyun olmazdı. Cesur olmak başkaydı, korkmamak başka; birincisi tehlikenin bilincinde olmak demekti, İkincisi ise cehalet.</p>

  <p>"Clerfayt! " dedi yanında biri. "Nerede kaldı? "</p>

  <p>Lillian korktu. "Ona bir şey mi oldu? "</p>

  <p>"Çoktan geçmesi gerekiyordu. "</p>

  <p>Tribündeki insanlar huzursuzlaşmışlardı. Lillian, Torriani’yi gördü, ona bakıyor, el sallıyordu; sonra yine yolu gösteriyor, yine Lillian’a bakıyor, el sallıyordu, Lillian, sakin ol, hiçbir şey olmadı demek istiyordu. Bu, Lillian’ı iyice korkuttu. Kaza yaptı, diye düşündü ve hiç ses çıkarmadan oturdu. Bu lanet olası yarışın dönemeçlerinden birinde alınyazısı işlemişti, hem de Lillian’ın hiç fark etmediği bir anda. Saniyeler kurşun gibi ağırlaşmış, dakikalar saatler sürmeye başlamıştı. Atlı karınca karabasana dönüşmüştü, göğsü beklemekten sıkışıyordu. Sonra hoparlörün mekanik sesi duyuldu: "Clerfayt’ın on iki numaralı arabası virajda yoldan çıkmış. Edinebildiğimiz bilgi bu kadardır. "</p>

  <p>Lillian başını yavaşça kaldırdı. Her şey biraz önceki gibiydi, gökyüzü; mavi aydınlık; tribündeki giysilerin oluşturduğu renkli demet; insanın aklını başından alan Sicilya baharının beyaz sıcaklığı; ama bir yerlerde renksiz bir nokta vardı, o noktada Clerfayt sisle boğuşuyordu, belki de sisin içinde boğulmuştu. Ölümün inanılmazlığı yine ıslak elleriyle Lillian’ın boğazını sıkmaya başlamıştı, soluksuz kalmayı ve ardından gelen sessizliği anlamakta güçlük çekiyordu; ortadan yok olmanın sessizliğini. Yavaşça aşağı ve çevresine baktı. Acaba bir tek kendisi mi görünmez bir cüzam hastalığı nedeniyle öteki insanlardan farklıydı? Bir tek kendisi mi bütün hücrelerinin parçalandığını, her bir hücresinin soluksuz kalıp öldüğünü hissediyordu? İnsanların yüzlerine baktı.</p>

  <p>İnsanlar için önemli olan heyecandı; açıkça olmasa bile gizliden gizliye, ölümün çekiciliğinin tadını çıkaran aç-</p>

  <p>gözlülerdi hepsi; sahte bir üzüntü, sahte bir korku içindeydiler; kendi başlarına gelmediği için memnundular; lenfatik bünyeli bir insana dijital iğnesi yapılmışçasına, o âna dek umurlarında bile olmayan yaşama sevinci kısa bir süre için şahlanmıştı.</p>

  <p>"Clerfayt yaşıyor, " diye açıkladı spiker. "Yarası ağır değil. Arabayı kendisi yola çıkarmış. Şu anda ilerliyor. Yine yarışta. "</p>

  <p>Lillian tribünleri kaplayan fısıltıları duydu. Yüzlerin değiştiğini gördü. Şimdi hem rahatlamış, hem de hayal kırıklığına uğramışlardı, öte yandan hayranlık içindeydiler. Tehlikeyi atlatmış, cesaret göstermiş, yere düşmemişti, yarışı sürdürüyordu. Tribündeki herkes birdenbire kendi içinde aynı cesareti duyumsadı, sanki yarışı sürdüren ken-disiydi; birkaç dakika için en çıtkırıldım jigolo bile kendini kahraman gibi hissetmiş, en mızmız sözde kahraman bile gözünü kırpmadan ölümün kucağına atlayabileceğini düşünmüştü. İnsanın yüz yüze kalmadığı her türlü tehlikenin ayrılmaz parçası olan cinsellik, izleyicilerin kanma adrenalin salgılamıştı. İnsanlar bu nedenle giriş parası ödüyorlardı!</p>

  <p>Öfke, parıltılı bir perde gibi sarmıştı Lillian’ı. Birdenbire çevresindeki insanlardan nefret etti, her birinden nefret ediyordu; kasılan erkeklerden, albenilerini hülyalı bakışlarla sunan kadınlardan nefret ediyordu; şimdi tribüne dalga dalga yayılan duygudaşlıktan nefret ediyordu; kurbanını elinden kaçıran kitlenin eliaçıklığından nefret ediyordu; Clerfayt’tan nefret ediyordu, ancak bunun, duyduğu korkuya bir tepki olarak ortaya çıktığını da biliyordu, ama ölümle oynanan bu çocukça oyuna katıldığı için Clerfayt’tan yine de nefret ediyordu. Sanatoryumu terk ettiğinden bu yana ilk kez Volkov’u düşündü. Sonra Clerfayt’ın aşağıdan geldiğini fark etti. Kan içindeki yüzünü ve arabadan indiğini gördü.</p>

  <p>Teknisyenler arabayı gözden geçirdiler. Lastikleri değiştirdiler. Torriani, Clerfayt’ın yanında duruyordu. "La-</p>

  <p>net tekerlek! " dedi Clerfayt. "Burnumu çarptım, kolum da incindi. Arabada bir şey yok. Sen devam etmelisin. "</p>

  <p>"Doğru! " diye bağırdı takım yöneticisi. "Hadi, Torri-</p>

  <p>ani! "</p>

  <p>Torriani sıçrayıp arabaya bindi. "Hazır! " diye bağırdı birinci teknisyen. Araba ok gibi fırladı.</p>

  <p>"Koluna ne oldu? " diye sordu takım yöneticisi, Cler-fayt’a. "Kırık mı? "</p>

  <p>"Hayır. İncindi galiba. Omzuma bir şey oldu. "</p>

  <p>Doktor geldi. Clerfayt korkunç bir acı duyuyordu. Bir sandığın üzerine oturdu. "Bitti mi? " diye sordu. "Umarım Torriani sonuna kadar dayanır. "</p>

  <p>"Yarışa devam edemezsiniz, " dedi doktor.</p>

  <p>"Bandaj, " diye yanıt verdi takım yöneticisi. "Omzunu sarın. Her ihtimale karşılık da ucunu yapıştırın. "</p>

  <p>Doktor başını salladı. "Bunun yararı olacağını sanmıyorum. Direksiyona oturduğunda rahatsız edecektir. " Takım yöneticisi güldü. "Geçen yıl her iki ayağının da tabanı yanmıştı. Buna karşın yarışı sürdürmüştü. Dikkatinizi çekerim: Gerçekten yanmıştı, şöyle böyle değil. "</p>

  <p>Clerfayt sandığın üzerinde oturuyordu. Kendini yorgun ve içi boşalmış hissediyordu. Doktor omzunu sıkı sıkı bandajladı. Dikkatli olmalıydım, diye düşündü Clerfayt. Kendi hızını aşmak, Tanrı katma ulaşmak demek değildi ki. Yalnızca insanoğlunun beynini çalıştırarak kendi doğal hızını aşacak araçlar bulabildiği doğru değildi. Bir kartalın kanadına yerleşmiş bir bit kendi hızını aşmış olmuyor muydu?</p>

  <p>"Ne oldu? " diye sordu takım yöneticisi.</p>

  <p>"Lanet olası tekerlekler! Virajda kaydı. Küçük bir ağacı sürükledi. Direksiyon hâkimiyetimi kaybettim. Boku yedim! "</p>

  <p>"Asıl frenlere, motora ve direksiyona bir şey olsaydı boku yemiştik! En azından düldül hâlâ gidebiliyor. Dur bakalım, daha kimler yarış dışı kalacak! Yarışın bitmesine çok var! Bu, Torriani’nin ilk Targo’su. Umarım başarır! "</p>

  <p>Clerfayt, teknisyenlerin kesip çıkardıkları metal parçalarına baktı. Yaşlandım, diye düşündü. Ne işim var benim burada? Ama başka hangi işi yapabilirim ki?</p>

  <p>"işte orada! " diye bağırdı yöneticisi, yarışı dürbünle izliyordu. "Vay canına bizimki işte orada! Ama asla başaramayacak. Çok geride kaldık. "</p>

  <p>"Bizden başka kim var? "</p>

  <p>"İşin kötüsü de bu zaten. Bir tek Weber var. Beşinci durumda. "</p>

  <p>Torriani önlerinden hızla geçti. El salladı, gözden yitti. Takım yöneticisi Kızılderililer gibi dans etmeye başladı.</p>

  <p>"Duval yarış dışı kaldı! Torriani arayı dört dakika kadar kapattı. Dört dakika! Ulu Tanrım, onu koru! "</p>

  <p>Sanki dua eder gibiydi. Torriani bir hamle daha yaptı. "Aman Tanrım, inanılır gibi değil! " diye bağırdı yönetici. "Aslanım benim! Neredeyse tur rekoru kıracak! Kutsal Antonius, onu koru! "</p>

  <p>Torriani turları dönüp duruyordu. Clerfayt onun sevincini paylaşmak istiyordu, ama keyfinin kaçtığını hissetti. Torriani’yle aralarındaki on altı yıllık yaş farkı kendini belli ediyordu. Gerçi bunun her zaman geçerli olmadığını biliyordu. Carracciola kırık kalça kemiğiyle onulmaz acılar içindeyken kendisinden çok daha genç sürücüleri geride bırakarak yarış kazanmıştı; Nuvolari ve Lang savaştan sonra sanki on yıl daha gençmişçesine yarışmışlardı; ama hepsi de gün gelip bu işi bırakmıştı, kendisinin de çekilme zamanının yaklaştığını biliyordu.</p>

  <p>"Valente’nin pistonu hapı yuttu! Monti geride kaldı. Weber üçüncü durumda! " diye bağırdı takım yöneticisi.</p>

  <p>"Bir şey olursa Torriani’nin yerine geçebilir misiniz Clerfayt? "</p>

  <p>Clerfayt, yöneticinin bakışlarındaki tedirginliği gördü. Henüz soruyorlar, ama çok yakında sormayacaklar bile. "Bırakın o sürdürsün, " dedi. "Gidebildiği kadar gitsin. Daha çok genç, dayanır. "</p>

  <p>"Biraz fazla sinirli. "</p>

  <p>"Ama çok iyi yarışıyor. "</p>

  <p>Takım yöneticisi başını salladı. "Zaten bu omuzla bu dönemeçlere girmek sizin için intihar demek olurdu, " dedi, bunu söylerken içten değildi.</p>

  <p>"İntihar demek olmazdı. Yalnızca biraz daha yavaş gitmem gerekirdi. "</p>

  <p>"Ulu Tanrım! " diye yine dua etmeye başladı takım yöneticisi. "Torelli’nin frenlerinin başına bir şey gelsin ne olur; yani kaza yapmasın, ama yarışı sürdüremesin yeter. Tanrım sen Weber’le Torriani’yi koru! Bordoni’nin benzin deposunda bir delik açılmasını sağla! " Yarış sırasında kendine özgü bir biçimde dindarlaşıyordu; yaraş bittiği anda ise rahatlıyor, yine küfretmeye başlıyordu.</p>

  <p>Yarışın bitimine bir tur kala Torriani’nin arabası deponun önüne geldi. Torriani direksiyonun üstüne kapandı. "Ne oldu? " diye kükredi takım yöneticisi. "Devam edemeyecek misin? Ne oldu? Onu dışarı çıkarın! Clerfayt! Kutsal Isa, aman Tanrım, sıcaktan fenalaştı! İnanılır gibi değil! Hava o kadar sıcak değil ki! Daha ilkbahardayız! Devam edemeyecek misiniz? Araba... "</p>

  <p>Teknisyenler çalışmaya başlamışlardı bile. "Clerfayt! " diye yalvardı takım yöneticisi. "Arabayı geri getirin yeter! Weber üçüncü durumda, birkaç dakika kaybetsek de bir şey fark etmez! Ne olursa olsun dördüncü durumda olacaksınız. Girin şu kutuya! Tanrım, ne yarış ama! "</p>

  <p>Clerfayt arabaya oturmuştu bile. Torriani yere yığılmıştı. "Arabayı geri getirin yeter! " diye yalvardı takım yöneticisi. "Yalnızca arabayı geri getirin! Bir de dördüncülüğü! Weber üçüncü olacak tabii ki! Ya da ikinci. Ah, bir de Bordoni’nin benzin deposunda minicik bir delik açılsa! Bir de, sana sığınıyorum Kutsal Meryem, diğer rakiplerimizin lastiklerinde biraz hasar meydana gelse! Kutsal İsa... "</p>

  <p>Bir tur, diye düşündü Clerfayt. Turu bitirdi. Ağrısı dayanılabilir gibiydi. Toplama kampında çarmıha asılı durmaktan daha az acı veriyordu. Gizli servisin, bir delikanlının dişlerini söktüğünü görmüştüm, arkadaşlarını ele vermesini istiyorlardı. Ama çocuk konuşmamıştı. Weber önde. Ne yaptığım hiç önemli değil. Hayır önemli! Olup biten önemli! Bu uçak değil ki! Lanet olası gaz pedalına basmalıyım! Korku, yarı yarıya kaza yapmak demektir!</p>

  <p>Spikerin mekanik sesi duyuldu: "Clerfayt yine yarışta. Torriani yarıştan çıktı! "</p>

  <p>Lillian, arabanın önünden hızla geçtiğini gördü. Clerfayt’ın bandajlı omzunu gördü. Deli bu adam! diye düşündü. Büyümemiş bir çocuk. Bir şeyi önemsememek başka şey, cesaret başka şey. Yine kaza yapacak! Bu hiçbir şeyi umursamayan sağlıklı insanlar ölüm hakkında ne biliyorlar ki? Oysa dağlarda yaşayanlar alınan her soluk için bir ödül uğruna savaşırcasına savaşıyorlar.</p>

  <p>Bir el Lillian’ın eline bir kartvizit bıraktı. Lillian onu yere attı, ayağa kalktı. Gitmek istiyordu. Yüzlerce göz ona bakıyordu. Sanki güneş ışığını yansıtan binlerce boş mercek onu izliyordu. Mercekler onu dikkatle izliyorlardı. Boş gözler, diye düşündü Lillian. Bakan, ama görmeyen gözler. Her zaman böyle değil miydi? Hem de her yerde! Karlar içindeki sanatoryumu düşündü yine. Orada farklıydı. Oradaki gözler baktığını görüyordu.</p>

  <p>Tribün merdivenlerinden indi. Burada, bu yabancı insanların arasında ne işim var? diye düşündü, sanki güçlü bir rüzgâr çarpmışçasına birden durdu. Evet, burada ne işim var benim? diye düşündü. Buralara geri dönmeyi istiyordum, ama insan gerçekten geri dönebilir mi? Bütün yüreğimle geri dönmeyi istiyordum; ama şimdi gerçekten buraya ait miyim? Ben de buradaki insanlar gibi mi oldum? Çevresine bakındı. Hayır, diye düşündü, ben buraya ait değilim! İnsan her şeyden habersiz olmanın getirdiği rahatlığa bırakamaz kendini. Hiçbir şey olmamış gibi davranamaz. Kendisinin bildiği, ama ötekilerinin görmezden geldiği karanlık sır peşini bırakmıyordu. Nereye kaçarsa kaçsın onunla birlikte geliyordu. Sanki bir tiyatro oyununun rengârenk dekoru yıkılmış da, ortada çıplak iskeleti kalmış gibiydi. Bu, düş kırıklığı değildi; bir anda her şeyi açık seçik görebilmişti, o kadar; geri döllemiyordu ve kimse ona yardım edemezdi. Ama aynı anda, elinde kalan son fıskiyenin çok yükseğe çıktığını da hissediyordu. Fıskiyenin suyu bir düzine çeşmeye dağılmıyor, tek bir yerde toplanıyordu; sanki bulutlara ve Tanrıya ulaşmak ister gibiydi. Oraya asla ulaşamayacaktı, ama denemek bile önemli değil miydi; dans eden suyun gene kendi içine dönmesi de doyurucu değil miydi? Kendi içine, diye düşündü Lillian. Bunu başarabilmek için insan ne kadar uzağa ve yükseğe uçmak zorundaydı!</p>

  <p>Sanki birden nedeni bilinmeyen bir yük kalkmıştı üstünden. Anlamsız ve eskimiş bir sorumluluk, omuzlarından düşmüş, tribünün tahta merdivenlerinden aşağı yuvarlanmış, Lillian da onun üstünden eski bir giysinin üstünden geçer gibi geçmişti.</p>

  <p>Tiyatro oyununun dekorları yıkılmıştı yıkılmasına, ama iskelet yerinde duruyordu; iskeletin çıplaklığından korkmayan, rahatlıkla bu iskeletle ya da bu iskeletin önünde oyununu oynayabilirdi, hem de istediği gibi; korkusunun ya da soğukkanlılığının elverdiği kadar. Yalnızlığını binlerce biçimde dile getirebilirdi, hatta aşk biçiminde bile, oyun sona ermezdi. Yalnızca değişirdi, insan bu oyunun hem tek oyuncusu, hem de tek izleyicisi olurdu.</p>

  <p>Alkış sesi bir makineli tüfek atışı gibi çevresini sardı. Sürücüler geri dönüyorlardı. Varış çizgisini küçük, renkli noktalar gibi geçiyorlardı. Lillian, Clerfayt’ın arabasını görene dek merdivenlerde durdu. Sonra yavaş yavaş, kulaklarına çarpan o yabancı alkış sesiyle birlikte, merdivenleri indi; yeni ve değerli bir bilgi edinmenin soğukkanlılığı içindeydi, bu bilgi bir yandan özgürlük, öte yandan da yalnızlıktı; Lillian’ı aşkın sıcaklığı sarmıştı, oysa aşk sözcüğünün içinde terk etmek sözcüğü de vardı, her ikisi de fıskiyelerin oynaştığı bir yaz gecesi gibi karşılıyorlardı Lillian’ı.</p>

  <p>Clerfayt yüzündeki kanı silmişti, ama dudaklarındaki hâlâ duruyordu.</p>

  <p>"Seni öpemeyeceğim, " dedi. "Korktun mu? "</p>

  <p>"Hayır. Ama bir daha yarışlara katılmamalısın. "</p>

  <p>"Tabii katılmayacağım, " diye yanıtladı Clerfayt sabırla. Bu tepkiyi biliyordu. "O kadar mı kötüydüm? " diye sordu, yüzünü dikkatle buruşturdu.</p>

  <p>"Çok iyiydin, " dedi Torriani, bir sandığın üzerinde ekşi bir yüzle oturuyor, konyak içiyordu.</p>

  <p>Lillian ona düşmanca baktı. "Geçti artık, " dedi Clerfayt. "Artık düşünme Lillian. Tehlikeli değildi. Yalnızca öyleymiş gibi gözüküyordu. "</p>

  <p>"Bir daha yarışlara katılmamalısın, " diye yineledi Lillian.</p>

  <p>"Pekâlâ. Yarın sözleşmemi yırtarız. Tamam mı? " Torriani güldü. "Öbür gün de yapıştırırız. "</p>

  <p>Takım yöneticisi Gabrielli yanlarına geldi, teknisyenler arabayı içeri itiyorlardı. Araba yanmış yağ ve benzin kokuyordu. "Bu akşam geliyor musunuz Clerfayt? " diye sordu Gabrielli.</p>

  <p>Clerfayt başını salladı. "Ayak altında duruyoruz Lillian, " dedi sonra. "Hadi bu pis ahırdan kaçalım. "</p>

  <p>Clerfayt, Lillian’ın yüzünü gördü. Hâlâ çok ciddiydi. "Ne oldu? " diye sordu. "Gerçekten artık yarışmamı istemiyor musun? "</p>

  <p>"Evet. "</p>

  <p>"Neden? "</p>

  <p>Lillian ikircikli kaldı. "Nasıl söyleyeceğimi bilmiyorum, ama bu, şey gibi, ahlak dışı. "</p>

  <p>"Aman Tanrım! " dedi Torriani.</p>

  <p>"Sakin ol Alfredo, " diye cevap verdi Clerfayt.</p>

  <p>"Kulağa aptalca geliyor, biliyorum, " dedi Lillian. "Aslında demek istediğim de bu değildi zaten. Birkaç dakika önce açık seçik biliyordum; ama artık bilmiyorum. "</p>

  <p>Torriani büyük bir yudum aldı konyağından. "Yarışçılar yarıştan sonra, derisini değiştirmiş yengeçler kadar duyarlı olurlar. Bizim için durumu güçleştirmeyin. "</p>

  <p>Clerfayt güldü. "İnsan Tanrının sabrını zorlamamalı demek istiyorsun, değil mi Lillian? "</p>

  <p>Lillian başıyla onayladı. "Yalnızca yapacak başka bir şey kalmaması durumunda zorlamalı. Edepsizlikten değil yani. "</p>

  <p>"Ulu Tanrım! " diye yineledi Torriani. "Edepsizlikmiş! " Kalktı, Gabrielli’nin yanına gitti.</p>

  <p>"Saçmalıyorum, " dedi Lillian umarsızca, Clerfayt’a. "Sen bana bakma! "</p>

  <p>"Saçmalamıyorsun. Yalnızca şaşırtıyorsun. "</p>

  <p>"Neden? "</p>

  <p>Clerfayt durdu. "Sana hiç sanatoryuma dönmek isteyip istemediğini soruyor muyum? " dedi sakin bir biçimde.</p>

  <p>Lillian ona baktı. O âna kadar Clerfayt’ın hiçbir şey bilmediğini ya da Lillian’ın rahatının yerinde olduğunu düşündüğünü sanıyordu. "Sanatoryuma geri dönmeye ihtiyacım yok, " diye yanıt verdi hızla.</p>

  <p>"Biliyorum. Ama sana hiç bunu sordum mu? "</p>

  <p>Clerfayt’ın neyi kastettiğini anlamıştı. "Düşüncemi söylememeliydim, öyle mi? "</p>

  <p>"Yo, söylemelisin, " dedi Clerfayt. "Hem de her zaman. "</p>

  <p>Lillian güldü. "Seni çok seviyorum Clerfayt. Bütün kadınlar yarıştan sonra benim gibi aptal aptal konuşurlar mı? "</p>

  <p>"Unutmuşum. Bu giysi Balenciaga’dan mı? "</p>

  <p>"Ben de unuttum. "</p>

  <p>Clerfayt’ın yanak kemikleri ve omuzu ağrıyordu. "Bu akşam yüzüm portakal peltesi gibi olacak, omuzum da şişecek. Hazır henüz araba kullanabiliyorken Levalli’ye gidelim mi? "</p>

  <p>"Takım yöneticisiyle birlikte olman gerekmiyor mu? "</p>

  <p>"Hayır. Otelde kutlama yapılacak, o kadar. "</p>

  <p>"Sen kutlamalardan hoşlanmıyor musun? "</p>

  <p>"Kazanılan her zafer bir kayıptır. Bir zafer daha eksildi demektir, " dedi Clerfayt. Yüzü şişmeye başlamıştı bile.</p>

  <p>"Bu akşam yüzüme ıslak kompres yapıp saf mantığın eleştirisi başlıklı bölümü okur musun? "</p>

  <p>"Olur, " dedi Lillian. "Bir ara da Venedik’e gitmek istiyorum. "</p>

  <p>"Neden? "</p>

  <p>"Orada dağ da, otomobil de yok da ondan. "</p>

  <h3 id="sigil_toc_id_7"><a id="bookmark1"></a><span style="font-weight:bold;">14</span></h3>

  <p>Sicilya’da iki hafta daha kaldılar. Clerfayt omzunu iyileştirdi. Levalli’nin bakımsız bahçesinde, deniz kıyısında zaman geçirdiler. Kaldıkları villa bir kabin gibiydi, deniz ve zaman villanın altından başlangıçsız ve bitimsiz akıp geçiyordu. Clerfayt’ın katılacağı bir sonraki yarışa birkaç hafta vardı.</p>

  <p>"Burada mı kalalım, " diye sordu Clerfayt, "geri mi dönelim? "</p>

  <p>"Nereye? "</p>

  <p>"Paris’e. Ya da herhangi başka bir yere, insanın ait olduğu bir evi yoksa, istediği yere gidebilir. Burada havalar çok ısınacak. "</p>

  <p>"İlkbahar geçti mi? "</p>

  <p>"Burada, Güneyde evet. Ama Giuseppe’yi alıp ilkbaharın ardına düşebiliriz. Roma’ya daha yeni gelmiştir. "</p>

  <p>"Ya orada da geçtiyse? "</p>

  <p>Clerfayt güldü. "O zaman, eğer istersen, gittiği yere kadar kovalarız ilkbaharı. Lombardiya’nın göllerinde başlayacak sonra. Ardından İsviçre’ye, Ren Nehri’nden aşağıya kovalarız, ta ki Hollanda’daki lale tarlalarının bütün renklerinde onu görene dek. Zaman bizim için durmuş olur. "</p>

  <p>"Bunu daha önce hiç yaptın mı? "</p>

  <p>"Evet, yüz yıl önce. Savaştan önce. "</p>

  <p>"Bir kadınla mı? "</p>

  <p>"Evet, ama farklıydı. "</p>

  <p>"Mutlaka hep farklıdır. Aynı kadınla olsa bile. Kıskanmıyorum ki. "</p>

  <p>"Oysa ben kıskanmanı isterdim. "</p>

  <p>"Eğer şimdiye kadar başından hiçbir şey geçmemiş olsaydı ve yaşamındaki ilk kadının ben olduğumu söyleseydin korkunç olurdu. "</p>

  <p>"Sen yaşamımdaki ilk kadınsın. "</p>

  <p>"Hayır değilim; ama benim yüzümden bir süre için ötekilerin adını unuttuysan, bu da yeter. "</p>

  <p>"Buradan gidelim mi? "</p>

  <p>Lillian başını salladı. "Daha değil. Zamanın durduğuna kendimi inandırmak istemiyorum. Zamanı hissetmek ve kendi kendimi aldatmamak istiyorum. Zaman, sanatoryumda geçen kış aylarında duruyordu; ama ben durduğum yerde duramıyordum. Buzdan bir duvarda sürüklenir gibi, zamanın içinde oradan oraya gidip geliyordum. "</p>

  <p>"Peki şimdi durduğun yerde durabiliyor musun? "</p>

  <p>Lillian onu öptü. "Şimdi daireler çizerek dönüp duruyorum. Bir süredir. Bir dansçı gibi. "</p>

  <p>Lillian daha sonra sabırsızlandı, oradan gitmek istedi. Her geçen gün, aylardır Sicilya’da kalıyormuş gibi hissetmeye başlamıştı. Aylardır, diye düşündü, ona aylar gibi gelen günler. Kendine özgü bir zaman duygusu vardı. Günlerin arasında uçurumları andıran geceler vardı, bir de sabahları uyandığında duyduğu yalnızlık. Clerfayt’ın bütün gece yanında kalmasına asla izin vermiyordu. Sabahları uyandığında yanında olmamasına özen gösteriyordu. Clerfayt, Lillian’ın huyunun böyle olduğunu sanıyordu, oysa Lillian, onun öksürüklerini duymasını istemiyordu.</p>

  <p>Lillian aktarma yapmak üzere Roma’ya uçtu. Clerfayt, Torriani’yle birlikte arabayı geri götürdü. Paris’te buluşacaklardı. Lillian bir öğleden sonra Roma’daki tarihi kalıntıları gezdi. Ertesi gün Via Veneto’da kafelerden birine oturuyordu. Uçağı akşam kalkacaktı, ama Lillian kararsızdı. Nedensiz bir hüzün, çok tatlı bir duygu kaplamıştı</p>

  <p>içini; belki her yaşamın ufkunda başka acılar olmadan, kalan sarı gümüşsü gri bir duygu. Geceyi otelde geçirdi, ancak ertesi sabah uçak şirketinin bürosuna gitti. Vitrinde Venedik’e ilişkin bir ilan gördü; Levalli’nin evinde Clerfayt’a söyledikleri geldi aklına; hiç düşünmeden büroya girdi, biletini Venedik’e değiştirtti. Paris’e dönmeden önce oraya gitmesi gerektiğini düşünüyordu. Bir konuyu açıklığa kavuşturmak istiyordu, bunun ne olduğunu henüz tam olarak bilmiyordu; ama Clerfayt’la buluşmadan önce yapması gerektiğini biliyordu.</p>

  <p>"Uçak ne zaman kalkıyor? " diye sordu.</p>

  <p>"İki saat sonra. "</p>

  <p>Otele döndü, eşyalarını topladı. Clerfayt’ın Paris’e çoktan varmış olduğunu tahmin ediyordu; ama kendisinin bir süre daha Paris’e gelemeyeceğini telefonda mı söylesin yoksa mektupla mı yazsın, onu bilmiyordu. Bunu Venedik’ten de yapabileceğini düşündü. Oysa yapmayacağını çok iyi biliyordu. Birkaç gün yalnız kalmak istiyordu; yalnız olacaktı, kimse ona ulaşamayacak, Paris’e dönmeden önce onu etkileyemeyecekti. Dönmeden önce mi? diye düşündü. Nereye dönmeden önce? Uçup gitmeyi kendi istememiş miydi, ayakları olmayan ve ölene dek uçmak zorunda olan masal kuşları gibi değil miydi? Bunu kendisi istememiş miydi? Ve şimdi de Clerfayt’ı terk edip etmemek konusunda bir karar vermesi gerekmiyor muydu?</p>

  <p>Uçak, pembe renklerle dolu bir akşamüstü Venedik’e indi. Lillian, Otel Danieli’de bir köşe oda buldu. Asansör görevlisi yukarı çıkarken, yaşlı George Sand’la genç Alfred de Musset’nin bu otelde fırtınalı bir aşk yaşadıklarını anlattı.</p>

  <p>"Peki sonra ne oldu? Kadını kiminle aldattı? "</p>

  <p>"Kimseyle Matmazel. Çaresiz durumdaydı. Madam Sand onu aldattı. " Asansör görevlisi gülümsedi. "Bir Italyan doktorla. Mösyö de Musset bir şairdi. "</p>

  <p>Lillian adamın gözlerindeki alayı gördü, dalga geçiyordu. Anlaşılan Sand kendi kendini aldatmış, diye düşündü; biriyle birlikteyken ötekini sevmiş.</p>

  <p>Asansör görevlisi kapıyı açtı. "Kadın onu terk etmiş, " diye açıkladı. "Haber bile vermeden çekip gitmiş. "</p>

  <p>Aynı benim gibi, diye düşündü Lillian. Acaba ben de mi kendi kendimi kandırıyorum? Odasına girdi, öylece kalakaldı. Odanın içine akşamın, Venedik’e özgü toz pembe ışığı dolmuştu. Pencereye yaklaştı, dışarı baktı. Su mavi ve sakindi; ama bir <span style="font-style:italic;">vaporetto,</span> San Zaccaria’ya yaklaştığında, sıra sıra gondollar suyun üzerinde inip çıkıyorlardı. İlk ışıklar yanmıştı; bütün bu pembe ve mavilik içinde belli belirsiz ışıldıyorlardı; sığ yerlerdeki portakal renkli uyarı ışıkları ise San Giorgio Maggiore’nin boynuna asılmış ışıktan zarif bir kolye gibiydiler. Dağlara en uzak şehir burası, diye düşündü Lillian. İnsan daha uzağa kaçamazdı. Burada hiçbir şey insanı ezmiyor, tersine okşuyordu. Ve her şey yabancı ve büyülüydü. Burada beni kimse tanımıyor, diye düşündü. Ve kimse burada olduğumu bilmiyor! Bu bilinmezlik ona tuhaf, fırtınalı bir mutluluk verdi; kısa bir süre için ya da sonsuza dek bir mutluluktan kaçmış olmanın mutluluğuydu bu.</p>

  <p>Piazza’yı geçerken mutluluğu arttı. Yeni başlayan bir serüven saklıydı mutluluğunda. Amaçsızca oradan oraya sürüklendi, sonunda Quadri’nin altında bir lokantada karar kıldı, çünkü burası hoşuna gitmişti, küçük yemek salonunun duvarlarında on sekizinci yüzyıla ait duvar resimleri ve altın renkli aplikler vardı. Karides yedi, hafif bir beyaz şarap içti. Duvarlarda maskeler dans ediyorlardı. Kendini onlar gibi hissetti; kaçıp, görünmeyen bir maskenin ardına saklanmıştı, maskelerin sağladığı sorumsuz bir özgürlük sarhoşluğu içindeydi. Akşamın pembe alacasında binlerce başlangıç onu bekliyordu, aynı bu şehrin maskeleri seven binlerce sokağı gibi. Nereye çıkıyordu bu sokaklar? Bilinmeyen, adı konmamış yeni buluşlara mı; yoksa var olan en değerli şeyi, zamanı, yitirdiğiniz için pişmanlık duyduğunuz çekici, ama yorucu tekrarlara mı? İnsan zamanı öylesine harcamak, diye düşündü Lillian, hiç düşünmeden, her şeye karşın; yoksa masaldaki adam gibi olurdu, altınlarıyla çok şey almak isteyen, ama ne alacağına bir türlü karar veremeyen ve sonunda ölen adam gibi.</p>

  <p>"Bu akşam nereye gidebilirim? " diye sordu garsona.</p>

  <p>"Bu akşam mı? Tiyatroya gidebilirsiniz Sinyora. "</p>

  <p>"Yer var mıdır? "</p>

  <p>"Belki. Tiyatroda her zaman yer bulunur. "</p>

  <p>"Tiyatroya nasıl gidiliyor? "</p>

  <p>Garson yolu tarif etmeye başladı. "Gondolla gidilemez mi? " diye sordu Lillian.</p>

  <p>"O da olur. Eskiden hep öyle gidilirdi. Artık pek yapılmıyor. Tiyatronun iki girişi var. O kadar uzak değil. "</p>

  <p>Lillian, Palazzo Ducale’de bir gondola bindi. Garson haklıydı, onunkinden başka tek bir gondol daha geliyordu. Amerikalı yaşlıca iki sevgili gondolün içinde flaşla fotoğraf çekiyordu. Lillian’ın gondolünün da fotoğrafını çekti. "Bir kadın Venedik’te yalnız dolaşmamak, " dedi gondolcu Lillian’ın inmesine yardım ederken. "Hele genç bir kadın. Üstelik bir de güzelse asla yalnız dolaşmamak. "</p>

  <p>Lillian ona baktı. Yaşlıydı, Lillian’ın derdine çare olmak gibi bir niyeti yoktu. "İnsan burada hiç yalnız kalabilir mi? " dedi Lillian, evlerin damlarının üstüne çöken kırmızı akşama baktı.</p>

  <p>"Burada, herhangi başka bir yerde kalabileceğinizden çok daha yalnız kalabilirsiniz Sinyora. Tabii eğer burada doğmadıysanız. "</p>

  <p>Lillian tiyatroya girdiğinde oyun başlamak üzereydi. On sekizinci yüzyılda yazılmış bir komedi oynanıyordu. Lillian, sahnenin ve sofitonun ışığıyla belli belirsiz aydınlanan tiyatroyu gözden geçirdi. Dünyanın en güzel tiyatrosuydu, elektrik ışığı buraya girmeden önce aydınlatma için kullanılan mumlar ve resimli balkonlarıyla büyüleyici olmalıydı. Hâlâ da öyleydi.</p>

  <p>Lillian sahneye baktı. İtalyanca’yı çok iyi anlamıyordu; kısa bir süre sonra da oyunu dinlemekten vazgeçti. Daha önce Roma’dayken de duyduğu yalnızlık ve hüzün yine sarmıştı içini. Yoksa gondolcu haklı mıydı? Ya da insanın herhangi bir yere gelip anlamadığı bir oyunu izlemesi; tam birşeyler anlamaya başladığı anda da oyunu terk etmek zorunda kalması Lillian’a çok anlamlı geldiği için mi bu duygular yine onu sarmalamıştı? Sahnede olup bitenin ciddi olmadığı belliydi, gülünçlükler, baştan çıkarmalar, aldatmacalar, aptal biriyle biraz da acımasızca alay etmeler; ama Lillian bütün bunların kendisini neden bu denli etkilediğini anlayamıyordu, hıçkırmaya başlamış, mendilini dudaklarına bastırmak zorunda kalmıştı. Ancak bir kez daha hıçkırdığında mendilindeki koyu lekeleri görünce neler olduğunu anladı.</p>

  <p>Bir süre hiç kıpırdamadan oturdu, hıçkırığını bastırmaya çalıştı; ama yine kan geldi. Dışarı çıkmak zorundaydı, ama bunu tek başına yapıp yapamayacağını bilmiyordu. Yanındaki adama kendisini dışarı çıkarmasını Fransızca rica etti. Adam kendini oyuna kaptırmıştı, Lillian’ın ne istediğini anlamadı. Lillian bu kez solunda oturan kadına yöneldi. İtalyanca nasıl yardım istendiğini bulmaya çalışıyordu. Ama sözcükler bir türlü aklına gelmiyordu. <span style="font-style:italic;">"Misericordia, "</span> diye fısıldadı sonunda.</p>

  <p><span style="font-style:italic;">"Misericordia, per favore'</span></p>

  <p>Kadın ona şaşkınlıkla baktı. <span style="font-style:italic;">"Are you sick</span>? "</p>

  <p>Lillian başıyla onayladı, mendilini dudaklarına bastırmıştı, eliyle dışarı çıkmak istediğini anlatmaya çalıştı.</p>

  <p><span style="font-style:italic;">"Too many coctails, "</span> dedi sarışın yaşlıca kadın. <span style="font-style:italic;">"Mario, darling, help the lady to get some fresh air. What a mess!"</span></p>

  <p>Mario kalktı. Lillian’ın kalkmasına yardımcı oldu. <span style="font-style:italic;">"Just to the door, "</span> diye fısıldadı Lillian. Adam Lillian’ın koluna girdi, onu dışarı çıkardı. İzleyiciler şöyle bir baktılar onlara. Tam o anda sahnedeki kurnaz âşık kazandığı zaferi kutluyordu. Mario fuayenin kapısını açtı, Lillian’a döndü. Karşısındaki beyaz giysili kadının yüzü bembeyazdı, ağ-</p>

  <p>zindan gelen kan parmaklarının arasından göğsüne damlıyordu. <span style="font-style:italic;">"But, Signora, you are really sick, "</span> dedi heyecanla. <span style="font-style:italic;">"Shall I take you to a hospital</span>? " Lillian başını salladı. "Otel Danieli. Bir araba lütfen, " dedi güçlükle. "Taksi. "</p>

  <p>"Ama Sinyora, Venedik’te taksi yok ki! Yalnız gon-dollar var! Ya da motorlu kayıklar. Sizin bir kliniğe gitmeniz gerekiyor. "</p>

  <p>"Hayır, hayır! Bir motor. Otele. Orada mutlaka bir doktor vardır. Lütfen, beni yalnızca motora kadar götürün, sizin geri dönmeniz gerekiyor. "</p>

  <p>"Ah, " dedi Mario, "Mary oturup beklesin. Zaten tek kelime İtalyanca anlamıyor. Ayrıca oyun da sıkıcı. "</p>

  <p>Perdelerin gözalıcı kırmızısının yanında fuayenin solgun kırmızısı. Dekorların beyazı. Kapılar. Basamaklar, rüzgâr; sonra çatal bıçak sesleri, cadde üzerinde kahkahalar içinde bir lokanta. Onun önünden geçtikten sonra karanlık, kötü kokan dar bir kanal, içinden çıkan bir gondol, gondolcu Styx sürücülerine benziyor: "Gondol, Signora, gondol? "</p>

  <p>"Evet! Çabuk! Çabuk! Sinyora hasta. "</p>

  <p>Gondolcu bakakaldı. "Vuruldu mu? "</p>

  <p>"Soru sorma! Devam et! Çabuk! "</p>

  <p>Dar kanal. Küçük bir köprü. Evlerin duvarları. Suyun sesi. Kavşaklarda bağıran gondolcuların sesleri. Aşınmış merdivenler; çürümüş kapılar; ıtır çiçekleriyle dolu minicik bahçeler; radyo sesleri gelen, çıplak ampuller asılmış odalar; asılı çamaşırlar; bir evin kenarından bir ip cambazının ustalığıyla giden bir sıçan; kadınların tiz sesleri; soğan, sarımsak, yağ kokuları, suyun ölü kokusu.</p>

  <p>"Az kaldı, " dedi Mario.</p>

  <p>Bir kanal daha, biraz daha geniş. Sonra sert dalgalar, Canal Grande’nin genişliği. "Bir motor durdursaydık daha mı iyi olurdu? "</p>

  <p>Lillian arkada oturuyordu, düştüğü gibi kalmıştı. "Hayır, " diye fısıldadı. "Devam edelim! Lütfen! "</p>

  <p>Oteller; ışıklı teraslar; tıklım tıklım dolu ahlayan oflayan vaporetii; beyaz üniformaların doldurduğu motorlar; insan yaşama savaşı veriyorsa yaşamın bu tatlı kargaşasının ortasında kendini nasıl da yapayalnız hissediyordu; bu kargaşa, içinde soluk bile alınamayan bir gürültüye dönüşüyordu! Suyun üzerinde siyah tabutlar gibi sallanıp duran, duraklarda sıra sıra bekleyen gondollar; metal gagalarıyla Lillian’ı ısıracakmışçasına yanından geçen büyük siyah su akbabalarına benzeyen gondollar; sonra Piazzetta, dumanlı ışıklar, açık bir alan, yıldızlar, gökyüzüyle örtülü aydınlık bir yer; Acı Çekme Köprüsünün altından geçen, turist taşıyan bir gondolda dayanılmaz tatlı bir tenor sesi <span style="font-style:italic;">Santa Lucia’yı</span> söylüyor. Ölüm böyle olsaydı, diye düşündü Lil-lian; orada öylece yatarken, başı arkaya düşmüş, suyun şırıltısı kulağının dibinde; önünde biri avaz avaz şarkı söylüyor, tanımadığı bir adam yânında sürekli soruyor: "Nasılsınız? iki dakika daha dayanabilecek misiniz? Neredeyse geldik. " Hayır, bu ölüm değildi, biliyordu. Mario gondoldan inmesine yardım etti. "Parasını ödeyin, " diye fısıldadı Lillian Otel Danieli’nin kanal girişindeki kapıcıya. "Benim adıma. Ve bir doktor çağırın! Hemen. " Mario onu salondan geçirdi. Salon tenhaydı. Bir masada oturan Amerikalılar onlara baktılar. Lillian bir yerlerde tanıdık bir yüz gördü, ama kim olduğunu anımsayamadı.</p>

  <p>Genç asansör görevlisi hâlâ çalışıyordu. Lillian güçlükle gülümsedi. "Burası dramatik bir otel, " diye fısıldadı. "Öyle dememiş miydiniz? "</p>

  <p>"Konuşmayın, Madam, " dedi Mario. İyi yetiştirilmiş, kadife sesli koruyucu bir melekti. "Doktor birazdan gelir. Doktor Pisani. Çok iyi bir doktordur. Konuşmayın! Buz getirin! " dedi asansör görevlisine.</p>

  <p>Lillian bir hafta odasında yattı. Pencereler hep açıktı, hava çok sıcaktı. Clerfayt’a haber vermemişti. Onun kendisini hasta görmesini istemiyordu. Onu yatağının kenarında da görmek istemiyordu. Bu Lillian’ın sorunuydu;</p>

  <p>yalnızca onun. Gün boyu yarı uyur yarı uyanık yatıyor, geceyarılarına kadar gondolcuların bağırtılarını, Riva degli Schiavoni’de bağlı duran gondolların birbirine değdikçe çıkardıkları takırtıları dinliyordu. Doktor arasıra geliyordu, sonunda Mario geldi. Durum o kadar tehlikeli değildi, hafif bir kanama geçirmişti, doktor onu anlıyordu; Mario çiçek getirmişti; geçkin hanımlarla yaşamanın güçlüklerini anlattı Lillian’a. Onu anlayan genç ve zengin bir kadın bulmayı çok isterdi. Lillian’ı kastetmiyordu. Lillian’ı bir gün boyunca incelemiş, onu anlamıştı. Onunla bir meslektaşıyla konuşurcasına açık konuşuyordu. "Senin ölümle ilişkin benim evde kalmaktan korkan kadınlarla olan ilişkime benziyor, " dedi, güldü. "Ya da tam tersi, sen de evde kalmaktan korkuyorsun, ama senin jigololuğunu ölüm yapıyor. Aradaki tek fark, ölümün sana sadık oluşu. Oysa sen fırsat buldukça aldatıyorsun onu. "</p>

  <p>Lillian onu dinlerken eğleniyordu. "Ölüm hepimizin jigolosu. Bazıları bunu bilmiyor o kadar, " dedi. "Peki sonra ne yapacaksın Mario? Şu geçkin hanımlarından biriyle evlenecek misin? "</p>

  <p>Mario başını ciddi ciddi salladı. "Para biriktiriyorum. Yeterince param olunca, birkaç yıl sonra, küçük, zarif bir bar açacağım. Harry’nin Barı gibi. Padua’da çok iyi yemek pişiren bir nişanlım var. Bir fettucini yapar! " Mario parmak uçlarını öptü. "Tanıdıklarınla birlikte gelir misin? "</p>

  <p>"Gelirim, " dedi Lillian; Mario’nun onu tatlı yiyecek vaatleriyle avutmaya çalışmasından etkilenmişti; bu, Lillian’ın uzun yaşayacağına inandığını gösteriyordu. Ama kendisi de küçük, özel bir mucizeye gizliden gizliye inanmamış mıydı? Uzak durması söylenen her şeyin kendisine iyi geleceğini düşünmemiş miydi? Romantik bir duygusallıkmış, diye düşündü; herhangi bir ana tanrıçanın beni her türlü umarsız durumdan küçük bir el hareketiyle kurtaracağını beklemek çocuklukmuş. Öğleden sonrasının pespembe ışığında pencerenin önünde duran Mario’nun başını görüyordu; aklına Sicilya’da bir Ingiliz şoförden duydu-</p>

  <p>ğu söz geldi: Latin ırkı mizah duygusundan yoksundur. İhtiyaçları yok ki, diye düşündü, yaşamla ilgili sorunlarını böyle çözmekten çoktan vazgeçmişlerdi. Mizah, uygarlaşmış barbarlığın bir sonucuydu; on sekizinci yüzyılda mizahın varlığından söz etmek güçtü, buna karşın başa çıkılamayanı görmezden gelen kibarlıktan söz edilebilirdi. Fransız Devrimi sırasında ölüme mahkûm edilenler olağanüstü bir tavır takınarak giyotine gitmişlerdi; gülmüyorlardı, saraya girer gibiydiler.</p>

  <p>Mario, Lillian’a Papa tarafından kutsanmış bir tespihle üzeri resimli, Venedik işi bir mektup kutusu getirdi.</p>

  <p>"Benim sana verecek bir şeyim yok Mario, " dedi Lillian.</p>

  <p>"Ben de bir şey istemiyorum zaten. Sürekli hediyelerle yaşamak yerine birine hediye verebilmek çok güzel. "</p>

  <p>"Böyle yaşamak zorunda mısın? "</p>

  <p>"Mesleğim vazgeçilemeyecek kadar kârlı. Ama kolay değil. Başlı başına bir iş. Benden bir şey beklemiyor olman kadar rahatlatıcı ki. "</p>

  <p>Lillian’ın, Mario’yla salondan geçerken gördüğü yüz Peystre Vikontuydu. Lillian’ı tanımış, ertesi sabah ona çiçek yollamaya başlamıştı. Lillian sonunda ona telefon ettiğinde "Neden otelde kalıyorsunuz? " diye sordu Lillian’a.</p>

  <p>"Otelleri seviyorum. Yoksa beni bir kliniğe mi yatırmayı düşünüyorsunuz? "</p>

  <p>"Tabii ki hayır. Klinikler ameliyatlar içindir. Ben de en az sizin kadar oralardan nefret ederim. Ama sakin bir kanalın kıyısında bahçeli bir ev... "</p>

  <p>"Burada da mı bir eviniz var? Paris’teki daireniz gibi</p>

  <p>mi? "</p>

  <p>"Burada ev bulmak o kadar zor değil. "</p>

  <p>"Yani bir eviniz var, öyle mi? "</p>

  <p>"Evet, " dedi Peystre.</p>

  <p>Lillian güldü. "Sizin her yerde bir eviniz var, oysa ben hiçbir yerde evim olsun istemiyorum. Bakalım hangimiz vazgeçeceğiz? Siz en iyisi beni yemeğe götürün. "</p>

  <p>"Dışarı çıkmanıza izin var mı? "</p>

  <p>"Tam değil. Ama böylesi daha heyecanlı oluyor, yoksa olmuyor mu? "</p>

  <p>Heyecanlı oluyor, diye düşündü Lillian, salona indiğinde. Ölümün elinden sık sık kurtulan biri, o denli sık yeniden doğmuş gibi hisseder ki kendisini, hem de her keresinde sonsuz bir minnet duygusuyla, yeter ki yaşam üzerinde hak sahibi olduğu yanılgısından vazgeçmiş olsun.</p>

  <p>Lillian şaşkınlıkla olduğu yerde kalakaldı. İşte bu! diye düşündü. İşte sır bu! Bunu bulmak için Venedik’e gelip bu büyülü otelde, kırmızı ve mavinin iç içe olduğu günler mi geçirmem gerekiyordu yani?</p>

  <p>"Gülümsüyorsunuz, " dedi Peystre. "Neden? Doktorunuzu aldattığınız için mi? "</p>

  <p>"Doktorumu değil. Nereye gidiyoruz? "</p>

  <p>"Tavernaya. Buradan gideceğiz. "</p>

  <p>Otelin yan girişi. Sallanan gondol. Gondola bindiği anda bir an için kötü bir şeyi hatırladı, ama hemen geçti. Gondol yüzen bir tabut değildi; metal gagasıyla Lillian’ı ısırmak isteyen siyah bir akbaba da değildi artık. Gondol gondoldü; bir kentin bir zamanlar sahip olduğu görkemli bir yaşam sevincinin karanlık bir sembolüydü; öyle ki sahipleri güzelliklerine kapılıp gitmesinler diye bütün gon-dolların siyaha boyanması için bir yasa çıkarmak zorunda kalmışlardı.</p>

  <p>"Venedik’i yalnızca penceremden gördüğüm kadarıyla tanıyorum, " dedi Lillian. "Bir de ilk akşam geçirdiğim birkaç saatten. "</p>

  <p>"O zaman benden daha iyi tanıyorsunuz demektir. Ben otuz yıldır tanıyorum. "</p>

  <p>Kanal. Oteller. Beyaz örtülü masalar ve kadehlerle dolu teraslar. Suyun çırpıntısı. Styx suları gibi dar bir kanal. Bütün bunları nereden biliyorum? diye düşündü Lillian, bir an ürkmüştü. Yoksa şimdi sıra kanarya kafesinin asılı olduğu bir pencerede mi? "</p>

  <p>"Taverna nerede? " diye sordu.</p>

  <p>"Tiyatronun yanında. "</p>

  <p>"Terası var mı? "</p>

  <p>"Evet. Daha önce gitmiş miydiniz? "</p>

  <p>"Şöyle bir uğramıştım Yemek için değil. Önünden geçmiştim. "</p>

  <p>"Nefis bir lokantadır. "</p>

  <p>Daha köşeyi dönmeden çatal-bıçak sesleri duyulmaya başlamıştı.</p>

  <p>"Gülüyorsunuz" dedi Peystre. "Neden? "</p>

  <p>"Bunu bana ikinci kez soruyorsunuz. Açım da ondan. Ve biliyorum ki, bana yiyecek birşeyler getirecekler. "</p>

  <p>Onlara lokantanın sahibi servis yaptı. Kızarmış ve haşlanmış taze deniz ürünleri, açık beyaz şarap getirdi. "Burada neden yalnızsınız? " diye sordu Peystre.</p>

  <p>"Canım öyle istedi de ondan; ama geri döneceğim. "</p>

  <p>"Paris’e mi? "</p>

  <p>"Paris’e. "</p>

  <p>"Clerfayt’a mı? "</p>

  <p>"Demek bunu da biliyorsunuz? Evet, Clerfayt’a. "</p>

  <p>"Bunun için henüz erken değil mi? " dedi Peystre dikkatli bir biçimde.</p>

  <p>Lillian güldü. "İnatçı birisiniz. Bir öneriniz mi var? "</p>

  <p>"Hayır, siz istemiyorsanız. Ama isterseniz, hiçbir koşulum yok. Ama neden en azından bir süre çevreyi gezmek istemiyorsunuz? "</p>

  <p>Oyuncak satan bir adam yaklaştı yanlarına. Pelüşten yapılmış iki İskoç Terrier’si çıkardı, kurup masanın üstüne bıraktı. "Artık çevremi gezip görmeye ihtiyacım kalmadı, " dedi Lillian. "Aynı şeyleri yineleyecek zamanım yok. "</p>

  <p>Peystre pelüşten yapılmış köpekleri aldı, adama geri verdi. "Her zaman aynı şeylerin yinelendiğinden emin misiniz? "</p>

  <p>Lillian neşeyle başını salladı. "Benim için öyle. Ayrıntılardaki ayrımlar önemli değil. Çeşitlemeler beni ilgilendirmiyor. "</p>

  <p>"Yalnızca ana kavram mı ilgilendiriyor sizi? "</p>

  <p>"Benim işime yaraması ilgilendiriyor. Erkek değişse de fark etmiyor. Siz de bunu demek istiyordunuz öyle değil mi? Çok sıradan tepkiler gösteriyormuşum gibime geliyor. "</p>

  <p>Oyuncak satan adam masanın üzerine bir tavuk çiftliği koydu. Lokantanın sahibi geldi, adamı uzaklaştırdı, romda pişmiş şeftali ve espresso servisi yaptı. "Kaçırdığınız birşeyler olduğunu hiç düşünmediniz mi? " diye sordu Peystre.</p>

  <p>Lillian ona baktı, bir an sustu. "Ne gibi? " diye sordu sonra.</p>

  <p>"Bir serüven. Beklenmedik bir şey. Yeni bir şey. Bilmediğiniz bir şey. "</p>

  <p>"Buraya geldiğimde ben de böyle düşünüyordum. New York’u, Yokohama’yı, Tahiti’yi, Apollo’yu, Dionysos’u, Don Juan’ı ve Buda’yı kaçırdığımı düşünüyordum; ama artık durum öyle değil. "</p>

  <p>"Ne zamandan beri öyle değil. "</p>

  <p>"Birkaç gündür. "</p>

  <p>"Neden öyle değil? "</p>

  <p>"Çünkü insanın yalnızca kendi kendini kaçırabileceğini öğrendim. "</p>

  <p>"Bunu nerede öğrendiniz? "</p>

  <p>"Oteldeki penceremde. "</p>

  <p>"Şimdi ise üçüncü kez neden gülümsediğinizi soruyorum, " dedi Peystre.</p>

  <p>"Çünkü soluk alıyorum. Çünkü buradayım, çünkü akşam oldu ve çünkü saçmalıyoruz. "</p>

  <p>"Bunlar saçmalık mı? "</p>

  <p>"Her zaman öyle. Burada konyak var mı? "</p>

  <p>"Grappa var, eski ve çok iyi, " dedi Peystre. "Size gıpta ediyorum. "</p>

  <p>Lillian güldü.</p>

  <p>"Değişmişsiniz, " dedi Peystre. "Paris’te olduğunuzdan farklısınız. Neden olduğunu biliyor musunuz? "</p>

  <p>Lillian omuzlarını kaldırdı. "Bilmiyorum. Belki de bir yanılgıdan vazgeçtiğim içindir, insanın yaşam üzerinde hak iddia edebileceği yanılgısı ve böylece de insanın yaşamda haksızlıklarla karşılaşabileceği yanılgısını da bir kenara bırakmış oluyorum. "</p>

  <p>"Son derece ahlak dışı. "</p>

  <p>"Son derece, " diye yineledi Lillian, grappa’sını bitirdi. "Umarım bu görüşe sadık kalabilirim. En azından bir süre için. "</p>

  <p>"Anlaşılan çok geç kalmışım, " dedi Peystre. "Birkaç saat ya da birkaç gün. Ne zaman gidiyorsunuz? Yarın mı? "</p>

  <p>"Öbür gün. "</p>

  <p>"Çok yazık. "</p>

  <p>"Yazık, " dedi Lillian, "sanıldığı kadar acıklı bir sözcük değil. "</p>

  <p>"Bu da yeni edindiğiniz bilgilerden mi? "</p>

  <p>"Bugün edindiklerimden. "</p>

  <p>Peystre, Lillian’ın sandalyesini geri çekti. "Umudum yarın edineceğiniz bilgilere kaldı. "</p>

  <p>"Umut etmek, " dedi Lillian. "Sanıldığından çok daha acıklı bir sözcük. "</p>
</body>
</html>
