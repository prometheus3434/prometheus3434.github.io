<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a><span style="font-weight:bold;">8</span></h3>

  <p>Paris, dış mahalleleriyle birlikte gri, çirkin ve yağmurlu bir kent olarak karşılarında duruyordu; ama kentin içinde ilerledikçe büyülenmeye başladılar. Köşe başları, kuytu yerler ve caddeler Utrillo ve Pissarro’nun tabloları gibiydi, gri renk değişmiş, neredeyse gümüş rengine dönüşmüştü, birdenbire karşılarına köprüleri ve römorkörleriyle nehir çıkmıştı, ağaçlar çiçek açmıştı, Seine kıyısının sağ yanında rengârenk sahaf dükkânları ve eski evler yan yana dizilmişti.</p>

  <p>"İşte şuradan, " dedi Clerfayt. "Marie Antoinette’i alıp giyotine götürmüşler. Karşıdaki lokantanın yemekleri çok iyidir. İnsan burada her yerde açlığını tarihi bir olayla ilişkilendirerek giderebilir. Nerede kalmak istiyorsunuz? "</p>

  <p>"Orada, " diye cevap verdi Lillian ve nehrin öte yanındaki küçük bir oteli gösterdi.</p>

  <p>"Bildiğiniz bir otel mi? "</p>

  <p>"Nasıl yani? "</p>

  <p>"Burada yaşadığınız dönemden bildiğiniz bir otel mi? "</p>

  <p>"Burada yaşadığım dönemde genellikle bir manavın bodrumunda saklanıyordum. "</p>

  <p>"On altıncı mahallede kalmayı yeğlemez miydiniz? Ya da amcanızın yanında? "</p>

  <p>"Amcamın eli o kadar sıkıdır ki, herhalde tek göz bir odada kalıyordun O otele gidelim, boş odaları var mı bir soralım. Siz nerede kalacaksınız? "</p>

  <p>"Ritz’de. "</p>

  <p>"Tabii, " dedi Lillian.</p>

  <p>Clerfayt başını salladı. "Başka bir yerde oturacak kadar zengin değilim. " St. Michel Bulvarı Köprüsünden geçip Grande-Augustin Rıhtımına girdiler, Otel Bisson’un önünde durdular. Tam arabadan inmek üzereyken, bir komi elinde bavullarla otelden çıktı. "İşte odam, " dedi Lillian. "Biri otelden ayrılıyor. "</p>

  <p>"Burada kalmak istediğine emin misin? Oteli yalnızca karşıdan görüp seçtin. "</p>

  <p>Lillian başını salladı. "Hatta burada yaşamak istiyorum. Önerilerden ve önyargılardan tümüyle uzak olarak. "</p>

  <p>Oda boştu. Otelin asansörü yoktu, ama oda şansına birinci kattaydı. Merdivenler aşınmıştı, eskiydi. Oda küçüktü, içinde çok az eşya vardı, ama yatak rahata benziyordu ve bir banyo vardı. Mobilyalar moderndi, yalnız küçük bir Barok masa, köleler arasındaki prens gibi duruyordu. Yer halısı yıpranmıştı. Işık yetersizdi; buna karşın, pencerenin dışında Conciergerie, <a id="footnote1"></a><sup><a href="#bookmark1">1</a></sup> rıhtımların sıralandığı nehir ve Notre-Dame’ın kuleleri ışıl ışıldı.</p>

  <p>"İstediğin anda buradan çıkabilirsin, " dedi Clerfayt. "Bazı insanlar bunu unuturlar. "</p>

  <p>"Nereye gidebilirim? Senin yanına, Ritz’e mi? "</p>

  <p>"Benim yanıma değil, Ritz’e, " diye yanıtladı Clerfayt. "Savaş sırasında altı ay orada kaldım. Sakal bırakmıştım, adımı da değiştirmiştim. Ucuz odalarından birinde kalıyordum, Cambon Caddesine bakan odalardan birinde. Öteki tarafta, Vendöme Meydanına bakan odalarda ileri gelen Almanlar kalıyorlardı. Çok tuhaftı. "</p>

  <p>Hizmetli, bavulları yukarı çıkardı. Clerfayt kapıya doğru yürüdü.</p>

  <p>"Bu akşam benimle birlikte yemek yemek ister misin? "</p>

  <p>"Saat kaçta? "</p>

  <p>"Dokuz iyi mi? "</p>

  <p>"Dokuzda görüşürüz. "</p>

  <p>Lillian onun arkasından baktı. Yolculuk boyunca Asama’daki akşamdan hiç söz etmemişlerdi. Fransızca rahat bir dil, diye düşündü. Sen dediğin birine rahatlıkla siz diyebiliyorsun, ya da tersi, üstelik bu hiç zor olmuyor, oyun gibi bir şey. Giuseppe’nin homurtusunu duydu, pencereye yaklaştı. Belki yine gelir, diye düşündü, belki de gelmez. Bunu bilmiyordu, çok da önemli değildi. Önemli olan Paris’te oluşuydu,. akşam olmuştu ve soluk alıp veriyordu. St. Michel Bulvarında arabalara yeşil yandı, Citroén’ler, Renault’lar ve kamyonlardan oluşan bir araba ordusu sürek avına çıkmış gibi köprüyü hızla geçti, arkalarından Giuseppe geliyordu. Lillian daha önce bu kadar çok araba görüp görmediğini hatırlamıyordu. Savaş sırasında çok az araba vardı. Gürültü çok fazlaydı, ama Lillian’ın kulağına bir org sesi gibi geliyordu, sanki demir eller görkemli bir <span style="font-style:italic;">TeDeum<a id="footnote2"></a><sup><a href="#bookmark2">2</a></sup></span> çalıyordu.</p>

  <p>Eşyalarını yerleştirdi. Yanına fazla bir şey almamıştı. Yanında fazla para da yoktu. Amcasına telefon etti. Kimse açmadı. Bir daha aradı. Telefonu yabancı biri açtı. Amcası yıllar önce telefonu devretmişti.</p>

  <p>Biraz telaşlandı. Parası her ay banka aracılığıyla geliyordu. Lillian uzun süredir amcasından haber almamıştı. Ölmüş olamaz, diye düşündü. Ne tuhaf, insanın aklına önce bu geliyor! Belki de başka bir yere yerleşmiştir. Otelden bir telefon rehberi istedi. Savaşın ilk yılından kalma eski bir rehber vardı, yenisi yoktu.</p>

  <p>Otelin yakacak fazla kömürü de kalmamıştı. Akşam oda soğudu. Lillian mantosunu giydi. Sanatoryumdan ay-</p>

  <p>rılırken gerekebilir diye birkaç yünlü giysi almıştı yanına, onları burada birilerine hediye ederim diye düşünmüştü. Şimdi bunları aldığı için seviniyordu. Akşamın gri ve kirli alacası pencereden içeri sızmaya başlamıştı. Lillian ısınmak için yıkandı ve yatağa uzandı. Sanatoryumdan ayrıldığından bu yana ilk kez yalnız kalmıştı. Yıllardır ilk kez gerçekten yalnızdı. Parası en çok bir hafta yeterdi. Karanlık çökünce yine telaşlanmıştı. Amcasını nasıl bulacaktı? Belki de birkaç haftalığına yolculuğa çıkmıştı. Belki de başına bir kaza gelmişti, belki de ölmüştü. Belki Clerfayt da tanımadığı bu kentte yok olmuş gitmişti, başka bir otelde, başka bir yerdeydi, belki de ondan bir daha asla haber almayacaktı. Ürperdi. Romantizm, gerçeklerin, soğuğun ve yalnızlığın karşısında çabucak dağılmıştı. Sanatoryumun sıcak kafesinde kalorifer boruları vınlıyordu şu anda.</p>

  <p>Kapı vuruldu. Bir otel görevlisi elinde iki paketle kapının önünde duruyordu. Paketlerden birinde çiçekler vardı. Clerfayt göndermiş olmalıydı. Odanın loşluğunda adama gereğinden yüklü bir bahşiş verdi. İkinci paketten yün bir battaniye çıktı. "Buna ihtiyacınız olabilir, " diye yazmıştı Clerfayt. "Paris’in hâlâ yeterince kömürü yok. " Lillian battaniyeyi açtı. İçinden iki küçük karton kutu düştü. İçlerinde ampuller vardı. "Fransız otelleri ışık konusunda her zaman eli sıkıdır, " diye bir not yazmıştı Clerfayt. "Lambalarınıza bu ampulleri takın, dünya bir anda iki katı aydınlanacaktır. "</p>

  <p>Lillian, Clerfayt’ın önerisine uydu. Şimdi en azından birşeyler okuyabilecekti. Hizmetli bir gazete getirmişti. Lillian gazeteye göz gezdirdi, ama bir süre sonra elinden bıraktı. Bütün bunlar artık onu ilgilendirmiyordu. Fazla zamanı yoktu. Bir sonraki yıl kimin başkan olacağını asla öğrenemeyecekti, seçimleri hangi partinin kazanacağını da bilemeyecekti. İlgilenmiyordu zaten; istediği tek şey yaşamaktı. Kendi hayatını yaşamak.</p>

  <p>Giyindi. Amcasının kaldığı son adres elindeydi; altı ay kadar önce bu adresten mektup almıştı. Oraya gidecek ve amcasının nerede olduğunu öğrenmeye çalışacaktı.</p>

  <p>Ama buna gerek kalmadı. Amcası hâlâ aynı adreste oturuyordu; yalnızca telefonunu devretmişti.</p>

  <p>"Paranı mı istiyorsun? " dedi. "Nasıl istersen. Her ay sana İsviçre’ye para yolluyordum; parayı ülke dışına çıkarmak için izin almak çok güç oldu. Sana her ay Fransa’da ödeme yapılmasını sağlayabilirim. Havaleyi nereye yaptırayım? "</p>

  <p>"Ben aydan aya istemiyorum. Paranın tamamını hemen almak istiyorum. "</p>

  <p>"Neden? "</p>

  <p>"Kendime giysiler alacağım. "</p>

  <p>Yaşlı adam Lillian’a dikkatle baktı. "Aynı baban gibisin. Eğer o... "</p>

  <p>"Babam öldü, Gaston Amca. "</p>

  <p>Gaston büyük sarı ellerine baktı. "Senin artık fazla paran yok. Burada ne yapacaksın? Aman Tanrım, keşke benim İsviçre’de yaşama şansım olsaydı! "</p>

  <p>"Ben İsviçre’de yaşamadım. Ben bir hastanede yaşadım. "</p>

  <p>"Sen paranın ne olduğunu bilmiyorsun. Birkaç hafta içinde hepsini bitirirsin. Kaybedersin. "</p>

  <p>"Olabilir, " dedi Lillian.</p>

  <p>Adam korkmuştu, Lillian’a baktı. "Peki ya parayı kaybedecek olursan, ne olacak o zaman? "</p>

  <p>"Sana yük olmam. "</p>

  <p>"Evlenmeliydin. İyileştin mi? "</p>

  <p>"İyileşmeseydim burada olmazdım. "</p>

  <p>"O zaman evlenmeksin. "</p>

  <p>Lillian güldü. Açıkça belliydi; amcası Lillian’ın sorumluluğunu bir başkasına yüklemek istiyordu. "Evlenmeksin, " diye yineledi Gaston. "Birkaç kişiyle tanışmanı ayarlayabilirim. " Lillian yine güldü; ama yaşlı adamın ne ler yapacağını da merak ediyordu. Neredeyse seksen yaşındaydı, ama seksen yıl daha yaşayacakmış gibi davranıyordu.</p>

  <p>"Pekâlâ, " dedi Lillian. "Söylesene: Yalnız kaldığın zaman ne yapıyorsun? "</p>

  <p>Adam şaşkın şaşkın baktı. "Öylesine birşeyler, ne bileyim ben, oyalanacak birşeyler buluyorum işte; ne tuhaf soru! Neden sordun? "</p>

  <p>"Arasıra sahip olduğun her şeyi toplayıp kendini yaşamın içine atmayı, har vurup harman savurmayı düşünmüyor musun? "</p>

  <p>"Aynı baban gibi! " diye yanıtladı yaşlı adam küçümseyerek. "O da görev ve sorumluluklarının asla bilincinde değildi! Seni velayet altına almalıydım. "</p>

  <p>"Bunu yapamazsın. Paramı boşa harcayacağımı sanıyorsun, ben de senin kendi yaşamını boşa harcadığını düşünüyorum. Konuştuğumuz gibi. Parayı yarma hazırla. Giysileri en kısa zamanda almak istiyorum. "</p>

  <p>"Nereden? " diye sordu amca.</p>

  <p>"Balenciaga’dan olabilir. Paranın bana ait olduğunu unutma. "</p>

  <p>"Annen... "</p>

  <p>"Yarın görüşürüz, " dedi Lillian, Gaston’u alnından hafifçe öptü.</p>

  <p>"Dinle, Lillian, saçma bir iş yapma! Üstün başın gayet düzgün. Bu modaevlerindeki giysiler dünyanın parasıdır! "</p>

  <p>"Herhalde öyledir, " diye yanıtladı Lillian, karanlık avlunun karşı tarafındaki evlere baktı, pencerelerde akşamın son ışıkları yansıyordu, sanki cilalı arduvazdan yapılmışlardı.</p>

  <p>"Aynı baban gibi! " Yaşlı adam gerçekten dehşet içinde kalmıştı. "Aynı! Onun o düşsel projeleri olmasaydı, sen şimdi rahat rahat yaşıyor olacaktın. "</p>

  <p>"Gaston Amca. Günümüzde paradan kurtulmanın iki yolu olduğunu seslediler bana. Bunlardan biri parayı bi riktirmek ve enflasyonda eritip bitirmek; İkincisi de harcamak. Sen nasılsın, onu söyle. "</p>

  <p>Gaston sert bir hareket yaptı. "Görüyorsun işte. Bugünlerde yaşamak zor. Zaman kötü! Parasızım. "</p>

  <p>Lillian çevresine bakındı. Güzel antika mobilyalar, üzerlerine kılıflar geçirilmiş yastıklı koltuklar, beze sarılmış kristal bir avize, birkaç iyi tablo vardı. "Sen her zaman cimriydin Gaston Amca, " dedi Lillian. "Niye hâlâ cimrilik yapıyorsun? "</p>

  <p>Adam koyu renk gözleriyle Lillian’ı inceledi. "Burada mı kalacaksın? Fazla yerim yok. "</p>

  <p>"Yerin var, ama ben burada kalmayacağım. Sen kaç yaşındasın? Babamdan yirmi yaş büyüksün değil mi? "</p>

  <p>Yaşlı adam şaşırmıştı. "Biliyorsan neden soruyorsun? "</p>

  <p>"Ölümden korkmuyor musun? "</p>

  <p>Gaston bir an sustu. "Davranış biçimin iğrenç, " dedi sonra yavaşça.</p>

  <p>"Doğru. Sana bunu sormamalıydım. Ama bu soruyu kendime o kadar sık soruyorum ki, başkalarının bundan korktuğunu unutuyorum. "</p>

  <p>"Kendimi gayet iyi hissediyorum. Kısa zamanda mirasıma konacağını sanıyorsan, aldanıyorsun. "</p>

  <p>Lillian güldü. "Bunu kesinlikle düşünmüyorum! Ayrıca otelde kalıyorum ve sana yük olmayacağım. "</p>

  <p>"Hangi otelde? " diye sordu Gaston aceleyle.</p>

  <p>"Bisson’da. "</p>

  <p>"Tanrıya şükür. Ritz’de kalıyor olsaydın hiç şaşmazdım. "</p>

  <p>"Ben de, " dedi Lillian.</p>

  <p>Clerfayt gelip Lillian’ı aldı. Restaurant Le Grand Vefour’a gittiler. "Buradaki dünyayla ilk karşılaşmanız nasıl gitti? " diye sordu Clerfayt.</p>

  <p>"Sonsuza kadar yaşayacaklarını sanan insanların ara-sındayım. En azından öyle davranıyorlar. Mallarını mülklerini korumak uğruna bütün yaşamlarını harcıyorlar. "</p>

  <p>Clerfayt güldü. "Ama hepsi son savaş sırasında, hayatta kalacak olurlarsa, bir daha asla aynı yanlışları yapmayacaklarına yemin etmişlerdi. Unutmakta insanoğlunun üstüne yoktur. "</p>

  <p>"Sen de unuttun mu? " diye sordu Lillian.</p>

  <p>"Çok çaba harcadım. Ama herhalde tam anlamıyla başaramadım. "</p>

  <p>"Seni bu nedenle mi seviyorum acaba? "</p>

  <p>"Sen beni sevmiyorsun. Beni sevseydin, o sözcük bu kadar kolay çıkamazdı ağzından, bana bunu söylemezdin. "</p>

  <p>"Geleceği düşünmediğin için mi seviyorum seni yoksa? "</p>

  <p>"O zaman sanatoryumdaki her erkeği severdin. Burada kızarmış bademli dilbalığı yiyeceğiz, yanında da taze bir Montrachet içeceğiz. "</p>

  <p>"O zaman seni neden seviyorum? "</p>

  <p>"Buradayım da ondan. Yaşamı seviyorsun da ondan. Ben senin için bilinmeyen bir yaşam dilimiyim. Bu çok tehlikeli. "</p>

  <p>"Benim için mi? "</p>

  <p>"Bilinmeyen için. Yerine her zaman başka bir şey konulabilir. "</p>

  <p>"Benim için de geçerli, " dedi Lillian. "Benim için de geçerli. "</p>

  <p>"Bundan o kadar emin değilim. Akıllı olsaydım, mümkün olduğu kadar çabuk yırtardım bu işten. "</p>

  <p>"Zaten gerçekten burada değilsin ki. "</p>

  <p>"Yarın gidiyorum. "</p>

  <p>"Nereye? " diye sordu Lillian, inanmamıştı.</p>

  <p>"Çok uzaklara. Roma’ya gitmek zorundayım. "</p>

  <p>"Ben de Balenciaga’ya gidiyorum, giysi alacağım. Orası Roma’dan da uzak. "</p>

  <p>"Ben gerçekten gidiyorum. Sözleşmemle ilgilenmek zorundayım. "</p>

  <p>"Peki, ” dedi Lillian. "Bu, bana modaevlerine saldıracak zaman kazandırır. Gaston Amcam beni velayet altına almayı düşünüyor ya da evlendirmeyi. "</p>

  <p>Clerfayt güldü. "Daha özgürlüğün ne demek olduğunu bile anlamadan seni ikinci bir hapishaneye sokmak istiyor desene. "</p>

  <p>"Özgürlük nedir? "</p>

  <p>"Ben de bilmiyorum. Ama ne sorumsuzluk ne de amaçsızlık anlamına gelmediğini biliyorum. Ne olmadığını bilmek, ne olduğunu bilmekten daha kolay. "</p>

  <p>"Ne zaman döneceksin? " diye sordu Lillian.</p>

  <p>"Birkaç gün sonra. "</p>

  <p>"Roma’da bir sevgilin var mı? "</p>

  <p>"Evet, " dedi Clerfayt.</p>

  <p>"Tahmin etmiştim. "</p>

  <p>"Neden? "</p>

  <p>"Yalnız yaşıyor olsaydın garipserdim. Sen geldiğinde ben de yalnız yaşamıyordum. "</p>

  <p>"Ya şimdi? "</p>

  <p>"Şimdi, " dedi Lillian, "Bunu düşünemeyecek kadar kendi kendimin sarhoşu oldum burada. "</p>

  <p>Lillian ertesi gün öğleden sonra Balenciaga’ya gitti. Spor eşyalarının dışında yalnızca birkaç giysisi vardı. Bu giysilerin bazıları savaş zamanının modasına göre dikilmişti, ötekileri ise annesi vermişti, tamir işleri yapan bir terzi onları Lillian’ın üstüne uydurmuştu.</p>

  <p>Çevresinde oturan kadınlara dikkatle baktı. Giysilerini inceledi ve onların yüzlerinde de kendi beklentisinin aynısını aradı. Ama bulamadı. Aşırı boyanmış öfkeli ve yaşlı papağanlardı bu kadınlar, göz kapakları seçilemeyen buruşuk gözleriyle kendilerinden daha genç kadınlara bakıyorlardı, genç olanlar ise kırılgan bir zarafet içindeydiler, kuşku dolu bakışlarından hiçbir şey kaçmıyordu, yalnızca yaşıyor olmanın anlaşılmaz büyüsünün ise farkında değillerdi. Aralarında bir sürü güzel Amerikalı kadın vardı, gevezelik ediyorlar, cıvıldıyorlardı, dünyadan haberleri yoktu.</p>

  <p>Bu heyecanlı grup içinde arada sırada zayıf bir ışık parıldıyordu, vitrinlerin arasından geçip giden zayıf bir fener ışığı gibiydi, büyülü bir yüzdü bu; ortayaşın üzerindeydi ama yaşlanıyor olmanın telaşı içinde değildi, tam tersine bunun az rastlanır büyüsünü taşıyordu, bu büyü sanki değerli bir kabın üzerini pas gibi değil de soylu bir eskilik gibi kaplayarak onun güzelliğine güzellik katıyordu.</p>

  <p>Mankenler defileye başladılar. Lillian dışarıdan kentin boğuk gürültüsünü duyuyordu; çelik, beton ve'makinelerden oluşan balta girmemiş modern bir ormandan gelen özenli bir davul sesi gibiydi. Mankenler ince bacaklarıyla bu ormanın içinden çıkıp gelmiş yapay hayvanlara, boyu uzatılmış bukalemunlara benziyorlardı, deri renklerini değiştirir gibi giysilerini değiştiriyorlar, sandalyelerin önünde sessizce kayıp gidiyorlardı.</p>

  <p>Lillian beş giysi seçti. Satıcı ’’Hemen denemek ister misiniz? ” diye sordu.</p>

  <p>’’Deneyebilir miyim? ”</p>

  <p>’’Tabii. Şu üçü size uyacaktır; ötekiler biraz bol. ”</p>

  <p>’’Onları ne zaman alabilirim? ” diye sordu Lillian.</p>

  <p>”Ne zamana lazım? ”</p>

  <p>’’Hemen. ”</p>

  <p>Satıcı güldü. "Burada hemen demek, en erken üç-dört hafta demektir. ”</p>

  <p>"Bana hemen lazım. Üzerime uyan modelleri satın alabilir miyim? ”</p>

  <p>Satıcı başını salladı. "Hayır, onlar bize her gün lazım oluyor. Ama elimizden geleni yapacağız. İşimiz başımızdan aşkın Matmazel. Talepleri sırayla yerine getirecek olursak, altı hafta beklemek zorunda kalırsınız. Siyah gece giysisini şimdi deneyelim mi? ”</p>

  <p>Giysiler, aynalarla dolu bir kabine getirilmişti. Terzi ölçü almak için birlikte geldi. "Seçiminiz olağanüstü Matmazel, ” dedi satıcı. "Giysiler sanki sizin için dikilmiş. Mösyö Balenciaga onları sizin üstünüzde görseydi çok mutlu olurdu. Ne yazık ki burada değil. ”</p>

  <p>"Nerede? " diye sordu Lillian kibarca ve düşüncesizce, bir yandan da giysisini düzeltiyordu.</p>

  <p>"Dağlarda. " Satıcı, Lillian’ın geldiği yerin adını söyledi. Lillian’a sanki Tibet’ten söz ediliyormuş gibi geldi. "Orada dinleniyor, " dedi satıcı kadın.</p>

  <p>"Evet, dinlenmek için iyi bir yerdir. "</p>

  <p>Lillian doğruldu, aynaya baktı. "Gördünüz mü! " dedi satıcı. "İşte demek istediğim buydu. Kadınların çoğu hoşlarına gideni alırlar. Oysa siz, size uygun olanı aldınız. Sizce de öyle değil mi? " diye terzi kadına sordu.</p>

  <p>Terzi kadın başıyla onayladı. "Şimdi de mantoya bakalım! "</p>

  <p>Gece giysisi simsiyahtı, Meksika kırmızısından saçakları vardı, dar bir giysiydi; buna karşın manto bol bir pelerin gibiydi, yarı saydam bir kumaştan dikilmişti, kolalanmış gibi sertti.</p>

  <p>"Dramatik, " dedi satıcı kadın. "Bunların içinde bir melek gibi görünüyorsunuz. "</p>

  <p>Lillian kendine baktı. Uç yanını saran büyük aynadan üç kadın ona bakıyordu, iki tanesi yanlardan, bir tanesi de karşıdan; biraz kenara çekildiğinde ise arkasındaki aynada dördüncü kadını görebilirdi, dördüncü kadın ona sırtını dönmüştü, oradan çıkıp gidecek gibiydi. *</p>

  <p>"Dramatik! " diye yineledi satıcı kadın. "Lucille’in üstünde neden böyle durmuyor? "</p>

  <p>"Lucille kim? "</p>

  <p>"En iyi mankenimiz. Giysiyi defilede giyen. "</p>

  <p>Onun üstünde niye böyle dursun ki? diye düşündü Lillian. Daha binlerce başka giysi giyecek, daha yıllarca bu işi yapacak, sonra evlenecek, çocukları olacak ve yaşlanacak. Ama ben bu giysiyi yalnız bu yaz giyeceğim. "Dört haftadan önce bitiremez misiniz? " diye sordu Lillian. "Hiç olmazsa bir tek bunu? Fazla zamanım yok. "</p>

  <p>"Ne dersiniz Matmazel Claude? " diye sordu terzi kadın.</p>

  <p>Satıcı kadın başıyla evet dedi. "Hemen başlarız. "</p>

  <p>"Ne zaman? " diye sordu Lillian.</p>

  <p>"İki hafta sonra hazır olur. "</p>

  <p>"İki hafta... " İki yıl gibiydi.</p>

  <p>"Belki on gün sonra biter. Birkaç kez prova etmeliyiz. "</p>

  <p>"Peki. Başka çaresi yoksa, ne yapalım. "</p>

  <p>"Başka çaresi yok. "</p>

  <p>Lillian her gün provaya gitti. Kabinin içindeki sessizlik onu tuhaf bir biçimde etkiliyordu. Bazen dışarıdan öteki kadınların sesleri geliyordu, ama kendisi kabinin gri ve gümüşi renkleri içinde kentin kargaşasından soyutlanmış gibiydi. Terzi kadın çevresinde, puta tapan bir rahibe gibi dolanıyordu. İşaret alıyor, kumaşı topluyor, katlıyor, kesiyor, ağzında iğnelerle anlaşılmayan birşeyler mırıldanıyor, diz çöküyor, çekiyor, dikkatle düzleştiriyor, sürekli olarak yinelenen bir törendeymişçesine ileri geri hareket ediyordu. Lillian sessizce duruyor ve aynadaki üç kadına bakıyordu; kadınlar kendisine benziyorlardı, ama aynı zamanda da Lillian’la aralarında soğuk bir uzaklık vardı, gözlerinin önünde olup bitenler hem onları pek ilgilendimiyormuş gibiydi, hem de onları derinden değiştiriyordu. Bazen kabinin perdesi açılıyor, başka bir satıcı kadın dikkatle içeri bakıyordu, kendi cinsinin yorulmaz savaşçılarına özgü bakışlardı bunlar, merak doluydular ve her zaman temkinliydiler. Lillian onlarla ortak bir yanı olmadığını hissetti. O bir erkeğin değil, yaşamın peşindeydi.</p>

  <p>Günler geçtikçe giydikleri her yeni giysiyle değişime uğrayan aynadaki tuhaf kadınlarla Lillian arasında ilginç bir samimiyet oluştu. Lillian onlarla ağzından tek sözcük çıkmadan konuşuyordu; aynadaki kadınlar gülümsemeksizin ona gülüyorlardı. Yüz ifadeleri ciddiydi, aralarında sessiz ve hüzünlü bir güven vardı, birbirlerinden ayrı büyümüş ve bir gün görüşeceklerini asla beklemeyen kızkardeş-ler gibiydiler. Şimdiyse görüşüyorlardı, rüya gibi bir şeydi, hüzün dolu suskun bir buluşmaydı, kısa bir süre yine birbirlerinden ayrılmak zorunda kalacaklar, bir daha asla görüşmeyeceklerdi. Giydikleri İspanyol havalı giysiler de sanki bunu anlatıyordu; kadifelerin koyu ve hüzünlü siyahı; ipeklerin gözalıcı ve alev alev yanan tropik kırmızısı; bedeni neredeyse görünmez kılan geniş mantolar; insana kumu, güneşi ve ani ölümü çağrıştıran kısa torero ceketlerinin ağır dibası.</p>

  <p>Balenciaga geri geldi. Hiçbir şey söylemeden bir provayı izledi. Satıcı kadın ertesi gün kabine gümüş gibi bir şey getirdi, hiç güneş yüzü görmemiş balık sırtına benziyordu. "Mösyö Balenciaga bu giysiyi almanızı istiyor, " dedi satıcı kadın.</p>

  <p>"Artık yeter. Zaten satın alabileceğimden fazlasını aldım, her gün bir şey daha ekledim. "</p>

  <p>"Bunu deneyin. Mutlaka alacaksınız. " Satıcı kadın gülümsedi. "Fiyatı da size uygun gelecektir. Balenciaga Modaevinin giysilerini taşımanızdan mutluluk duyacağız. "</p>

  <p>Lillian gümüşten yapılmış nesneyi giydi. Hemen hemen inci rengindeydi, ama onu solgun göstereceğine, yüzünün ve omuzlarının rengini altın sarısı bronz bir tona dönüştürdü. Lillian içini çekti. "Alıyorum. Böyle bir giysiyi reddetmek, Don Juan’la Apollon’u reddetmekten daha zor. "</p>

  <p>Her zaman değil belki, diye düşündü, ama şu anda öyle. Gri ve gümüşi renklerle bezenmiş, yer çekimi olmayan bir dünyada yaşıyordu. Öğlene kadar uyuyor, sonra Ba-lenciaga’ya gidiyor, ardından amaçsızca sokaklarda dolaşıyor, akşamları da otelin lokantasında tek başına oturuyordu. Bu lokanta Paris’in en iyi lokantalarından biriydi; Lillian daha önceleri bunu bilmiyordu. Tek başına olmaktan sıkılmıyordu, Clerfayt’ı biraz özlüyordu. Sokaklardan, kahvehanelerden ve lokantalardan, yani dört bir yandan üzerine gelen o bilinmeyen yaşam yeterince güçlüydü ve o denli yeniydi ki, kişisel yaşamını o kadar çok aramıyordu. Sürükleniyordu, kalabalık onu oradan oraya taşıyor, ama onu sarsmıyordu; Lillian bu kalabalığı seviyordu, çünkü o yaşamın kendisiydi; bilinmeyen, düşüncelerden uzak, saf bir yaşam, düşüncelerden uzak ve saf amaçları vardı, bu amaçlar rüzgârlı bir deniz üzerindeki rengârenk şamandıralar gibi yaşamın dalgalanmaları arasında inip çıkıyordu.</p>

  <p>"Akıllı bir alışveriş yaptınız, ” dedi satıcı kadın son provada. ’’Bütün bu giysilerin modası asla geçmeyecek. Yıllarca giyebilirsiniz. ”</p>

  <p>Yıllar, diye düşündü Lillian, ürperdi ve gülümsedi.</p>

  <p><a id="bookmark1"></a><a href="#footnote1">1</a></p>

  <p>Fransız devriminde Paris Adalet Sarayında tutukevi. (Çev. )</p>

  <p><a id="bookmark2"></a><a href="#footnote2">2</a></p>

  <p>Hıristiyanlığın ilk dönemlerinde söylenen bir övgü ve yakarış şarkısı; Te Deum lauda-mus. (Çev. )</p>

  <p><br /></p>
</body>
</html>
