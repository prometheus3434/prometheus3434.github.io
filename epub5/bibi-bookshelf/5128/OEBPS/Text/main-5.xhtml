<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a><span style="font-weight:bold;">7</span></h3>

  <p>Araba beyaz bir derbentten yavaşça geçiyordu, yukarıda kızıl-mavi gökyüzü nehir gibi akıyordu. Geçidi geride bırakmışlardı, ama yolun iki yanında karın yüksekliği hemen hemen iki metreye ulaşıyordu. Kar yığınlarının arkasını görmek olası değildi. Kardan oluşan duvarlardan ve yukarıda mavi bir nehir gibi akan gökyüzünden başka hiçbir şey yoktu. Uzun süre sırtüstü yatılsa, yer gök ayırdedi-lemez olacak, neresinin mavi neresinin beyaz olduğu birbirine karışacaktı.</p>

  <p>Bir süre sonra reçine ve çam kokusu havayı doldurdu, bir köye yaklaşıyorlardı. Clerfayt arabayı durdurdu. "Sanıyorum artık kar zincirlerini çıkarabiliriz. " Benzinciye "Aşağıda yol nasıl? " diye sordu.</p>

  <p>"Dişli. "</p>

  <p>"Ne? "</p>

  <p>Clerfayt çocuğa baktı. Kırmızı bir kazak, yeni bir deri ceket giymişti, metal çerçeveli gözlüğü vardı, yüzü çilliydi, yelken kulaklıydı. "Seninle tanışmıştık. Adın Herbert miydi, Helmut muydu? "</p>

  <p>"Hubert. "</p>

  <p>Çocuk istasyonda asılı duran tahta bir levhayı gösterdi. H. Göring, Garaj ve Oto Tamiri.</p>

  <p>"Bu levha yeni değil mi? " diye sordu Clerfayt.</p>

  <p>"Hem de yepyeni! "</p>

  <p>"On adını neden yazdırmadın? "</p>

  <p>"Böyle daha kullanışlı da ondan. Birçoğu adımın Hermann olduğunu sanıyor. "</p>

  <p>"Oysa adını böyle koskocaman yazdıracağına değiştirmelisin. "</p>

  <p>"Bu çok aptalca olurdu, " diye açıkladı çocuk. "Giderek daha çok Alman arabasının gelmeye başladığı şu günlerde yapılacak iş mi bu? Ne kadar çok bahşiş aldığımı bir bilseniz! Yo, bayım, adım altın yumurtlayan bir tavuk. "</p>

  <p>Clerfayt çocuğun deri ceketine baktı. "Bunu da adın sayesinde mi aldın? "</p>

  <p>"Sayılır. Ama sezon bitmeden bir çift kayak çizmesiyle bir palto alacağıma eminim. "</p>

  <p>"Belki de yamlıyorsundur. Bazıları özellikle adın yüzünden sana bahşiş vermeyecektir. "</p>

  <p>Çocuk sırıttı, zincirleri arabanın içine attı. "Kış sporları yapmak için buraya yine gelebilecek durumda olanlar için geçerli değil bu. Ayrıca benim sırtım yere gelmez; bazıları, o adamın ortadan yok olmasına sevindikleri için,bazıları da o adamla ilgili güzel anıları olduğu için bahşiş veriyor, yani sonuçta hemen hemen herkes bahşiş veriyor. Bu levhayı buraya astığımdan beri yeterince deneyim edindim. Benzin koyayım mı bayım? ”</p>

  <p>"Yetmiş litre benzin gerekiyor, " dedi Clerfayt. "Ama senden almayacağım, senin kadar işgüzar olmayan birinden alacağım. Dünya görüşünü gözden geçirmenin zamanı gelmiş Hubert. "</p>

  <p>Bir saat sonra karı arkalarında bırakmışlardı. Yol boyunca dereler çağıldıyor, evlerin damlarından sular akıyor, ağaç gövdeleri ıslak ıslak parlıyordu. Pencerelerde akşam güneşinin kızıllığı yansıyordu. Çocuklar sokaklarda oynuyorlardı. Tarlalar kara ve ıslaktı, çayırlar bir önceki yıl biten sarı ve gri-yeşil otlarla doluydu. "Bir yerde mola verelim mi? " diye sordu Clerfayt.</p>

  <p>"Daha değil. "</p>

  <p>"Karın arkamızdan gelip bize yetişeceğinden mi korkuyorsunuz? "</p>

  <p>Lillian başıyla onayladı. "Bir daha asla kar görmek istemiyorum. "</p>

  <p>"En azından önümüzdeki kışa kadar. "</p>

  <p>Lillian yanıt vermedi. Önümüzdeki kış, diye düşündü. Bu, Akyıldız ya da Ülker gibi bir şeydi. Onu asla göremeyecekti.</p>

  <p>"Birşeyler içmek istemez misiniz? " diye sordu Clerfayt. "Kirş ve kahve örneğin? Önümüzde uzun bir yol var. "</p>

  <p>"Evet, " dedi Lillian. "Lago Maggiore’ye ne zaman varacağız? "</p>

  <p>"Birkaç saat sonra. Geceye doğru. "</p>

  <p>Clerfayt arabayı bir lokantanın önünde durdurdu. Birlikte salona girdiler. Bir garson kadın ışıkları yaktı. Duvarlarda çiftleşme zamanında bağıran geyiklerle dişisini çağıran yaban horozu resimleri vardı. "Aç mısınız? " diye sordu Clerfayt. "Öğle yemeğinde ne yediniz? "</p>

  <p>"Hiçbir şey. "</p>

  <p>"Tahmin etmiştim. " Clerfayt, garson kadına döndü. "Yiyecek ne var? "</p>

  <p>"Salam, landjeger, <a id="footnote1"></a><sup><a href="#bookmark1">1</a></sup> bir de schüblig<a id="footnote2"></a><sup><a href="#bookmark2">2</a></sup> var. Schüblig sıcak. "</p>

  <p>"İki schüblig, birkaç tane şuradaki siyah ekmekten de birkaç parça. Tereyağ ve açık şarap. Fendant var mı? "</p>

  <p>"Fendant ve Valpolicella var. "</p>

  <p>"Fendant olsun. Ya siz? "</p>

  <p>"İsterseniz size bir Pflümli getireyim, " dedi garson kadın.</p>

  <p>"Olur. "</p>

  <p>Lillian köşede pencerenin yanında oturmuştu. Cler-fayt’la garson kadının konuşmalarıyla fazla ilgilenmemişti. Lambanın kırmızımtırak ışığı bardaki şişelerde yeşil ve kırmızı renklerde yansıyordu. Pencerenin önündeki ağaçlar, akşam saatinin yeşilimsi göğüne doğru simsiyah uzanıyorlardı, evlerde ilk ışıklar yakılmıştı. Her şey çok sakin ve doğaldı, korkudan ve öfkeden iz yoktu, olması gerektiği gibi sakin ve doğal bir akşamdı. Oradan kaçıp kurtulmuştu! Bunu düşündüğü zaman soluğu tıkanır gibi oluyordu.</p>

  <p>"Schüblig yağlı bir köy sosisi çeşididir, " dedi Clerfayt. "Nefistir, ama belki de siz sevmezsiniz. "</p>

  <p>"Her şeyi severim, " dedi Lillian. "Burada olan her şeyi! ”</p>

  <p>Clerfayt ona düşünceli düşünceli baktı. "Korkarım doğru söylüyorsunuz. "</p>

  <p>"Bundan neden korkuyorsunuz? "</p>

  <p>Clerfayt güldü. "Her şeyi seven bir kadından daha tehlikeli bir şey yoktur. Tek bir şeyi sevmesi nasıl sağlanabilir bilmiyorum. "</p>

  <p>"Hiçbir şey yapmayarak. "</p>

  <p>"Bu da doğru. "</p>

  <p>Garson kadın şarabı getirdi. Küçük şarap kadehlerine koydu. Sonra erik rakısıyla dolu olan kendi kadehini kaldırdı. "Şerefe! " Üçü de içtiler. Clerfayt eski lokantaya şöyle bir baktı. "Pek Paris’e benzemiyor, " dedi gülümseyerek. "Yo, benziyor! " diye yanıt verdi Lillian. "Burası Paris’in dış mahallesi. Paris buradan başlıyor bile. "</p>

  <p>Göschenen’e kadar hava açıktı, gökyüzünde yıldızlar parlıyordu. Clerfayt arabasını, peronda hazır bekleyen yük vagonlarından birine soktu.</p>

  <p>Onların dışında iki Limuzin ve kırmızı bir spor araba daha tüneli geçmek üzere vagondaydı. "Arabada mı kalmak istersiniz, yoksa yolcu vagonuna mı gelirsiniz? " diye sordu Clerfayt.</p>

  <p>"Arabada kalırsak çok mu kirleniriz? "</p>

  <p>"Hayır. Lokomotif elektrikli. Arabanın üstü de kapatılacak. "</p>

  <p>Görevli memur arabanın tekerlerinin altına takozlar koydu. Öteki sürücüler de arabalarında oturuyorlardı. Her iki Limuzin’in iç ışıkları yanıyordu. Tren hareket etti; Gotthard Tüneli’ne girdi.</p>

  <p>Tünelin duvarları ıslaktı. Tünel ışıkları yanlarından hızla kayıp gidiyordu. Birkaç dakika sonra Lillian, bir kuyunun içinden geçerek dünyanın merkezine doğru gidiyormuş hissine kapıldı: Hava boğuklaştı ve azaldı. Trenin gürültüsü Lillian’ın çevresinde yankılanıyordu. Lillian, iç ışıkları yanan önündeki iki Limuzine baktı, sallana sallana cehenneme giden iki kabine benziyorlardı. "Bu hep böyle mi devam edecek? " diye bağırdı.</p>

  <p>"On beş dakika sonra bitecek. " Clerfayt lokantada doldurttuğu şişeyi Lillian’a uzattı. "Tünellere alışmak gerek, " dedi. "Çevremizde olup biten onca şeye bakılacak olursa, yakında hepimiz böyle yaşayacağız, sığınaklarda ve yeraltı kentlerinde. "</p>

  <p>"Çıkış nereden? "</p>

  <p>"Airola’dan. Güney orada başlıyor. "</p>

  <p>Lillian bu ilk akşamdan korkmuştu hep. Anıların ve pişmanlık'duygusunun karanlıktan fırlayan sıçanlar gibi üzerine geleceğini sanmıştı. Oysa dünyanın taştan oyulmuş göbeğine doğru yaptıkları bu gürültülü yolculuk her türlü düşünceyi çıkarmıştı aklından. Dünyanın içinde değil de dünya yüzeyinde yaşayan her yaratığın duyduğu şu korku, yani gömülmek korkusu nedeniyle, ışığı ve gökyüzünü yine görmek için öylesine sabırsızlanıyordu ki, geri kalan her şey silinip gitmişti. Her şey neredeyse fazla hızlı seyrediyor, diye düşündü. Birkaç saat önce dağların tepesinde pinekliyordum ve aşağı inmek istiyordum, şimdiyse dünyanın merkezine doğru gidiyorum ve yine yukarı çıkmak istiyorum. Limuzinlerden birinin camından uçan bir kâğıt arabanın kelebek camına çarptı. Parçalanmış bir güvercin gibi cama yapıştı kaldı. "Her an her yerde birşeyler yemek zorunda olan çağdaşlarımız var, " dedi Clerfayt. "Tereyağlı ekmeklerini cehenneme bile götürecekler neredeyse. " Clerfayt kâğıdı camdan aldı.</p>

  <p>ikinci bir paket kâğıdı yerde uçuştu. Lillian güldü. Ardından ön camın çerçevesine çarpan bir şeyin gürültüsü duyuldu.</p>

  <p>"Bir ekmek, " dedi Clerfayt. "Önümüzdeki beyzadeler yalnızca sosisleri yiyorlar, ekmekleri atıyorlar. Yeryüzünün pisliği, kokuşmuş burjuvalar. "</p>

  <p>Lillian koltuğuna iyice yaslandı. Tünel, daha önce çevresinde uçuşup duran her şeyi Lillian’dan söküp almışa benziyordu. Sanki gürültü, sert bir fırça gibi her şeyi silip süpürmüştü. Sanatoryumun üzerinde yer aldığı eski gezegen sonsuza dek geride kalmıştı; artık oraya geri dönemezdi, insan Styx’i<sup>1</sup> iki kez geçemezdi. Yeni bir gezegende yeniden var olacaktı; dünyadan oraya fırlatılmış, öylesine atılıvermiş, sanki arkasından itilmiş olarak, kafasında tek bir düşünceyle: Buradan çıkmak ve soluk almak. Sanki son dakikada mezarın içine sarkıtılan bir borunun içine girerek oradan kurtulmuştu, borunun duvarları Lillian geçtik-</p>

  <p>'Yeraltı ülkesinin esrar dolu ırmağı. (Çev. )</p>

  <p>ten hemen sonra yıkılıyor ve toprakla örtülüyordu, Lilli-an böylece ışığa doğru ilerliyor, ışık büyük bir hızla Lilli-an’a doğru yaklaşıyordu, birdenbire beyaz bir yaratık gibi karşısına çıkacaktı.</p>

  <p>Akheron’un<a id="footnote3"></a><sup><a href="#bookmark3">3</a></sup> gürültüsü olağan bir tıkırtıya dönüştü ve sustu. Tren durmuştu, kül rengi ve altın sarısının egemen olduğu ılık havada yumuşak bir esinti vardı. Tünelin soğuk ve ölü havasından sonra bu, yaşam dolu bir havaydı. Lillian ancak bir süre sonra yağmur yağdığını fark etti. Arabanın üzerine vuran yağmur damlalarına kulak kabarttı, yumuşak havayı içine çekti, elini yağmura uzattı. Kurtuldum, diye düşündü. Styx’in üzerinden aştım ve kurtuldum.</p>

  <p>"Tam tersi olmalıydı, " dedi Clerfayt. "Yağmur öbür tarafta yağacaktı, burada da hava açık olacaktı. Hayal kırıklığına mı uğradınız? " Lillian başını salladı. "Ekim ayından bu yana yağmur görmedim. "</p>

  <p>"Dört yıldır da dağlardan aşağı inmemiştiniz değil mi? İnsan yeniden doğmuş gibi olur. Anılarla dolu bir yeniden doğuş. "</p>

  <p>Clerfayt benzin almak için arabayı yola doğru sürdü. "Sizi kıskanıyorum. Her şeye yeni baştan başlıyorsunuz. Gençliğin verdiği güçle, ama gençliğin getirdiği çaresizliği aşmış olarak. "</p>

  <p>Tren hareket etti, kırmızı ışıklarıyla birlikte yağmurun içinde gözden yitip gitti. Benzinci arabanın anahtarlarını geri getirdi. Araba geri geri caddeye çıktı. Clerfayt manevra yapmak için arabayı durdurdu. Bir an için Lillian’a baktı, üstü örtülü arabanın içinde, o küçücük mekânda oturuyordu, panelin yumuşak ışığı yüzüne vurmuştu, dışarıda yağmur parıldayarak tıkırdıyordu. Lillian her zamankinden farklı görünüyordu. Kilometre göstergesinin, saatlerin, zaman ve hız ölçerlerin ışığı yüzünü aydınlatıyordu; oysa aynı yüz yürek atışlarının birden durmasıyla, zamansız ve kıpırtısız, yaşama veda etmiş gibiydi; zamansız, diye düşündü Clerfayt birdenbire, aynı ölüm gibi, her türlü araba yarışının yanında çocuk oyuncağı gibi kaldığı yarışlara birlikte başladığı ölüm gibi. Onu Paris’te indireceğim ve yitireceğim, diye düşündü. Hayır, onu alıkoymaya çalışmalıyım! Bunu denememek budalalık olur!</p>

  <p>"Paris’te neler yapacağınızı düşündünüz mü? " diye sordu.</p>

  <p>"Orada bir amcam var. Paramı idare ediyor. Şimdiye kadar aylık taksitler halinde gönderdi bana. Şimdi bütün paramı alacağım elinden. Kıyamet kopacak. Benim hâlâ on dört yaşında olduğumu sanıyor. "</p>

  <p>"Gerçekten kaç yaşındasınız? "</p>

  <p>"Yirmi dört ve seksen. "</p>

  <p>Clerfayt güldü. "İyi bir bileşim. Ben de bir zamanlar otuz altı ve altmış yaşındaydım, savaştan döndüğüm sıralarda. "</p>

  <p>"Peki ne oldu? "</p>

  <p>"Kırk yaşına bastım, " dedi Clerfayt ve arabayı hareket ettirdi. "Çok acıklıydı. "</p>

  <p>Araba tren yoluyla anayol arasındaki yamacı tırmandı, sonra yokuş aşağı inen uzun bir yolda gitmeye başladı. Aynı anda da arkalarında başka bir araba belirdi. Bu, onlarla birlikte tünelden geçmiş olan kırmızı spor arabaydı. Şoför bir ambarın arkasına gizlenerek beklemişti. Şimdi dört silindirli arabasıyla on altı silindirlik bir gürültü çıkararak peşlerine takılmıştı.</p>

  <p>"Bu her zaman olur, " dedi Clerfayt. "Bizimle yarışmak istiyor. Ona bir ders verelim mi, ne dersiniz? Yoksa dünyanın en hızlı arabasına sahip olduğunu düşlemesine izin mi verelim? "</p>

  <p>"Bırakalım, bugün herkes istediğini düşlesin. "</p>

  <p>"Peki. "</p>

  <p>Clerfayt, Giuseppe’yi durdurdu. Kırmızı spor araba da arkasında durdu, kornaya basmaya başladı. Oysa rahatlıkla geçip gideceği kadar yer vardı, ama o mutlaka yarışmak istiyordu.</p>

  <p>"İşte böyledir, " dedi Clerfayt içini çekerek ve yine yola koyuldu. "İnsanoğlu hep kendi felaketini ister. "</p>

  <p>Kırmızı araba Faida’ya kadar peşlerinden ayrılmadı. İkide birde onları sollamaya çalışıyordu. "Kafası üstü çakılacak, " dedi Clerfayt sonunda. "Biraz önceki dönemeçte neredeyse yoldan çıkıyordu. "</p>

  <p>"Bırakalım geçip gitsin. "</p>

  <p>Clerfayt frene bastı, ama hemen sonra yine gaz verdi. "Beceriksiz herif! Geçip gideceğine kıçımıza girecekti neredeyse! Arkamızda da önümüzde olduğu kadar tehlike saçıyor. " ’</p>

  <p>Clerfayt direksiyonu yolun sağma kırdı. Bir kereste ambarından tahta kokusu geliyordu. Clerfayt, Giuseppe’yi ambarın önünde durdurdu. Kırmızı araba bu kez durmadı. Hızla geçti gitti. Şoför onlara küçümseyerek el salladı ve güldü.</p>

  <p>Çevrede çıt çıkmıyordu. Yalnızca bir derenin şırıltısı duyuluyor, yağmur sessizce yağıyordu. İşte mutluluk bu, diye düşündü. Lillian ıslak, verimli, koyu bir beklentiyle dolu olan bu sessiz dakikalar. Bu dakikaları asla unutmayacaktı; bu geceyi, sessizce yağan yağmuru, pırıl pırıl parlayan ıslak caddeyi.</p>

  <p>On beş dakika sonra sise girdiler. Clerfayt sis ışıklarını yaktı. Arabayı çok yavaş sürüyordu. Bir süre sonra sis açıldı, yolun kenarını yine görebiliyorlardı. Yüz metre boyunca yağmur sisi dağıtmıştı; sonra aşağılardan yükselen bir bulutun içine girdiler yine.</p>

  <p>Clerfayt birdenbire çok sert fren yaptı. Sisin içinden henüz çıkmışlardı. Kırmızı spor araba ileride, bir kilometre taşına çarpmış, uçurumdan yuvarlanmasına ramak kalmıştı. Arabanın yanında onu kullanan adam duruyordu, yaralı değildi. "İşte buna şans derler, ". dedi Clerfayt.</p>

  <p>"Şans mı? " diye yanıtladı adam kızgın kızgın. "Peki ya araba? Şuraya bakın! Kasko sigortası yok. Ya kolum ne olacak? "</p>

  <p>"Kolunuz en fazla burkulmuşum Baksanıza, oynatabiliyorsunuz. Ayakta durabildiğinize şükredin. "</p>

  <p>Clerfayt arabadan indi, enkaza baktı. "Kilometre taşları bazen çok işe yarıyor. "</p>

  <p>"Suç sizde! " diye bağırdı adam. "Sizin yüzünüzden aşırı hızlı gitmek zorunda kaldım. Bunun sorumlusu sîzsiniz! Geçip gitmeme izin vermeliydiniz, benimle yarışmamalıy-dınız. "</p>

  <p>Lillian güldü. "Hanımefendi niye gülüyor? " diye sordu adam kızarak. "Bu sizi ilgilendirmez. Ama bugün günlerden çarşamba olduğu için size açıklayacağım. Hanımefendi başka bir gezegenden geliyor ve bizim âdetlerimizi henüz bilmiyor; gülüyor, çünkü yaşadığınız için sevineceğinize arabanız için sızlanıyorsunuz. Hanımefendi bunu anlamakta güçlük çekiyor. Ben ise bundan ötürü size hayranlık duyuyorum. Yoldaki ilk yerleşim yerinden bir çekici yollayacağım size. "</p>

  <p>"Durun! Bu kadar kolay kurtulamazsınız! Eğer beni yarışmaya zorlamasaydınız sakin sakin gidecektim ve bu... "</p>

  <p>"Dilek kiplerini birbirine karıştırıyorsunuz, " dedi Clerfayt. "En iyisi yitirilen savaşı her şeyden sorumlu tutun. "</p>

  <p>Adam Clerfayt’ın plakasına baktı. "Fransız! Bu durumda paramı nasıl alacağım? " Sol elindeki kurşun kalem ve bir parça kâğıtla sağa sola gidip geliyordu. "Plakanızı! Plakanızı yazın şuraya! Sol elimle yazamıyorum, görmüyor musunuz? "</p>

  <p>"O zaman öğrenin. Ben çok daha kötü şeyleri öğrenmek zorunda kaldım. "</p>

  <p>Clerfayt arabasına bindi. Adam ardından geldi. "Sorumluluktan kaçabileceğinizi mi sanıyorsunuz. "</p>

  <p>"Evet. Ama yine de size bir çekici göndereceğim. "</p>

  <p>"Ne? Beni bu yağmurda* yolun ortasında mı bırakacaksınız? " "Evet. Bu iki kişilik bir araba. Derin soluk alın, dağlara bakın, yaşadığınıza şükredin, sizden daha iyi insanların ölmek zorunda kaldıklarını unutmayın. "</p>

  <p>Biasca’da bir garaj buldular. Sahibi akşam yemeğini yiyordu. Evinden çıktı, yanma bir şişe Fiasko Barbera şarabı almıştı. "Biraz alkole ihtiyacı olabilir, " dedi. "Belki benim de olabilir. "</p>

  <p>Clerfaythn arabası dağdan aşağı inmeyi sürdürdü. Dönemeçler arka arkaya sıralanıyordu. "Burası cansıkıcı bir yoldur, " dedi Clerfayt. "Locarno’ya kadar böyle gider. Sonra deniz başlar. Yoruldunuz mu? "</p>

  <p>Lillian başını salladı. Yorgunluk! diye düşündü. Can sıkıntısı! Yanımdaki bu sağlıklı canlı varlık her tarafımın titrediğini hissetmiyor mu? içimde neler olup bittiğini anlamıyor mu? Yeryüzünün donmuş resminin içimde birdenbire eridiğini, hareketlendiğini, konuştuğunu, yağmurun, ıslak kayaların, gölgeleriyle ışıklarıyla birlikte bütün vadinin ve caddenin konuştuklarını hissetmiyor mu? Kendimi onlarla bir daha asla şimdi olduğu kadar iyi hissetmeyeceğimi anlamıyor mu; sanki bir beşikte yatıyorum, bilinmeyen bir tanrının kollarındayım, küçük bir kuş kadar başkasına bağımlı ve ürkeğim, ama yine de bütün bunların benim için bir kereye özgü olduğunu biliyorum, onlar bana, ben de onlara kavuşurken aynı zamanda da birbirimizi yitiriyoruz; bu cadde, bu köyler, mola yerlerinin önündeki kamyonlar, aydınlanmış pencerelerin ardından duyulan bu şarkı, bu gri ve gümüş renklere bürünmüş gökyüzü ve bu adlar, Osogna, Cresciano, Claro, Castione ve Bellinzona, güçlükle okunan bu adlar sanki hiç varolmanmışçasına hemen ardımdan gölgeler gibi yıkılacaklar. Bir yandan elinden her şeyi kaçıran bir elek, öte yandan da her şeyi toplayan bir sepet olduğumu görmüyor mu? Yüreğim dolup taştığı için sözcüklerin boğazıma takıldığını, yüreğime yazılı birkaç adın arasında onun adının da bulunduğunu,</p>

  <p>ama her adın tek bir anlama geldiğini, yani yaşam demek olduğunu fark etmiyor muydu?</p>

  <p>"Buralarda karşılaştığınız ilk insanla ilgili ne düşünüyorsunuz? " diye sordu Clerfayt. "Sahip olduğu mal için sızlanan, ama yaşıyor olmasını doğal karşılayan bir adam. Buna benzer birçok adam tanıyacaksınız. "</p>

  <p>"Benim için değişiklik oldu. Yukarıda, dağlarda herkes için kendi yaşamı olağanüstü önemlidir. Benim için de öyle. "</p>

  <p>Yol birdenbire genişledi, ışıklar, evler, kemerli geniş bir alan göründü. "On dakika sonra oradayız, " dedi Clerfayt. "Burası Locarno. " Bir tramvay tangırdayarak yaklaştı, son anda yollarını kesti. Clerfayt, Lillian’ın tramvaya, hayalet görmüş gibi baktığını fark edince güldü. Dört yıldır tramvay görmemişti Lillian. Dağlarda tramvay yoktu.</p>

  <p>Birdenbire karşılarına göl çıktı, kocaman, gümüşi ve çalkantılıydı. Yağmur dinmişti. Bulutlar hızla ve alçaktan ayın önünden akıp gidiyorlar. Ascona, piazza’sıyla<a id="footnote4"></a><sup><a href="#bookmark4">4</a></sup> birlikte kıyıda sessiz sedasız duruyordu.</p>

  <p>"Nerede geceleyeceğiz? " diye sordu Lillian.</p>

  <p>"Göl kenarında. Otel Tamaro’da. "</p>

  <p>"Bütün bunları nereden biliyorsunuz? "</p>

  <p>"Savaştan sonra bir yıl boyunca burada yaşadım, " diye yanıtladı Clerfayt. "Nedenini yarın sabah anlarsınız. "</p>

  <p>Clerfayt arabayı küçük bir otelin önünde durdurdu, bagajı boşalttı.</p>

  <p>"Otelin sahibinin bir kitaplığı var, " dedi. "Adam bilgin gibi bir şey. Yukarıda dağlarda oteli olan başka biri her yere Cézanne, Utrillo ve Lautrec tabloları asmış, burada böyle şeylerle karşılaşabiliyorsunuz. Hemen yemek yemeye gidelim mi? "</p>

  <p>"Nerede yiyeceğiz? "</p>

  <p>"İtalyan sınırındaki Brissago’da. Buradan on dakika uzakta. Giardino adında bir lokantada. "</p>

  <p>Lillian çevresine baktı. "Morsalkımlar açmış! "</p>

  <p>Mavi salkımlar evlerin beyaz duvarlarını sarmıştı. Sarı ve yeşil mimozalar bahçe duvarlarını kaplamıştı. "İlkbahar, " dedi Clerfayt. "Tanrı Giuseppe’yi kutsasın. Mevsimlerin yerini değiştirdi. "</p>

  <p>Araba kıyı boyunca yavaş yavaş ilerliyordu. "Mimozalar, " dedi Clerfayt ve deniz kıyısındaki çiçek açmış ağaçları gösterdi. "Her yan ağaç dolu. Şuradaki yamaçlar süsen çiçekleriyle, nergislerle dolu. Bu köyün adı Porto Ronco. Şu dağın tepesindeki köyün adı da Ronco. Romalılardan kalma. "</p>

  <p>Clerfayt arabayı yüksek, taş bir merdivenin yanına park etti. Merdivenlerden çıkarak küçük bir lokantaya girdiler. Clerfayt bir şişe Soave, jambon, pilav garnitürlü Scampis ve Valle Maggia peyniri ısmarladı.</p>

  <p>Lokanta tenhaydı. Pencereler açıktı. Hava yumuşaktı. Masada beyaz kamelyalar vardı.</p>

  <p>"Siz burada mı yaşadınız? " diye sordu Lillian. "Bu kıyılarda mı? "</p>

  <p>"Evet. Hemen hemen bir yıl boyunca. Kaçtıktan sonra, savaştan sonra. Aslında birkaç gün kalmak istiyordum, ama çok daha uzun kaldım. Buna ihtiyacım vardı. Kendi kendime kür uyguladım: Hiçbir şey yapmamak, güneş, duvarların üzerinde kertenkeleler, kıpırdamadan gökyüzünü, gölü seyretmek ve sabit bir biçimde bir noktaya bakamayacak kadar her şeyi unutmak; doğanın, insanlığın yirmi yıllık çılgınlığından hiç etkilenmediğini fark etmek. Şerefe! "</p>

  <p>Lillian hafif Italyan şarabını içti. "Bana mı öyle geliyor, yoksa yemek gerçekten şaşılacak kadar lezzetli mi? " diye sordu.</p>

  <p>"Yemek şaşılacak kadar lezzetli. - Aşçı, herhangi büyük bir otelde şef olabilirdi. "</p>

  <p>"Niye olmadı? "</p>

  <p>"Bir zamanlar öyleydi. Doğduğu köyü daha çok seviyor. "</p>

  <p>Lillian başını salladı. "Geri dönmek istedi öyle mi, çıkıp gitmek istemedi? "</p>

  <p>"Dışarıdaydı ve geri döndü. "</p>

  <p>Lillian kadehini masanın üzerine bıraktı. "Mutluyum, Clerfayt, " dedi. "Ama bu arada bu sözcüğün ne anlama geldiğini hiç bilmiyorum. "</p>

  <p>"Ben de bilmiyorum. "</p>

  <p>"Siz hiç mutlu olmadınız mı? "</p>

  <p>"Çok sık. "</p>

  <p>Lillian, Clerfayt’a baktı. "Her seferinde başka türlü, " diye ekledi Clerfayt.</p>

  <p>"En çok ne zaman? "</p>

  <p>"Bilmiyorum, her seferinde farklıydı. "</p>

  <p>"En çok ne zaman? "</p>

  <p>"Yalnızken, " dedi Clerfayt. Lillian güldü. "Şimdi nereye gidiyoruz? Burada büyülü başka lokantalar, oteller yok mu? "</p>

  <p>"Çok. Geceleri dolunayda, gölün ortasından camdan yapılmış bir lokanta çıkar. Neptün’ün oğullarından birine aittir. Orada her türlü İtalyan şarabını içebilirsiniz. Ama şimdi öyle bir bara gidiyoruz ki, orada içeceğimiz şarap Paris’te tükendi bile. "</p>

  <p>Ascona’ya geri döndüler. Clerfayt arabayı otelin önüne bıraktı. Piazza’yı boylu boyunca geçip bir bodrum katına indiler. Aşağıda küçük bir bar vardı.</p>

  <p>"Artık bir şey içmeme gerek kalmadı, " dedi Lillian. "Mimozalar beni sarhoş etti. Burası mimoza kaynıyor. Göldeki adalar ne adası? "</p>

  <p>"Romalılar zamanında adada Venüs tapınağı varmış. Şimdi orada bir lokanta açıldı. Ama dolunayın çıktığı gecelerde eski tanrılar oralarda dolaşıyorlar. Lokantanın sahibi bir sabah kalkmış bakmış ki bütün şarap şişeleri boşalmış, ama mantarları yerli yerinde duruyor. Bazen Pan adada sızıp kalıyor, öğlene doğru uyanıyor. O zaman flütünün sesi duyuluyor, bütün radyo yayınlarında parazit oluşuyor. "</p>

  <p>"Bu şarap harika. Ne şarabı bu? "</p>

  <p>"Dinlenmiş şampanya, bu bodrumda iyi korunuyor. Allahtan Roma tanrıları bunu sevmiyorlar, yoksa çoktan içip bitirirlerdi. Şampanya ancak Ortaçağ’da keşfedildi. " Otele geri döndüler. Evlerden birinin duvarında çarmıha gerilmiş Isa heykeli asılıydı. Karşısında bir lokantanın kapısı vardı. Mesih sessizce, kahkahaların çınladığı gürültülü salona bakıyordu. Lillian önce bir şey söylemeyi düşündü, ama sonra vazgeçti. Her şey uyum içindeydi.</p>

  <p>Lillian odasında pencerenin kenarında duruyordu. Dışarıda göl, gece ve rüzgâr vardı. İlkbahar, piazza’daki çınar ağaçlarında ve bulutlarda kendini hissettiriyordu. Clerfayt içeri girdi. Kolunu Lillian’ın omzuna koydu. Lillian döndü, ona baktı. Clerfayt onu öptü. "Korkmuyor musun? " diye sordu Lillian.</p>

  <p>"Neden? "</p>

  <p>"Hastalığımdan. "</p>

  <p>"Ben yarışta iki yüz kilometre hızla giderken ön lastiklerden birinin patlamasından korkarım, " dedi Clerfayt.</p>

  <p>Lillian derin bir soluk aldı. Birbirimize benziyoruz, diye düşündü, ikimizin de geleceği yok! Onun yaşamı bir sonraki yarışa kadar sürüyor; benimki de bir sonraki kanamaya kadar. Lillian gülümsedi.</p>

  <p>"Size bir öykü anlatacağım, " dedi Clerfayt. "Bir zamanlar Paris’te bir adam giyotine götürülüyormuş. Hava soğukmuş, yol uzunmuş. Nöbetçiler içmek için yolda durmuşlar. Kendileri içtikten sonra mahkûma da şarap ikram etmişler. Mahkûm şişeyi almış, incelemiş, sonra: ‘Herhalde içimizden kimsede bulaşıcı bir hastalık yoktur, ’ demiş ve içmiş. Yarım saat sonra başı sepete düşmüş. Bu öyküyü ben on yaşındayken büyükannem anlatmıştı. Büyükannem her gün bir şişe Calvados içerdi. Herkes onun zamanından önce öleceğini söylüyordu. Hâlâ yaşıyor. Kehanette bulunanların hepsi çoktan öldü. Bodrum bardan bir şişe şampanya getirdim. İlkbaharda diğer mevsimlere göre da ha çok köpürdüğünü söylerler. Yaşamı duyumsuyor anlaşılan. Size bırakıyorum. "</p>

  <p>Şişeyi pencerenin içine bıraktı, ama sonra hemen kaldırdı. "Şarap ayışığına konmaz. Ayışığı kokusunu yok eder. Bunu da büyükannem söylemişti. "</p>

  <p>Clerfayt kapıya doğru yürüdü. "Clerfayt, " dedi Lillian.</p>

  <p>Adam döndü. "Ben oradan yalnız kalmak için ayrılmadım, " dedi Lillian.</p>

  <p><a id="bookmark1"></a><a href="#footnote1">1</a></p>

  <p>   Fazla pişmiş bir çeşit sosis, (Çev. )</p>

  <p><a id="bookmark2"></a><a href="#footnote2">2</a></p>

  <p>   Bir çeşit sosis, (Çev. )</p>

  <p><a id="bookmark3"></a><a href="#footnote3">3</a></p>

  <p>Akheron Yunanistan’ın Epir bölgesinde akan bir ırmağın adıdır. İlkçağ bu ırmağın yeraltı dünyasına aktığına inanmıştı. (Çev. )</p>

  <p><a id="bookmark4"></a><a href="#footnote4">4</a></p>

  <p>İtalyan kentlerinde pazar yeri. (Çev. )</p>
</body>
</html>
