<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><span style="font-style:italic;">Erich Maria Remarque</span> (asıl adı Erich Paul Remark) 1878-1970 yılları arasında yaşadı; dünyaca ünlü bir yazar olmadan önce çeşitli işlerde&#160;çalıştı. 1929 yılında ‘Batı Cephesinde Yeni Bir Şey Yok' adlı romanı&#160;yayımlandı ve Birinci Dünya Savaşının acımasızlığını bütün çıplaklığıyla gözler önüne seren bu roman büyük yankı uyandırdı. 1933 yılında Almanya’da kitapları yakıldı. 1938 yılında Alman vatandaşlığından çıkarıldı. <span style="font-style:italic;">Remarque</span> 1939 yılında New York’a gitti ve 1947&#160;yılında Amerika Birleşik Devletleri vatandaşı oldu. Çoğunlukla trajik bir hava taşıyan yapıtlarında gerilim dolu olayları başarıyla betimlemiştir. <span style="font-style:italic;">Remarque'Dönüş Yolu</span> ve <span style="font-style:italic;">Yaşamak Zamanı ve Ölmek&#160;Zamanı</span> adlı kitapları da Can Yayınları arasında çıkacaktır.</p>

  <h3>1</h3>

  <p>Clerfayt arabasını bir benzin istasyonunda durdurdu, kornaya bastı; istasyonun önündeki kar temizlenmişti.&#160;Kargalar telefon direklerinin çevresinde çirkin sesler çıkarıyorlardı, arka taraftaki küçük atölyeden çekiç sesleri geliyordu. Ses kesildi, on altı yaşlarında bir çocuk dışarı çıktı,&#160;kırmızı bir kazak giymişti, metal çerçeveli gözlüğü vardı.</p>

  <p>Clerfayt, "Depoyu doldur, " dedi ve arabadan indi.</p>

  <p>"Süper mi? "</p>

  <p>"Evet. Buralarda yiyecek bir şeyler bulabilir miyim? " Çocuk parmağıyla yolun karşısını gösterdi.</p>

  <p>"Karşıda bir lokanta var. Günün yemeği Bern Tabağıydı. Zincir takayım mı? "</p>

  <p>"Neden? "</p>

  <p>"Yolun yukarısı buradan daha buzlu. "</p>

  <p>"Bütün geçit öyle mi? "</p>

  <p>"Geçitten geçemezsiniz. Dün yine kapandı. Böyle altı alçak bir spor arabayla oradan geçemezsiniz. "</p>

  <p>"Öyle mi? " dedi Clerfayt. "Beni meraklandırıyorsun. "</p>

  <p>"Siz de beni, " diye yanıt verdi çocuk.</p>

  <p>Lokanta havasızdı, içeriye eski bira ve uzun süren kış mevsiminin kokusu sinmişti. Clerfayt tütsülenmiş sığır eti,&#160;ekmek, peynir ve bir şişe Aigle ısmarladı. Garson kıza yemeğini terasa getirmesini söyledi. Dışarıda hava çok soğuktu. Gökyüzü kızıl-mavi renkteydi.</p>

  <p>Çocuk "Külüstürü yıkayayım mı? " diye seslendi karşıdan. "Epey kirlenmiş. " "Hayır. Kelebek camını temizle o kadar. "</p>

  <p>Gerçekten de araba uzun zamandır yıkanmamıştı. Aix’i geçtikten sonra başlayan sağanak St. Raphaël kumsalının kırmızı tozunu radyatör kapağıyla çamurluklarda batik desenlerine dönüştürmüştü; Fransa’dan geçerken yollardaki su birikintilerinden sıçrayan çamurla solladığı sayısız kamyonun arka lastiklerinden bulaşan pislik de bütün&#160;bunların üstüne tüy dikmişti. Ne diye buraya geldim ki?&#160;diye düşündü Clerfayt. Kayak mevsimi bitmek üzereydi.&#160;Ya merhamet? Merhamet iyi bir yol arkadaşı değildi; yola&#160;çıkmak içinse bundan daha kötü bir neden olamazdı. Niye&#160;Münih’e gitmiyorum? Ya da Milano’ya? Ama Münih’te ne&#160;işim var? Ya da Milano’da? Ya da herhangi başka bir yerde? Yorgunum, diye düşündü. Yaşananlardan ve ayrılıklardan yorgun düşmüştü. Yoksa yalnızca karar vermekten&#160;mi yorgunum? Ama karar vermem gereken ne var ki? Şarabını bitirdi, lokantaya girdi.</p>

  <p>Garson kız tezgâhın arkasında bardak yıkıyordu. Kızın başının üstünde asılı duran doldurulmuş bir dağ keçisi kafası, donuk gözlerini karşı duvardaki Zürih Birası reklamına dikmişti. Clerfayt cebinden deri kaplı yassı bir şişe&#160;çıkardı. "Buna konyak doldurur musunuz? ”</p>

  <p>"Courvoisier mi, Rémy-Martin mi, Martell mi? ”</p>

  <p>"Martell. ”</p>

  <p>Garson kız konyağı bardak bardak ölçmeye başladı. İçeri bir kedi girdi, Clerfayt’ın bacaklarına sürtündü. Clerfayt iki paket sigarayla bir kutu kibrit aldı, hesabı ödedi.</p>

  <p>Kırmızı kazaklı çocuk hız göstergesini kastederek ’’Kilometre mi? ” diye sordu.</p>

  <p>"Hayır, mil. ” Çocuk bir ıslık çaldı. ’’Alpler’de ne işiniz var? Böyle bir arabayla otoyolda olmalıydınız. "</p>

  <p>Clerfayt çocuğa baktı. Parlayan gözlük camları, şiş bir burun, çilli bir yüz, yelken kulaklar; çocukluğun hüznü&#160;yerini yeniyetmeliğin getirdiği kusurlara bırakmıştı. "İnsan her zaman doğru olanı yapmaz evlat, ” dedi Clerfayt.</p>

  <p>"Hem de yaptığının yanlış olduğunu bile bile. Yaşamın çekiciliği de burada. Çaktın mı? "</p>

  <p>Çocuk, "Hayır, " dedi ve burnunu çekti. "Ama geçit boyunca imdat telefonları var. Yolda kalırsanız bizi aramanız yeterli. Gelir sizi alırız. İşte numara. "</p>

  <p>"Boynunda şnaps şişesi taşıyan St. Bernhard köpekleriniz yok mu artık? "</p>

  <p>"Yok. Şnaps çok pahalı, köpekler de fazla kurnazlaştı. Şnapsı kendileri içiyorlar. Onların yerine şimdi öküzlerimiz var. Araba çeken sağlıklı öküzler. "</p>

  <p>Clerfayt ona dik dik baktı; çocuğun gözlük camları parlıyordu. Sonunda "Bugün başımda bir sen eksiktin, "&#160;dedi. "Bin iki yüz metre yükseklikte açıkgöz bir Alpli!&#160;Yoksa soyadın Pestalozzi ya da Lavater falan mı? "</p>

  <p>"Hayır. Göring. "</p>

  <p>"Ne? "</p>

  <p>"Göring. " Çocuk sırıttı, ön dişlerinden biri eksikti.</p>

  <p>"Adım Hubert. "</p>

  <p>"Şeyle bir akrabalığınız var mı? "</p>

  <p>"Hayır, " diye sözünü kesti Hubert. "Biz Basel’li Göring’leriz. Ötekilerle bir akrabalığımız olsaydı, benzincide çalışıyor olmazdım. Dolgun bir emekli maaşımız olurdu. "</p>

  <p>Clerfayt bir an sustu. Sonra "Tuhaf bir gün, " dedi. "İnsanın başına beklenmedik şeyler geliyor. Bundan sonraki yaşamında her şey gönlünce olsun, evlat. "</p>

  <p>"Araba yarışçısısınız öyle değil mi? "</p>

  <p>"Nereden anladın? "</p>

  <p>Hubert Göring radyatör kapağının altındaki pislikle kaplanmış rakamı gösterdi.</p>

  <p>"Demek aynı zamanda dedektiflik de yapıyorsun! " Clerfayt arabaya bindi. "İnsanlığı yeni bir felaketten korumak için belki de seni bir an önce bir yere kapatmak gerekiyor. Başbakan olursan, iş işten geçer. "</p>

  <p>Motoru çalıştırdı. "Para vermeyi unuttunuz, " dedi Hubert. "Kırk iki frankçık. "</p>

  <p>Clerfayt parayı verdi. "Frankçık ha! Bak şimdi içim rahat etti Hubert. Paradan sevgiyle söz edilen bir ülkede,&#160;diktatörlük asla söz konusu olamaz. "</p>

  <p>Bir saat sonra araba yolda kaldı. Yamaçtaki birkaç kar bariyeri kırılmış, kar yolu kapatmıştı. Clerfayt gerisin geriye gidebilirdi; ama Hubert Göring’in ölü balık bakışlarıyla bu kadar kısa bir zaman sonra yine karşılaşmak istemiyordu. Ayrıca geri dönmekten hoşlanmazdı. Arabasında sabırla oturdu, sigara ve konyak içti, kargaların sesini&#160;dinledi ve Tanrıyı bekledi.</p>

  <p>Tanrı bir süre sonra küçük bir kar temizleme makinesi biçiminde gözüktü. Clerfayt kalan konyağını sürücüyle paylaştı. Sonra adam öne geçti, karı kaldırıp yan tarafa atmaya başladı. Sanki devrilmiş büyük beyaz bir ağacı kesiyordu; güneş ışığı altında gökkuşağının bütün renklerine&#160;bürünen kar taneleri pırıl pırıl parlıyordu.</p>

  <p>İki yüz metre sonra yol yine açıldı. Kar temizleme makinesi kenara çekildi, Clerfayt’ın arabası yanından geçti&#160;gitti. Sürücü ardından el salladı. O da, aynı Hubert gibi,&#160;kırmızı kazak giymiş,, gözlük takmıştı. Bu nedenle de&#160;Clerfayt onunla kar ve şnaps dışında bir şey konuşmamaya özen göstermişti; bir günde iki Göring’e dayanacak gücü yoktu.</p>

  <p>Hubert yalan söylemişti, geçidin yukarısı kapalı değildi. Araba hızla yokuş yukarı çıktı, birdenbire aşağıda vadide, akşamın mavi, yumuşak alacasında beyaz damları, kilisenin eğri kulesi, buz pateni sahaları ve birkaç oteliyle oyuncak gibi bir köy çıktı Clerfayt’ın karşısına; evlerde&#160;yakılan ilk ışıklar seçiliyordu. Arabayı bir an için durdurdu, aşağı baktı. Sonra arabayı dönemeçlerden aşağı yavaş&#160;yavaş sürdü. Köydeki bir sanatoryumda yardımcı pilotu&#160;Hollmann kalıyordu, bir yıl önce hastalanmıştı. Doktor&#160;verem tanısı koymuş, Hollmann ise buna gülüp geçmişti;&#160;antibiyotiklerin ve mucize yaratan bitkilerin bulunduğu&#160;bir çağda böyle bir şey olamazdı, olsa bile insan bir avuç&#160;ilaç içer, bir dizi iğne olur iyileşirdi. Ama mucize ilaçlar&#160;insanların sandıkları kadar etkili ve kusursuz değildi, özellikle savaş sırasında büyümüş ve kötü beslenmiş insanlara&#160;bir yararı dokunmuyordu. İtalya’daki Bin Mil yarışında&#160;Hollmann, Roma’ya yaklaştıkları sırada kanama geçirmişti, Clerfayt da daha sonra gelip almak üzere onu bırakmak&#160;zorunda kalmıştı. Doktor, Hollmann’ı birkaç aylığına sanatoryuma yatırmak konusunda ısrar etmişti. Hollmann&#160;önce karşı koymuş, ama sonra razı olmuştu; ancak sanatoryuma yattığından bu yana aylar değil neredeyse bir yıl&#160;geçmişti.</p>

  <p>Motor birdenbire teklemeye başladı. Yine bujiler diye düşündü Clerfayt. Bütün dikkatini araba kullanmaya vermediği için oluyordu bunlar! Arabayı yokuş aşağı bıraktı,&#160;yol düzleşince sağa çekti, motor kapağını açtı.</p>

  <p>Sorun her zaman olduğu gibi ikinci ve dördüncü silindirlerin bujilerindeydi, yağ yakmış olmalıydılar. Bujileri çıkardı, temizledi, yerlerine taktı, marşa bastı. Motor çalıştı, Clerfayt silindirlerdeki fazla yağı atmak için gaz mandalını eliyle birkaç kez yukarı aşağı hareket ettirdi. Doğrul-duğunda, karşı yönden gelmekte olan bir kızağın atlarının&#160;motorun çıkardığı ani gürültüden ürktüğünü gördü. Atlar&#160;şaha kalktılar, kızağı arabanın üzerine doğru çekmeye başladılar. Clerfayt koştu, soldaki atı geminden tuttu, sürüklenmeye başladı.</p>

  <p>Hayvanlar birkaç kez daha sıçradıktan sonra durdular. Titriyorlardı, soluklarının dumanı başlarının üzerinde dalgalanıyordu. Kocaman ürkek gözleriyle tarih öncesi yaratıklara benziyorlardı. Clerfayt kayışı dikkatle bıraktı.&#160;Atlar durmuşlardı, gürültüyle soluyorlardı, çıngırakları&#160;sallanıyordu. Clerfayt atların alışılmış kızak atlarına benzemediklerini fark etti.</p>

  <p>Siyah kürkten kenarsız bir şapka giymiş olan iriyarı bir adam ayağa kalktı, atları yatıştıracak bir şeyler söyledi.&#160;Yanında koltuğuna sıkı sıkı tutunmuş genç bir kadın oturuyordu. Buğday tenliydi, açık renk gözleri vardı.</p>

  <p>"Sizi korkuttuğum için özür dilerim, " dedi Clerfayt. "Burada atların arabalara alışık olmadıklarını düşünemedim. "</p>

  <p>Adam bir süre daha hayvanlarla ilgilendi; sonra dizginleri gevşetti; Clerfayt’ın yüzüne bakmadan "Böylesi gürültü çıkaran arabalara alışık değiller, " dedi sertçe. "Ayrıca, kızağı ben durdurabilirdim. Bizi kurtarmak istediğiniz için çok teşekkür ederiz. "</p>

  <p>Clerfayt adama baktı. Yüzünde kendini beğenmiş bir ifade vardı, Clerfayt’ın gereksiz yere kahramanlık taslamasıyla kibarca alay eder gibiydi. Clerfayt ilk bakışta böylesi-ne itici gelen biriyle epeydir karşılaşmamıştı.</p>

  <p>"Sizi değil, arabamı kurtarmak istedim, " dedi soğuk bir &#160;&#160;&#160;bir sesle.</p>

  <p>"Umarım bunu yaparken fazla kirlenmemişsinizdir. "</p>

  <p>Adam yine hayvanlara döndü. Clerfayt kadına baktı. Demek bunun yüzünden, diye düşündü. Kahramanlığın&#160;kendisinde kalmasını istiyor.</p>

  <p>"Hayır, kirlenmedim, " dedi, "Bu o kadar kolay değil. "</p>

  <p>Bella Vista Sanatoryumu küçük bir tepenin üzerindeydi. Clerfayt arabasını girişin yanında düz bir alana park etti, park yerinde birkaç kızak vardı. Motoru durdurdu, sıcak kalması için motor kapağının üzerine bir örtü örttü.&#160;Giriş kapısında biri "Clerfayt! " diye seslendi.</p>

  <p>Clerfayt dönüp bakınca Hollmann’ın koşarak geldiğini görüp şaşırdı. Onun yattığını sanıyordu.</p>

  <p>"Clerfayt! " diye bağırdı Hollmann, "Sen misin gerçekten? "</p>

  <p>"Benim ya! Ya sen? Ortalıkta mı dolaşıyorsun? Yattığını sanıyordum. "</p>

  <p>Hollmann güldü. "O eskidenmiş. " Clerfayt’ın sırtına vurdu, sonra arabaya baktı. "Daha aşağıdan gelirken Gi-useppe’nin homurtusunu duyar gibi oldum, sonra yanıldığımı düşündüm. Ama sonra yokuşu çıktığınızı gördüm.&#160;Ne sürpriz ama! Nereden geliyorsun? "</p>

  <p>"Monte Carlo’dan. "</p>

  <p>"Olamaz! " Hollmann heyecanlanmıştı. "Giuseppe’yle ha? Bu yaşlı aslanla! Bunlar beni çoktan unutmuşlardır diyordum kendi kendime! "</p>

  <p>Karoseriyi okşadı. Bu arabayla yarım düzine yarışa katılmıştı. İlk ağır kanamasını da bu arabada geçirmişti.&#160;"Hâlâ aynı Giuseppe öyle değil mi? Küçük kardeşi falan&#160;değil. "</p>

  <p>"Hâlâ aynı Giuseppe. Ama artık yarışmıyor. Onu fabrikadan satın aldım. Artık emekli oldu. "</p>

  <p>"Benim gibi desene. "</p>

  <p>Clerfayt ona baktı. "Sen emekli olmadın. Sen tatildesin. "</p>

  <p>"Bir yıl! Bu artık tatil olmaktan çıktı. Neyse, içeri gir-sene! Bunu kutlamalıyız. Hâlâ votka mı içiyorsun? "</p>

  <p>Clerfayt başını salladı. "Burada votka var mı ki? "</p>

  <p>"Burada konuklar için her şey var. Burası modern bir sanatoryum. "</p>

  <p>"Öyle anlaşılan. Bir otele benziyor. "</p>

  <p>"Bu da tedavinin bir parçası. Modern terapi. Bizler kür konuklarıyız, hasta değiliz. Hastalık ve ölüm sözcükleri yasak. Onlar yok sayılıyor. Uygulamalı psikoloji, insanın moralini yükseltiyor; ama insan buna karşın ölüyor.&#160;Monte Carlo’da neler yaptın? Ralliye katıldın mı? "</p>

  <p>"Evet. Artık spor haberlerini okumuyor musun? "</p>

  <p>Hollmann bir an duraksadı. "İlk günlerde okuyordum. Ama sonra bıraktım. Aptallık, değil mi? "</p>

  <p>"Hayır, mantıklı. Yeniden araba kullanmaya başladığında okursun. "</p>

  <p>"Evet, " dedi Hollmann. "Yeniden araba kullanmaya başladığımda. Piyangodan büyük ikramiye çıktığında. Ralliye kiminle katıldın? "</p>

  <p>"Torriani’yle. "</p>

  <p>Girişe doğru yürüdüler. Batan güneş tepeleri kızıla boyamıştı. Kayak yapanlar bu parlaklığın içinden küçük</p>

  <p>siyah noktalar halinde kayıp gidiyorlardı. "Güzel bir yer, " dedi Clerfayt.</p>

  <p>"Evet, güzel bir hapishane. "</p>

  <p>Clerfayt cevap vermedi. Onun bildiği hapishaneler başkaydı. "Artık hep Torriani’yle mi birlikte olacaksın? "&#160;diye sordu Hollmann.</p>

  <p>"Hayır. Bazen biriyle, bazen ötekiyle. Seni bekliyorum. "</p>

  <p>Doğru değildi. Clerfayt altı aydır spor araba yarışlarına Torriani’yle birlikte katılıyordu. Ama Hollmann spor haberlerini okumadığına göre beyaz bir yalan sayılırdı.</p>

  <p>Bu beyaz yalan Hollmann’ın üzerinde şarap etkisi yaptı. Birdenbire alnında ter damlaları oluştu. "Rallide bir-şeyler yapabildin mi? " diye sordu.</p>

  <p>"Hiçbir şey yapamadım. Çok geç kaldık. "</p>

  <p>"Nereden hareket etmiştiniz? "</p>

  <p>"Viyana’dan. Hiç de iyi bir fikir değildi. İki adımda bir Sovyet nöbetçiler bizi durdurdular. Hepsi Stalin’i kaçırmak istediğimizi ya da dinamit yüklü olduğumuzu düşünüyorlardı. Zaten ben de yarışı kazanmak değil, yeni&#160;arabayı denemek istiyordum. Rus sınırındaki yolları görmelisin! Sanki buzul çağından kalmış gibi. "</p>

  <p>Hollmann güldü. "Giuseppe senden öc aldı desene! Ondan önce neredeydin? "</p>

  <p>Clerfayt elini kaldırdı. "Bırak da birşeyler içelim. Bana bir iyilik yap; burada geçireceğimiz ilk günlerde her şeyden konuşabiliriz, yalnız yarışlardan ve arabalardan söz&#160;etmek yok! "</p>

  <p>"Ama Clerfayt! O zaman ne konuşacağız? "</p>

  <p>"Yalnızca birkaç gün için. "</p>

  <p>"Neden? Bir şey mi oldu? "</p>

  <p>"Hiçbir şey olmadı. Yorgunum. Dinlenmek istiyorum, birkaç gün için bile olsa insanların makinelerin içinde aşırı hızlı, deli gibi gitmeleri saçmalığından söz etmek istemiyorum. Anlıyorsun değil mi? " "Tabii, " dedi Hollmann. "Ama neden? Ne oldu? " "Hiçbir şey, " dedi sabırsız-</p>

  <p>ca Clerfayt. "Yalnızca benim de herhangi biri gibi batıl inançlarım var. Sözleşmemin süresi bitiyor ve henüz yenilenmedi. Uğursuzluk getirir. Hepsi bu. "</p>

  <p>"Clerfayt, " dedi Hollmann, "Kim kaza yaptı? "</p>

  <p>"Ferrer. Kıyıda yapılan aptal, küçük bir yarışta. "</p>

  <p>"Öldü mü? "</p>

  <p>"Henüz ölmedi. Ama bir bacağını kestiler. O gezip tozduğu deli karı da, o sahte barones, Ferrer’i görmek istemiyor. Yaptığı tek şey kumarhanede oturup zırlamak. Sakat biriyle birlikte olmak istemiyormuş. Hadi bana bir kadeh şnaps ver. Son konyağım bir kar temizleme makinesinin sürücüsü tarafından tüketildi, adam bizden daha mantıklı; arabası saatte beş kilometreden hızlı gitmiyor. "</p>

  <p>Pencerenin yanında küçük bir masaya oturdular. Clerfayt çevresine baktı. "Bunların hepsi hasta mı? "</p>

  <p>"Hayır. Aralarında hastaları ziyarete gelmiş sağlıklılar da var. "</p>

  <p>"Tabii yâ! Şu solgun yüzlü olanlar mı hasta? " Hollmann güldü. "Onlar sağlıklı olanlar. Buraya yeni geldikleri için solgunlar. Sporcular gibi yanık tenli olanlarsa uzun süredir burada olan hastalar. "</p>

  <p>Bir kız Hollmann’a bir bardak portakal suyu, Cler-fayt’a da küçük bir karaf votka getirdi.</p>

  <p>"Ne kadar kalmayı düşünüyorsun? " diye sordu Hollmann.</p>

  <p>"Birkaç gün. Nerede kalabilirim? "</p>

  <p>"En iyisi Otel Palas. İyi bir barı var. "</p>

  <p>Clerfayt portakal suyuna baktı. "Sen nereden biliyorsun? "</p>

  <p>"Buradan yırttığımız zamanlarda oraya gidiyoruz. "</p>

  <p>"Buradan yırttığınız zamanlarda mı? "</p>

  <p>"Evet, bazen geceleri kendimizi sağlıklı insanlar gibi hissetmek isteriz. Aslında yasak, ama efkâr bastığında, neden bu hastalığa yakalandığın konusunda Tanrıyla sonuçsuz bir tartışmaya girmektense oraya gitmek daha iyi. "</p>

  <p>Hollmann iç cebinden yassı bir şişe çıkardı, bardağına biraz döktü. "Cin, " dedi. "İyi geliyor. "</p>

  <p>"İçki içmeniz yasak mı? " diye sordu Clerfayt.</p>

  <p>"Tamamen yasak değil, ama böylesi daha kolay. " Hollmann şişeyi yine cebine soktu, "insan burada biraz&#160;çocuklaşıyor. "</p>

  <p>Bir kızak giriş kapısında durdu. Clerfayt bunun yolda karşılaştığı kızak olduğunu gördü. Siyah kürk şapkalı&#160;adam kızaktan indi. "Şunun kim olduğunu biliyor musun? " diye sordu Clerfayt.</p>

  <p>"Kadının mı? "</p>

  <p>"Hayır adamın. "</p>

  <p>"Bir Rus. Adı Boris Volkov. "</p>

  <p>"Beyaz Rus mu? "</p>

  <p>"Evet. Ama bu kez durum biraz farklı. Çar’ın akrabası yoksul düşmüş bir prens değil. Babası tam zamanında Londra’da bir hesap açtırmış, ama yanlış zamanda Moskova’daymış, onu vurmuşlar. Karısı ve oğlu kaçmışlar. Karısı&#160;fındık büyüklüğünde bir zümrütü korsesinin içine dikmiş.&#160;1917’de hâlâ korse giyiliyordu. "</p>

  <p>Clerfayt güldü. "Seni ayaklı gazete seni! Bütün bunları nereden biliyorsun? "</p>

  <p>"Burada herkes her şeyi kısa zamanda öğrenir, " diye yanıtladı Hollmann, sesi buruktu. "İki hafta sonra, yani&#160;kayak mevsimi biter bitmez, bu köy artık küçük bir dedikodu yuvasından başka bir şey değildir. "</p>

  <p>Siyahlar giymiş bir grup ufak tefek insan geçti arkalarından. Hararetli bir biçimde İspanyolca konuşuyorlardı. "Küçük bir köy için fazlasıyla uluslararası sayılırsınız, " dedi Clerfayt.</p>

  <p>"Evet öyleyiz. Ölüm hâlâ ulus mulus tanımıyor. "</p>

  <p>"Artık bundan o kadar emin değilim. " Clerfayt kapıya baktı. "Şuradaki Rus’un karısı mı? "</p>

  <p>Hollmann arkasına baktı. "Hayır. "</p>

  <p>Rus ve kadın içeri girdiler. "Bunlar da mı hasta? " diye sordu Clerfayt.</p>

  <p>"Evet. Yoksa öyle görünmüyorlar mı? ”</p>

  <p>"Hayır. "</p>

  <p>"Bu sık sık olur. İnsan bir süre capcanlı görünüyor. Sonra bu canlılık yok oluyor; zaten o zaman ayakta duracak halin de kalmıyor. " Rus ve kadın kapının yanında durdular. Adam kadına sertçe birşeyler söyledi. Kadın bir süre&#160;dinledikten sonra başını salladı, hızla salona girerek arka&#160;tarafa gitti. Adam bir süre kadının arkasından baktı; sonra&#160;dışarı çıkıp kızağa bindi. "Galiba kavga ettiler, " dedi Clerfayt&#160;, keyiflenmişti.</p>

  <p>"Bu çok sık oluyor. Burada herkes bir süre sonra biraz aklını oynatıyor. Tutuklu kampı psikozu. Orantılar yer değiştiriyor; küçük şeyler önem kazanıyor, önemli&#160;şeyler anlamsızlaşıyor. "</p>

  <p>Clerfayt, Hollmann’a dikkatle baktı. "Senin için de durum böyle mi? "</p>

  <p>"Benim için de durum böyle. İnsan her zaman aynı noktada çakılıp kalamaz. "</p>

  <p>"Bu ikisi burada mı kalıyorlar? "</p>

  <p>"Kadın burada kalıyor; adam başka bir yerde. "</p>

  <p>Clerfayt ayağa kalktı. "Şimdi otele gideyim. Akşam yemeğini nerede yiyebiliriz? "</p>

  <p>"Burada. Ziyaretçilerin de girebildiği bir yemek salonumuz var. "</p>

  <p>"Güzel. Saat kaçta? "</p>

  <p>"Yedide. Dokuzda yatmam gerekiyor. Aynı okulda olduğu gibi. "</p>

  <p>"Askerde olduğu gibi, " dedi Clerfayt. "Ya da bir yarıştan önce. Antrenörün Milano’da bizi tavuklar gibi otele nasıl kışkışladığını hatırlıyor musun? "</p>

  <p>Hollmann’ın yüzü aydınlandı. "Gabrielli’yi mi? Hâlâ yaşıyor mu? "</p>

  <p>"Tabii yaşıyor. Ona hiçbir şey olmaz. Antrenörler yatakta ölürler, generaller gibi. "</p>

  <p>Rus’la birlikte içeri girmiş olan kadın geri geldi. Dışarı çıkmak üzereyken gri saçlı bir kadın yanına yaklaştı, ya</p>

  <p>vaş, ama kesin bir biçimde bir şeyler söyledi. Kadın hiç yanıt vermedi, geri döndü. Bir an ne yapacağını bilmeden durdu, sonra Hollmann’ı gördü, yanına geldi.</p>

  <p>"Timsah dışarı çıkmama izin vermiyor, " diye fısıldadı. "Dışarı çıkmakla hiç iyi etmemişim. Bir daha yapacak olursam, Dalai-Lama’ya haber vermek zorunda kalacak-</p>

  <p>mış."</p>

  <p>Birden sustu. "Bu Clerfayt, Lillian" dedi Hollmann. "Size ondan söz etmiştim. Sürpriz yapıp gelmiş. "</p>

  <p>Kadın başıyla selam verdi. Clerfayt’ı tanımamış gibiydi, yine Hollmann’a döndü. "Yatağa girmek zorundaymışım, " dedi kızgın bir sesle. "Birkaç gün önce biraz ateşim çıktığı için yapıyor bunu. Ama beni hapsetmesine izin&#160;vermeyeceğim. Bu akşam hapsolmayacağım! Siz yatmayacak mısınız? "</p>

  <p>"Hayır. On taraftaki cehennemde yemek yiyeceğiz. "</p>

  <p>"Ben de geleceğim. "</p>

  <p>Başıyla Clerfayt ve Hollmann’ı selamladı ve uzaklaştı. "Bütün bunlar senin için Tibetçe değil mi, " dedi Hollmann. "On taraftaki cehennem, ziyaretçilerin girmesine&#160;izin verdikleri salon. Dalai-Lama tabii ki başhekim, Timsah da başhemşire. "</p>

  <p>"Peki ya şu kadın? "</p>

  <p>"Adı Lillian Dunkerque. Annesi Rus, kendisi Belçikalı. Annesiyle babası ölmüş. "</p>

  <p>"Bu kadar küçük bir şeye niye bu kadar öfkelendi? "</p>

  <p>Hollmann omuzlarını kaldırdı. Sanki birden yorulmuştu. "Söyledim ya, burada herkes biraz oynatıyor. Özellikle de biri öldüğü zaman. "</p>

  <p>"Biri mi öldü? "</p>

  <p>"Evet. Onun bir kız arkadaşı. Dün, burada sanatoryumda. Bu bizi pek ilgilendirmese de her ölümle birlikte başka birşeyler de ölüyor. Bir parça umut örneğin. "</p>

  <p>"Evet, " dedi Clerfayt. "Ama bu her yerde böyle. "</p>

  <p>Hollmann başını salladı. "İlkbahar geldiğinde, insanlar burada ölmeye başlıyorlar. Kışın o kadar çok insan ölmüyor. Tuhaf değil mi? "</p>

  <h3 id="sigil_toc_id_1"><a id="bookmark1"></a><span style="font-weight:bold;">2</span></h3>

  <p>Sanatoryumun üst katları otele pek benzemiyordu; bir hastanede olduğunuzu anlıyordunuz. Lillian Dunkerque, Agnes Somerville’in öldüğü odanın kapısında durdu.&#160;İçeriden sesler ve gürültüler geliyordu, kapıyı açtı.</p>

  <p>Tabut kaldırılmıştı. Pencereler açıktı, iki temizlikçi kadın odayı köşe bucak temizliyorlardı. Yerler su içindeydi, oda Lizol ve sabun kokuyordu. Mobilyalar ters çevrilmişti, elektrik ışığı odanın her köşesine çiğ bir aydınlık saçıyordu.</p>

  <p>Lillian bir an yanlış odaya girdiğini sandı. Sonra bir dolabın üstüne atılmış olan küçük oyuncak ayıyı gördü;&#160;bu, ölen kişinin maskotuydu. "Onu götürdüler mi? " diye&#160;sordu.</p>

  <p>Temizlikçi kadınlardan biri doğruldu. "Onu yedi numaraya götürdüler. Burayı temizlememiz gerekiyor, çünkü yarın yeni biri gelecek. "</p>

  <p>"Sağ olun. "</p>

  <p>Lillian kapıyı kapattı. Yedi numaranın neresi olduğunu biliyordu; yük asansörünün yanında küçük bir odaydı. Ölüler oraya götürülüyordu, çünkü geceleri oradan asansörle indirilmeleri kolay oluyordu. Bavul gibi, diye düşündü Lillian. Bıraktıkları son izler de arkalarından sabun ve&#160;Lizolle yıkanıp temizleniyordu.</p>

  <p>Yedi numaralı odada ışık yanmıyordu. Mum da yoktu. Tabut kapatılmıştı. Kapağı, küçük yüzün, parlak kızıl saçların üzerine oturtmuşlar ve vidalamışlardı. Nakliye&#160;için her şey hazırdı. Tabutun üzerindeki çiçekler alınmış,hemen yan taraftaki masanın üstünde duran bir muşamba örtünün içine konmuştu. Muşamba örtünün çevresinde&#160;halkalar vardı, halkaların içinden bir ip geçiyordu, çiçekleri tek hareketle taşımak mümkündü. Çelenkler yandaydı,&#160;bir şapkacı dükkânındaki şapkalar gibi üst üste konmuştu.&#160;Perdeler kapatılmamıştı, pencere açıktı. Oda çok soğuktu.&#160;Ayışığı içeri giriyordu.</p>

  <p>Lillian ölüyü bir kez daha görmek için gelmişti. Ancak geç kalmıştı. Hiç kimse bir zamanlar Agnes Somerville olan o solgun yüzü ve parlak saçları bir daha göremeyecekti. Bu gece gizlice tabutu aşağı indirecekler, bir kızağa koyup krematoryuma götüreceklerdi. Orada alevlerin birdenbire saldırmasıyla yanmaya başlayacaktı; kızıl saçlar&#160;bir kez daha hışırdayacak, kıvılcımlar çıkaracaktı, kaskatı&#160;kesilmiş bedeni sanki yeniden canlanmışçasına alevlerin&#160;içinde doğrulacaktı; sonra her şey kül olacaktı, geriye kırık dökük birkaç anıdan başka hiçbir şey kalmayacaktı.</p>

  <p>Lillian tabuta baktı. Ya yaşıyorsa! diye düşündü birdenbire. Bu acımasız kutunun içinde kendine gelmiş olamaz mıydı? Bazen böyle şeyler olmuyor muydu? Kimbilir bu ne kadar sık oluyordu? Öldüğü sanılan insanların kurtarıldığı bir-iki vakanın dışında kimbilir kaç kişi böyle sessizce boğularak ölmüştü. Agnes Somerville de şu anda,&#160;tam şu anda, ipek bezin daracık karanlığının içinde kurumuş gırtlağından tek bir ses bile çıkaramadan bağırmaya&#160;çalışıyor olamaz mıydı? Deliriyorum diye düşündü Lillian; neler geliyor aklıma? Buraya girmemeliydim! Niye&#160;yaptım ki bunu? Duygusallıktan mı? Şaşkınlıktan mı? Ya&#160;da bir yanıt bulabilmek için uçuruma bakar gibi ölü bir&#160;yüze bakmak için duyulan dayanılmaz meraktan mı? Işık,&#160;diye düşündü, ışığı yakmalıyım!</p>

  <p>Kapıya doğru gitti; ama birden durdu ve kulak kabarttı. Bir hışırtı duyduğunu sanmıştı, çok yavaş, ama belirgin, sanki biri tırnaklarını ipeğe geçiriyormuşçasına. Hızla elektrik düğmesini çevirdi. Tavandaki çıplak ampulün yaydığı parlak ışık geceyi, ayışığını ve korkuyu yok etti! Gaipten sesler duyuyorum, diye düşündü. Ses benim giysimden geliyordu! Tırnaklar da benim tırnaklarımdı.&#160;Tabutun içinde bir yaşam belirtisi söz konusu değildi.</p>

  <p>Şimdi ışığın aydınlattığı tabuta baktı yine. Hayır, bu bronz saplı, cilalanmış siyah kutunun içinde yaşam yoktu.&#160;Tam tersine, onun içinde insanlığın bildiği en karanlık&#160;tehdit saklıydı. Onun içinde hareketsiz yatan kanı donmuş, ciğerleri iflas etmiş arkadaşı Agnes Somerville değildi&#160;artık, onun içinde yatan bir insanın bozulmaya yüz tutmuş mumyası da değildi, hayır, bu kutuda yatan yalnızca&#160;hiçlikti, yani gölgesi olmayan gölgeydi; herkesin yaşamında yer alan, onunla birlikte doğan, büyüyen, öteki hiçliğe&#160;karşı sonsuz bir açlık duyan anlaşılmaz hiçlik, bu hiçlik&#160;Lillian Dunkerque’nin içinde de vardı, sessizce büyüyordu, gün be gün onun yaşamını yiyip bitiriyordu, ta ki kendinden başka hiçbir şey kalmayana kadar, o zaman o hiçliği saran kabuk aynı buradaki gibi siyah bir sandığa konulacak, çöpe atılacaktı.</p>

  <p>Elini kapı koluna uzattı. Dokunduğu anda kapı kolu elinin içinde sertçe döndü. Çığlığı boğazına takıldı. Kapı&#160;açıldı. Lillian’ın karşısında bir hizmetli duruyor, şaşkın&#160;şaşkın ona bakıyordu. "Ne oldu? ” diye kekeledi hizmetli.&#160;"Buraya nasıl girdiniz? ” Perdelerin uçuştuğu odaya bir göz&#160;attı. "Burası kilitliydi! İçeri nasıl girdiniz? Anahtar nerede? "</p>

  <p>"Kilitli değildi. "</p>

  <p>"O zaman biri... " Hizmetli kapıya baktı. "İşte anahtar burada! " Yüzünü sıvazladı. "Biliyor musunuz, bir an sandım ki... "</p>

  <p>"Ne sandınız? "</p>

  <p>Hizmetli tabutu gösterdi. "Sandım ki, o sizsiniz ve... "</p>

  <p>"Ben oyum zaten, " diye fısıldadı Lillian.</p>

  <p>"Ne? "</p>

  <p>"Hiçbir şey. "</p>

  <p>Adam içeri bir atım attı. "Beni anlamıyorsunuz. Sizin ölü olduğunuzu sandım. Olacak şey değil! Oysa bu iş yapı-lirken ben de buradaydım! " Güldü. "Bu, karanlıkta ıslık&#160;çalmak gibi bir şey! İyi de siz ne yapıyorsunuz burada? On&#160;sekiz numara çoktan kapatılıp vidalandı. "</p>

  <p>"Kim? "</p>

  <p>"On sekiz numara. Adını bilmiyorum. Gerekli de değil zaten. İş buraya geldi mi, adların en güzeli olsa ne olur, olmasa ne olur? " Hizmetli ışığı söndürdü, kapıyı kapattı.&#160;"Onun yerinde olmadığınız için sevinmelisiniz küçük hanım, " dedi sevecenlikle.</p>

  <p>Lillian çantasından para çıkarttı. "Benim yüzümden korktunuz. "</p>

  <p>Hizmetli, asker selamı verdi ve sakallarını sıvazladı. "Çok teşekkür ederim! Bunu meslektaşım Josef’le paylaşacağım. Böyle üzücü bir iş yaptıktan sonra bir bira her zaman iyi geliyor. O kadar üzülmeyin küçük hanım. Hepimizin sonu aynı. "</p>

  <p>"Evet, " diye cevap verdi Lillian. "Bu bir avuntu. Bu gerçekten büyük bir avuntu, öyle değil mi? "</p>

  <p>Lillian odasındaydı. Merkezi ısıtmanın homurtusu duyuluyordu. Bütün ışıklar açıktı. Delinin tekiyim, diye&#160;düşündü. Geceden korkuyorum. Kendimden korkuyorum. Ne yapacağım şimdi? Bir uyku hapı alıp ışığı açık bırakabilirim. Boris’i arayıp onunla konuşabilirim. Elini telefona uzattı, ama almacı kaldırmadı. Boris’in ne diyeceğini biliyordu. Haklı olduğunu da biliyordu. O sanatoryuma yattıktan sonra Boris’in yalnız başına yaşayamayacağını her mantıklı insan kabul ederdi. İnsan duygularıyla yaşardı ve duygular hak hukuk dinlemezdi.</p>

  <p>Pencerenin yanındaki koltuğa oturdu. Yirmi dört yaşındayım, diye düşündü, aynı Agnes gibi. Dört yıldır buradayım. Ondan önce de altı yıl boyunca savaş vardı. Yaşam hakkında ne biliyorum? Yıkım, Belçika’dan kaçış, gözyaşları, korku, annemle babamın ölümü, açlık, sonra da açlık&#160;ve kaçışı nedeniyle hastalık. O zamanlar çocuktum. Kentlerin barış zamanında geceleri nasıl gözüktüğünü hatırlamıyorum bile. Binlerce ışık, pırıl pırıl caddeler, bunun ne demek olduğunu bilmiyorum. Bildiğim yalnızca karartmalar, zifiri karanlıkta bombardıman, sonra işgaller, korku,&#160;gizlenmek ve soğuk. Ya mutluluk? Bir zamanlar düşleri&#160;süsleyen bu sözcük nasıl olmuş da böyle paramparça olmuştu? Buz gibi soğuk bir oda mutluluk demekti, bir ekmek, bir bodrum katı, ateş altında olmayan bir yer mutluluk demekti. Sonra sanatoryuma gelmişti. Pencereden dışarı baktı. Taşıyıcılarla hizmetlilerin giriş kapısının önünde bir kızak duruyordu. Belki de bu kızak Agnes Somerville için bekliyordu. Bir yıl önce kürkler içinde, elinde çiçeklerle sanatoryumun ana kapısından gülerek girmişti;&#160;şimdiyse sanki hesabı ödemeden kaçıyormuşçasına hizmetli kapısından gizlice terk ediyordu burayı. Daha altı hafta&#160;önce Lillian’la buradan gitme planları yapıyordu. Buradan&#160;gitmek bir hayaldi, asla gerçekleşmeyecek bir seraptı.</p>

  <p>Telefon çaldı. Önce duraksadı, ama sonra telefonu açtı. "Evet, Boris. "</p>

  <p>Dinledi. "Evet, Boris. Evet, mantıklı düşünüyorum; evet, birçok insanın kalp krizinden, kanserden öldüğünü&#160;biliyorum; istatistikleri okudum, Boris; evet, burada fazla&#160;iç içe olduğumuz için bize öyle geliyor, biliyorum; evet,&#160;birçoğu iyileşiyor, tabii tabii; yeni ilaçlar var, evet, Boris,&#160;mantıklı düşünüyorum, kesinlikle hayır, gelmene gerek&#160;yok; evet, seni seviyorum, tabii Boris. "</p>

  <p>Telefonu kapattı. "Mantıklı, " diye fısıldadı, gözlerini aynaya dikti, aynadaki görüntüsü yabancıydı, yabancı gözlerle ona bakıyordu, "mantıklı! " Aman Tanrım, dedi içinden, çok uzun süre mantıklı biri oldum! Ne için? Yük&#160;asansörünün yanındaki yedi numaralı odada yirmi ya da&#160;otuz numara olmak için mi? İnsanları korkutan siyah kutunun içinde yatan bir şey olmak için mi?</p>

  <p>Saate baktı. Dokuza geliyordu. Önünde karanlık ve sonsuz bir gece vardı, sanatoryumda kalan biri için telaş ve&#160;can sıkıntısı dolu bir gece; telaşın nedeni hastalıktı, kurallara bağlı yaşamak da can sıkıyordu, bu iki duygu bir arada dayanılmaz oluyordu, çünkü aradaki zıtlık, yoğun bir&#160;çaresizlik duygusundan başka bir şeye yol açmıyordu.</p>

  <p>Lillian ayağa kalktı. Şimdi yalnız kalmamalıydı! Aşağıda oturanlar olmalıydı; en azından Hollmann ve ziyaretçisi.</p>

  <p>Yemek salonunda Hollmann ve Clerfayt’ın dışında üç Güney Amerikalı daha oturuyordu, iki erkekle oldukça&#160;şişman, kısa boylu bir kadın. Her üçü de siyahlar giymişti;&#160;üçü de suskundu. Salonun ortasında, lambanın altında üç&#160;küçük siyah tepecik gibi oturuyorlardı.</p>

  <p>"Bogota’dan geldiler, " dedi Hollmann. "Onlara telgraf çekmişler. Kemik gözlük çerçeveli adamın kızı ölmek üzere. Ama onlar buraya geldiğinden bu yana, kız birdenbire&#160;iyileşti. Şimdi ne yapacaklarını bilmiyorlar; geri mi gitsinler, yoksa burada mı kalsınlar. "</p>

  <p>"Annesi burada kalsın, ötekiler dönsün. "</p>

  <p>"Şişman kadın annesi değil. Üvey annesi; Manuela’nın burada kalması için parayı o veriyor. Aslında hiçbiri burada kalmak istemiyor; babası dahil. Kendi ülkelerinde Manuela’yı neredeyse unutmuşlardı. Düzenli olarak çek gönderiyorlar, Bogota’da yaşıyorlardı, Manuela da burada kalıyordu; beş yıldır böyle sürüp gidiyordu, her ay da bir tane mektup yazıyorlardı. Babası ve üvey annesinin başka&#160;çocukları oldu, Manuela onları hiç görmedi. Her şey yolundaydı, ta ki Manuela ölmeye bu kadar hevesli oluncaya&#160;kadar. O zaman buraya gelmek zorunda kaldılar, adları&#160;kötüye çıkmasın diye. Kadın, adamın yalnız başına uçağa&#160;binmesine razı olmadı. Adamdan daha yaşlı ve kıskanç,&#160;fazla şişman olduğunun da farkında. Destek olsun diye yanma erkek kardeşini de aldı. Bogota’da zaten, Manuela’yı&#160;evden zorla attığı konuşulup duruyordu; şimdi onu sevdiğini göstermek istiyor. Yani yalnızca kıskançlık değil, aynı&#160;zamanda saygınlığı da söz konusu. Eğer tek başına geri dönecek olursa, söylentiler yine başlayacak. Sonuçta burada&#160;böyle oturuyor ve bekliyorlar. "</p>

  <p>"Ya Manuela? "</p>

  <p>"Babası ve üvey annesi geldikleri ilk günlerde onu çok seviyorlardı, çünkü her an ölebilirdi. Sevgi nedir bilmeyen&#160;Manuela o kadar mutlu oldu ki, iyileşmeye başladı. Üvey&#160;annesiyle babasının artık sabrı kalmadı. Ayrıca her gün biraz daha şişmanlıyorlar, çünkü sinirden sürekli yiyorlar,&#160;yörenin ünlü tatlılarını tıkınıyorlar. Bir hafta sonra, yeterince çabuk ölmediği için Manuela’dan nefret edecekler. "</p>

  <p>"Ya da bu köye alışacaklar, bir tatlıcı dükkânı satın alıp buraya yerleşecekler, " dedi Clerfayt. Hollmann güldü.&#160;"İç karartıcı bir hayal gücün var. "</p>

  <p>"Tersine. İç karartıcı deneyimlerim var. Bütün bunları nereden biliyorsun? "</p>

  <p>"Sana burada hiçbir şeyin sır olarak kalmadığını söylemiştim. Rahibe Cornelia İspanyolca biliyor ve üvey annenin sırdaşı. "</p>

  <p>Üç siyah insan ayağa kalktı. Aralarında tek sözcük konuşmamalardı. Törensel bir tavır içinde sıraya girip kapıya doğru yürüdüler.</p>

  <p>Neredeyse hızla içeri giren Lillian Dunkerque’yle çarpışıyorlardı, şişman kadın korktu, kuş gibi bir ses çıkararak kenara çekildi. Lillian acele acele Hollmann ve Clerfayt’ın masasına gitti, sonra dönüp kadına baktı.</p>

  <p>"Ne diye bağırıyor? " diye fısıldadı. "Ben hayalet değilim ki! Yoksa öyle miyim? Hem de şimdiden? " Çantasından ayna çıkardı. "Anlaşılan bu gece herkesi korkutuyorum. "</p>

  <p>"Başka kimi korkuttunuz? " diye sordu Hollmann.</p>

  <p>"Bir hizmetliyi. " &#160;&#160;&#160;</p>

  <p>"Ne? Josef’i mi? "</p>

  <p>"Hayır, ötekini, Josef’in yardımcısını. Biliyorsunuz... "</p>

  <p>Hollmann başını salladı. "Bizi korkutmuyorsunuz Lillian. "</p>

  <p>Aynayı çantasına koydu. "Timsah buraya geldi mi? "</p>

  <p>"Hayır. Ama her an gelip bizi dışarı atabilir. "</p>

  <p>"Prusyalı bir çavuş kadar dakiktir. "</p>

  <p>"Josef bu gece kapıda görevli. Soruşturdum. Dışarı çıkabiliriz. Siz de gelir misiniz? "</p>

  <p>"Nereye gideceksiniz? Palas Bar’a mı? "</p>

  <p>"Başka gidecek neresi var? "</p>

  <p>"Palas Bar eğlenceli değil, " dedi Clerfayt. "Biraz önce oradaydım. " Hollmann güldü. "Bizim için yeterince eğlenceli. Barda hiç kimse olmasa bile eğlenceli. Sanatoryumun&#160;dışındaki her şey bizi heyecanlandırıyor. İnsan burada azla&#160;yetinmesini öğreniyor. "</p>

  <p>"Şimdi süzülerek dışarı çıkabiliriz, " dedi Lillian Dunkerque. "Josef'in dışında ortalıkta kimseler yok. Öteki hizmetli işinin başında. "</p>

  <p>Hollmann omuzlarını kaldırdı. "Biraz ateşim var Lillian. Bu akşam birdenbire ateşim çıktı, şeytan bilir, niye! Belki de Clerfayt’ın kirli spor arabasını tekrar gördüğüm&#160;içindir. "</p>

  <p>İçeri bir temizlikçi kadın girdi ve yerleri silebilmek için sandalyeleri masaların üstüne koymaya başladı. "Daha&#160;önceleri ateşliyken buradan kaçtığımız oldu. "</p>

  <p>Hollmann çekinerek ona baktı. "Biliyorum. Ama bugün olmaz Lillian. "</p>

  <p>"Kirli spor araba yüzünden mi? "</p>

  <p>"Belki. Boris’ten ne haber? O da gelmez mi? "</p>

  <p>"Boris uyuduğumu sanıyor. Bugün öğleden sonra benimle birlikte çıkması için onu zorladım. Aynı şeyi bir daha yapmaz. " Temizlikçi kadın perdeleri açtı. Görüntü birdenbire bütün görkemiyle ve düşmanca pencerenin önünde belirdi: Ayışığının vurduğu tepeler, simsiyah orman, kar. Üçü de bu görüntü karşısında soluksuz kaldılar. Temizlikçi kadın duvarlardaki lambaları birer birer söndürmeye başladı. Sönen her lambayla görüntü bir adım daha&#160;insanlara doğru yaklaşıyordu. "Timsah geldi, " dedi Hollmann.</p>

  <p>Başhemşire kapıda duruyordu. Yüzünde sert bir gülümseme vardı, bakışları soğuktu. "Her zaman olduğu gibi gene gece kuşları var! Kapatıyoruz beyler! " Lillian Dunkerque’nin hâlâ yatmamış olmasıyla ilgili hiçbir şey söylemedi. "Kapatıyoruz, " diye tekrarladı. "Yatağa! Yatağa! Yarın yeni bir gün olacak! "</p>

  <p>Lillian ayağa kalktı. "Emin misiniz? "</p>

  <p>"Evet, eminim, " diye yanıtladı başhemşire, karşısındaki ezecek kadar kibardı. "Komodininizin üzerinde bir uyku hapı var Bayan Dunkerque. Uyku Tanrısının kollarındaymış gibi rahat rahat uyuyacaksınız! "</p>

  <p>Başhemşire gittikten sonra Hollmann tiksinerek "Uyku Tanrısının kollarındaymış gibi, " diye tekrarladı. "Timsah, klişeler kraliçesidir. Bu akşam gene kibar davrandı. Niye bu sağlık polisleri hastaneye düşen her insana böyle&#160;korkunç, ısrarcı bir üstünlük taslıyorlar, sanki karşılarında&#160;bir çocuk ya da geri zekâlı biri varmış gibi? "</p>

  <p>"Meslekleri gereği öc alıyorlar, " dedi Lillian, kızgındı. "Eğer garsonlar ve hastabakıcılar bunu yapamayacak olurlarsa, aşağılık kompleksinden ölürlerdi. "</p>

  <p>Koridorda asansörün önünde duruyorlardı. "Şimdi nereye gideceksiniz? " diye sordu Lillian, Clerfayt’a.</p>

  <p>Clerfayt ona baktı. "Palas Bar’a. "</p>

  <p>"Beni de götürür müsünüz? "</p>

  <p>Clerfayt bir an duraksadı. Gergin Rus kadınlarla ilgili bazı deneyimleri olmuştu. Melez Rus kadınlarıyla da.&#160;Ama sonra kızaktaki sahneyi ve Volkov’un kendini beğenmiş yüzünü anımsadı. "Neden olmasın? " dedi.</p>

  <p>Lillian çaresiz bir biçimde gülümsedi. "Ne acı değil mi? Bir alkoliğin barmene son bir kadeh vermesi için yalvarması gibi biz de biraz özgürlük için yalvarıyoruz. "</p>

  <p>Clerfayt başını salladı. "Bunu ben de çok sık yaptım. " Kadın Clerfayt’a ilk kez dikkatle baktı. "Siz mi? " diye sordu. "Neden? " "Herkesin kendine göre bir nedeni vardır.</p>

  <p>Taşın bile kendine göre bir nedeni vardır. Sizi nereden alayım? Yoksa hemen şimdi mi gelmek istersiniz? ”</p>

  <p>"Olmaz. Ana kapıdan çıkmak zorundasınız. Timsah orayı gözetim altında tutuyor. Sonra ilk dönemece kadar&#160;inin, orada bir kızak tutun ve sağa doğru sanatoryumun&#160;taşıyıcılar ve hizmetliler kapısına gidin. Ben orada olacağım. ”</p>

  <p>"Oldu. ”</p>

  <p>Lillian asansöre bindi. Hollmann, Clerfayt’a döndü. "Bu akşam sizinle gelmezsem gücenmezsin değil mi? ”</p>

  <p>"Tabii ki gücenmem. Yarın gitmiyorum ya. ”</p>

  <p>Hollmann aklından geçenleri anlamak istercesine baktı Clerfayt’a. "Peki ya Lillian? Yalnız kalmayı mı yeğlerdin? ”</p>

  <p>"Hiç de bile. Kim yalnız kalmak ister ki? "</p>

  <p>Clerfayt boş koridordan geçerek dışarı çıktı. Kapının yanında küçük bir ışık yanıyordu yalnızca. Büyük pencerelerden giren ayışığı büyük yer karolarını aydınlatıyordu.&#160;Timsah kapının yanında duruyordu.</p>

  <p>"İyi geceler, ” dedi Clerfayt.</p>

  <p>"Good night, " diye karşılık verdi kadın. Clerfayt onun birdenbire İngilizce konuşmasına bir anlam veremedi.</p>

  <p>Bir kızak bulana kadar dönemeçlerden indi. Arabacıya "Arabanın üstünü kapatabilir misiniz? " diye sordu.</p>

  <p>"Böyle bir gecede mi? O kadar soğuk değil ki! "</p>

  <p>Clerfayt, Lillian’ı üstü açık bir arabaya bindirmek istemiyordu, arkasında kanıt bırakmaya niyeti yoktu. "Sizin için olmayabilir, ama benim için soğuk. Afrika’dan geldim&#160;de, " diye yanıt verdi. "Kızağın üstünü kapatabilir misiniz? "</p>

  <p>"O zaman durum değişir. " Arabacı bin bir güçlükle oturduğu yerden tırmanarak arabanın üstünü kapattı.&#160;"Böyle iyi mi? ”</p>

  <p>"Evet. Şimdi lütfen Bella Vista Sanatoryumuna geri gidin, arka girişe. ”</p>

  <p>Lillian Dunkerque bekliyordu. Kuzu yününden yapılmış ince, siyah bir kürke bürünmüştü. Manto giymeden gelmiş olsaydı, Clerfayt hiç şaşırmayacaktı.</p>

  <p>"Her şey yolunda gitti, " diye fısıldadı. "Josef’ten anahtarları aldım. Buna karşılık bir şişe kirş alacağım&#160;ona. "</p>

  <p>Clerfayt kızağa binmesine yardım etti.</p>

  <p>"Arabanız nerede? " diye sordu Lillian. "Yıkamada. "</p>

  <p>Kızak dönüp sanatoryumun ana kapısının önünden geçerken arabanın karanlığı içinde geriye yaslandı Lillian.&#160;"Arabayı bu akşam Hollmann yüzünden mi yukarı getirmediniz? " diye sordu bir süre sonra.</p>

  <p>Clerfayt kadına baktı. "Niye Hollmann’ın yüzünden olsun? "</p>

  <p>"Arabayı görmesin diye. Onu korumak için. "</p>

  <p>Doğruydu. Clerfayt, Hollmann’ın Giuseppe’yi görünce fazla heyecanlandığını fark etmişti. "Hayır, " diye yanıtladı. "Arabanın acilen yıkanması gerekiyordu da ondan. "</p>

  <p>Cebinden bir paket sigara çıkardı. "Bana da bir tane verin, " dedi Lillian.</p>

  <p>"Sigara içmenize izin veriyorlar mı? "</p>

  <p>"Tabii. " Öylesine kaba yanıt vermişti ki, Clerfayt doğru söylemediğini hemen hissetti.</p>

  <p>"Yanımda yalnızca Gauloise var. Yabancı Lejyonun siyah, sert tütünü. "</p>

  <p>"Biliyorum. İşgal sırasında bu sigarayı içerdik. "</p>

  <p>"Paris’te mi? "</p>

  <p>"Paris’te bir bodrum katında. "</p>

  <p>Clerfayt onun sigarasını yaktı. "Siz nereden geldiniz? " diye sordu. "Monte Carlo’dan mı? "</p>

  <p>"Hayır, Vienne’den. "</p>

  <p>"Vienne mi? Avusturya’dan mı? "</p>

  <p>"Lyon yakınlarındaki Vienne. Orayı biliyorsunuzdur . Uyuşuk bir kasaba, tek özelliği Fransa’nın en iyi lokantalardan birine sahip oluşu: Otel Piramit. "</p>

  <p>"Paris üzerinden mi geldiniz? "</p>

  <p>"Yolumu çok uzatmış olurdum. Paris kuzeyde kalıyor. "</p>

  <p>"Peki hangi yoldan geldiniz? "</p>

  <p>Kadının bunu ayrıntısıyla bilmek istemesine şaşırdı. "Bilinen yoldan, " dedi. "Belfort ve Basel üzerinden. Basel’de işim vardı. "</p>

  <p>Lillian bir süre sustu. Sonra "Nasıldı? " diye sordu.</p>

  <p>"Ne? Yolculuk mu? Sıkıcıydı. Gökyüzü hep griydi. Alpler’e gelene kadar da her yer dümdüzdü. "</p>

  <p>Karanlıkta kadının soluğunu duyuyordu. Sonra önünden geçtikleri bir saatçi dükkânının ışığında yüzünü gördü. Şaşkınlık, alay ve acının iç içe olduğu tuhaf bir anlatımı vardı. "Sıkıcı mıydı? " dedi. "Her yerin dümdüz oluşu mu sıkıcıydı? Aman Tanrım, dağları bir kez olsun görmemek için neler verirdim bir bilseniz. "</p>

  <p>Clerfayt birdenbire onun neden böyle ayrıntılı sorular sorduğunu kavradı. Burada kalan hastalar için dağlar özgürlüklerini kısıtlayan duvarlardı. Dağlar onların kolay&#160;soluk almalarını sağlıyor, onları umutlandırıyordu; ama&#160;dağları terk edemiyorlardı. Dünyaları bu yüksek yaylayla&#160;kısıtlıydı, bu nedenle de aşağıdan gelen her haber, yitirilmiş cennetten gelen bir haber gibiydi.</p>

  <p>"Ne kadar zamandır buradasınız? " diye sordu Clerfayt.</p>

  <p>"Dört yıldır. "</p>

  <p>"Peki güneye ne zaman ineceksiniz? "</p>

  <p>"Dalai-Lama’ya sorun, " diye cevap verdi Lillian acı bir sesle. "Birkaç ayda bir bunun için söz verir, tıpkı art&#160;arda dört yıllık kalkınma planları vaat eden batmış hükümetler gibi. "</p>

  <p>Kızak ana cadde girişinde durdu. Kayak giysileri giymiş bir grup turist gürültüyle yanlarından geçti. Mavi bir kazak giymiş sapsarı saçlı bir kadın kollarını atın boynuna&#160;doladı. At soludu. "Come, Daisy, Darling, " diye seslendi&#160;turistlerden biri. Lillian öfkeyle sigarasını karın içine attı.&#160;"Şu insanlar buraya gelebilmek için bir sürü para harcıyorlar, ne komik değil mi? "</p>

  <p>"Hayır, değil, " dedi Clerfayt sakin sakin.</p>

  <p>Kızak hareket etti. "Bana bir sigara daha verin, " dedi Lillian.</p>

  <p>Clerfayt ona paketi uzattı. "Eminim bütün bunları anlamıyorsunuzdur, " diye mırıldandı kadın. "İnsanın kendini burada tutuklu kampındaymış gibi hissetmesini. Hapishanedeymiş gibi değil; orada en azından ne zaman çıkacağını bilirsin. Karar mekanizmasının işlemediği bir kampta gibisin. "</p>

  <p>"Anlıyorum, " dedi Clerfayt. "Ben böyle bir kampta kaldım. "</p>

  <p>"Siz mi? Bir sanatoryumda mı? "</p>

  <p>"Bir tutuklu kampında. Savaşta. Ama bizde durum tam tersineydi. Bizi yerle bir bir bataklığa kapatmışlardı,&#160;İsviçre dağları bizim için özgürlük rüyasıydı. Kamptan&#160;dağları görebiliyorduk. İçimizden biri buralıydı, anlattıklarıyla çıldırtırdı bizi. Birkaç yıl bu dağlarda yaşamak koşuluyla bizi serbest bıraksalardı, eminim birçoğumuz bunu kabul ederdi. Bu da çok komik öyle değil mi? "</p>

  <p>"Hayır, değil. Siz de kabul eder miydiniz? "</p>

  <p>"Benim bir kaçış planım vardı. "</p>

  <p>"Kimin yok ki? Kaçtınız mı? "</p>

  <p>"Evet, " Lillian öne eğildi. "Kaçtınız mı? Yoksa kaçarken yakalandınız mı? "</p>

  <p>"Kaçtım. Yoksa burada olmazdım. Üçüncü bir seçenek yoktu. " "Ya öteki adam? " diye sordu Lillian bir süre sonra. "Sürekli dağları anlatan adam? "</p>

  <p>"Kampta tifodan öldü. Kurtuluştan bir hafta önce. "</p>

  <p>Kızak otelin önünde durdu. Clerfayt, Lillian’ın ayakkabısının karda yürümek için uygun olmadığını gördü. Onu kucağına aldı, otelin girişine kadar taşıdı. "Bir çift</p>

  <p>ipek ayakkabıyı kurtardık, " dedi. "Gerçekten bara gitmek istiyor musunuz? "</p>

  <p>"Evet. Bir şeyler içmeye ihtiyacım var. "</p>

  <p>Barda kayakçılar ayaklarındaki kocaman ayakkabılarıyla dans pistinde tepiniyorlardı.. Garson köşede bir masa hazırladı.</p>

  <p>Clerfayt’a "Votka mı? " diye sordu.</p>

  <p>"Hayır. Sıcak bir şey istiyorum. Sıcak şarap ya da grog. " Clerfayt, Lillian’a baktı. "Hangisini istersiniz? "</p>

  <p>"Votka. Siz zaten votkayla başlamamış mıydınız? "</p>

  <p>"Evet, ama yemekten önce içtim. Gelin, Fransızların, kadife pantolonlu Tanrı dedikleri bir şeyde anlaşalım: Bir&#160;şişe Bordeaux ısmarlayalım. "</p>

  <p>Kadının bakışından söylediklerinin güven uyandırmadığını anladı. Lillian, onun kendisine hasta gözüyle baktığını, korumak istediğini düşünüyordu herhalde. "Sizi kandırmaya çalışmıyorum, " dedi Clerfayt. "Burada yalnız başıma otursaydım, gene şarap ısmarlardım. Yarın yemekten önce istediğiniz kadar votka içeriz. Sanatoryuma gizlice&#160;bir şişe sokarız. "</p>

  <p>"Pekâlâ. O zaman dün akşam Fransa’da içtiğiniz şaraptan ısmarlayalım, Vienne’deki Otel Piramit’te. "</p>

  <p>Clerfayt onun bu adları aklında tutmuş olmasına şaşırdı. Onun yanında dikkatli olmalı diye düşündü; adları böyle aklında tutan biri, başka şeyleri de aklında tutar.&#160;"Bir şişe Bordeaux içmiştim, " dedi, "Bir Lafite Rothschild. "</p>

  <p>Doğru değildi. Vienne’de bölgede üretilen ve ihraç edilmeyen hafif bir şarap içmişti; ama şimdi bunu açıklamak gereksizdi. "Varsa bize bir şişe Château Lafite 1937&#160;getirin, " dedi garsona. "Ve lütfen şişeyi sıcak peçeteyle ısıtmayın. Mahzenden çıkardığınız gibi getirin. "</p>

  <p>"Şarap chambré beyefendi. "</p>

  <p>"Şansa bak! "</p>

  <p>Garson bara gitti ve geri döndü. "Telefonunuz var Bay Clerfayt. "</p>

  <p>"Kimmiş? ”</p>

  <p>"Bilmiyorum efendim. Sorayım mı? "</p>

  <p>"Sanatoryumdan arıyorlardır, " dedi Lillian sinirli sinirli. "Timsahtır. "</p>

  <p>"Şimdi anlarız. " Clerfayt ayağa kalktı. "Kabin nerede? "</p>

  <p>"Dışarıda, barın girişinde sağda. "</p>

  <p>"Siz bu arada şarabı getirin. Şişeyi açıp bırakın, hava alsın. "</p>

  <p>Döndüğünde Lillian "Arayan Timsah mıydı? " diye sordu.</p>

  <p>"Hayır. Monte Carlo’dan aradılar. " Clerfayt bir an duraksadı, ama Lillian’ın yüzünün aydınlandığını görünce,&#160;başka yerlerde de insanların öldüğünü duyarsa etkilenmeyeceğini düşündü. "Monte Carlo’daki hastaneden aradılar, " dedi. "Bir arkadaşım ölmüş. "</p>

  <p>"Gitmeniz mi gerekiyor? "</p>

  <p>"Hayır. Yapacak bir şey yok. Hatta şanslı olduğunu bile düşünüyorum. "</p>

  <p>"Şans mı? "</p>

  <p>"Evet. Yarış sırasında kaza yaptı, yaşasaydı sakat kalacaktı. " Lillian gözlerini ona dikmişti. Duyduklarına inanamıyordu. Bu sağlıklı küstah adam ne kadar barbarca konuşuyordu, bu nasıl bir saçmalıktı böyle? Son derece alçak bir sesle ve nefretle, "Sakatların da yaşama hakkı yok&#160;mu? " diye sordu.</p>

  <p>Clerfayt hemen yanıt vermedi. Biraz önce telefon eden kadının sert, metalik ve çaresiz sesi hâlâ kulaklarındaydı: 'Ne yapacağım ben şimdi? Ferrer hiçbir şey bırakmadı! Tek bir kuruş bile! Buraya gelin! Bana yardım edin!&#160;Batmış durumdayım! Bunun suçlusu sîzsiniz! Hepiniz suçlusunuz! Her şey lanet olası yarışlarınız yüzünden oldu! '</p>

  <p>Sesi aklından uzaklaştırmaya çalıştı. "Bu, duruma bağlı, " dedi Lillian’a. "Bu adam, anlamsız bir biçimde bir kadına âşık olmuştu, kadın onu bir teknisyenle aldatıyordu. Ölen arkadaşım araba yarışını çok seviyordu, ama hiçbir&#160;zaman ortalamanın üzerinde bir yarışçı olamadı. Yaşamdan beklediği tek şey büyük bir yarışı kazanmak ve o kadınla birlikte olmaktı. Her iki konuyla ilgili gerçeği anlamadan öldü; bir bacağını kestikleri için kadının onu görmek istemediğini bilmeden öldü. Şanslı derken bunu kastediyordum. "</p>

  <p>"Belki bütün bunlara karşın gene de yaşamak isterdi! "</p>

  <p>"Bilmiyorum, " dedi Clerfayt, birdenbire aklı karışmıştı. "Ama daha kötü ölümler gördüm. Siz de görmediniz mi? "</p>

  <p>"Evet, " dedi Lillian inatla. "Ama hepsi de yaşamayı isterdi. " Clerfayt sustu. Neler söylüyorum? diye düşündü. Ne anlamı var? İnanmadığım bir şeye kendi kendimi ikna&#160;etmek için söylüyorum bunları. Ferrer’in kız arkadaşının&#160;telefondaki şu sert, soğuk, metalik sesi aklına geldi yine.&#160;Sonunda sabırsızca "Hepimizin sonu aynı, " dedi. "Ve kimse ölümün ne zaman yakasına yapışacağını bilmiyor. Kimse zamanı durduramaz. Uzun bir yaşam ne demek? Uzun&#160;bir geçmiş demek. Ve gelecek her zaman bir sonraki soluğa kadar ola zamandır. Yoksa bir sonraki yarışa kadar mı&#160;demeliydim. Kim bilir? " Kadehini kaldırdı. "Bunun şerefine içelim mi? "</p>

  <p>"Neyin şerefine? "</p>

  <p>"Hiçbir şeyin şerefine. Belki biraz cesaret şerefine. "</p>

  <p>"Ben cesur olmaktan yoruldum, " dedi Lillian. "Avuntulardan da yoruldum. Siz en iyisi bana kıyıları anlatın. Dağların öte yanını. "</p>

  <p>"Oralarda yağmurdan başka pek bir şey yok. Haftalardır yağmur yağıyor. "</p>

  <p>Lillian bardağını yavaşça masaya bıraktı. "Yağmur! " dedi. Bu sözcüğü sanki "yaşam" dercesine söylemişti. "Burada ekim ayından bu yana yağmur yağmadı. Yalnızca kar&#160;yağdı. Yağmurun neye benzediğini hemen hemen unuttum. "</p>

  <p>Dışarı çıktıklarında kar yağıyordu. Clerfayt ıslıkla bir kızak çağırdı. Dönemeçli yolu tırmanmaya başladılar. Atların boynundaki çanlar çalıyordu. Yol sessiz ve karanlıktı. Bir süre sonra dağdan aşağı inen ikinci bir çan sesi duydular. Arabacı yukarıdan gelmekte olan öteki kızağa yol&#160;açmak için arabayı bir fenerin yanma çekti. At ayağıyla&#160;yere vuruyor, burnundan soluyordu, ikinci kızak savrulan&#160;karların arasından sessizce geçti gitti. Alçak bir nakliye kızağıydı, içinde siyah bir örtüye sarılmış uzun bir sandık&#160;vardı. Sandığın yanında iki tane çadır bezi duruyordu; birinin içinden çiçekler görünüyordu, İkincisi de bir çelenk&#160;yığınının üstüne atılmıştı.</p>

  <p>Arabacı haç çıkardı, atı tekrar dehledi. Konuşmadan son dönemeçleri de geçtiler, sanatoryumun yan girişinin&#160;önünde durdular. Porselen bir lambadan karın üzerine sarı&#160;bir ışık dairesi düşüyordu. Dairenin içinde birkaç yeşil&#160;yaprak vardı. Lillian arabadan indi. Güçlükle gülümseyerek "Hiçbir şeyin yararı yok, ” dedi. "İnsan kısa bir süre&#160;için unutabiliyor, ama ondan kaçamıyor. "</p>

  <p>Kapıyı açtı. "Teşekkür ederim, " diye mırıldandı. "Ve özür dilerim, keyifli bir içki arkadaşı değildim. Ama bu&#160;akşam yalnız kalamazdım. "</p>

  <p>"Ben de. "</p>

  <p>"Siz de mi? Neden? "</p>

  <p>"Sizinle aynı nedenden. Size anlattım ya. Monte Carlo’dan gelen şu telefon. "</p>

  <p>"Ama bunun bir şans olduğunu söylemiştiniz. "</p>

  <p>"Çeşit çeşit şans vardır. Ve de insan bazen ne dediğini bilmiyor. " Clerfayt elini paltosunun cebine attı. "İşte hizmetliye söz verdiğiniz kirş. Bu da sizin için bir şişe votka.&#160;İyi geceler. "&#160;</p>

  <h3 id="sigil_toc_id_2">3</h3>

  <p>Clerfayt uyandığında hava kapalıydı, rüzgâr pencerelerde uğulduyordu. "Fön,"<a id="footnote1"></a><sup><a href="#bookmark2">1</a></sup> dedi garson. "Bu sıcak rüzgâr insanı yoruyor. Önceden onu iliklerinizde hissediyorsunuz. Eklemleriniz ağrımaya başlıyor."</p>

  <p>"Kayakçı mısınız?"</p>

  <p>"Hayır. Bendekiler savaştan kalma yaralar."</p>

  <p>"Savaşa İsviçreli olarak mı katıldınız?"</p>

  <p>"Ben AvusturyalIyım," dedi garson. "Artık kayak yapamıyorum. Tek ayağım yok. Ama olmayan ayağımın böyle havalarda nasıl ağrıdığını anlatamam."</p>

  <p>"Kar yağışı nasıl olacakmış?"</p>

  <p>"Aramızda kalsın: Yakamıza öyle bir yapıştı ki bırakmayacak. Otelin hazırladığı rapora göre iyi, yüksek mevkilerde tipi bekleniyor."</p>

  <p>Clerfayt kayak yapmayı ertelemeye karar verdi. Zaten kendini yorgun hissediyordu, garson rüzgâr konusunda haklıydı galiba. Başı da ağrıyordu. Dün akşam içtiğim konyak yüzünden, diye düşündü. O tuhaf kızı acıları ve&#160;yaşama isteğiyle başbaşa sanatoryumda bıraktıktan sonra&#160;ne diye içmeye devam etmişti sanki. Buralarda insanlar bir&#160;tuhaftı, derileri yoktu. Ben de bir zamanlar böyleydim diye düşündü. Bin yıl önce. Şimdi tümüyle değiştim. Değişmek zorundaydım. Peki ne kaldı geriye? Alaycı bir tavır&#160;ve yapay üstünlük duygusundan başka ne kaldı geriye? Peki bundan sonra ne olacaktı? Daha ne kadar zaman yarışabilecekti? Şimdiden geride kalmaya başlamıştı bile. Ya sonra? Neler olacaktı? Herhangi bir taşra kentinde araba temsilcisi olarak mı çalışacaktı? Hiç bitmeyecek gibi gelen akşamlarda, giderek gücünü yitirerek, acı veren anılar arasında her şeyden vazgeçip tekdüze yaşamın usandırıcılığı içinde varlığıyla yokluğu arasında herhangi bir ayrım olmadığını düşünecek ve yavaş yavaş yaşlanıp gidecekti.</p>

  <p>Dünyevi acılara boğuldum diye düşündü, kalktı. Amacı ve tutunacak bir dalı yoktu, yaşamın orta yerinde&#160;öylece duruyordu. Paltosunu giydi, cebinde bir siyah kadife eldiven teki olduğunu fark etti. Dün yalnız başına bara&#160;döndüğünde eldiveni masanın üstünde bulmuştu. Lillian&#160;Dunkerque unutmuş olmalıydı. Eldiveni Lillian’a geri vermek üzere cebine koydu.</p>

  <p>Bir saat kadar yürüdükten sonra, yolun kenarında, ormanın yakınında tek katlı küçük bir ev gördü, evin kubbesinden siyah bir duman çıkıyordu. Clerfayt durdu. Unutmak istediği ve unutabilmek için anlamsız yaşamının&#160;birkaç yılını harcadığı iğrenç bir şeye ilişkin bir anı uyandı&#160;içinde. Bir dükkânın önündeki karı küreyen küçük bir çocuğa "Bu da ne böyle? " diye sordu.</p>

  <p>"Oradaki mi? Krematoryum bayım. " Clerfayt yutkundu. Demek yanılmamıştı. "Burada mı? " dedi. "Burada niye bir krematoryum var? "</p>

  <p>"Hastanedekiler için tabii. Ölenler için. "</p>

  <p>"Onlar için bir krematoryum mu gerekiyor? O kadar çok insan mı ölüyor? " Çocuk küreğine dayandı. "Artık o&#160;kadar çok ölmüyor bayım. Ama önceleri, savaştan önce,&#160;yani birinci savaştan önce, ondan sonra da, burada çok insan öldü. Burada kış mevsimi uzun sürer, kışın toprağı kazanmazsınız. Her şey donar. Bu nedenle krematoryum daha&#160;kullanışlı oluyor. Hemen hemen otuz yıldır var. "</p>

  <p>"Otuz yıldır mı? Öyleyse krematoryumlar gerçekten yaygınlık kazanmadan önce de burada biliniyordu, öyle&#160;mi? Krematoryumlar kitleler için kullanılmadan çok önce. "</p>

  <p>Çocuk, Clerfayt’ın ne demek istediğini anlamamıştı. "Biz kullanışlı birşeyler yapmak konusunda hep birinciyizdir bayım. Böylesi daha ucuz oluyor, insanlar cesetlerin&#160;nakliyesi için o kadar fazla para harcamak istemiyorlar artık. Eskiden böyle değildi. Eskiden aileler ölülerini mü-</p>

  <p>hürlenmiş çinko tabutlar içinde kendi ülkelerine götürürlerdi. O günler her şey daha güzeldi! ”</p>

  <p>”Buna inanırım. ”</p>

  <p>"Hem de nasıl! Babamın anlattıklarını bir dinleseniz! Bütün dünyayı böyle gezmiş! ”</p>

  <p>"Nasıl? ”</p>

  <p>"Ceset refakatçisi olarak, ” dedi çocuk, karşısındakinin bu kadar cahil oluşuna şaşmıştı. "O zamanlar insanların dine saygısı vardı, bayım. Ölülerinin yalnız başına yolculuk&#160;yapmasına izin vermezlerdi. Özellikle denizaşırı yolculuklara. Örneğin babam Güney Amerika’yı avucunun içi gibi&#160;biliyor. Orada insanlar zengindi, her zaman ölülerinin ülkelerine gelmesini istiyorlardı. Bu, uçaklar popüler olmadan önceydi. Nakliye, demiryoluyla ve gemilerle yapılıyordu, ölülere yakışır bir biçimde, olması gerektiği gibi.&#160;Tabii bu haftalar sürüyordu. Ceset refakatçilerine ne yemekler verildiğini bir bilseniz bayım! Babam menüleri&#160;toplayıp paket yaptırırdı. Yolculuklarının birinde -Şilili&#160;kibar bir hanımefendiyle birlikte- otuz kilodan fazla almıştı. Her şeyi yemek serbestti, bira bile, ayrıca tabut teslim edildikten sonra güzel bir armağan bile veriyorlardı.&#160;Sonra... " Çocuk küp biçimindeki küçük eve ters ters baktı, evin kubbesinden çıkan duman azalmıştı, "Sonra krematoryum yapıldı. Başlangıçta yalnız dinsiz insanlar için&#160;kullanılıyordu, ama şimdi çok modern bir şey oldu. "</p>

  <p>"Evet öyle, " diye onayladı Clerfayt. "Yalnız burada değil, her yerde. "</p>

  <p>Çocuk başını salladı. "Babam, insanlar artık ölüme saygı duymuyorlar, diyor. İki dünya savaşı yüzünden böyle oldu; çok fazla insan öldü. Milyonlarca insan. Bu yüzden mesleğim mahvoldu, diyor babam. Şimdi denizaşırı&#160;yerlerde yaşayanlar ölülerinin yakılmasını istiyorlar, küller de uçakla Güney Amerika’ya gönderiliyor. "</p>

  <p>"Refakatçi olmadan mı? "</p>

  <p>"Refakatçi olmadan bayım. "</p>

  <p>Krematoryumdan çıkan duman kesilmişti. Clerfayt cebinden bir paket sigara çıkardı ve geveze çocuğa tuttu.&#160;Çocuk paketten aldığı sigarayı incelerken, "Siz babamın&#160;getirdiği sigaraları görecektiniz, " dedi. "Havana puroları&#160;getirirdi, bayım, dünyanın en iyilerini. Kutular dolusu! İçmeye kıyamazdı, hep burada otellere satardı. "</p>

  <p>"Babanız ne yapıyor şimdi? "</p>

  <p>"Şimdi burada çiçekçi dükkânımız var. " Çocuk önünde durdukları dükkânı gösterdi. "Çiçek falan isterseniz bayım, bizdekiler köydeki soygunculardan daha ucuzdur. Bazen çok güzel şeyler geliyor. Bu sabah yeni sevkıyat geldi. Bakmak ister misiniz? "</p>

  <p>Clerfayt bir an düşündü. Çiçek mi? Neden olmasın? Annesi Rus olan genç ve asi Belçikalı kadına çiçek gönderebilirdi. Kadın sevinirdi. Arkadaşı olan o çok bilmiş Rus&#160;bunu öğrenirse daha da iyi olurdu. Clerfayt dükkâna girdi.</p>

  <p>Küçük bir çıngırak çaldı. Bir perdenin arkasından bir adam çıktı, garsonla kilise çömezi karışımı bir görüntüsü&#160;vardı. Koyu renk bir takım elbise giymişti, şaşırtıcı derecede ufak tefekti. Clerfayt ona ilgiyle baktı. Daha yapılı biriyle karşılaşacağını düşünmüştü; ama sonra bu adamın tabutları taşımakla yükümlü olmadığını anımsadı.</p>

  <p>Dükkân oldukça zavallı bir durumdaydı, çiçeklerin görüntüsü de pek parlak değildi, içlerinden yalnızca birkaç&#160;tanesi çok güzeldi, onlar da bu dükkâna hiç yakışmıyordu.&#160;Clerfayt içinde beyaz leylaklar ve orkideler duran bir vazo&#160;gördü. "Taptaze! " dedi ufak tefek adam. "Daha bugün geldi. Bu orkide türünün nefis bir örneği. En az üç hafta tazeliğini korur. Az rastlanan bir tür. "</p>

  <p>"Orkide uzmanı mısınız? "</p>

  <p>"Evet bayım. Birçok türünü gördüm. Yurtdışındakileri de. "</p>

  <p>Güney Amerika’da diye düşündü Clerfayt. Belki de orada tabutu teslim ettikten sonra, evde merakla onu bekleyen çoluk çocuğa anlatacak bir şeyi olsun diye balta girmemiş ormanlarda yapılan küçük bir araştırma gezisine bile katılmıştır. "Alıyorum, " dedi ve Lillian’ın kadife eldiveni cebinden çıkardı. "Bunu da içine koyun. Kart ve zarfınız var mı? "</p>

  <p>Köye geri döndü. Yolda, krematoryumdan çıkan sevimsiz tatlımtırak kokuyu hâlâ duyuyor gibiydi. Kokuyu duymasının olanaksız olduğunu biliyordu; gerçi fön dumanı dağıtmıştı, ama kendisi de kokuyu duyamayacak kadar uzaklaşmıştı oradan. Gece gündüz yanan fırınlâr aklına geldiği için o kokuyu duyduğunu sanıyordu, tutuklu&#160;bulunduğu kampın hemen yakınındaki fırınlar. Unutmak&#160;istediği fırınlar.</p>

  <p>Bir bara girdi. "Duble kirş. "</p>

  <p>"Erikliyi deneyin, " dedi barmen. "Çok nefis bir tane var. Kirşe boyuna su karıştırıyorlar. "</p>

  <p>"Erik şnapsı bu, öyle değil mi? "</p>

  <p>"Fazla yaygın değil ve ihraç edilmiyor. Deneyin. "</p>

  <p>"Güzel. Duble olsun. "</p>

  <p>Barmen bardağı ağzına kadar doldurdu. Clerfayt bir dikişte içti. "Soluğunuz güçlüymüş, " dedi barmen. "Ama&#160;böyle bir dikişte içtiğinizde tadını alıyor musunuz? "</p>

  <p>"Tadını almak falan istemiyordum; başka bir tadı yok etmeye çalışıyordum. Bir tane daha verin; bu kez tadını çıkaracağım. "</p>

  <p>"Duble mi olsun? "</p>

  <p>"Duble olsun. "</p>

  <p>"O zaman ben de bir tane içerim, " dedi barmen. "İçki içmek bulaşıcı bir hastalık. "</p>

  <p>"Barmenler için de öyle mi? "</p>

  <p>"Ben yarı barmenim; yarı da sanatçı. Boş zamanlarımda resim yapıyorum. Kür konuklarından biri sayesinde başladım resme. "</p>

  <p>"Güzel, " dedi Clerfayt.</p>

  <p>"O zaman sanata içelim. Sanat günümüzde rahatlıkla şerefine içilebilecek birkaç şeyden biri. Manzaralar ateş etmezler. Şerefe! "</p>

  <p>Clerfayt, Giuseppe’ye bakmak için garaja gitti. Araba büyük ve loş bir mekânda en arkalarda bir yerde duruyordu, ön tarafı duvara dönüktü.</p>

  <p>Clerfayt girişte durdu. Yarı karanlıkta birinin direksiyonda oturduğunu görmüştü. Yanında duran garajın sahibine "Çıraklarınız araba yarışçılığı mı oynuyorlar? " diye sordu.</p>

  <p>"Bu çırak falan değil. Sizin arkadaşınız olduğunu söyledi. "</p>

  <p>Clerfayt direksiyonda oturana daha dikkatli baktı, Hollmann’ı tanıdı.</p>

  <p>"Yoksa doğru değil mi? " dedi garajın sahibi.</p>

  <p>"Yo doğru. Ne zamandır burada? "</p>

  <p>"Çok olmadı. Beş dakika önce geldi. "</p>

  <p>"İlk kez mi geliyor? "</p>

  <p>"Hayır; bu sabah da geldi, ama gelmesiyle gitmesi bir oldu. "</p>

  <p>Hollmann, Giuseppe’nin direksiyonunda oturuyordu, sırtı Clerfayt’a dönüktü. Kuşkusuz bir yarışa katıldığını düşlüyordu. Vites değiştirdikçe hafif bir ses duyuluyordu. Clerfayt bir an düşündü, sonra garaj sahibine işaret etti, dışarı çıktı. "Onu gördüğümü söylemeyin, " dedi.</p>

  <p>Adam ilgisizce başını salladı.</p>

  <p>"Bırakın arabayla istediğini yapsın. Alın... " Clerfayt cebinden araba anahtarlarını çıkardı. "Eğer isterse, ona bu&#160;anahtarları verin. Eğer istemezse, o buradan gittikten sonra anahtarları kontağa sokun. Bir dahaki gelişi için. Tabii&#160;kontağı çevirmeden. Anladınız mı? "</p>

  <p>"İstediğini yapmasına izin vereceğim. Anahtarlarla da istediğini yapabilir mi? "</p>

  <p>"Hem anahtarla hem de arabayla, " dedi Clerfayt.</p>

  <p>Öğle yemeğinde sanatoryumda Hollmann’la buluştu. Hollmann yorgun görünüyordu. "Fön yüzünden, " dedi.&#160;"Bu havada herkes kendisi berbat hisseder. İnsan iyi uyuyamaz, uykusu ağırdır, kâbus görür. Ya sen? "</p>

  <p>"Akşamdan kalmayım. Çok içtim. "</p>

  <p>"Lillian’la birlikte mi? "</p>

  <p>"Onu bıraktıktan sonra. İnsan bu yükseklikte ne kadar içtiğinin farkına varmıyor, ama ertesi sabah acısı çıkıyor. "</p>

  <p>Clerfayt yemek salonuna bir göz gezdirdi. Pek kimse yoktu. Güney Amerikalılar köşelerinde oturuyorlardı. Lil-lian ortada yoktu. "Bu havada birçoğu yataktan çıkmaz, "&#160;dedi Hollmann.</p>

  <p>"Sen dışarı çıktın mı? "</p>

  <p>"Hayır. Ferrer’den haber aldın mı? "</p>

  <p>"Öldü. "</p>

  <p>Bir süre ikisi de sustu. Buna söyleyecek söz yoktu.</p>

  <p>Sonunda Hollmann. "Bugün öğleden sonra ne yapacaksın? " diye sordu.</p>

  <p>"Uyurum, orada burada gezinirim. Sen beni merak etme. Giuseppe’nin dışında hemen hemen hiçbir arabanın bulunmadığı bir yerde olduğum için sevinçliyim. "</p>

  <p>Kapı açıldı. Boris Volkov içeri baktı ve başıyla Hollmann’a selam verdi. Clerfayt’ı görmezden geldi. İçeri girmedi, kapıyı hemen kapattı. "Lillian’ı arıyor, " dedi Hollmann. "Tanrı bilir nerede! Odasında olmalı aslında. "</p>

  <p>Clerfayt ayağa kalktı. "Ben uyuyacağım. Buranın havası insanı yoruyor, haklısın. Bu akşam hemen yatmasan olmaz mı? Burada birlikte yemek yesek? "</p>

  <p>"Tabii olur. Bugün ateşim yok; dünkü ateşi hasta kâğıdına yazmadım. Hemşire bana o kadar çok güveniyor ki, kendi ateşime kendim bakıyorum. Bu da bir başarı öyle değil mi? Termometrelerden nasıl nefret ediyorum bir&#160;bilsen! "</p>

  <p>"O zaman sekizde görüşürüz. "</p>

  <p>"Yedi olsun. Ama başka bir yerde yemek yemeyi yeğlemez miydin? Burada sıkılıyor olmalısın. "</p>

  <p>"Aptallaşma. Yaşamım boyunca savaş öncesinde olduğu gibi şöyle huzur dolu bir can sıkıntısı duymak için çok az fırsatım oldu. Böyle bir şey günümüzde az rastlanan büyük bir serüven sayılır, yalnızca İsviçrelilere nasip oluyor,&#160;Avrupa’da başka kimse yaşayamıyor bunu. Hatta İsveç’te&#160;bile yok; insanlık dört bir yanda kurtarılırken İsveç’te para sürekli değer kaybediyordu. Köyden bir şey istiyor musun? ”</p>

  <p>"Hayır. Burada her şeyim var. Bu akşam bir İtalyan kadının odasında parti düzenlenecek, Maria Savini’nin&#160;odasında. Gizlice tabii. "</p>

  <p>"Sen de gidecek misin? "</p>

  <p>Hollmann başını salladı. "Canım istemiyor. Bu çeşit oda partileri hep biri yolculuğa çıktığında yapılır. Yolculuğa çıktı, öldü demek. İçki içilir, herkes birbirini yüreklendirir. "</p>

  <p>"Bir çeşit cenaze şöleni desene? "</p>

  <p>"Evet, ona benzer bir şey. " Hollmann esnedi. "Zorunlu siesta zamanı. Konuşmadan yatmak kürü. Benim için de geçerli. Akşam görüşürüz Clerfayt. "</p>

  <p>Öksürük dinmişti. Lillian Dunkerque bitkin bir halde yatağa uzandı. Sabah faslı bitmişti, bugünün bedeli ödenmişti. Bir gece öncesinin de. Gelip kendisini almalarını&#160;bekliyordu. Haftalık röntgen çektirme günüydü. Her hafta aynı şeyi yapmaktan ölesiye bıkmıştı; ama gene de heyecanlanıyordu.</p>

  <p>Röntgen odasındaki mahremlikten nefret ediyordu. Belden yukarısı çıplak olarak durmaktan, asistan doktorun bakışlarını üzerinde hissetmekten nefret ediyordu. Dalai-Lama’dan rahatsız olmuyordu. Onun için yalnızca bir&#160;hastaydı, asistan doktor için ise bir kadındı. Çıplak olmaktan o kadar rahatsız olmuyordu; röntgen çekilirken çıplaklıktan öte çıplak olmaktan rahatsız oluyordu. O zaman&#160;derisinin içine, kemiklerine, hareket eden, soluk alıp veren&#160;organlarına kadar çırılçıplak kalıyordu. Kırmızı karanlıkta&#160;parlayan gözlük camlarının karşısında, kendi kendisinin&#160;bile görmediği ve göremeyeceği kadar çıplaktı.</p>

  <p>Bir süre Agnes Somerville’le birlikte girmişti röntgene. Agnes’in güzel, genç bir insanken yaşayan bir iskelete nasıl dönüştüğünü gözleriyle görmüştü, akciğerler ve mide&#160;bu iskeletin içinde görünmeyen hayvanlar gibi oturuyorlar, yaşamı yiyip bitirircesine yayılıyorlardı. İskeletin yana&#160;ve öne nasıl hareket ettiğini, nasıl soluk alıp verdiğini, konuştuğunu görmüştü, kendi görüntüsünün de aynen böyle&#160;olduğunu biliyordu. Karanlıkta asistan doktorun soluğunu&#160;duyarken onun kendisini böyle görmesi çok itici gelmişti.</p>

  <p>Hemşire geldi. "Benden önce kim var? " diye sordu Lillian.</p>

  <p>"Bayan Savini. "</p>

  <p>Lillian sabahlığını giydi, hemşirenin arkasından asansöre doğru yürüdü. Pencereden dışarıdaki gri havaya baktı. "Dışarısı soğuk mu? " diye sordu.</p>

  <p>"Değil. Dört derece. "</p>

  <p>Yakında ilkbahar gelir, diye düşündü. İnsanı hasta eden şu fön rüzgârı; şu nemli ve ağır hava, sabahları boğu-lurcasına uyanmak. Maria Savini röntgen kabininden çıktı. Siyah saçlarını düzeltti. "Nasıl gitti? " diye sordu Lillian.&#160;"Bir şey söylemiyor. Canı sıkkın. Yeni sabahlığımı nasıl&#160;buldun? "</p>

  <p>"Harika bir ipek. "</p>

  <p>"Öyle, değil mi? Floransa’daki Lisia’dan. " Maria’nın yorgun yüzü bir an değişti, güldü. "Yapacak başka ne kaldı ki? Geceleri dışarı çıkamadığımıza göre, biz de giysilerimizi ancak burada teşhir edebiliriz. Bu akşam bana geliyor&#160;musun? "</p>

  <p>"Henüz bilmiyorum. "</p>

  <p>"Bayan Dunkerque, Profesör sizi bekliyor, " diye uyardı hemşire kapıdan.</p>

  <p>"Akşam gel! " dedi Maria. "Ötekiler de gelecek! Amerika’dan yeni plaklar geldi. Harika! "</p>

  <p>Lillian loş kabine girdi. "Nihayet! " dedi Dalai-Lama. "Bir kere bile zamanında geldiğinizi görmedim! "</p>

  <p>"Özür dilerim. "</p>

  <p>"Neyse, önemli değil! Ateş seyri. "</p>

  <p>Hemşire ateş seyrinin kayıtlı olduğu kartı Profesöre uzattı. Profesör kartı inceledi, asistan doktorun kulağına&#160;birşeyler fısıldadı. Lillian ne söylediğini anlamaya çalıştı.&#160;Ama başaramadı. Sonunda Dalai-Lama "Işığı söndürün, "&#160;dedi. "Lütfen sağa dönün, sola, bir daha. "</p>

  <p>Ekrandaki fosforlu görüntü Profesörün saçsız başında ve asistan doktorun gözlüğünde yansıyordu. Lillian her&#160;soluk alışında ve tutuşunda fenalaşıyordu, bayılacak gibi&#160;oluyordu.</p>

  <p>Muayene her zamankinden uzun sürdü. "Hasta kâğıdına bir kez daha bakayım, " dedi Dalai-Lama.</p>

  <p>Hemşire ışığı yaktı. Lillian ekranın yanında bekliyordu. "Sizde çift yönlü zatülcenp vardı. Öyle değil mi? " diye sordu Dalai-Lama. "Çift yönlü oluşu kendi dikkatsizliğiniz yüzünden, değil mi? "</p>

  <p>Lillian hemen yanıt vermedi. Ne diye soruyordu bunu? Hasta kâğıdında hepsi yazılıydı. Yoksa Timsah gammazlık mı yapmıştı? Profesör de çıngar çıkarmak için kirli çamaşırları mı deşiyordu?</p>

  <p>"Bu doğru mu Bayan Dunkerque? " diye tekrar etti Profesör.</p>

  <p>"Evet. "</p>

  <p>"Şansınız varmış. Yaralar hemen hemen hiç büyümemiş. İyi de neden bu lanet olası... "</p>

  <p>Dalai-Lama bir an baktı. "Yandaki odaya geçin. Ciğerleri doldurmak için hazırlık yapın lütfen. "</p>

  <p>Lillian hemşirenin arkasından giderken "Ne bu? " diye fısıldadı. "Sıvı bir şey mi? "</p>

  <p>Hemşire başını salladı. "Belki ateşin sürekli inip çıkması yüzünden. "</p>

  <p>"Ama bunun benim ciğerlerimle bir ilgisi yok ki! Heyecanlanınca oluyor! Bayan Somerville yolculuğa çıktığı için! Sonra bir yandan da fön! Her şeye karşın negatif değil&#160;mi? Pozitif değil! Yoksa pozitif mi? "</p>

  <p>"Hayır, hayır. Gelin, şuraya yatın! Profesör gelince hazır olmanız gerekiyor. "</p>

  <p>Hemşire makineyi yakma çekti. Yararı yok, diye düşündü Lillian. Haftalardır istedikleri her şeyi yaptım, durum iyiye gideceğine daha da kötüleşti. Dünkü kaçamak yüzünden olmuş olamaz; bugün ateşim yok ki, belki de&#160;dün gece sanatoryumda kalsaydım ateşim çıkardı, belli olmaz ki. Şimdi bana ne yapacak? Orada burada delikler&#160;açıp içimdeki suyu mu çekecek, yoksa beni yorgun bir balon gibi yine havayla mı dolduracak?</p>

  <p>Profesör içeri girdi. "Ateşim yok, " dedi Lillian hızlı hızlı. "Yalnızca biraz heyecanlıyım. Bir haftadır ateşim hiç&#160;çıkmadı, ondan önce de yalnızca heyecanlanınca çıkıyordu. Organik değil yani. "</p>

  <p>Dalai-Lama yanma oturdu, iğneyi sokacak bir yer aramaya başladı. "Birkaç gün odanızdan çıkmayın. "</p>

  <p>"Sürekli yatmak istemiyorum. Ateşim bu yüzden çıkıyor zaten. Çıldıracak gibi oluyorum. "</p>

  <p>"Odadan çıkmayın yeter. Bugün de yataktan çıkmayın, tentürdiyot hemşire; buradan yapalım. "</p>

  <p>Lillian odasında üstünü değiştirirken kahverengi tentürdiyot lekesini inceledi. Sonra çamaşırlarının arasından votka şişesini çıkardı, bir bardağa koydu, bir yandan da&#160;koridora kulak kabartıyordu. Hemşire her an akşam yemeğini getirebilirdi, bugün içki içerken yakalanmak istemiyordu. &#160;&#160;&#160;&#160;<sup>1</sup></p>

  <p>Henüz o kadar zayıflamadım diye düşündü, aynanın karşısına geçti. Yarım kilo aldım. Büyük başarı. İçkisini içti, sonra şişeyi yine sakladı. Dışarıdan yemek arabasının&#160;sesini duydu. Eline bir giysi geçirdi.</p>

  <p>"Giyiniyor musunuz? " diye sordu hemşire. "Dışarı çıkmanız yasak. "</p>

  <p>"Giyiniyorum, çünkü o zaman kendimi daha iyi hissediyorum. "</p>

  <p>Hemşire başını salladı. "Niye yatmıyorsunuz? Benim yemeğimi yatağıma getirmelerini çok isterdim. "</p>

  <p><sup>m</sup>O zaman zatürree olana kadar karın içine yatın, " dedi Lillian. "O zaman yatağınıza servis yapılır. "</p>

  <p>"Bana bir şey olmaz. En fazla üşütüp nezle falan olurum. Size bir paket var. Çiçeğe benziyor. "</p>

  <p>Boris göndermiştir, diye düşündü Lillian, beyaz karton kutuyu aldı.,</p>

  <p>"Açmayacak mısınız, " diye sordu hemşire merakla.</p>

  <p>"Sonra açarım. "</p>

  <p>Lillian bir süre yemeğiyle oyalandı, sonra sofrayı toplattırdı. Hemşire bu arada yatağını hazırladı. "Radyo dinlemek İstemez misiniz? " diye sordu hemşire, "Sizi oyalar! "</p>

  <p>"Siz dinlemek istiyorsanız açın. "</p>

  <p>Hemşire düğmelerle oynamaya başladı. Zürih Radyosunda Conrad Ferdinand Meyer hakkında bir konuşma, Lozan Radyosunda haberler vardı. Hemşire istasyon aramayı sürdürdü, birdenbire Paris Radyosu çıktı. Bir piyanist Debussy çalıyordu. Lillian pencereye gitti, hemşirenin&#160;işini bitirip odadan çıkmasını bekliyordu. Gözlerini akşam&#160;bastıran sise dikmişti, Paris’ten müzik dinliyordu ve hemşirenin odadaki varlığına dayanamıyordu.</p>

  <p>"Paris’i bilir misiniz? " diye sordu hemşire.</p>

  <p>"Evet. "</p>

  <p>"Ben bilmem. Çok güzel bir yer olmalı! "</p>

  <p>"Ben oradayken soğuktu, karanlıktı, tatsızdı ve Almanlar tarafından işgal edilmişti. "</p>

  <p>Hemşire güldü. "Bu çoktan geçmişte kaldı. Birkaç yıl öncesinde. Şimdi her şey savaş öncesinde olduğu gibi yerli&#160;yerinde. Paris’e bir daha gitmek istemez misiniz? "</p>

  <p>"Hayır, " diye yanıt verdi Lillian sertçe. "Kışın Paris’e gitmeyi kim ister? işiniz bitti mi? "</p>

  <p>"Birazdan bitiyor. Aceleniz ne? Burada yapacak başka bir şey yok ki. "</p>

  <p>Hemşire sonunda gitti. Lillian radyoyu kapattı. Doğru, diye düşündü, burada yapacak başka bir şey yoktu. Yapılabilecek tek şey beklemekti. Beklemek, ama neyi? Yaşamın giderek yalnızca beklemekten oluşmasını mı?</p>

  <p>Mavi ipek kurdeleli beyaz karton kutuyu açtı. Boris buradaki yaşama uyum sağladı, diye düşündü ya da en&#160;azından öyle söylüyor. Peki ya ben?</p>

  <p>Çiçekleri saran ipek kâğıdı açtı, aynı anda da sanki yılan tutmuşçasına karton kutuyu elinden attı.</p>

  <p>Yerdeki orkidelere bakakalmıştı. Çiçekleri tanıyordu. Rastlantı, diye düşündü, iğrenç bir rastlantı, bunlar başka&#160;çiçekler, onlar değil, başka çiçekler, onların benzerleri!&#160;Ama aynı zamanda böyle rastlantıların olmayacağını da&#160;biliyordu, bu çeşit orkidelerden köyde fazla bulunmazdı.&#160;Bizzat kendisi aramış, bulamamış, sonunda Zürih’ten getirtmişti. Çiçekleri saydı. Sayıları uyuyordu. Sonra en alttaki çiçeğin bir yaprağının eksik olduğunu gördü; ısmarladığı paket Zürih’ten geldiği zaman da aynı şeyin farkına&#160;vardığını anımsadı. Artık hiç kuşku yoktu, halının üzerindeki çiçekler, Agnes Somerville’in tabutunun üzerine koyduğu çiçeklerin aynısıydı.</p>

  <p>Deliriyorum, diye düşündü. Bütün bunların bir açıklaması olmalı; kendi kendini görünür kılan düşsel çiçekler değildi ya bunlar; biri bana iğrenç bir şaka yapmış olmalı,&#160;iyi ama neden? Ve nasıl? Bu orkideler tekrar buraya nasıl&#160;geldiler? Peki; sanki düşsel bir çetenin işaretiymiş gibi tehdit edercesine yerde duran, kararmış ölü bir el gibi gözüken bu eldiven de neyin nesi?</p>

  <p>Sanki gerçekten bir yılanmış gibi orkide dalının çevresinde dolaştı. Çiçekler gözüne çiçek gibi gözükmüyordu artık; ölümle bir araya gelince korkutucu olmuşlardı, çiçeklerin beyazı o güne kadar gördüğü her şeyden daha beyazdı. Hemen balkon kapısını açtı, ipek kâğıtla çiçek dalını dikkatle tuttu, her ikisini de balkondan dışarı attı. Karton kutuyu da ardından fırlattı.</p>

  <p>Bir an sisin içindeki sesleri dinledi. Uzaktan kızakların çan sesleri geliyordu. İçeri girdi, yerdeki eldiveni gördü. O anda eldiveni tanıdı, Clerfayt’la birlikte Palas Bar’a gittiğinde bu eldivenleri taktığını anımsadı. Clerfavt, diye&#160;düşündü, ama onun bu işle ne ilgisi var? Bunu öğrenmeliydi! Hem de hemen!</p>

  <p>Clerfayt’ın telefona gelmesi uzun sürdü.</p>

  <p>"Eldivenimi bana geri gönderdiniz mi? " diye sordu.</p>

  <p>"Evet. Barda unutmuştunuz. "</p>

  <p>"Çiçekleri de siz mi gönderdiniz? Orkideleri? "</p>

  <p>"Evet. Kartımı almadınız mı? "</p>

  <p>"Kartınızı mı? "</p>

  <p>"Görmediniz mi? "</p>

  <p>"Hayır! " Lillian yutkundu. "Henüz görmedim. Çiçekleri nereden buldunuz. "</p>

  <p>"Bir çiçekçi dükkânından, " diye cevap verdi Clerfayt şaşkınlıkla. "Niye sordunuz? "</p>

  <p>"Burada köyde mi? "</p>

  <p>"Evet, ama niye sordunuz? Çiçekler çalıntı falan mı? "</p>

  <p>"Hayır. Ya da belki de öyle. Bilmiyorum... " Lillian sustu.</p>

  <p>"Oraya geleyim mi? " diye sordu Clerfayt.</p>

  <p>"Evet. "</p>

  <p>"Ne zaman. "</p>

  <p>"Bir saat sonra; o zaman burası sakin olur. "</p>

  <p>"Güzel, bir saat sonra oradayım. Hizmetli girişinde buluşuyoruz değil mi? "</p>

  <p>"Evet. "</p>

  <p>Lillian derin bir soluk alarak telefonu kapattı. Tanrıya şükür, diye düşündü, hiçbir açıklama yapmak zorunda olmadığı biri vardı. Kayıtsız olduğu ve kendisiyle Boris gibi ilgilenmeyen biri.</p>

  <p>Clerfayt yan kapıda duruyordu. "Orkideleri sevmiyor musunuz? " dedi ve karın üzerini gösterdi.</p>

  <p>Çiçekler, karton kutu hâlâ oradaydı. "Onları nereden aldınız? " diye sordu Lillian.</p>

  <p>"Aşağıdaki küçük çiçekçi dükkânından, köyün biraz dışında. Niye sordunuz? Büyülüler mi? "</p>

  <p>"Bu çiçekler, aynı çiçekler, " dedi Lillian güçlükle, "Dün arkadaşımın tabutunun üzerine koymuştum. Tabut&#160;götürülmeden önce onları görmüştüm. Sanatoryum çiçekleri saklamaz. Her şey götürülmüştü. Biraz önce hizmetliye sordum. Her şey krematoryuma gönderilmiş. Nasıl oldu da... "</p>

  <p>"Krematoryuma mı? " diye sordu Clerfayt.</p>

  <p>"Evet. "</p>

  <p>"Aman Tanrım! Çiçekleri aldığım dükkân krematoryumun yakınındaydı. Döküntü bir dükkândı, ben de bu çiçekleri nereden bulduklarına şaşırmıştım. Şimdi her şey&#160;anlaşılıyor! "</p>

  <p>"Ne? "</p>

  <p>"Krematoryumda çalışanlardan biri çiçekleri birlikte yakacağına alıp dükkâna satmış olmalı. "</p>

  <p>Lillian gözünü kırpmadan Clerfayt’a bakıyordu. "Bu olacak şey mi? "</p>

  <p>"Neden olmasın? Çiçek çiçektir, aralarında pek fazla ayrım yoktur. Kimse bir şey fark etmez. Az bulunan bir&#160;orkidenin onu gönderen ellere geri döneceği kimin aklına&#160;gelir ki, bu inanılmaz bir rastlantı. "</p>

  <p>Clerfayt, Lillian’ın koluna girdi. "Ne yapalım dersiniz? Bu olay karşısında şok mu geçirelim, yoksa insanoğlunun önlenemez ticari zekâsına gülüp geçelim mi? Size önerim şu: Gülüp geçelim, bunu şimdi yapmazsak içinde yaşadığımız bu parlak yüzyılda gözyaşlarına boğuluruz. "</p>

  <p>Lillian çiçeklere baktı. "İğrenç, " diye fısıldadı. "Ölüden bir şey çalmak. "</p>

  <p>"Başka birçok şeyden daha az ya da daha çok iğrenç değil, " dedi Clerfayt. "Günün birinde cesetlerin üzerinde&#160;sigara ve ekmek arayacağımı asla düşünmezdim, ama yaptım. Savaşta. Başlangıçta iğrenç geliyor; ama insan alışıyor,&#160;özellikle çok açsan ve uzun zamandır sigara içmediysen.&#160;Hadi gelin, birşeyler içelim. "</p>

  <p>Lillian hâlâ çiçeklere bakıyordu. "Orada öyle kalsınlar mı? "</p>

  <p>"Tabii. Sizinle, ölülerle ve benimle hiçbir işleri kalmadı. Size yarın yenilerini gönderirim. Başka bir dükkândan. "</p>

  <p>Clerfayt kızağın kapısını açtı. Bu arada arabacının yüzünü gördü; sakin, ama meraklı bakışlarla orkidelere bakıyordu, Clerfayt arabacının kendisini ve Lillian’ı otele bıraktıktan sonra buraya döneceğini, çiçekleri alacağını biliyordu. Sonra onlarla ne yapacağını Tanrı bilirdi. Clerfayt bir an çiçekleri ayaklarıyla ezmeyi düşündü, ama kendisinin Tanrı rolünü üstlenmesine ne gerek vardı? Ne kazandırırdı? Kızak durdu. Otel girişinin önündeki ıslak karın&#160;üstüne tahtalar konmuştu. Lillian indi. Birdenbire Cler-fayt’ın gözüne olağanüstü değişik gözüktü; incecikti, hafif&#160;kamburdu, ince paltosuna sıkı sıkı sarınmıştı, tepinip duran sporcuların arasında ince ayakkabılarıyla yürüyordu,&#160;bütün bu gürültücü sağlıklı insanlar arasında hastalığının&#160;getirdiği karanlık bir çekicilik taşıyordu.</p>

  <p>Kadının ardından yürüdü. Nasıl bir işe giriyorum? diye düşündü. Ve kiminle? Bir saat önce Roma’dan arayan Lydia Morelli’den çok farklı olduğu kesindi. Lydia Morelli her türlü numarayı biliyordu ve kimseyi unutmuyordu.</p>

  <p>Kapıda Lillian’a yetişti. Bu akşam, " dedi, "dünyanın en yüzeysel konularından başka bir şey konuşmayalım. "</p>

  <p>Bir saat sonra bar tıklım tıklım dolmuştu. Lillian kapıya baktı. "Boris geliyor, " dedi. "Düşünmeliydim. "</p>

  <p>Clerfayt, Rus’u daha önce görmüştü. Volkov barın çevresinde salkım saçak duran insanların arasından güçlükle ilerliyordu. Clerfayt’ı görmezden geldi. "Kızağın dışarıda bekliyor Lillian, " dedi. "Kızağı geri gönder Boris, " diye&#160;yanıtladı kadın. "İhtiyacım yok. Bu Bay Clerfayt. Onunla&#160;daha önce karşılaşmıştın. "</p>

  <p>Clerfayt pek de istemeden ayağa kalktı.</p>

  <p>"Öyle mi? " dedi Volkov. "A, evet gerçekten de öyle! Özür dilerim. " Clerfayt’a şöyle bir baktı. "Atları korkutan spor araba, değil mi? "</p>

  <p>Clerfayt, Boris’in sesindeki gizli alayı hissetti. Yanıt vermedi, hâlâ ayakta duruyordu. Volkov, "Herhalde yarın&#160;gene röntgen çekileceğini unuttun, " dedi Lillian’a.</p>

  <p>"Unutmadım Boris. "</p>

  <p>"Dinlenmiş ve uykunu almış olmalısın. "</p>

  <p>"Bunu biliyorum. Daha zamanım var. "</p>

  <p>Söz anlamayan bir çocukla konuşur gibi ağır ağır konuşuyordu. Clerfayt, bunun Lillian’ın denetim altında tutulmasına karşı duyduğu öfkeyi bastırmak için bulduğu tek yol olduğunu fark etti. Rus’a neredeyse acımaya başlamıştı, durumu umutsuzdu.</p>

  <p>"Oturmaz mısınız? " dedi Rus’a yarım ağızla.</p>

  <p>"Teşekkür ederim, " dedi Volkov, siparişini almak isteyen bir garsonla konuşurcasına soğuktu. Bu kez o Cler-fayt’ın sesindeki alayı sezmişti.</p>

  <p>"Birini bekliyorum, " dedi Lillian’a. "Sen bu arada kızağa... "</p>

  <p>"Hayır, Boris! Ben daha kalkmıyorum. "</p>

  <p>Clerfayt için bu kadarı yeterdi. "Bayan Dunkerque’ye buraya kadar ben eşlik ettim, " dedi sakin bir biçimde.&#160;"Öyle sanıyorum ki onu ben geri götürebilirim. "</p>

  <p>Volkov hızla Clerfayt’a baktı. Yüzü değişmişti. Gülümsüyordu. "Korkarım beni yanlış anladınız. Ama bunu açıklamanın bir anlamı yok. "</p>

  <p>Lillian’ı eğilerek selamladı, kendini beğenmiş maskesi bir an için düşer gibi olmuştu; sonra kendini toparladı, bara gitti. Clerfayt yerine oturdu. Kendinden memnun değildi. Neler yapıyorum ben, diye düşündü. Artık yirmi yaşında değilim! "Niye onunla birlikte dönmediniz? " diye&#160;sordu keyifsizce.</p>

  <p>"Benden kurtulmak mı istiyorsunuz? "</p>

  <p>Clerfayt kadına baktı. Umutsuz gibi görünüyordu, ama Clerfayt umutsuzluğun bir kadında olabilecek en tehlikeli şey olduğunu biliyordu, çünkü hiçbir kadın gerçekten umutsuz değildi.</p>

  <p>"Tabii ki hayır, " dedi. "Öyleyse kalıyoruz! "</p>

  <p>Lillian bara doğru baktı. "Gitmiyor, " diye fısıldadı. "Beni gözetliyor. Daha fazla dayanamayacağımı sanıyor. "</p>

  <p>Clerfayt şişeyi aldı, bardakları doldurdu. "Güzel. Görelim bakalım önce kim pes ediyor. "</p>

  <p>"Onu anlamıyorsunuz, " dedi Lillian kesin bir dille. "Kıskançlıktan yapmıyor. "</p>

  <p>"Öyle mi? " "Evet, öyle. Mutsuz ve hasta, benim için kaygılanıyor. "</p>

  <p>Clerfayt şişeyi masaya bıraktı. Şu sadakat dolu küçük vahşi hayvan yok muydu! Daha kurtarılır kurtarılmaz&#160;kendisini kurtaran eli gagalıyordu. "Olabilir, " dedi kayıtsızca. "Ama insanın sağlıklı olması suç mu? " Kadın ona&#160;döndü. "Tabii değil, " diye mırıldandı. "Ne dediğimi bilmiyorum. En iyisi ben gideyim. "</p>

  <p>Çantasına el attı, ama ayağa kalkmadı.</p>

  <p>Clerfayt bugünlük bu kadından da bıkmıştı, ama Vol-kov barda oturup onu beklediği sürece ne pahasına olursa olsun kadının gitmesine izin vermezdi. O kadar da yaşlı&#160;değilim, diye düşündü. "Benimle olduğunuz sürece aşırı&#160;dikkatli olmanıza gerek yok, " dedi. "Fazla duyarlı değilimdir. "</p>

  <p>"Burada herkes duyarlıdır. " "Ben buralı değilim. "</p>

  <p>"Evet. " Lillian birden güldü. "İşte bu! "</p>

  <p>"Ne? "</p>

  <p>"Bizi rahatsız eden bu. Anlamıyor musunuz? Hatta Hollmann’ı, arkadaşınızı da rahatsız eden bu. "</p>

  <p>"Olabilir, " diye cevap verdi Clerfayt, şaşırmıştı. "Belki de buraya gelmemeliydim. Volkov’u da rahatsız ediyor muyum? "</p>

  <p>"Bunu fark etmediniz mi? "</p>

  <p>"Olabilir. O zaman bunu bana belli etmek için neden bu kadar çok çaba harcıyor? "</p>

  <p>"Gidiyor, " dedi Lillian.</p>

  <p>Clerfayt, Boris’in gittiğini gördü. "Ya siz? " diye sordu. "Sizin de sanatoryuma gitmeniz daha iyi olmaz mıydı? "</p>

  <p>"Bunu kim bilebilir? Dalai-Lama mı? Ben mi? Timsah mı? Tanrı mı? " Kadehini eline aldı. "Peki kim sorumlu?&#160;Kim? Ben mi? Tanrı mı? Kim kimden sorumlu? Hadi gelin&#160;dans edelim! "</p>

  <p>Clerfayt kalkmadı. Kadın ona bakıyordu. "Siz de benim için korkuyor musunuz? Siz de benim... "</p>

  <p>"Ben hiçbir şey demiyorum, " dedi Clerfayt. "Ben dans etmesini bilmem de; ama istiyorsanız deneyebiliriz. "</p>

  <p>Dans pistine doğru yürüdüler. "Agnes Somerville, Da-lai-Lama’nın söylediği her şeyi harfi harfine yerine getirmişti, " dedi Lillian; tepinip duran turistlerin gürültüsü onları sarmıştı. "Her şeyi! "</p>

  <p><a id="bookmark2"></a><a href="#footnote1">1</a></p>

  <p>Özellikle Kuzey Alpler’de esen kuru ve sıcak rüzgâr. (Çev.)</p>
</body>
</html>
