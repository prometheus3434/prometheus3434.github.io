<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a><span style="font-weight:bold;">9</span></h3>

  <p>Lillian tatlı bir sarhoşluktan uyanır gibiydi. Şarap mahzeninde yatıp kalkan bir alkolik gibi neredeyse iki haftasını giysiler, şapkalar ve ayakkabılar arasında geçirmişti. Hazırlanan elbiseleri göndermişlerdi, Lillian da faturayı Gaston Amca’ya göndermişti; Gaston aylık taksitin dışında başka para yollamamıştı otele. İşlemlerin uzun sürdüğünü bahane etmişti.</p>

  <p>Gaston ertesi gün heyecan içinde geldi. Burnundan soluyordu, Lillian’ı sorumsuzlukla suçladı ve kendi dairesine taşınmasını isteyerek onu şaşırttı.</p>

  <p>’’Beni kontrol altında tutabilmek için mi? ”</p>

  <p>"Paranı tutumlu harcaman için. Giysi için bu kadar çok para harcamak cinayet. Altından mı bu giysiler? ”</p>

  <p>"Evet altından; ama sen göremiyorsun. ”</p>

  <p>"Bir-iki tane paçavra için faiz getiren kâğıtları satmak... " diye sızlandı Gaston. "Senin velayet altına alınman gerekiyor! "</p>

  <p>"Dene. Fransa’daki bütün yargıçlar beni anlayacaklar ve senin gözetim altında tutulmana karar vereceklerdir. Eğer en kısa zamanda paramı bana vermeyecek olursan, iki misli fazla giysi alacağım. Faturaları da sana göndereceğim. ”</p>

  <p>"İki misli paçavra ha? Sen... ”</p>

  <p>"Hayır, Gaston Amca, ben deli değilim, deli olan şensin. Nefret ettiğin ve hiç tanımadığın bir düzine mirasçı paraları har vurup harman savuracak diye hiçbir şeyden zevk almıyorsun. Neyse, keselim bu konuyu artık! Yemeğe kalsana. Buradaki lokantanın yemekleri olağanüstü iyi. Senin şerefine yeni aldığım giysilerden birini giyeceğim. "</p>

  <p>"Olmaz! Bir de bunun için mi para... "</p>

  <p>"Seni ben davet ediyorum. Burada kredim var. Yemekte, aklı başında insanların nasıl yaşadıklarını anlatmayı sürdürürsün. Altı saat idman yapmış kayakçılar gibi acıktım. Yo, daha da açım! Giysi provası insanı acıktırıyor. Aşağıda bekle beni. Beş dakika içinde hazırlanırım. "</p>

  <p>Lillian bir saat sonra indi aşağıya. Gaston, üzerinde yapraklı bir bitkiyle birkaç gazetenin bulunduğu küçük bir masanın yanında oturuyordu, öfkeden ve beklemekten rengi solmuştu. Kendine aperitif ısmarlamamıştı. Lillian, Gaston’un onu hemen tanıyamamasından büyük keyif aldı. Gaston, Lillian’ın yarı karanlık merdivenlerden indiğini görünce bıyık burdu, ayağa kalktı ve kadını demode bir çapkının bakışlarıyla süzdü. "Benim Gaston Amca, " dedi Lillian. "Umarım ensest ilişki nedir, biliyorsundur. "</p>

  <p>Gaston öksürdü. "Saçmalama, " dedi dişlerini gıcırdatarak. "Gözlerim iyi görmüyor, o kadar. Seni en son ne zaman gördüm düşünsene. "</p>

  <p>"İki hafta önce. "</p>

  <p>"Onu demek istemiyorum. Daha önce. "</p>

  <p>"Aşağı yukarı dört yıl önce; o zamanlar yarı aç ve tamamen şaşkındım. "</p>

  <p>"Ya şimdi? "</p>

  <p>"Şimdi hâlâ yarı açım, ama çok kararlıyım. "</p>

  <p>Gaston cebinden kıstırma bir gözlük çıkardı. "Bu giysileri kimin için aldın? "</p>

  <p>"Kendim için. "</p>

  <p>"Senin hiç... "</p>

  <p>"Dağlarda evlenebilecek tek erkek kayak hocalarıdır. Kayak giysileri içinde fena değillerdir, ama onun dışında köylü gibidirler. "</p>

  <p>"Tamamen yalnız mısın? "</p>

  <p>"Evet, ama senin gibi değil, " dedi Lillian ve önden yürüyerek lokantaya girdi.</p>

  <p>"Ne yemek istiyorsun? " diye sordu Gaston. "Tabii ki sen benim davetlimsin. Ben aç değilim. Sen ne yiyeceksin? Herhalde hafif bir hasta yemeği tercih edersin. Omlet, sebze salatası, maden suyu... "</p>

  <p>"Ben, " diye cevap verdi Lillian, "önce deniz kestanesi istiyorum, hem de bir düzine ve bir votka. "</p>

  <p>Gaston belli etmeden fiyatlara baktı. "Deniz kestanesi sağlığa zararlıdır! "</p>

  <p>"Cimriler için öyle. Yerken ağızlarına batar Gaston Amca. Sonra da bir Filet poiré. "</p>

  <p>"Ağır gelmez mi? Haşlanmış tavuk daha iyi olmaz mı, sanatoryumda yulaf ezmesi falan yemiyor muydunuz? "</p>

  <p>"Evet, Gaston Amca, dağlarda muhteşem bir doğa görüntüsü karşısında yaşamım boyunca yetecek kadar yulaf ezmesi ve haşlanmış tavuk yedim. Yetti de arttı bile! Filet’yle birlikte bir şişe Château Lafite ısmarla. Yoksa sevmez misin? "</p>

  <p>"içebilecek durumda değilim. Hiç param yok sevgili Lillian. "</p>

  <p>"Biliyorum. Seninle yemek yemenin en dramatik yanı da bu. "</p>

  <p>"Ne? "</p>

  <p>"Her yudumda kanının bir damlası da içiliyor. "</p>

  <p>"Vay canına! " dedi Gaston, birden doğallaşmıştı. "Ne benzetme ama! Ne şarapmış! Hadi, başka şeylerden söz edelim. Deniz kestanelerinden tadabilir miyim? "</p>

  <p>Lillian ona tabağı uzattı. Gaston acele acele üç tane yedi. Yemek konusunda eli sıkı davranmıştı, ama şarabı düşünmeden içti. Madem parasını ödeyecekti, o zaman hakkını almalıydı.</p>

  <p>"Evlat, " dedi şişe bittiğinde, "zaman nasıl da geçiyor! Hatırlıyorum da, sen... "</p>

  <p>Lillian keskin, ama kısa süren bir acı duydu. "Hiçbir şey bilmek istemiyorum Gaston Amca. Bana tek bir şey söyle: Neden adımı Lillian koydular? Bu addan nefret ediyorum. "</p>

  <p>"Baban öyle istedi. "</p>

  <p>"Neden? "</p>

  <p>"Kahveyle birlikte likör içmek ister misin? Ya da konyak? Chartreuse yok mu? Peki Armagnac? Tahmin etmeliydim! " Gaston belirgin bir biçimde neşelenmişti. "Tamam, iki Armagnac olsun. Evet, baban... "</p>

  <p>"Ne? "</p>

  <p>Amcası göz kırptı. "Gençliğinde birkaç ay New York’ta kalmıştı tek başına. Sonra senin adının Lillian konmasında diretti. Annen için fark etmiyordu. Daha sonra New York’ta bir... yani çok romantik bir macera yaşadığını duydum. Adı Lillian olan biriyle. Özür dilerim, ama öğrenmek isteyen şendin. "</p>

  <p>"Tanrıya şükür! " dedi Lillian. "Ben de annem bu adı bir kitapta falan okumuş sanıyordum. Çok okurdu. "</p>

  <p>Gaston başıyla onayladı. "Evet, öyleydi. Baban da bir o kadar az okurdu. Peki sen Lilly? Sen burada mı... " -Gaston çevresine bakındı- "yaşayacaksın? Sence yanlış olmaz mı bu? "</p>

  <p>"Ben de aynı şeyi sana soracaktım. Şarabı içtikten sonra insanileştin. "</p>

  <p>Gaston konyağını yudumladı. "Senin şerefine küçük bir parti vereceğim. "</p>

  <p>"Beni daha önce de bununla tehdit ettin. "</p>

  <p>"Gelir misin? "</p>

  <p>"Çay partisi ya da kokteyl parti olursa gelmem. "</p>

  <p>"Akşam yemeği olacak. Birkaç şişe şarabım var; yalnızca birkaç şişe, ama buradakilere beş basar. "</p>

  <p>"Güzel. "</p>

  <p>"Güzel bir kız oldun, Lilly. Ama sertsin! Sert! Baban böyle değildi! "</p>

  <p>Sert? diye düşündü Lillian. Ona göre sert nedir? Ben öyle miyim? Yoksa istenmeyen gerçekleri, akıllı uslu davranış biçimleriyle örtbas etmeye çalışan ve bunu da nezaket olarak tanımlayan masum aldatmacaya ayıracak zamanım mı yok?</p>

  <p>Lillian penceresinden Sainte-Chapelle’in kulelerini görebiliyordu. Conciergerie’in gri duvarlarının üstünden gökyüzüne uzanıyorlardı. O kiliseye gittiği günleri anımsadı. Ertesi gün hava güneşliydi, Lillian Sainte-Chapelle’e girdi.</p>

  <p>Öğle saatleriydi; güneş yüksek, renkli camlı mekâna dolmuştu, ışık demetlerinden oluşmuş saydam bir; kule gibiydi. Sanki pencerelerden başka bir şey yoktu; gök mavisi, ateş kırmızısı, sarı ve yeşil iç içeydi. Işık o denli güçlüydü ki insan, renkli bir ışıkta yıkanıyormuşçasına renkleri derisinin üzerinde hissediyordu. Lillian’ın dışında birkaç Amerikalı asker vardı, onlar da kısa bir süre sonra gittiler. Sıralardan birine oturdu, en hafif ve en törensel giysilerle sarmalanmış gibi ışık içindeydi; soyunup bu saydam dibanın derisinin üstünden kayıp gittiğini görmek isterdi. Işık, tatlı bir sarhoşluk, düşüş ve uçma duygusu aynı anda bir aradaydı; ışık soluyor gibiydi; mavi, kırmızı ve sarı renkler akciğerlerinde ve kanında oynaşıyordu sanki; deriyle bilinç arasındaki ayrım kalkmıştı, ışık içine akıyordu, röntgen çekimleri sırasında görünmeyen ışınlar karşısında hissettiklerine benziyordu bu; ancak ışınlar orada iskeleti kabuğundan soyup ortaya çıkarırken, burada yürek atışlarını ve kanın akışını hızlandıran o gizemli gücü aydınlatıyordu. Yaşamın kendisi işte buydu ve orada hiç kıpırdamadan oturduğunda ışık üzerine ve içine akarken, tümüyle yaşama aitti, yaşamla bir bütün olmuştu; artık soyutlanmış yalnız bir insan değildi, ışık onu almış, korumuştu; birdenbire asla ölmeyeceği gibi mistik bir duyguya kapıldı, böyle düşünebildiği ve içinde varolan birşeyler asla ölmediği sürece, içindeki birşeyler bu gizemli ışıkla ilgiliydi. Bu, Lillian için büyük bir avuntu olmuştu, asla unutmayacaktı; yaşamı da böyle olmalıydı; birkaç gündür yaşadığı gibi, buradaki gibi; dünyanın en hafif ışıktan yapılmış balıyla dolu bir arı kovanı gibi, gölge düşmeyen ışık, acı çekilmeyen yaşam, kül bırakmayan yangın gibi; Sainte-Chapelle’e son kez gittiği günü anımsadı. Annesi getirmişti. Gestapo’nun babasını aradığı günlerdi. O zamanlar gündüzleri kiliselerde yaşıyorlardı, çünkü bu en güvenli yoldu. Lillian böylece Paris’teki kiliselerin büyük bir kısmını görmüştü, hep en karanlık köşelere sinip dua ediyormuş gibi dudaklarını oynatırdı. Ama bir süre sonra kiliselere de casuslar sokmaya başlamışlardı, Notre-Dame’ın karanlığı da güvenli bir yer olmaktan çıkmıştı. Annesinin arkadaşları Sainte-Chapelle’e gitmelerini salık vermişlerdi; o kilisenin bekçisi güvenilir bir adamdı. O zamanlar Lillian kilisenin alev alev yanan ışığın altında kendini, saklandığı karanlık yerden çıkarılarak polis arabalarının acımasız bir aydınlık saçan farlarının önüne itilen bir suçlu gibi hissetmişti ya da bir ameliyathanenin göz kamaştırıcı beyaz aydınlığına sokulan bir cüzamlı gibi. Nefret etmiş ve asla unutmamıştı.</p>

  <p>Şu anda bütün bunlardan tek bir iz bile kalmamıştı. Geçmişin gölgesi, ışığın ilk yumuşak saldırısında sis gibi dağılıp gitmişti. Artık nefret değil, mutluluk duyuyordu. Bu ışığa karşı konulamaz diye düşündü. Belleği o korkunç yeteneğini yitiriyordu. Geçmişle ilgili anılardan ders almak yerine, onları geleceğe taşımak ve istiflemek; aynı bir odayı kullanılmayan eski eşyalarla doldurmak gibi bir şeydi bu; gerçekten ulaşması gereken nokta, deneyimlerle güçlenmiş, bilinçlenmiş olarak yaşamaktı. Lillian ışığın altında gerindi. Işığı duyuyor gibiydi. İnsan yeterince sessiz olabilirse, çok şey duyabilir, diye düşündü. Yavaş yavaş ve derin soluk alıp verdi. Altın sarısını, maviyi, şarap kırmızısını içine çekti. Sanatoryumun ve onun son izlerinin de bu renklerin içinde yok olup gittiğini hissetti, gri ve siyah röntgen filmleri buruşup küçük, aydınlık bir ateşin içinde yandılar. Bunu bekliyordu Lillian. Buraya bu nedenle gelmişti. Mutluluk ışığı, diye düşündü, dünyanın en kolay mutluluğu.</p>

  <p>Bekçi iki kez seslenmek zorunda kaldı. "Kapatıyoruz Matmazel. "</p>

  <p>Lillian ayağa kalktı, adamın gamlı yüzüne baktı. Bir an için kendi hissettiklerini adamın hissetmediğini anlayamadı, ama anlaşılan o ki, mucizelere zamanla alışılıyordu. "Ne zamandır buradasınız? " diye sordu Lillian.</p>

  <p>"İki yıldır. "</p>

  <p>"Savaş sırasında burada çalışan bekçiyi tanıyor musunuz? "</p>

  <p>"Hayır. "</p>

  <p>"Bütün günü burada geçirmek keyifli olmalı. "</p>

  <p>"Geçinip gidiyoruz işte, " dedi adam. "Kıt kanaat da olsa enflasyon, malum. "</p>

  <p>Lillian çantasından kâğıt para çıkardı. Bekçinin gözleri parladı. Bu da onun için mucize, diye düşündü Lillian, söyleyecek bir şey yok, ekmek, şarap, yaşam ve bir de mutluluk. Gri avluya çıktı. İnsan alışınca, diye düşündü, mucizeler gerçekten sıradanlaşır mı? Buralarda yaşam kavramının gündelik bir anlam kazanması gibi, mucizeler de sıradanlaşır mı acaba, aynı ışığın, pırıl pırıl parlayan bir kilise olarak kalmaktansa sürekli ışıldaması gibi, tekdüzeleşir mi?</p>

  <p>Çevresine bakındı. Güneş yandaki hapishanenin damını tekdüze bir biçimde aydınlatıyordu, oysa kilisede ışık şenliğini sergileyen bütün ışınları taşıyordu. Avludan polisler geçtiler, demirli camlarının ardından insan yüzlerinin seçilebildiği bir araba Lillian’ın önünden geçti. Güneş ışınlarının mucizesi polis yapıları, adliye makamları tarafından çevrelenmişti, dosya dolapları, suçlar, cinayetler, duruşmalar, kıskançlık, öfke ve insanoğlunun adalet olarak tanımladığı şu zavallı ucubeden oluşan bir ortamdı bu. Karşıtlık çok güçlüydü, ama Lillian bunun da derin bir anlam taşıyıp taşımadığından, mucizenin mucize olarak kalabilmesi için böyle olması gerekip gerekmediğinden pek de emin değildi. Birden Clerfayt’ı düşündü. Gülümsedi. Hazırdı. Clerfayt gittiğinden bu yana ondan hiç haber almamıştı. Bundan dolayı acı çekmiyordu; onun kendisini aramasını beklemiyordu. Clerfayt’a henüz ihtiyacı yoktu; ama onun varolduğunu bilmek güzeldi.</p>

  <p>Clerfayt, Roma’da bürolarda, kahvehanelerde, atölyelerde dolaşıp durmuştu. Akşamlarını Lydia Morelli’yle geçirmişti. İlk günlerde Lillian’ı sık sık düşünmüş; sonra günlerce hiç aklına gelmemişti. Kadınlar konusunda kolay kolay başına gelmeyecek biçimde etkilenmişti Lillian’dan. Clerfayt’ın gözünde Lillian, yaptığı her şeyi abartan güzel bir köpek yavrusu gibiydi. Herhalde alışacak, diye düşündü. Lillian hâlâ kaçırdığını sandığı her şeye yetişmeye çalışıyordu. Kısa bir süre sonra hiçbir şey kaçırmadığını anlayacaktı. Kendi yolunu bulacaktı, aynı ötekiler gibi, Lydia Morelli gibi, ama belki onun kadar mükemmel olmayacaktı. Ne Lydia’nın kuşkucu zekâsına, ne de kadınsı umursamazlığına sahipti. Lillian’a, ona bol bol zaman ayırabilecek, şair ruhlu, biraz duygusal bir adam gerekiyor, diye düşündü, ama kendisine uygun değildi. Volkov’un yanında kalmalıydı. Anlaşılan Volkov yalnızca Lillian için yaşıyordu, bu nedenle de onu yitirmişti. Clerfayt başka türlü yaşamaya alışmıştı. Hiçbir şeye kapılıp gitmek istemiyordu. Lydia Morelli onun için doğru seçimdi. Lillian tatilde yaşadığı sevimli ve kısa bir maceraydı. Paris için fazlasıyla taşralıydı, zor beğeniyordu, müşkülpesent ve deneyimsizdi.</p>

  <p>Vardığı karar nedeniyle rahatlamıştı. Paris’e dönünce, Lillian’a telefon edecek, her şeyi açıklamak için onunla bir kez daha görüşecekti. Belki de açıklayacak bir şey yoktu. Açıklayacak bir şey tabii ki yoktu. Lillian mutlaka kendi kendine çoktan açıklamıştı. O zaman neden onu bir kez daha görmek istiyordu? Bunu daha fazla düşünmedi. Neden olmasındı? Aralarında hemen hemen hiçbir şey geçmemişti. Sözleşmesini imzaladı, iki gün daha Roma’da kaldı. Lydia Morelli de onunla aynı gün Paris’e hareket etti. Clerfayt, Giuseppe’yle gidiyordu. Lydia ise trenle; araba yolculuklarından ve uçaklardan nefret ederdi.</p>

  <h3 id="sigil_toc_id_4"><a id="bookmark1"></a>10</h3>

  <p>Lillian gecelerden hep korkmuştu. Geceleri boğulu-yormuş gibi oluyordu; ölümün korkunç ve dayanılmaz yalnızlığını taşıyan görünmez eller boğazını sıkıyordu sanki. Sanatoryumda aylarca geceleri ışığı açık bırakmıştı; çünkü dolunayın ışıldadığı karlı gecelerin göz kamaştıran berraklığından; dünyanın en renksiz şeyiymiş gibi gelen gri karın her yanı kapladığı karanlık ve solgun gecelerin baskısından kaçmak istiyordu. Paris’te geceler daha rahat geçiyordu. Dışarıda nehir ve Notre-Dame vardı; arasıra sarhoşun biri geçiyordu sokaktan, kaldırım taşlarında ayak sesleri yankılanıyordu; ya da caddede giden bir arabanın tekerlek hışırtısı duyuluyordu. İlk giysiler geldiğinde Lillian onları dolaba değil, odanın dört bir yanına asmıştı. Bir tanesi, kadifeden olanı, yatağın üstünde asılıydı, gümüş renkli olanı hemen onun yanındaydı; uykusundan, o eski karabasanlardan sıçrayarak uyandığında, sonsuz bir karanlıktan çıkıp sonsuz bir karanlığın içine düşerken boğazında düğümlenen bir çığlıkla yapayalnız uyandığında, uzanıp giysilere dokunabiliyordu, yalnızca kolunu uzatması yeterliydi; gümüş ve kadifeden yapılmış iplere benziyorlardı, bu iplere tutunup biçimlerin seçilemediği grilikten çıkarak duvarlara, zamana, ilişkilere, mekâna ve yaşama geri çekebiliyordu kendini. Giysileri okşuyor, kumaşı hissediyordu; sonra kalkıp odada dolaşıyordu, genellikle çıplak oluyordu; giysiler arkadaşları gibiydiler, duvarlarda, dolapların kapaklarında asılıydılar; altın sarısı, kahverengi ve siyah ayakkabılar, ince ve yüksek ökçeleriyle komodinin üzerinde yan yana dizilmişlerdi; kısa bir süre için Sain-te-Chapelle’e geceyarısı duası için uçup gitmiş ve tanyeri ağardığında geri gelecek olan bir grup zarif Botticelli meleği tarafından oraya bırakılmış gibiydiler. Bir şapkanın ne kadar büyük bir avuntu olduğunu ancak bir kadın bilebilir, diye düşündü. Geceleri eşyalarının arasında dolaşıyor, brokar kumaşı ayışığına tutuyor, şapkalarından birini başına oturtuyor, birkaç çift ayakkabıyı, bazen de bir giysiyi deniyordu; solgun ışığın altında aynanın önünde duruyor, kendini inceliyordu; yüzüne bakıyordu; düşüp düşmediklerini anlamak için omuzlarına bakıyordu; göğüslerini inceliyordu, acaba sarkmışlar mıydı; bacaklarına bakıyordu, acaba zayıflıktan iyice incelmişler miydi? Henüz değil, diye düşünüyordu, henüz değil; böylece sessiz düş oyununu sürdürüyor, başka bir çift ayakkabıyı giyiyor; saçların üzerinde nasıl durduğuna akıl sır ermeyen küçücük bir şapkayı başına oturtuyordu; sahip olduğu bir-iki parça mücevher geceleri büyülüymüş gibi parlıyordu; aynadaki görüntüsü ona bakıyor, gülümsüyor, sorular soruyordu, sanki bu görüntü Lillian’ın bildiğinden daha çok şey biliyordu.</p>

  <p>Yeniden karşılaştıklarında Clerfayt, Lillian’a bakakaldı, kadın o kadar çok değişmişti ki. Paris’e döndükten iki gün sonra Lillian’a telefon etmişti; biraz merakla karışık tatsız bir görevi yerine getirmek için yapmıştı bunu; Lillian’la bir-iki saat birlikte olmayı amaçlıyordu. Bütün akşam onun yanında kaldı. Dikkatini çeken yalnızca giysiler değildi, bunu hemen fark etmişti. İyi giyinmiş birçok kadın görmüştü; ayrıca Lydia Morelli giyim kuşamdan, bir eğitim çavuşunun eğitimden anladığından daha çok anlıyordu. Değişen Lillian’ın kendisiydi. Birkaç hafta önce arkasında büyümemiş, sakar bir kız çocuğu bırakmıştı; oysa şimdi karşısına yeniyetmelikle yetişkinlik arasındaki gizemli sınırı yeni aşmış; gençliğin çekiciliğinin yanısıra kendinden emin genç ve güzel bir kadının büyüsünü de taşıyan biri çıkmıştı. Clerfayt, Lillian’ı terk etmeyi düşünmüştü; şimdiyse onu elinde tutabilmek için son bir şansa sahip olduğuna seviniyordu. Lillian’dan ayrı kaldığı günlerde, kadının taşralı özelliklerini gözünde büyütmüş ve abartmiştı; Lillian’da gözlemlediği aşırı gerginlikle güçsüz beden yapısı arasındaki uyumsuzluğun isteri olduğunu düşünmüştü. Ama şu anda bundan eser yoktu. Sakin ve güçlü bir ateş yanıyordu; Clerfayt bunun sık rastlanmayan bir şey olduğunu biliyordu. Gümüş şamdanlarda sayısız mum yanıyordu; gençlik ateş demekti; ta ki bu ateş hesaplı davranışların ve vazgeçişlerin sonucunda ışığını yitirinceye dek, ama şimdi durum farklıydı. Bunu neden daha önce görmemişti? Gerçi birşeyler hissetmişti, ama adını koyamamıştı. Daha önce gördüğü kadın, kendine küçük gelen bir akvaryumun içine konmuş bir alabalıktı; beceriksizce akvaryumun camlarına çarpıyor, bitkileri koparıyor, suyu bulandırıyordu. Şimdiyse birdenbire, akvaryumun içindeki taşları aşmış, kendi nehrine kavuşmuştu, sağa sola çarpmıyordu, kendi hızını bulmuştu; pürüzsüz cildinde şimşek gibi yansıyan gökkuşağı renkleri ışıldıyordu.</p>

  <p>"Gaston Amcam benim için bir parti vermek istiyor, " dedi Lillian birkaç akşam sonra.</p>

  <p>"Öyle mi? "</p>

  <p>"Evet. Beni evlendirmek istiyor. "</p>

  <p>"Hâla mı? "</p>

  <p>"Her zamankinden daha çok! Giysi almaya devam edecek olursam, yalnız benim değil kendisinin de mahvolacağından korkuyor. " Yine Grand Vefour’da oturuyorlardı. Garson yine, aynı ilk gidişlerinde olduğu gibi, kızarmış badem garnitürlü dil balığı getirmişti, yine taze bir Montrachet şarabı içiyorlardı. "Roma’ya gittin gideli tek heceli konuşur olmuşsun, " dedi Lillian.</p>

  <p>Clerfayt ona baktı. "Öyle mi? "</p>

  <p>Lillian gülümsedi. "Yoksa biraz önce içeri giren kadın o mu? "</p>

  <p>"Hangi kadın? "</p>

  <p>"Göstermeme gerek var mı? "</p>

  <p>Clerfayt, Lydia Morelli’nin içeri girdiğini görmemişti. Ancak o anda farkına vardı. Lanet olsun, ne diye buraya gelmişti sanki? Lydia’nın birlikte geldiği adamı tanımıyor, ama adının Johnson olduğunu biliyordu, çok zengin bir adamdı. Sabah Lydia’ya bu akşam da buluşamayacaklarını söylediğinden bu yana kadın hiç zaman yitirmemişti doğrusu. Şimdi, Lydia’nın neden buraya geldiğini de anımsadı, bir yıl önce buraya sık sık birlikte gelirlerdi. İnsan müdavimi olduğu lokantalar konusunda dikkatli davranmalı, diye düşündü kızgın kızgın.</p>

  <p>"Onu tanıyor musun? ”</p>

  <p>"Bazıları kadar; daha çok ya da daha az değil. ”</p>

  <p>Clerfayt, Lydia’nın Lillian’ı incelediğini gördü, Lillian’ın üzerindeki giysiyi nereden ve kaça aldığını yüzde yüz biliyordu. Hatta görmese bile Lillian’ın ayakkabılarına da fiyat biçtiğine emindi. Lydia bu konuda tam bir falcıydı. Lydia’nın buraya gelebileceğini akıl etseydi, bu duruma engel olmuş olurdu, ama madem ki buradaydı, bu durumdan yararlanmaya karar verdi. En yalın tepkiler her zaman en etkili tepkilerdi. Bunlardan biri de rekabetti. Lil-lian’ın kıskanması işine gelirdi.</p>

  <p>”Ne kadar şık, " dedi Lillian.</p>

  <p>Clerfayt başıyla onayladı. "Bu konuda ünlüdür. "</p>

  <p>Şimdi Lydia’nın yaşıyla ilgili bir şey söylemesini bekliyordu. Lydia kırk yaşındaydı, gündüzleri otuzunda, akşamları -hele bir de ışık uygunsa- yirmi beşinde gösterirdi. Lydia’nın gittiği lokallerde ışık her zaman uygun olurdu. Ama Lillian onun yaşıyla ilgili bir şey söylemedi. "Güzel kadın, " dedi Lilly. "Onunla ilişkin oldu mu? "</p>

  <p>"Hayır, " diye cevap verdi Clerfayt.</p>

  <p>"Aptallık etmişsin, " dedi Lillian.</p>

  <p>Clerfayt şaşırarak baktı. "Neden? "</p>

  <p>"Çok güzel bir kadın. Nereli? "</p>

  <p>"İtalyan. "</p>

  <p>"Romalı mı? "</p>

  <p>"Evet, ” dedi Clerfayt. "Romalı. Neden sordun? Kıskandın mı? "</p>

  <p>Lillian sarı renkli Chartreuse dolu kadehini masaya koydu. "Zavallı Clerfayt, " diye cevap verdi. "Kıskanmadım. Buna ayıracak zamanım yok. "</p>

  <p>Clerfayt gözünü kırpmadan Lillian’a baktı. Bu sözleri başka bir kadın söyleseydi, inanmazdı; ama Lillian yalan söylemiyordu. Düşündüğünü söylüyordu. Clerfayt nedenini bilmeden her geçen saniye biraz daha öfkeleniyordu. "Başka bir şey konuşalım. "</p>

  <p>"Neden? Paris’e başka bir kadınla döndün diye mi? "</p>

  <p>"Saçmalama! Bu kadar saçma bir şeyi nereden çıkarıyorsun? "</p>

  <p>"Doğru değil mi? "</p>

  <p>Clerfayt bir an için kendini topladı. "Evet, doğru. "</p>

  <p>"Zevkli adammışsın. "</p>

  <p>Clerfayt sustu, bir sonraki soruyu beklemeye başladı. Gerçeği söylemeye karar vermişti. İki gün önce Lillian’ı yedekte tutabileceğini düşünmüştü; oysa şimdi iki kadını yan yana görünce, yalnızca Lillian’ı istediğini anlamıştı. Kendi kendine yakalandığını biliyor, buna kızıyordu; ama hiçbir şeyi değiştiremeyeceğini de biliyordu, mantığı üstün geliyordu. Lillian elinden kaçmıştı, hem de en tehlikeli biçimde, herhangi bir kavga falan olmadan. Onu geri kazanmak için bir çarpışma sırasında yapılabilecek en tehlikeli şeyi göze almaktan başka çaresi kalmamıştı, aslında bu yalnızca aynaların karşısında yapılabilirdi: Umudunu yitirmeden her şeyi itiraf etmek.</p>

  <p>"Sana âşık olmayı istemiyordum Lillian, " dedi.</p>

  <p>Lillian gülümsedi, "İstemekle olmuyor bu işler. Bunu okul çocukları yapar. "</p>

  <p>"Aşk söz konusu olunca herkes çocuktur. "</p>

  <p>"Aşk! " dedi Lillian. "Ne kadar geniş anlamlı bir sözcük! Neler anlatıyor, neler! " Lydia Morelli’ye baktı. "Her şey çok daha basit Clerfayt. Gidelim mi? "</p>

  <p>"Nereye? "</p>

  <p>’’Otele gitmek istiyorum. "</p>

  <p>Clerfayt bir şey söylemedi, hesabı ödedi. Geçti, diye düşündü. Lydia Morelli’nin oturduğu masanın yanından geçerek dışarı çıktılar; Lydia, Clerfayt’ı görmezden geldi. Park yeri görevlisi Clerfayt’ın arabasını dar sokakta tam lokantanın önüne, kaldırıma park etmişti. Lillian, Giuseppe’yi gösterdi. "İşte seni gammazlayan bu. Beni otele bırak. "</p>

  <p>"Hayır. Gel Palais Royal’e gidelim. Bahçe açık mı? " diye adama sordu.</p>

  <p>"Kemerlerden geçin efendim. "</p>

  <p>"O bahçeyi biliyorum, " dedi Lillian. "Niyetin ne? Çok eşli mi olmak istiyorsun? "</p>

  <p>"Bırak bunları artık! Hadi gel. "</p>

  <p>Palais’nin kemerlerinin arasından geçtiler. Toprak ve ilkbahar kokan serin bir akşamdı. Bahçede esen rüzgâr, duvarların arasına sıkışmış geceden daha sıcaktı. Clerfayt durdu. "Bir şey söyleme. Benden açıklama da bekleme. Yapamam. "</p>

  <p>"Açıklanacak ne var ki? "</p>

  <p>"Hiçbir şey yok mu? "</p>

  <p>"Gerçekten hiçbir şey yok, " dedi Lillian.</p>

  <p>"Seni seviyorum. "</p>

  <p>"Sorun çıkarmadığım için mi? "</p>

  <p>"Hayır, " dedi Clerfayt. "Bu korkunç bir şey olurdu. Alışık olmadığım sorunlar çıkardığın için seviyorum seni. "</p>

  <p>Ben sana hiç sorun çıkarmıyorum, " diye karşılık verdi Lillian, ceketinin kürk yakasını kaldırdı. "Öyle sanıyorum ki bunun nasıl yapıldığını bile bilmiyorum. "</p>

  <p>Lillian, Clerfayt’ın önünde duruyordu, saçları rüzgârda uçuşuyordu. Clerfayt’ın gözüne tamamen yabancı görünüyordu, hiç tanımadığı ve yitirdiği yabancı bir kadın. "Seni seviyorum, " diye yineledi Clerfayt, kadını kollarına aldı ve öptü. Saçlarının hafif kokusuna, acı parfümünün kokusu karışıyordu. Lillian ona karşı koymadı. Kollarında öylece duruyordu, gözleri açıktı, sanki rüzgârı dinliyordu.</p>

  <p>Clerfayt birdenbire Lillian’ı sarstı. "Bir şey söylesene! Bir şey yapsana! Mesela, git buradan, de! Tokat at bana! Ama böyle heykel gibi durma. "</p>

  <p>Lillian doğruldu, Clerfayt onu bıraktı. "Niye gidecekmişsin buradan? " diye sordu.</p>

  <p>"Yani kalmamı mı istiyorsun? "</p>

  <p>"Bir şey istemek bu akşam sırça bir sözcük sanki. Ne işe yarayacak? Sırça çabuk kırılır. Rüzgârı hissediyor musun? Sence rüzgârın istediği ne? "</p>

  <p>Clerfayt ona baktı. "Galiba ne düşünüyorsan onu söylüyorsun, " dedi bir süre sonra, çok şaşkındı. Lillian gülümsedi. "Neden olmasın? Her şeyin sandığından çok daha basit olduğunu söylemiştim sana. "</p>

  <p>Clerfayt bir an sustu. Ne yapacağını bilmiyordu. "Pekâlâ, seni otele bırakayım, " dedi sonunda.</p>

  <p>Lillian sakin sakin onunla, onun yanında yürüyordu. Neler oluyor bana, diye düşündü Clerfayt. Aklım karmakarışık, ona ve Lydia Morelli’ye kızgınım; oysa kızgın olmam gereken tek bir kişi var, o da ben’im.</p>

  <p>Arabanın yanında duruyorlardı. Tam o sırada Lydia Morelli ve kavalyesi kapıdan çıktılar. Lydia, Clerfayt’ı yine görmezden gelecekti, ama Lillian’a karşı duyduğu merak ağır basıyordu. Ayrıca o dar sokakta, Clerfayt arabasını yan yana park etmiş arabaların kargaşasından çıkarana dek beklemek zorundaydılar, ancak ondan sonra kendi arabalarına ulaşabileceklerdi. Lydia çok ustaca, hiçbir şey yokmuş gibi Clerfayt’ı selamladı, kavalyesini tanıştırdı. Lillian'ın kim olduğunu, nereden geldiğini öğrenme konusundaki becerisi şaşkınlık vericiydi. Clerfayt, Lilliân’ı koruması gerektiğini düşündüyse de bir süre sonra bunun gereksiz olduğunu anladı. Park yeri görevlileri bağıra çağıra arabaları ileri geri çekip trafiği açmaya çalışırlarken Cler-fayt’la Lillian’ın kavalyesi arabalar üzerine konuşuyorlardı; iki kadın ise masum gözüken bir sohbete dalmışlardı, çok sevimli bir saldırı ve savunma söz konusuydu. Lydia Morelli kendi açısından kuşkusuz zafer kazanmıştı, yaşça Lillian’dan daha büyük, çok daha becerikli ve art niyetliydi, ama sanki pamuklara karşı dövüşüyor gibiydi. Lillian ona karşı öylesine silahsız, masum ve saygılıydı ki, Morelli’nin gösterdiği dikkat hiçbir işe yaramadı; saldıran taraf olarak maskesi düşmüş, böylece de yarı yarıya yenilmişti. Kavalyesi bile iki kadından daha meraklı olanın Lydia olduğunu anlamıştı. Ve de daha yaşlı.</p>

  <p>"Arabanız efendim, " dedi park yeri görevlisi, Clerfayt’a.</p>

  <p>Clerfayt arabayı sokağın köşesine kadar sürdü. "Birinci sınıf bir işti, " dedi Lillian’a. "Kim olduğunu, nereden geldiğini, nerede oturduğunu bilmiyor. "</p>

  <p>"İsterse bütün bunları yarın öğrenebilir, " diye cevap verdi Lillian kayıtsızca.</p>

  <p>"Kimden? Benden mi? "</p>

  <p>"Terzimden. Giysimi nereden aldığımı biliyor. "</p>

  <p>"Bu da umurunda değil, öyle mi? "</p>

  <p>"Hem de hiç! " dedi Lillian ve gecenin havasını içine çekti. "Hadi Concorde Meydanından geçelim. Bugün pazar, fıskiyeler ışıklandırılmıştır. "</p>

  <p>"Galiba hiçbir şey umurunda değil senin, öyle değil mi? " diye sordu Clerfayt.</p>

  <p>Lillian ona döndü, gülümsedi. "Dar anlamda, evet. "</p>

  <p>"Tahmin etmiştim. Ne oldu sana? "</p>

  <p>Öleceğimi biliyorum, diye düşündü Lillian, sokak fenerlerinin ışığı yüzünü yalıyordu. Senin bildiğinden daha fazla şey biliyorum, hepsi o kadar; bu nedenle de senin için gürültü demek olan benim için hıçkırık demek, senin için acı çığlığı demek olan benim için sevinç çığlığı demek, senin için sıradan olan benim için olağanüstü bir şey demek. Clerfayt arabayı meydanda ağır ağır sürüyordu. Parlak ışıklar gümüşi Paris göğüne yükselmiş, birbirine karışmış, iç içe girmişti; çeşmeler çağıldıyordu; dikilitaş ışıl ışıldı, uçuşan onca şey arasında dimdik ve aydınlık bir mihver gibi yıllardır orada duruyordu; fıskiyeler göğe yükseliyor, bir an için yerçekimine meydan okuyarak havada duruyor, sonra yine yere düşerken yeryüzünün en eski ninnisini söylüyorlardı: Bu ninni suyun çağıltısıydı; maddenin bitimsiz dönüşümünün insanın ölümlülüğünün tekdüze şarkisiydi bu.</p>

  <p>"Ne güzel bir meydan! " dedi Lillian.</p>

  <p>"Evet, " diye cevap verdi Clerfayt. "Bu meydanda giyotin kuruluyormuş. Marie Antoinette’in başını şurada uçurmuşlar. Giyotinin olduğu yerde şimdi fıskiyeler var. "</p>

  <p>"Bir de Rond-Point’a gidelim, " dedi Lillian. "Orada da fıskiyeler var. "</p>

  <p>Clerfayt arabayı Champs-Elysees’den aşağı doğru sürdü. Rond-Point’da suyun beyaz köpüklerine ve şarkısına, mızrak gibi dimdik duran sarı lalelerden oluşan minyatür bir orman eşlik ediyordu, laleler süngü takmış Prusyalı askerler gibi, çiçeklerine hazırol’da durmasını öğretir gibiydiler.</p>

  <p>"Bütün bunlar da mı umurunda değil? " diye sordu Clerfayt.</p>

  <p>Lillian bir an düşündü. Suyun çağıltısından ve geceden gözlerini yavaşça ayırdı. Kendi kendine işkence yapıyor, diye düşündü. Bunu ne kadar da kolay yapıyor!</p>

  <p>"Beni sakinleştiriyor, " dedi Lillian. "Anlamıyor musun? "</p>

  <p>"Hayır. Ben sakinleşmek istemiyorum; ben coşkuyu yaşamak istiyorum. "</p>

  <p>"Ben de bunu demek istiyorum. İnsan buna karşı koymadığı sürece kendi kendine daha çok yardımcı oluyor. "</p>

  <p>Clerfayt arabayı durdurmak ve onu öpmek istiyordu; ama olacaklardan pek emin değildi. Tuhaf bir biçimde kendini aldatılmış hissediyordu; arabayı sarı lale tarlasına sürmek, onları ezip geçmek, çevresindeki her şeyi kenara fırlatmak, Lillian’ı elinden tutup onunla birlikte bir yerlere gitmek istiyordu; ama nereye? Bir mağaraya mı, bir sığınağa mı, herhangi bir yere mi; ya da dönüp dolaşıp onu tam anlamıyla görmüyormuş gibi bakan Lillian’ın mavi gözlerindeki kayıtsızlığa mı?</p>

  <p>"Seni seviyorum, " dedi Clerfayt. "Gerisini boşver. O kadını unut. "</p>

  <p>"Neden? Tabii ki biriyle ilişkin olacak. Bütün o süre boyunca benim de yalnız olduğumu mu sanıyorsun? "</p>

  <p>Giuseppe sarsıldı ve stop etti. Clerfayt motoru yeniden çalıştırdı. "Sanatoryumda mı yani? " dedi.</p>

  <p>"Paris’te demek istiyorum. "</p>

  <p>Clerfayt kadına baktı. Lillian gülümsedi. "Ben yalnız yaşayamam. Şimdi beni otele götür. Yorgunum. "</p>

  <p>"Peki. "</p>

  <p>Clerfayt’ın arabası Louvre’u, Conciergerie’yi geride bıraktı, St. Michel Bulvarı Köprüsünü geçti. Clerfayt öfkeli ve çaresizdi. Lillian’ı pataklamak isterdi, ama kendinde değildi, kendisinin daha önce Lillian’a itiraf ettiği bir şeyi, şimdi Lillian ona itiraf etmişti, kendisi bunu yaparken tereddüt bile etmemişti. Şimdi istediği tek şey Lillian’ı yeniden kazanmaktı. Lillian birdenbire yaşamındaki en önemli ve elde etmeye değer şey olmuştu. Ne yapması gerektiğini bilmiyordu, ama birşeyler yapmalıydı; onu otele bırakıp giderse bir daha asla geri gelmezdi Lillian; bu Glerfayt’ın son şansıydı, onu elinde tutabilmek için o büyülü sözcüğü bulmalıydı; yoksa Lillian arabadan inecek, şöyle bir gülümseyecek, Clerfayt’ı öpecek, Bouillabaisse<sup>1</sup> ve sarımsak kokan otele girecek, gözden yitecek; otel görevlisinin, yanında bir parça Lyon sosisi ve bir şişe <span style="font-style:italic;">Vin ordinaire'le</span> miskin miskin oturduğu küçük resepsiyonun önünden geçerek aşınmış, eğri büğrü merdivenden çıkacaktı; Clerfayt’ın görebileceği son şey otel girişinin yarı karanlığında merdivenleri çıkan ince ve beyaz ayak bilekleri olacaktı; yukarıda, odasına girdiğindeyse belki de altın sarısı bolero ceketinden iki tane kanat çıkacak, Lillian pencereden hızla uçup gidecekti, Clerfayt’a sözünü ettiği Sainte-Chapelle’e doğru değil de, büyük bir olasılıkla Balenciaga ya da Di-</p>

  <p>or’dan alınmış çok zarif bir cadı süpürgesinin üzerine binerek, Platon’dan Heidegger’a kadar her şeyi bilen, bunun yanısıra piyano virtüözü, dünya boks şampiyonu ve şair olan, altı yabancı dili anadilleri gibi konuşabilen, her türlü hız rekorunu kırmış fraklı şeytanların katıldığı cadılar bayramına uçacaktı.</p>

  <p>Otel görevlisi esnedi ve uyandı. "Mutfağın anahtarı sizde mi? " diye sordu Clerfayt.</p>

  <p>"Evet efendim. Ne istersiniz. Vichy? Şampanya? Bira? "</p>

  <p>"Buzdolabından bir kutu havyar getirin. "</p>

  <p>"Onu açamam efendim. Anahtarı Madam’da. "</p>

  <p>"O zaman köşedeki Restaurant Laperouse’a koşun. Oradan bir kutu havyar getirin. Hâlâ açıktır. Biz burada bekliyoruz. Siz gelene dek buraya ben bakarım. "</p>

  <p>Clerfayt cebinden para çıkardı.</p>

  <p>"Ben havyar istemiyorum, " dedi Lillian.</p>

  <p>"Ne istiyorsun? "</p>

  <p>Lillian ikircikli kaldı. "Clerfayt, " dedi sonunda. "Şimdiye kadar hiçbir erkek bu saate kadar yanımda kalmadı. Öğrenmek istediğin buydu, değil mi? " ,</p>

  <p>"Bu doğru, " diye söze karıştı otel görevlisi. "Madam hep tek başına gelir. <span style="font-style:italic;">Ce nestpas normal</span>, Mösyö. Şampanya getireyim mi? 1934 Dom Perignon var. "</p>

  <p>"Getirin delikanlı, " diye bağırdı Clerfayt. "Yiyecek ne var? "</p>

  <p>"Ben şu sosisten istiyorum, " Lillian otel görevlisinin gece yemeğini gösterdi.</p>

  <p>"Size benimkini vereyim Madam. Mutfakta daha çok var bunlardan. "</p>

  <p>"Onları da getirin, " dedi Clerfayt. "Siyah ekmek, bir parça da Brie. <sup>1</sup>"</p>

  <p>"Bir şişe de bira, " dedi Lillian.</p>

  <p>"Şampanya istemiyor musunuz Madam? " Çocuğun yüzü asıldı. Alacağı yüzdeyi düşünüyordu.</p>

  <p>"Dom Perignon’u zaten getiriyorsunuz, " dedi Cler-fayt. "Tek başıma bile içebilirim. Kutlamak istediğim bir şey var. "</p>

  <p>"Neyi? "</p>

  <p>"Duyguların zaferini. "</p>

  <p>Clerfayt otel görevlisinin yerine yerleşti. "Hadi gidin! Ben yerinize bakarım. "</p>

  <p>"Müşterilere hizmet edebilecek misin? " diye sordu Lillian.</p>

  <p>"Tabii. Bunu savaşta öğrendim. "</p>

  <p>Lillian dirseklerini masaya dayadı. "Savaşta çok şey öğrendin, öyle değil mi? "</p>

  <p>"Bildiklerimin birçoğunu. Hemen hemen her zaman savaştayız. "</p>

  <p>Clerfayt bir şişe su siparişini not etti. Ertesi sabah saat altıda uyandırılmak isteyen bir müşterinin adını yazdı. Şaşkın şaşkın bakan kel kafalı bir adama on iki numaralı odanın; iki genç İngiliz’e de yirmi dört ve yirmi beş numaralı odaların anahtarlarını verdi. Oldukça sarhoş bir adam içeri girdi, Lillian’ın boş olup olmadığını ve fiyatını sordu. "Bin dolar, " dedi Clerfayt.</p>

  <p>"Buna hiçbir kadın değmez aptal, " diye yanıtladı adam ve çırpıntılı gecenin içinde rıhtıma doğru gidip gözden kayboldu.</p>

  <p>Otel görevlisi şişeleri ve sosisi getirdi, başka birşeyler daha isterlerse Tour d’Argent’a ya da Laperouse’a gitmeye hazır olduğunu söyledi. Bisikleti vardı. "Yarın gidersin, " dedi Clerfayt. "Boş odanız var mı? "</p>

  <p>Çocuk, Clerfayt’a delirdiniz mi dercesine baktı. "Madam’ın odası var ya. "</p>

  <p>"Madam evli. Benimle, " diye ekledi Clerfayt; çocuğun aklı bir kez daha karışmıştı, çünkü bu durumda Dom Perignon’u ne diye ısmarladığını anlamıyordu.</p>

  <p>"Altı numaralı oda boş, " dedi. "Madam’ın odasının yanı. "</p>

  <p>"Güzel. Her şeyi yukarı çıkarın. "</p>

  <p>Otel görevlisi her şeyi yukarı çıkardı, bahşişi görünce de gerekirse bütün gece boyunca bisikletiyle istedikleri her şeyi getirebileceğini söyledi. Clerfayt bir kâğıda diş fırçası, sabun ve birkaç şey daha yazdı, bunları ertesi sabah kapıya bırakmasını istedi. Adam söz verdi, gitti. Bir kez daha geldi, buz getirdi; sonra bir daha dönmemek üzere ortadan kayboldu.</p>

  <p>"Seni bu akşam yalnız bıraksaydım, bir daha asla göremeyeceğimi sandım, " dedi Clerfayt.</p>

  <p>Lillian pencerenin kenarına oturdu. "Ben bunu her gece düşünüyorum. "</p>

  <p>"Neyi? "</p>

  <p>"Her şeyi bir daha asla göremeyeceğimi. "</p>

  <p>Clerfayt büyük bir acı duydu. Lillian’ın yumuşak yüz hatlarına baktı, kadın birdenbire çok yalnız gözüktü gözüne, terk edilmiş değil, yalnız. "Seni seviyorum, " dedi Clerfayt. "Sana yardımcı olur mu bilmiyorum, ama doğru söylüyorum. "</p>

  <p>Lillian bir şey söylemedi. "Bunu, bu akşam olanlar yüzünden söylemediğimi biliyorsun, " dedi Clerfayt, yalan söylediğinin ayırdında değildi. "Bu akşamı unut. Bir rastlantıydı, aptalcaydı, her şey karmakarışıktı. Seni asla kırmak istemem. "</p>

  <p>Lillian bir süre daha sustu. "Öyle sanıyorum ki bazı açılardan kırılmam olanaksız, " dedi sonra düşünceli düşünceli. "Buna gerçekten inanıyorum. Belki de bu ötekini dengeliyordun"</p>

  <p>Clerfayt ne söyleyeceğini bilemedi. Lillian’ın ne demek istediğini belli belirsiz hissediyordu; ama bunun tam tersine inanmak isterdi. Lillian’a baktı.</p>

  <p>"Cildin geceleri inci gibi, " dedi Clerfayt. "Parıldıyor. Işığı çekmiyor da yansıtıyor sanki. Gerçekten. Bira içmek istiyor musun? "</p>

  <p>"Evet. Bir parça da Lyon sosisi versene bana. Ekmek de. Çok mu rahatsız oluyorsun? "</p>

  <p>"Artık hiçbir şeyden rahatsız olmuyorum. Sanki yıllardır bu geceyi beklemişim gibi geliyor. Dünya, aşağıda uykulu ve sarımsak kokulu resepsiyonun arkasında yerle bir oldu. Biz kendimizi son anda kurtardık. "</p>

  <p>"Öyle mi dersin? "</p>

  <p>"Evet. Her taraf ne kadar sessiz, duymuyor musun? "</p>

  <p>"Sen sessizleştin, " diye yanıtladı Lillian. "Çünkü istediğin şeye ulaştın. "</p>

  <p>"Ulaştım mı dersin? Bir moda atölyesindeymişim gibi geliyor. "</p>

  <p>"Ha, onlar benim suskun dostlarım! " Lillian hâlâ sağda solda asılı olan giysilere baktı. "Geceleri bana nefis balo ve karnaval öyküleri anlatıyorlardı. Bu akşam onlara ihtiyacım yok. Toplayıp dolaba kilitleyeyim mi onları? "</p>

  <p>"Bırak asılı kalsınlar. Sana neler anlattılar? "</p>

  <p>"Çok şey. Şenliklerden, kentlerden ve aşktan söz ettiler. Denizle ilgili bazı şeyler anlattılar. Denizi hiç görmedim. "</p>

  <p>"Gidebiliriz. " Clerfayt ona soğuk birayla dolu bardağı verdi. "Birkaç gün sonra Sicilya’ya gitmek zorundayım. Bir yarışa katılacağım. Ama kazanmayacağım. Sen de gel! "</p>

  <p>"Her zaman kazanmak mı istersin? "</p>

  <p>"Bazen iyi geliyor. İdealist insanlar parayla çok şey yapabilirler. "</p>

  <p>Lillian güldü. "Bunu Gaston Amcama söyleyeceğim. "</p>

  <p>Clerfayt yatağın başucunda asılı duran ince brokardan dikilmiş gümüş giysiyi inceledi. "Bu tam Palermo’ya göre, " dedi.</p>

  <p>"Birkaç gün önce bir gece giydim. "</p>

  <p>"Nerede? "</p>

  <p>"Burada. "</p>

  <p>"Yalnız miydin? "</p>

  <p>"Öyle istiyorsan yalnızdım, diyelim. Sainte-Chapelle’ in, bir şişe Pouilly’nin, Seine’in ve ayın katıldığı bir şenlik düzenlemiştim. "</p>

  <p>"Bundan sonra hiç yalnız olmayacaksın. "</p>

  <p>"Sandığın anlamda yalnız değildim. "</p>

  <p>"Biliyorum, " dedi Clerfayt. "Seni sevdiğimi söylerken sanki bana bunun için teşekkür borçluymuşsun gibi söylüyorum, ama aslında böyle düşünmüyorum. Alışık olmadığım için kendimi bu kadar ilkel bir biçimde ifade ediyorum. "</p>

  <p>"Kendini ilkel bir biçimde ifade etmiyorsun. "</p>

  <p>"Yalan söylemediği zaman her erkek bunu yapar. "</p>

  <p>"Hadi, " dedi Lillian. "Dom Perignon şişesini aç. Ekmek, sosis ve birayla birlikte gözüme fazlasıyla tehlikeli, sıradan ve filozofça görünüyorsun. Neyi koklayıp duruyorsun öyle? Ne kokuyorum? "</p>

  <p>"Sarımsak, ayışığı ve ortaya çıkaramadığım yalanların kokusunu alıyorum. "</p>

  <p>"Tanrıya şükür! Hadi yeryüzüne geri dönelim ve oraya sıkı sıkı tutunalım. Dolunay olduğu gecelerde yeryüzünden uçup gitmek kolaylaşıyor. Düşler yerçekimi falan dinlemiyor. "</p>

  <p><br /></p>

  <h3 id="sigil_toc_id_5">11</h3>

  <p>Bir kanarya ötüyordu. Clerfayt onu uykusunda duyuyordu. Uyandı, çevresine bakındı. Bir dakika sonra nerede olduğunu anladı. Güneşin, beyaz bulutların ve suyun yansısı odanın tavanında dans ediyorlardı, oda sanki tepetaklak olmuştu. Tavan açık yeşil saten bir kumaşla kaplanmış gibiydi. Banyonun kapısı ve penceresi açıktı, Clerfayt avlunun karşı tarafında bir pencerede asılı olan kuş kafesini görebiliyordu. İri göğüslü sarışın bir kadın kafesin arkasında bir masaya oturmuş yemek yiyordu, gördüğü kadarıyla kadın kahvaltı etmiyor, yarım şişe Burgunder şarabıyla birlikte öğle yemeğini yiyordu.</p>

  <p>Clerfayt saatini aradı. Yanılmamıştı; saat on ikiydi. Aylardır bu kadar çok uyumamıştı, birdenbire çok acıktı-</p>

  <p>ğını hissetti. Kapıyı dikkatle açtı. Bir önceki ak§am ısmarladığı şeyler oradaydı. Otel görevlisi sözünü tutmuştu. Paketi aldı; suyu açtı, yıkanıp giyindi. Kanarya hâlâ ötüyordu. Şişman sarışın kadın şimdi de elma pastası yiyor, kahve içiyordu. Clerfayt, rıhtıma bakan öteki pencereye gitti. Dışarıda trafik tüm hızıyla uğulduyordu. Sahaflar açıktı, nehirden bir römorkör geçiyordu, kıç tarafta Spitz cinsi bir köpek havlıyordu. Clerfayt öne eğildi, yandaki pencerede Lillian’ın yüzünü gördü. Lillian pencereye yaslanmış, Clerfayt’ın onu incelediğinden habersiz, bütün dikkatiyle aşağı bir sepet sarkıtıyordu. Aşağıda lokantanın kapısının tam önünde bir istiridye satıcısı duruyordu. Anlaşılan satıcı bu âdeti biliyordu. Sepetin içini ıslak yosunlarla döşedi, yukarı baktı.</p>

  <p>"Marennes? Bêlons? <sup>1</sup> Bêlons bugün daha iyi. ”</p>

  <p>"Altı tane Bêlons, ” diye yanıt verdi Lillian.</p>

  <p>”On iki olsun, ” dedi Clerfayt.</p>

  <p>Lillian döndü ve güldü. "Kahvaltı etmek istemiyor musun? "</p>

  <p>"İşte kahvaltı. Portakal suyu yerine de hafif bir Pou-</p>

  <p>illy. ”</p>

  <p>"On iki tane mi istiyorsunuz? " diye sordu istiridye satıcısı.</p>

  <p>"On sekiz tane olsun, " diye yanıt verdi Lillian, sonra da Clerfayt’a dönüp "Benim odama gel. Gelirken şarabı da getir, " dedi.</p>

  <p>Clerfayt lokantadan bir şişe Pouilly ve iki kadeh aldı. Ekmek, tereyağ ve bir parça eski Pont l’Evêque peyniri de getirmişti.</p>

  <p>"Bunu sık sık mı yaparsın? " diye sordu Clerfayt.</p>

  <p>"Hemen hemen her gün. " Lillian bir mektup gösterdi. "Gaston Amcanın akşam yemeği öbür gün. Sen de davet edilmek ister misin? "</p>

  <p>"Hayır. "</p>

  <p>’’Güzel. Gelseydin yemeğin amacını sabote etmiş olurdun: Amaç bana zengin bir adam bulmak. Yoksa sen zengin misin? "</p>

  <p>"Genellikle bir-iki haftalığına. Bulunan adam yeterince zenginse onunla evlenecek misin? "</p>

  <p>"Bana şarap ver, " diye yanıtladı Lillian. "Ve de aptal aptal konuşma. "</p>

  <p>"Senden her şey beklenir. "</p>

  <p>"Ne zamandan beri? "</p>

  <p>"Senin hakkında düşündüm biraz. "</p>

  <p>"Ne zaman? "</p>

  <p>"Uykumda. Senin ne yapacağın hiç belli olmuyor. Benim bilmediğim yasalar geçerli senin için. "</p>

  <p>"İyi, " dedi Lillian. "Bunun kimseye zararı olmaz. Bu gün ne yapıyoruz? "</p>

  <p>"Bugün seni Otel Ritz’e götürüyorum. Ben odama çıkıp üstümü değiştirinceye kadar salonun kuytu bir köşesinde on beş dakika oturup dergilere bakarsın. Sonra öğle yemeği, akşam yemeği yeriz, sonra yine öğle yemeği, akşam yemeği, sonra yine öğle yemeği yeriz; Gaston Amcayı sabote etmek için öbür gün de akşam yemeği yeriz. "</p>

  <p>Lillian pencereden dışarı baktı, yanıt vermedi. "Eğer istersen seninle birlikte Sainte-Chapelle’e de gelirim, " dedi Clerfayt. "Ya da Notre-Dame’a ya da bir müzeye; sen Mavi Çoraplılarla<a id="footnote1"></a><sup><a href="#bookmark2">1</a></sup> Bizans’a sürülmüş Yunanlı bir fahişe karışımı tehlikeli bir kadınsın biliyor musun? Hatta Eyfel Kulesine gitmeye ya da Bateau-Mouche’la <sup><a id="footnote2"></a><a href="#bookmark3">2</a></sup> tur yapmaya bile hazırım. "</p>

  <p>"Seine Nehrinde yapılan turlardan birine daha önce katılmıştım. Orada bir kasabın metresi olarak kendime ait üç odalı bir dairede yaşayabilirdim. "</p>

  <p>"Eyfel Kulesine de gittin mi? "</p>

  <p>"Oraya seninle gideceğim sevgilim. "</p>

  <p>"Tahmin etmiştim. Mutlu musun? "</p>

  <p>"O ne? "</p>

  <p>"Hâlâ bilmiyor musun? Ama mutluluğun gerçekten ne olduğunu kim biliyor ki? Belki de mutluluk bir iğnenin ucunda dans etmektir. "</p>

  <p>Lillian, Gaston Amcanın verdiği akşam yemeğinden döndü. Peystre Vikontu arabasıyla onu otele bırakmıştı. Nefis yemeklerin yendiği aşırı sıkıcı bir akşam geçirmişti. Birkaç kadınla altı erkek katılmıştı yemeğe. Kadınlar öylesine merak dolu bir düşmanlık saçıyorlardı ki, birer kirpi gibi dikenliydiler. Erkeklerin dördü bekâr, hepsi zengin, ikisi gençti, Peystre Vikontu içlerinde en yaşlı ve en zengin olanıydı. "Neden Rive Gauche’da<sup>1</sup> oturuyorsunuz? " diye sordu. "Romantik nedenlerle mi? "</p>

  <p>"Rastlantı sonucu. Bildiğim en iyi neden bu. "</p>

  <p>"Siz Vendöme Meydanında kalıyor olmalıydınız. "</p>

  <p>"Şaşırtıcı bir şey, " dedi Lillian. "Nerede oturmam gerektiğini benden daha iyi bilen o kadar çok insan var ki. "</p>

  <p>"Vendöme Meydanında hiç kullanmadığım bir dairem var. Modern döşenmiş bir atölye. "</p>

  <p>"Bana kiralamak mı istiyorsunuz? "</p>

  <p>"Neden olmasın? "</p>

  <p>"Kirası ne kadar? "</p>

  <p>Peystre hızlı hızlı yanıt verdi: "Ne diye paradan konuşuyoruz ki? Önce daireyi bir görün. İsterseniz sizin olabilir. "</p>

  <p>"Koşulsuz mu? "</p>

  <p>"Koşulsuz. Ancak benimle bir kere yemeğe çıkmanızdan zevk duyarım tabii, ama bu da koşul sayılmaz. "</p>

  <p>Lillian güldü. "Hâlâ yalnızca kendi çıkarını düşünmeyen insanlar var demek. "</p>

  <p>"Daireyi ne zaman görmek istersiniz? Yarın olur mu? Yarın öğle yemeği için sizi alayım mı? "</p>

  <p>Lillian beyaz bıyıklı, küçük kafalı adamı inceledi. "Aslında amcam beni evlendirmek istiyordu, ” dedi.</p>

  <p>"Bunun için henüz çok gençsiniz. Amcanız eski kafalı biri. "</p>

  <p>"Daireniz iki kişinin yaşayabileceği kadar büyük mü? "</p>

  <p>"Öyle sanırım. Neden sordunuz? "</p>

  <p>"Orada bir erkek arkadaşımla birlikte yaşamak istersem diye sordum. " Peystre bir an Lillian’a baktı. "Bunu da konuşabiliriz, " dedi sonra. "Gerçi, açık söylemek gerekirse, daire iki kişi için pek uygun değil. Ama neden bir süre yalnız yaşamak istemiyorsunuz? Paris’e geleli daha birkaç hafta oldu. Önce kenti şöyle iyice bir gezin. Neler göreceksiniz, neler. "</p>

  <p>"Haklısınız. "</p>

  <p>Araba durdu, Lillian indi. "Yarın kaçta? " diye sordu Vikont.</p>

  <p>"Düşünmem gerek. Gaston Amcama sormamın sizce bir sakıncası var mı? "</p>

  <p>"Yerinizde olsam bunu yapmazdım. Kafasında gereksiz düşünceler oluşabilir. Bunu yapmayacağınızı biliyorum. "</p>

  <p>"Öyle mi? "</p>

  <p>"Yapacak olsaydınız, bana sormazdınız. Çok genç ve güzelsiniz Matmazel. İhtiyacınız olan yaşamı size sağlamaktan zevk duyardım. Ama artık yaşlanmakta olan bu adama inanın: Bu sizin için çekici, ama boşuna geçen bir yaşam. Gaston Amcanın sözünü bile etmeyelim. Size gereken şey lüks bir yaşam. Çok lüks bir yaşam. İltifatımı hoşgörün; ama gördüğümü söylüyorum. İyi geceler Matmazel. "</p>

  <p>Lillian merdivenlerden çıktı. Gaston Amcanın onu görücüye çıkartması tuhaf bir biçimde hem eğlendirici, hem de cesaret kırıcı olmuştu. Önce kendini can çekişen bir asker gibi hissetmişti, sanki başucunda biri ona bolluk</p>

  <p>içinde bir yaşama dair öyküler anlatıyordu. Sonra yabancı bir gezegendeymiş gibi olmuştu, bu gezegende insanlar ölümsüzdü ve sorunları vardı. Konuştuklarını anlamıyordu. Lillian için önemsiz olan bir şey, onlar için çok anlamlıydı, Lillian’ın peşinde olduğu şey onlar için tuhaf bir biçimde tabuydu. Peystre Vikontunun önerisi bütün bunların içinde en mantıklısı gibi görünmüştü.</p>

  <p>"Gaston Amca elinden geleni yaptı mı? " diye sordu Clerfayt koridorda.</p>

  <p>"Ne zaman geldin? Bir yerlerde içtiğini sanıyordum. "</p>

  <p>"Artık canım istemiyor. "</p>

  <p>"Beni mi bekledin? "</p>

  <p>"Evet, " dedi Clerfayt. "Beni düzenli bir insan yaptın. Artık canım içki içmek istemiyor. Artık sensiz içmek istemiyor. "</p>

  <p>"Daha önceleri içer miydin? "</p>

  <p>"Evet. İki yarış arasında. Ve de genellikle iki felaket arasında. Sanırım korkaklığımdan ya da kendi kendimden kaçmak için. Ama artık geçti. Bugün Sainte-Chapelle’e gittim. Yarın da Cluny Müzesine gideceğim. Bizi birlikte gören biri, senin müzedeki halıların üzerinde bulunan tek boynuzlu hanımefendiye benzediğini söyledi. Çok başarılısın. Bir yerlere gitmek ister misin? "</p>

  <p>"Bu akşam değil. "</p>

  <p>"Bu akşam yaşamın bir mutfak, bir salon ve bir yatak odasından ibaret olduğunu sanan burjuvalarla birlikteydin, onlar yaşamın her an devrilebilecek yelkenli bir gemi olduğunu bilmiyorlar. Onun için senin kendine gelmen gerekiyor. "</p>

  <p>Lillian’ın gözleri parlamaya başladı. "Sen yine de içmişsin. "</p>

  <p>"Yanımda sen olunca buna gerek kalmıyor. Biraz dolaşmak istemez misin? "</p>

  <p>"Nereye gideceğiz? "</p>

  <p>"Bir zamanlar adını duymuş olduğun her yere, her lokale. Çok güzel giyinmişsin, bu şıklık Gaston Amcanın talipleri tarafından harcandı gitti. En azından bu giysiyi teşhir etmeliyiz, sen istemesen de. İnsanın giysilere karşı sorumlulukları vardır. ”</p>

  <p>"Pekâlâ. Ama arabayı yavaş kullanacaksın. Bütün caddelerden geçeceğiz. Karla kaplı olmayan bütün caddelerden. Köşelerinde çiçek satıcıları olan caddelerden. Bir araba dolusu menekşe alalım. ”</p>

  <p>Clerfayt, Giuseppe’yi rıhtımın karışıklığının içinden çıkardı, otelin kapısında beklemeye başladı. Yandaki lokanta kapatıyordu.</p>

  <p>"Seni kart zampara seni, ” dedi yanıbaşında bir ses. "Bu tür roller için biraz fazla yaşlı değil misin? ”</p>

  <p>Konuşan Lydia Morelli’ydi. Kavalyesinden önce lokantadan çıkmıştı.</p>

  <p>"Kesinlikle öyleyim, ” diye yanıtladı Clerfayt. "Zaten çekici olan da bu! "</p>

  <p>Lydia beyaz kürk etolünü omzuna attı. "Demek yeni rolün bu! Oldukça taşra işi hayatım. Genç bir kuzuyla hem de! "</p>

  <p>"İltifat ediyorsun, " dedi Clerfayt. "Sen böyle söylediğine göre, o büyüleyici bir kadın demektir. "</p>

  <p>"Büyüleyici mi? Burada bir odada kalan ve sırtında üç tane Balenciaga giysisi olan o aptal şey mi büyüleyici? "</p>

  <p>"Uç tane mi? Ben otuz tane var sanıyordum. Her giyişinde öylesine değişiyorlar ki. " Clerfayt güldü. "Lydia! Ne zamandan beri kuzularla aptal şeylerin peşinde casusluk yapıyorsun? Bu huyumuzdan uzun zaman önce vazgeçmemiş miydik? "</p>

  <p>Lydia öfkeyle tam yanıt verecekti ki kavalyesi dışarı çıktı. Lydia silaha sarılır gibi onun koluna girdi ve uzaklaştı.</p>

  <p>Lillian bir-iki dakika sonra geldi. "Biraz önce biri bana senin büyüleyici bir kadın olduğunu söyledi, " dedi Clerfayt. "Seni saklamanın zamanı geldi. "</p>

  <p>"Beklerken sıkıldın mı? "</p>

  <p>"Hayır. Uzun süre hiçbir şeyi beklemediysen, beklemek on yıl gençleştiriyor. Hatta yirmi yıl. Bundan sonra asla bekleyeceğim bir şey olmayacak sanıyordum. "</p>

  <p>"Ben her zaman bir şey bekledim. " Lillian, yanında kel kafalı bir adamla birlikte lokantadan çıkan bir kadının arkasından baktı; krem renginde yüksek ökçeli ayakkabıları, fındık büyüklüğünde elmaslardan yapılmış bir kolyesi vardı. "Nasıl da parlıyor! " dedi Lillian.</p>

  <p>Clerfayt hiç yanıt vermedi. Mücevher tehlikeli bir konuydu; Lillian mücevhere düşkünse, isteklerini ondan daha iyi yerine getirebilecek erkekler vardı.</p>

  <p>"Bana göre değil, " dedi Lillian gülerek, sanki Cler-fayt’ın aklından geçenleri okumuştu.</p>

  <p>"Bu giysi yeni mi? " diye sordu Clerfayt.</p>

  <p>"Evet. Bugün gönderdiler. "</p>

  <p>"Kaç tane giysin oldu? "</p>

  <p>"Bununla birlikte sekiz tane. Neden sordun? "</p>

  <p>Lydia Morelli’nin edindiği bilgi doğruydu demek. Bu nedenle üç tane demişti.</p>

  <p>"Gaston Amca dehşetler içinde, " dedi Lillian. "Faturaları gönderdim ona. Hadi şimdi bu. kentin en iyi gece kulübüne gidelim. Haklısın. Giysiler hak iddia ediyorlar! "</p>

  <p>"Başka bir yere daha gidelim mi? " diye sordu Clerfayt. Saat sabaha karşı dört olmuştu.</p>

  <p>"Bir yere daha, " dedi Lillian. "Yoksa yoruldun mu? "</p>

  <p>Clerfayt, ona yorulup yorulmadığını soramayacağını biliyordu. "Daha yorulmadım, " dedi. "Hoşuna gidiyor mu? "</p>

  <p>"Harika. "</p>

  <p>"Güzel, o zaman başka bir kulübe gidelim. Çingenelerin olduğu bir yer olsun. " Montmartre ve Montparnasse hâlâ savaş sonrasının ateşiyle sarsılmaktaydı. Renkli mağaralara benzeyen kabareler ve gece kulüpleri su altındaymışlar gibi sisler içinde yüzüyorlardı. Her şey her zaman olduğu gibiydi, hep aynıydı. Lillian olmasaydı Clerfayt</p>

  <p>çok sıkılacaktı, ama Lillian için her şey yeniydi; her şeyi olduğu gibi değil, görmek istediği ve de gördüğü gibi algılıyordu. Aşırı pahalı lokaller onun için yaşam ateşiyle doluydu; bahşiş bekleyen orkestralar onun için düşlerin konserlerini veriyorlardı; jigololarla, sonradan görmelerle, ne yapacaklarını bilemedikleri için evlerine gitmeyen ya da bir serüven ya da iş peşinde koşan insanlarla, çaresiz ve aptal kadınlarla ağzına kadar dolu olan yerler onun için göz kamaştırıcı bir varoluş ayiniydi, çünkü böyle olmasını istiyordu ve bu nedenle gelmişti.</p>

  <p>Onu buradaki öteki kadınlardan farklı kılan işte bu, diye düşündü Clerfayt. Ötekiler içinde bulundukları boşluğu doldurmak için bir serüvenin, bir işin, biraz uyumlu bir kargaşanın peşindeler; oysa o yaşamın peşinde, yalnızca yaşamın peşinde; masaldaki beyaz geyiğin ve tek boynuzlu gergedanın izini süren mecnun bir avcı gibi yaşamın peşinden koşuyor; bu koşuda öylesine yorulmak nedir bilmiyor ki, yanındakini de etkiliyor; engel tanımıyor, gözünü avından hiç ayırmıyor; insan onun yanında kendini kimi zaman yaşlı, kimi zaman yıpranmış, kimi zaman da çocuk gibi hissediyor; unutulup gitmiş duygular, arzular, düş kırıntıları, yılların gerisinden çıkıp geliyorlar; ve her şeyden önce çoktan gömdüğünüz bir duygu yeniden canlanıyor: Yaşamın eşsiz bir şey olduğu duygusu alacakaranlıkta çakan bir şimşek gibi parıldıyor. Çingeneler masanın çevresini sarmış, bir şarkı çalıyorlardı. Lillian hayranlıkla dinliyordu. Onun için bunların hepsi bir zamanlar gerçekti, diye düşündü Clerfayt; şarkı Pussta’yı<sup>1</sup> geceler boyu karanlığı, yalnızlığı, insanoğlunun kendini korumak için sığındığı ilk ateşi anlatıyordu; en eski, en yıpranmış, en duygusal şarkı bile Lillian için insanlığın, tutunma isteğinin ama tutunamayışın hüzünlü şarkisiydi. Lydia Morelli haklıydı, bu açıdan bakıldığında taşraya özgüydü her şey; ama tam da bu nedenle ona tapınılması gerekmiyor muydu?</p>

  <p>"Galiba çok fazla içtim, " dedi Clerfayt.</p>

  <p>"Çok fazla ne demek? "</p>

  <p>"insan kendini bilmeyecek duruma geldiyse çok fazla içmiş demektir. "</p>

  <p>"O zaman ben hep çok fazla içmeliyim. Kendimi hiç sevmiyorum. "</p>

  <p>Hiçbir şeyden korkmuyor, diye düşündü Clerfayt. Bu meyhane onun için nasıl yaşamın suretiyse, en basit sözcük de ilk söylendiği anda olduğu kadar çekici geliyor ona. Buna dayanmak çok güç! Ölecek, bunu biliyor, ama bu durumu değişik bir Uyku Tanrısı olarak kabulleniyor, onun gözünde her şeyi değiştiren de bu kabulleniş; hiçbir şeyden korkmuyor, hiçbir şeyi Tanrıya hakaret saymıyor; hiçbir şey onun için basit değil ve -lanet olsun- ben neden burada öyle oturuyor ve çevreme ürküntüyle bakıyorum, neden ben de kendimi bu gamsız kargaşanın içine atmıyorum?</p>

  <p>"Sana tapıyorum, " dedi Clerfayt.</p>

  <p>"Bunu bu kadar sık söyleme, " dedi Lillian. "Bunun için insanın tamamen bağımsız olması lazım. "</p>

  <p>"Sen söz konusu olunca değil. "</p>

  <p>"Her zaman söyle, " dedi Lillian. "Hava ve şarap kadar ihtiyacım var buna. " Clerfayt güldü. "İkisi de doğru. Ama bir şeyin doğru olup olmadığı kimin umurunda! Şimdi nereye gidiyoruz? "</p>

  <p>"Otele. Taşınmak istiyorum. "</p>

  <p>Clerfayt artık hiçbir şeye şaşırmamaya karar verdi.</p>

  <p>"Peki. Gidip eşyalarını toplayalım, " dedi.</p>

  <p>"Eşyalarım toplandı bile. "</p>

  <p>"Nereye taşınmak istiyorsun? "</p>

  <p>"Başka bir otele. İki gündür tam bu saatlerde biri telefon ediyor. Bir kadın ait olduğum yere geri dönmem gerektiğini anlatıyor, başka birşeyler daha söylüyor... "</p>

  <p>Clerfayt ona baktı. "Gece nöbetçisine telefon bağlamamasını söyleseydin. "</p>

  <p>"Söyledim. Ama kadın onu atlatmayı başardı. Dün annem olduğunu söylemiş. Aksanlı konuşuyor, Fransız değil. "</p>

  <p>Lydia Morelli, diye düşündü Clerfayt. "Neden bana bir şey söylemedin? "</p>

  <p>"Niye söyleyeyim ki? Ritz dolu mu? "</p>

  <p>"Hayır. "</p>

  <p>"Güzel. Gaston Amca yarından itibaren kalacağım yeri öğrenince fenalık geçirecek. "</p>

  <p>Lillian eşyalarını toplamamıştı. Clerfayt gece nöbetçisinden bir bavul ödünç aldı, bir Alman binbaşı giderken bavulunu otelde bırakmıştı; Clerfayt, Lillian’ın eşyalarını bavula yerleştirdi. Lillian yatağa oturmuş gülüyordu. "Buradan ayrılacağıma üzülüyorum, " dedi. "Buradaki her şeyi çok sevmiştim. Ama benim sevgimde üzüntüye yer yok. Bunu anlıyor musun? "</p>

  <p>Clerfayt başını kaldırdı. "Korkarım evet. Bir şeyi terk etmek seni üzmüyor. "</p>

  <p>Lillian yine güldü; bacaklarını uzatmıştı, elinde bir kadeh şarap vardı. "Artık fark etmiyor. Sanatoryumu terk ettikten sonra, istediğim her yere gidebilirim. "</p>

  <p>Belki beni de terk edecek, diye düşündü Clerfayt. Aynı otel değiştirir gibi. "Bak bir Alman binbaşının kılıcı, " dedi. "Heyecandan burada unutmuş, bir Alman subayı için ne kadar aşağılayıcı bir davranış. Kılıcı bavula koyuyorum. Çok tatlı sarhoş oldun. İyi ki iki gün önce Ritz’de senin için bir oda ayırtmışım. Yoksa resepsiyonun önünden geçmemiz biraz zor olurdu. "</p>

  <p>Lillian, binbaşının kılıcını aldı, oturduğu yerde selam durdu. "Çok hoşuma gidiyorsun. Neden seni hiç ilk adınla çağırmıyorum? "</p>

  <p>"Bunu kimse yapmıyor. "</p>

  <p>"Benim yapmam için yeterli bir neden bu. "</p>

  <p>"Tamam, " dedi Clerfayt. "Kılıcı da almak istiyor musun? "</p>

  <p>"Burada bırak onu. "</p>

  <p>Clerfayt anahtarları cebine koydu, Lillian’a mantosunu uzattı.</p>

  <p>"Çok mu zayıfım? " diye sordu Lillian.</p>

  <p>"Hayır; galiba biraz kilo aldın. "</p>

  <p>"Önemli olan tek şey bu, " diye mırıldandı Lillian.</p>

  <p>Bavulları arkalarından gelecek bir taksiye yüklettirdiler.</p>

  <p>"Ritz’deki odam Vendöme Meydanına mı bakıyor? " diye sordu Lillian.</p>

  <p>"Evet. Cambon Caddesine bakmıyor. "</p>

  <p>"Savaş sırasında sen nerede kalıyordun? "</p>

  <p>"Tutuklu kampından döndükten sonra Cambon Caddesine bakan bir odada. Saklanmak için iyi bir yerdi; kimse orada olduğumu tahmin edemedi. Erkek kardeşim o zamanlar Vendöme Meydanına bakan tarafta, yani Almanların tarafında kalıyordu. Biz Alsaslıyız. Kardeşimin babası Alman, benim babam Fransız. "</p>

  <p>"Erkek kardeşin seni koruyamadı mı? "</p>

  <p>Clerfayt güldü. "Burada olduğumdan haberi bile yoktu. Sibirya’da olduğumu duysa sevinirdi. Olabildiğince uzakta. Gökyüzünü görüyor musun? Sabah oluyor. Kuşları duyuyor musun? Kentlerde onları yalnız bu saatlerde duyabilirsin. Doğa dostları evlerine dönerken ardıç kuşlarını duyabilmek için gece kulüplerinde zaman geçirmek zorundalar. "</p>

  <p>Vendöme Meydanına saptılar. Gri, geniş meydan sessizlik içindeydi. Bulutların arasından sapsarı bir gün doğuyordu. "İnsanların eskiden ne kadar güzel binalar inşa ettiklerini görünce onların bizden daha mutlu olduklarını düşünmeden edemiyorum, " dedi Lillian. "Sen ne dersin? " "Hayır, " diye yanıt verdi Clerfayt. Arabayı girişin önünde durdurdu. "Ben şu anda mutluyum, " dedi. "Mutluluğun ne olduğunu bilip bilmememiz hiç önemli değil. Ben şu anda mutluyum, bu sessizlik içinde, bu meydanda, seninle birlikte. Uykunu aldıktan sonra yola çıkarız. Dinlene dinlene güneye ineriz. Sicilya’ya, sana daha önce sözünü ettiğim yarışa: Targo Florio’ya. "</p>

  <h3 id="sigil_toc_id_6">12</h3>

  <p>Targo Florio yarışının yaklaşık on dört bin dönemeçli yüz sekiz kilometrelik yolu, idman için her gün birkaç saatliğine trafiğe kapatılıyordu. Sürücüler bu saatlerin dışında da dönemeçleri, çukurları ve yolun durumunu ezberlemek için yolda yavaş yavaş çalışıyorlardı; böylece araba motorlarının homurtusu yoldan ve çevreden hiç eksik olmuyordu. Clerfayt’ın yardımcı pilotu Alfredo Torriani adında yirmi dört yaşında bir Italyan’dı. İkisi de hemen hemen bütün gün çalışıyorlar, akşamları da yüzleri güneşten yanmış, acıkmış ve susamış olarak dönüyorlardı.</p>

  <p>Clerfayt, Lillian’a idmanlara gelmeyi yasaklamıştı. Lillian’ın, öteki sürücülerin karıları ve kız arkadaşları gibi, elinde kronometre ve kâğıtlarla, araba tamiri, benzin ikmali ve lastik değiştirme için yapılan yerlerde oturup bir işe yaramaya çalışmasını istemiyordu. Bunun yerine onu, deniz kıyısında evi olan bir arkadaşıyla tanıştırmış, oraya götürmüştü. Adamın adı Levalli’ydi, orkinos avlayan bir filonun sahibiydi. Clerfayt onu özellikle seçmişti: Levalli kel kafalı, koca göbekli, eşcinsel bir estetti.</p>

  <p>Lillian bütün gününü deniz kıyısında ya da Levalli’nin villasını çevreleyen bahçede geçiriyordu. Bahçe yabani bitkilerle doluydu, romantikti, Eichendorff’un şiirlerinde olduğu gibi mermer heykellerle süslenmişti. Lillian’ın Clerfayt’ı araba sürerken izlemek gibi bir isteği yoktu; ama portakal bahçelerinin sessizliğine kadar ulaşan motor seslerini seviyordu. Rüzgâr, çiçeklerin ağır kokusuyla birlikte getiriyordu sesi; bu ses denizin sesiyle birleşince heyecan verici bir konser çıkıyordu ortaya. Sanki Clerfayt onunla konuşuyordu. Bütün gün çevresinde dolanan bu sese kendini bırakıyordu, tıpkı sıcak Sicilya göğüne, deni-</p>

  <p>zin göz kamaştıran pırıltısına kendini bıraktığı gibi. Cler-fayt her zaman onunla birlikteydi; fıstık ağaçlarının gölgesinde uyurken, bankta oturup Petrarca ya da Augusti-nus’un itiraflarını okurken, deniz kıyısında hiçbir şey düşünmeden pineklerken ya da alacakaranlık çökmeden önceki gizemli saatlerde terasta otururken, İtalyan kadınlar <span style="font-style:italic;">felicissima notte</span> dediklerinde ve her sözcüğün ardında bilinmeyen bir tanrıya dair bir soru işareti bulunduğunda, o homurtu uzaktan duyuluyordu hep, gökyüzünün ve akşamın davul sesleriydi bunlar; sesler Lillian’ın hafif hafif kaynayan kanında yanıtını buluyordu. Akşamları Clerfayt o homurtuyla birlikte geliyordu, araba yaklaştıkça homurtu gök gürültüsüne dönüşüyordu.</p>

  <p>"Antik Yunan Tanrıları gibi, " dedi Levalli, Lillian’a. "Bizim modern Condottieri, Jüpiter’in oğulları gibi gök-gürültüsü ve şimşeklerle geliyorlar. "</p>

  <p>"Hoşlanmıyor musunuz. "</p>

  <p>"Artık motorları sevmiyorum. Bana savaştaki bombardıman uçaklarını hatırlatıyorlar. "</p>

  <p>Bu duygulu şişman adam gramofona Chopin’in bir piyano konçertosunu koydu. Lillian ona düşünceli düşünceli baktı.</p>

  <p>Ne tuhaf, diye düşündü, insan kendi deneyimleri ve kendi açısından tehlikeli olan şeyler konusunda ne kadar tek taraflı davranıyor: Acaba bu sanat uzmanı estet, orkinosların yakalandıkları zaman neler hissettiklerini hiç düşünmüş müydü?</p>

  <p>Levalli birkaç gün sonra bir şenlik düzenledi. Yaklaşık yüz kişi çağırmıştı. Her yanda mumlar ve fenerler yanıyordu; gökyüzünde yıldızlar sayılıyordu; sıcak bir geceydi; deniz kıpırtısızdı, koskocaman ayın yansıdığı muhteşem bir ayna gibiydi; ay başka bir gezegenden gelen kıpkırmızı bir balon gibi ufukta süzülüyordu. Lillian hayran olmuştu. "Hoşunuza gitti mi? " diye sordu Levalli.</p>

  <p>"İstediğim her şey burada. "</p>

  <p>"Her şey mi? "</p>

  <p>"Hemen hemen her şey. Dağlarda kardan duvarlar arasında hapis yaşadığım dört yıl boyunca bunları düşledim durdum. Burada ne kar var, ne de dağlar. "</p>

  <p>"Sevindim, " dedi Levalli. "Çok ender şenlik düzenlerim. "</p>

  <p>"Neden? Yoksa alışkanlığa mı dönüşüyor? "</p>

  <p>"Hayır. Beni, nasıl söylesem, hüzünlendiriyor. İnsan şenlik düzenliyorsa genellikle birşeyleri unutmaya çalışıyor demektir, ama unutamaz. Ötekiler de unutamaz. "</p>

  <p>"Ben hiçbir şeyi unutmak istemiyorum. "</p>

  <p>"Öyle mi? " diye sordu Levalli kibarca.</p>

  <p>"Artık istemiyorum, " diye yanıtladı Lillian.</p>

  <p>Levalli gülümsedi. "Burada eskiden Romalılara ait bir ev varmış, Romalı güzel kadınların katıldığı büyük şenlikler düzenlenirmiş; meşaleler ve Etna Yanardağının saçtığı ışık ortalığı aydınlatırmış. Romalıların sırrı çözmeye yaklaştıklarına inanıyor musunuz? "</p>

  <p>"Hangi sırrı? "</p>

  <p>"Yaşamın sırrını? "</p>

  <p>"Biz yaşıyor muyuz? "</p>

  <p>"Belki de bu soruyu sorduğumuz için yaşamıyoruz-dur. Bunları söylediğim için özür dilerim. Italyanlar hüzünlü insanlardır; tam tersiymiş gibi gözükürler, ama değillerdir. "</p>

  <p>"Kim öyle ki? " dedi Lillian. "Ahır uşakları bile sürekli mutlu değiller. "</p>

  <p>Lillian, Clerfayt’ın arabasının geldiğini duydu, gülümsedi. "Söylenceye göre, " dedi Levalli, "bu evin Romalı son sahibesi sabah olunca sevgililerini öldürtürmüş. Romantik bir kadınmış, gecenin yarattığı yanılsamadan sonra büyünün bozulmasına dayanamıyormuş. "</p>

  <p>"Ne kadar zahmetli, " dedi Lillian. "Sabah olmadan onları yollasaydı daha kolay olmaz mıydı? Ya da kendi gitseydi? "</p>

  <p>Levalli, Lillian’a kolunu verdi. "Çekip gitmek her zaman o kadar kolay değildir, eğer insan kendisini de birlikte götürüyorsa. "</p>

  <p>"Sahip olma isteğinin insanı sınırlamaktan başka bir işe yaramadığı bilinirse çekip gitmek çok kolaylaşır, insan hiçbir şeyi elinde tutamaz; kendi kendini bile. "</p>

  <p>Müziğin çalındığı yere yaklaşıyorlardı. "Sahip olmak istediğiniz hiçbir şey yok mu? " diye sordu Levalli.</p>

  <p>"Çok fazla şeye sahip olmak istiyorum, " diye yanıt verdi Lillian. "Bu nedenle de hiçbir şey istemiyorum. Neredeyse aynı kapıya çıkıyor. "</p>

  <p>"Neredeyse! " Levalli onun elini öptü. "Şimdi sizi servilerin olduğu yere götüreceğim. Oraya alttan ışıklandırılan camdan bir dans pisti yaptırdık. Bunu Riviera’daki lokallerin bahçelerinde görmüştüm, aynısını yaptırdım. İşte dansçılarınız da geliyor, Napoli’den, Palermo’dan, Roma’dan. "</p>

  <p>"ister seyirci kalırsın, ister oyuna katılırsın, " dedi Levalli, Clerfayt’a. "Ya da her ikisini de yaparsın. Ben seyirci kalmayı yeğliyorum. Her ikisini de seçen, ikisini de yarım yamalak yapar. "</p>

  <p>Terasta oturuyorlar ve servilerin önündeki ışıklandırılmış cam pistte dans eden kadınları izliyorlardı. Lillian, Prens Fiola’yla dans ediyordu.</p>

  <p>"Ateş gibi, " dedi Levalli, Clerfayt’a. "Nasıl dans ediyor bakın! Pompei mozaiklerindeki kadınları bilir misiniz? Sanatta kadınların güzelliği, rastlantısal olanın yok olmasıyla ortada salt güzel olanın kalması demektir. Girit’teki Minos Sarayında bulunan resimleri gördünüz mü? Ya da Akhenaton döneminin Mısırlı kadınlarını? Uzun gözlü, ince yüzlü kadınları, ahlaksız dansçıları ve genç kraliçeleri? Onların hepsinin içinde yanan bir ateş vardır. Şu dans pistine bakın! Cam, elektrik ve tekniğin oluşturduğu bu yapay cehennem ateşinin içinde kadınlar sanki havada uçuyorlar; bu pisti bu nedenle yaptırdım. Yapay cehennemin ışığı onları aşağıdan aydınlatıyor, ateş, giysilerinin altında yanıyor ve yukarı doğru onları yalayıp geçiyor; ayın soğuk ışığı yıldızların aydınlığıyla birlikte şakaklarına ve omuzlarına düşüyor; bu bir alegori, insan buna gülüp ge</p>

  <p>çebileceği gibi birkaç dakika için kendini düşlere de bırakabilir. Onlar, kadınlar yani, çok güzeller; bizden burjuva aile babaları olmamızı, para kazanmamızı isteyerek Tanrı katma ulaşmamızı engelliyorlar; oysa bizi Tanrısallaştıra-caklarını söyleyerek kandırıyor, tuzaklarına düşürüyorlar. Sizce de güzel değiller mi? "</p>

  <p>"Evet güzeller, Levalli. "</p>

  <p>"Her biri birer Kirke. <sup>1</sup> Asıl ilginç olan buna kendilerinin asla inanmamaları. Orada dans ederlerken gençliğin ateşiyle yanıp tutuşuyorlar, ama burjuvazinin gölgesi peşlerini bırakmıyor: Kilo alma korkusu, aile yaşamının sıkıcılığı, sınırlı istek ve amaçların körüklediği hırs, yorulmak ve bir kenara çekilmek olgusu, tekdüzelik ve yavaş yavaş yıpranıyor olmak. Yalnız içlerinden birinde bunlar yok: Fiola’yla dans eden kadında. Sizin buraya getirdiğiniz kadında. Bunu nasıl başardınız? "</p>

  <p>Clerfayt omuz silkti.</p>

  <p>"Onu nerede buldunuz? "</p>

  <p>Clerfayt tereddüt etti. "Sizin tarzınızda konuşmak gerekirse, cehennemin kapılarında. Yıllardır sizin bu kadar şiirsel konuştuğunuzu duymamıştım. "</p>

  <p>"O kadar sık fırsat ulamıyorum da ondan. Demek cehennemin kapılarında buldunuz onu. Başka bir şey öğrenmek istemiyorum. Düş gücünü çalıştırmak için bu kadarı yeter. Onu umutsuzluğun alacakaranlığında bulmuş olmalısınız, bu umutsuzluktan kurtulmayı bir tek Orpheus başarmıştı. Ama bedelini de ödemişti; bir kadını cehennemden çıkarmak istediği için, oldukça çelişkili gibi gözükse de, iki misli yalnızlığa mahkûm olmuştu. Siz de bedel ödemeye hazır mısınız Clerfayt? " Clerfayt gülümsedi. "Benim körinançlarım vardır. Yarıştan hemen önce bu tür soruları yanıtlamam. "</p>

  <p>Oberon’un gecesi, diye düşündü Lillian, Fiola ve Torriani’yle dans ederken. Her şey ışıkların, mavi gölgelerin</p>

  <p>' Büyücü tanrıça Kirke, Kalypso gibi Odysseus’un serüvenlerinde başlıca rol oynayan kişilerdendir. (Çev. )</p>

  <p>büyüsü altındaydı; yaşamla düş iç içe girmişti. Ayak sesleri duyulmuyordu; sanki müzik eşliğinde ayakları yerden kesilmiş gibiydi. Karla kaplı dağlarda, yatağımın üzerindeki ateş seyir çizelgesiyle birlikte odamda oturup Napoli ve Paris radyolarından yayınlanan konserleri dinlerken hep bunları düşlüyordum. Ayın, denizin, mimozaların ve portakal çiçeklerinin kokusunu getiren hafif esintinin bir arada olduğu böyle bir gecede insan kendini ölümsüz hissediyordu. İnsan bir an kendine geliyor, sonra yine kendinden geçiyor, derken başka birinin kollarında uyanıyordu; yüzler değişiyor, ama eller hep aynı kalıyordu. Acaba gerçekten aynı mı, diye düşündü Lillian. İşte sevdiğim adam orada, bu masal bahçesinin geçici sahibi olan melankolik adamla konuşuyor; benim hakkımda konuşuyorlar. Konuşan melankolik adam; mutlaka bana sorduğu sorunun yanıtını öğrenmek istiyordur. Yaşamın sırrını! Eski bir masal vardır, cücenin biri, kimse sırrını bilmediği için gizli gizli gülüp dururmuş. Cücenin sırrı kendi adıymış.</p>

  <p>Lillian gülümsedi. "Ne düşünüyorsunuz? " diye sordu Fiola, onun gülümsediğini fark etmişti.</p>

  <p>"Aklıma bir masal geldi, adamın birinin sırrı, kimsenin onun adını bilmemesiymiş. "</p>

  <p>Fiola güldü. Güneşten iyice yanmış yüzünde dişleri bembeyaz parlıyordu. "Bu sizin de sırrınız değil mi? "</p>

  <p>Lillian başını salladı. "Bir ad nedir ki? "</p>

  <p>Fiola, dans pistinin kenarında, palmiyelerin altında oturan annelere baktı. "Bazı insanlar için her şey demektir, " dedi.</p>

  <p>Lillian dans ederken, Clerfayt’ın düşünceli düşünceli kendisini izlediğini gördü. Beni sıkı sıkı tutuyor; var olduğu ve soru sormadığı için ben de onu seviyorum. Soru sormaya ne zaman başlayacak? Umarım asla başlamaz. Belki başlamaz. Bunun için zamanımız olmayacak ki. "Çok mutluymuş gibi gülümsüyorsunuz, " dedi Fiola. "Yoksa bu da sizin sırrınız mı? "</p>

  <p>Ne kadar aptalca sorular soruyor, diye düşündü Lilli-an. Neden okulda, kadınlara mutlu olup olmadıklarının asla sorulamayacağını öğrenmemiş.</p>

  <p>"Sizin sırrınız ne? " dedi Fiola. "Uzun bir gelecek mi? "</p>

  <p>Lillian başını yine salladı. "Hiçbir sırrım yok, " diye neşeyle. "Bunun her şeyi nasıl kolaylaştırdığını bilemezsiniz. "</p>

  <p>"Fiola’ya bakın, " dedi yaşlı Kontes Vitelleschi, annelerin arasında bir köşede oturuyordu. "Sanki bu yabancının dışında başka genç kadın yokmuş gibi davranıyor. "</p>

  <p>"Bu oldukça doğal bir şey, " diye yanıt verdi Teresa Marchetti. "Eğer bizim kızlarımızdan biriyle bu kadar uzun süre dans etmiş olsaydı, nişanlanmış sayılacaklardı ve eğer o kızla evlenmeyecek olursa, kızın erkek kardeşleri bu duruma fena halde alınacaklardı. "</p>

  <p>Vitelleschi monokluyla Lillian’a baktı. "Bu kadın nereli? "</p>

  <p>"İtalyan değil. "</p>

  <p>"Bunu görüyorum. Herhalde rastgele bir melez. "</p>

  <p>"Tıpkı benim gibi, " dedi Teresa Marchetti, biraz alınmıştı. "Amerikalı, Hintli, İspanyol; ama bu durum, Ugo Marchetti’yi iflastan kurtarmaya, yıkılmaya yüz tutmuş Palazzo’sunu sıçanlardan temizlemeye, eve bir banyo yaptırmaya ve metreslerini doyurmaya yetti de arttı bile. "</p>

  <p>Kontes Vitelleschi duymamış gibi yaptı. "Öyle demeyin. Bir oğlunuz ve bir banka hesabınız var. Benim dört kızım ve borçlarım var. Fiola’nın evlenme zamanı geldi. Elimizdeki birkaç zengin delikanlı modaya uyup İngiliz mankenlerle evlenecek olursa halimiz ne olur? Bu ülkeyi soyup soğana çevirirler. "</p>

  <p>"Bunu engelleyecek bir yasa çıkarmalılar, " dedi Teresa Marchetti alayla. "Ayrıca, parası olmayan genç erkeklerin, canım cicim ayları geçtikten sonra Ortaçağa özgü tek kişilik bir hareme, yani Italyan evliliğine düşeceklerinden</p>

  <p>haberi olmayan zengin Amerikalı kadınlarla evlenmelerini de engelleyecek bir yasa çıkarmalılar. "</p>

  <p>Kontes yine dinlememişti. Kızlarından iki tanesini yönlendirmekle uğraşıyordu. Fiola masalardan birinin önünde durmuştu. Lillian ona veda etti; Torriani, Lillian’a Clerfayt’ın yanma kadar eşlik etti.</p>

  <p>"Neden benimle dans etmiyorsun? " diye sordu Clerfayt’a.</p>

  <p>"Seninle dans ediyorum, " diye yanıt verdi Clerfayt, "Ama ayağa kalkmadan. "</p>

  <p>Torriani güldü. "Dans etmeyi sevmez. Yabanidir. "</p>

  <p>"Doğru, " dedi Clerfayt. "Çok kötü dans ederim, Lillian. Palace Bar’ı hatırlasana. "</p>

  <p>"Orayı çoktan unuttum. "</p>

  <p>Lillian, Torriani’yle birlikte dans pistine geri döndü. Levalli yine Clerfayt’ın yanına oturdu. "Sönük bir ateş, " dedi. "Ya da bir hançer. Bu ışıklandırılmış cam pist sizce gerçekten zevksiz değil mi? " dedi bir süre sonra kızgınlıkla. "Ay yeterince ışık saçıyor Luigi! " diye bağırdı.</p>

  <p>"Dans pistinin altındaki ışığı söndür. Şu eski grappa’dan getir. Lillian beni hüzünlendiriyor. " Karanlıkta yüzü allak bullak görünüyordu.</p>

  <p>"Güzel bir kadın beni hüzünlendirir. Neden? "</p>

  <p>"Çünkü insan elinden kaçıp gideceğini bilir, oysa kalmasını ister. "</p>

  <p>"Bu kadar basit mi? "</p>

  <p>"Bilmiyorum. Ama benim için bu açıklama yeterli. "</p>

  <p>"Sizi de hüzünlendirir mi? "</p>

  <p>"Hayır, " dedi Clerfayt. "Beni hüzünlendiren çok başka şeyler var. "</p>

  <p>"Anlıyorum. " Levalli, grappa’sından içti. "Onları da biliyorum. Ama onlardan kaçıyorum. Her zaman şişman bir Pierrot olarak kalmak istiyorum. Bu grappa’yı deneyin. "</p>

  <p>içkilerini içtiler, suskun oturdular. Lillian yine önlerinden geçti. Benim geleceğim yok, diye düşündü. Bu, yer-</p>

  <p>çekiminin olmayışı gibi bir şeydi. Clerfayt’a baktı ve dudaklarını oynatarak, sessiz bir cümle söyledi. Clerfayt karanlıkta oturuyordu. Lillian onun yüzünü pek seçemiyordu. Gerek de yoktu. Yaşamın yüzünü görmesi gerekmiyordu. Hissetmesi yeterliydi.</p>

  <p><a id="bookmark2"></a><a href="#footnote1">1</a></p>

  <p>1750 yılında Londra’da bir araya gelen, birliğin göstergesi olarak mavi çoraplar giyen kadınların oluşturduğu edebiyat topluluğu. Burada ‘dediğim dedik’ anlamında kullanılmış. (Çev. )</p>

  <p><a id="bookmark3"></a><a href="#footnote2">2</a></p>

  <p>Macaristan’da hiç ağaç olmayan kırlara verilen ad. (Çev. )</p>
</body>
</html>
