<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a><span style="font-weight:bold;">4</span></h3>

  <p>Sanatoryum sessizdi. Hastaların dinlenme saatiydi. Yataklarında ve şezlonglarında hiç konuşmadan yatıyorlardı, kurbanlık koyunlar gibiydiler, yorgun solukları ciğerlerinin sıcak karanlığında gizlenerek onları yiyip bitiren düşmana karşı sessiz bir savaş veriyordu. Lillian Dunkerque balkonda oturuyordu, açık mavi bir pantolon giymişti. Gece çok uzaktaydı ve unutulmuştu. Burada sabahları hep böyle olurdu, gece boyunca duyulan telaş ufuktaki bir gölge gibi silinip gider, geriye hiçbir şey kalmazdı. Lillian gerindi, havada sabah saatlerinin aydınlığı vardı. Bu aydınlık, dünü örten, yarını gerçekdışı kılan göz kamaştıran yumuşak bir perde gibiydi. Gece boyunca balkonda biriken karların içinde Clerfayt’ın ona verdiği votka şişesi duruyordu.</p>

  <p>Telefon çaldı. Lillian ahizeyi kaldırdı. "Efendim Boris, hayır, tabii ki değil, bunu yapacak olsaydık ne duruma düşeceğimizi düşünsene! Bu konuda konuşmayalım, tabii buraya gelebilirsin. Evet, yalnızım, yanımda kim olabilir ki? "</p>

  <p>Tekrar balkona çıktı. Bir an votka şişesini saklamayı düşündü; ama sonra bir bardak aldı, şişeyi açtı. Votka çok soğuktu ve iyiydi. Kapının açıldığını duyunca "Günaydın Boris, " dedi. "Votka içiyorum. Sen de ister misin? O zaman bir bardak getir. "</p>

  <p>Şezlonga uzandı, bekledi. Volkov balkona çıktı, elinde bir bardak vardı. Lillian derin bir soluk aldı, Tanrıya şükür, vaaz vermeye kalkışmadı. Volkov bardağına votka koydu. Lillian ona kendi bardağını uzattı. Boris onun bardağını ağzına kadar doldurdu. "Neden, Duşa? " diye sordu Boris.</p>

  <p>"Röntgen korkusu mu? "</p>

  <p>Lillian başını salladı.</p>

  <p>"Ateşin mi var? "</p>

  <p>"Hayır, o da değil. Hatta ateşim çok düşük. "</p>

  <p>"Dalai-Lama filmlerinle ilgili bir şey mi söyledi? "</p>

  <p>"Hayır. Ne söyleyebilir ki? Ayrıca bir şey bilmek de istemiyorum. "</p>

  <p>"İyi, " dedi Volkov. "Buna içilir. "</p>

  <p>Volkov votkasını bir yudumda bitirdi, şişeyi yere bıraktı. "Bana bir bardak daha ver, " dedi Lillian.</p>

  <p>"İstediğin kadar veririm. "</p>

  <p>Lillian, Volkov’a baktı. İçki içmesinden nefret ettiğini biliyordu; ama şu anda artık içmemesi konusunda onu ikna etmeye çalışmayacağını da biliyordu. Bunu yapmayacak kadar akıllıydı; Lillian’ı iyi tanırdı. "Bir tane daha ister misin? " diye sordu. "Bardaklar küçük. "</p>

  <p>"Hayır. " Lillian içindekini içmeden bardağı yanına bıraktı. "Boris, " dedi ve bacaklarını altına topladı. "Fazlasıyla iyi anlaşıyoruz. "</p>

  <p>"Gerçekten mi? " "Evet. Sen beni fazlasıyla anlıyorsun, ben de seni, zavallılığımız burada işte. "</p>

  <p>Volkov güldü. "Özellikle de fön estiği havalarda. "</p>

  <p>"Yalnızca fön estiği havalarda değil. "</p>

  <p>"Ya da buraya yabancılar geldiğinde. "</p>

  <p>"Gördün mü, " dedi Lillian. "Nedenini biliyorsun işte. Her şeyin açıklamasını yapabiliyorsun. Bense hiçbir şeyi açıklayamıyorum. Benimle ilgili her şeyi önceden biliyorsun. Bu ne kadar çok yoruyor bir bilsen! Bu da bir çeşit fön mü acaba? "</p>

  <p>"Fön ve ilkbahar. "</p>

  <p>Lillian gözlerini kapadı. Basınçlı, sıkıntılı havayı hissediyordu.</p>

  <p>"Sen niye kıskanç değilsin? " diye sordu.</p>

  <p>"Kıskancım. Hem de her zaman. "</p>

  <p>Lillian gözlerini açtı. "Kimi kıskanıyorsun? Clerfayt’ı mı? "</p>

  <p>Volkov başını salladı.</p>

  <p>"Tahmin etmiştim. Neyi kıskanıyorsun peki? "</p>

  <p>Volkov yanıt vermedi. Ne diye soruyordu sanki? Üstelik bu konuda ne biliyordu ki? Kıskançlık bir insanla başlayıp bir insanla son bulmazdı. Sevilen insanın soluduğu havayla başlardı ve asla son bulmazdı. Ötekinin ölümüyle bile.</p>

  <p>"Neyi, Boris? " diye sordu Lillian, "Clerfayt’ı neden kıskanıyorsun? "</p>

  <p>"Bilmiyorum. Belki de onunla birlikte buraya gelen şeyi kıskanıyorumdur. "</p>

  <p>"Ne geliyor buraya? " Lillian uzandı, yine gözlerini kapadı. "Kıskanmana gerek yok. Clerfayt birkaç gün sonra gidecek, o bizi unutacak, biz de onu. "</p>

  <p>Lillian bir süre konuşmadan şezlongda yattı. Volkov arkasında oturuyor, kitap okuyordu. Güneş biraz daha ilerledi, Lillian’ın gözlerini buldu; sıcak, turuncu renkli altın ışık göz kapaklarını geçerek Lillian’ın gözlerini ısıttı.</p>

  <p>"Bazen saçma sapan bir şey yapmak istiyorum Boris, " dedi Lillian. "Buradaki sırça cendereyi yerle bir edecek bir şey. Kendimi herhangi bir yerç atmak istiyorum. "</p>

  <p>"Bunu kim istemez. "</p>

  <p>"Sen de ister misin? "</p>

  <p>"Ben de isterim. "</p>

  <p>"O zaman niye yapmıyoruz? "</p>

  <p>"Bu hiçbir şeyi değiştirmez. Cendereyi daha fazla hissederiz o kadar. Ya da onu kırarız, kırıklar batar, bir yerimiz kanar. "</p>

  <p>"Sen de ister misin? "</p>

  <p>Boris önünde yatan zayıf insana baktı. Lillian onunla ilgili ne kadar az şey biliyordu, oysa Boris’i anladığını sanıyordu!</p>

  <p>"Ben o cendereyi kabullendim, " dedi, ama doğru söylemediğini biliyordu. "Böylesi daha kolay, Duşa. İnsan ona karşı anlamsız bir nefret duyarak kendini yiyip bitireceğine, onunla birlikte yaşamanın yollarını aramalı. "</p>

  <p>Lillian yorgunluğun dalga dalga geldiğini hissetti. İnsanın örümcek ağına yakalanmışçasına kapıldığı konuşmalar başlamıştı yine. Hepsi doğruydu, ama bir yararı yoktu.</p>

  <p>"Kabullenmek teslimiyettir, " diye mırıldandı bir süre sonra. "Bunun için yeterince yaşlı değilim. "</p>

  <p>Niye çıkıp gitmiyor? diye düşündü. Ve ben istemediğim halde niye kalbini kırıyorum? Benden daha uzun bir zamandır burada kaldığı ve benden farklı düşünecek kadar şanslı olduğu için niye sitem ediyorum ki ona? Onu öldürmedikleri için Tanrıya şükreden bir tutukta gibi davranıyor olması neden itici geliyor bana? Oysa ben özgür olmadığı için Tanrıdan nefret eden bir tutukta gibiyim.</p>

  <p>"Sen bana bakma Boris, " dedi. "Öylesine konuşuyorum işte. Öğle saati, votka ve fön yüzünden. Belki de gerçekten röntgen korkusudur nedeni, kabul etmek istemiyorumdur. Burada, yukarıda hiçbir haber kötü haber değildir. "</p>

  <p>Köydeki kilisenin çanları çalmaya başladı. Volkov kalktı, güneş gelmesin diye perdeyi çekti. "Eva Moser yarın taburcu oluyor, " dedi. "İyileşmiş. "</p>

  <p>"Biliyorum. Daha önce de iki kez taburcu olmuştu. "</p>

  <p>"Bu kez gerçekten iyileşmiş. Timsah doğruladı. "</p>

  <p>Lillian birdenbire çan sesleri arasından Giuseppe’nin sesini duydu. Araba dönemeçlerden hızla çıktı, durdu.</p>

  <p>Clerfayt’ın onu yukarı çıkarmasına şaşırmıştı; geldiğinden bu yana bunu ilk kez yapıyordu. Volkov ayağa kalktı, balkondan aşağı baktı.</p>

  <p>’’Umarım arabayla kayak yapmaz, " dedi alaylı alaylı.</p>

  <p>"Yapmaz tabii. Neden? "</p>

  <p>"Çam ağaçlarının arkasındaki yamaca park etti. Acemilerin çalışma sahasının yanma; otelin önüne değil. "</p>

  <p>"Bir nedeni vardır herhalde. Onu görmeye neden dayanamıyorsun? "</p>

  <p>"Şeytan bilir! Belki de bir zamanlar onun gibi olduğum içindir. "</p>

  <p>"Sen mi? " diye yanıtladı Lillian uykulu uykulu. "Çok uzun zaman önce olmalı. "</p>

  <p>"Evet, " diye doğruladı Volkov acı acı. "Çok uzun zaman önceydi. "</p>

  <p>Yarım saat sonra Lillian, Clerfayt’ın arabasının gittiğini duydu. Bir süre daha gözleri kapalı yattı, göz kapaklarının arasından havanın aydınlığına baktı. Sonra kalktı, aşağı indi.</p>

  <p>Clerfayt’ın sanatoryumun önünde bir bankta oturduğunu görünce çok şaşırdı. "Biraz önce arabayla aşağı doğru gittiğinizi sandım, " dedi ve Clerfayt’ın yanma oturdu. "Hayal mi görmeye başladım? "</p>

  <p>"Hayır. " Gözlerini kırpıştırarak günışığına baktı. "Giden Hollmann’dı. "</p>

  <p>"Hollmann mı? "</p>

  <p>"Evet. Bir şişe votka alsın diye köye yolladım onu. "</p>

  <p>"Arabayla mı? "</p>

  <p>"Evet, " dedi Clerfayt. "Arabayla. O arabaya binmesinin zamanı geldi de geçti bile. "</p>

  <p>Motorun sesi yine duyuldu. Clerfayt ayağa kalktı, kulak kabarttı. "Bakalım şimdi, neler yapıyor, bakalım adam gibi uslu uslu yukarı mı geliyor, yoksa Giuseppe’yle fırlayıp gidiyor mu? "</p>

  <p>"Gidiyor mu? Nereye? "</p>

  <p>"İstediği yere. Depoda yeterli benzin var. Neredeyse Zürih’e kadar gidebilir. "</p>

  <p>"Ne? " dedi Lillian. "Neler söylüyorsunuz siz? "</p>

  <p>Clerfayt yine kulak kabarttı. "Geri dönmüyor. Köy yolundan geçerek göle, karayoluna doğru gidiyor. Gördünüz mü, geldi bile. Palas Oteli’nin arkasında şimdi. Tanrıya şükür! "</p>

  <p>Lillian ayağa fırlamıştı. "Tanrıya şükür mü? Delirdiniz mi siz? Onu üstü açık bir arabayla nasıl gönderirsiniz? Ne demek isterse Zürih’e bile gidebilir? Onun hasta olduğunu bilmiyor musunuz? "</p>

  <p>"Tam da bu nedenle işte. Araba kullanmayı unuttuğunu sanıyordu. "</p>

  <p>"Ya üşütürse ne olacak? "</p>

  <p>Clerfayt güldü. "Sıkı giyindi. Araba yarışçıları için araba kullanmak kadınların tuvalet giymeleri gibidir, eğer ondan zevk alıyorlarsa asla üşütmezler. "</p>

  <p>Lillian gözlerini kırpmadan Clerfayt’a bakıyordu. "Ya buna karşın üşütürse! Burada bu ne demektir biliyor musunuz? Akciğerlerde su, yaraların büyümesi, hastalığın nüksetmesi demektir! İnsan burada üşütünce ölebilir! "</p>

  <p>Clerfayt onu inceledi. Bir önceki akşama göre çok daha fazla hoşuna gidiyordu.</p>

  <p>"Akşamları yatacağınıza Palas Bar’a kaçamak yaptığınız zaman bu söylediklerinizi dikkate alacağım, " dedi. "Üstelik incecik bir giysi ve ipek ayakkabılarla. "</p>

  <p>"Bunun Hollmann’la hiçbir ilgisi yok. "</p>

  <p>"Eminim yoktur. Ama ben yasak olanın iyileştirici bir yönü olduğuna inanıyorum. Şu ana kadar öyle düşünüyordum en azından, ya siz? "</p>

  <p>Lillian bir an ne diyeceğini şaşırdı. Sonra "Başkaları için böyle olmayabilir, " dedi.</p>

  <p>"Güzel. İnsanların çoğu bunun yalnızca başkaları için geçerli olduğuna inanırlar. " Clerfayt aşağı göle baktı. "İşte orada! Onu görüyor musunuz? Dinleyin bakın dönemeç-lerden nasıl geçiyor! Vites değiştirmesini unutmamış. Bu akşam bambaşka bir insan olacak. "</p>

  <p>"Nerede? Zürih’te mi? "</p>

  <p>"Her yerde. Burada da. "</p>

  <p>"Bu akşam ateşi çıkacak ve yatağa düşecek. "</p>

  <p>"Sanmıyorum. Olursa da ziyanı yok! Süngüsü düşmüş bir biçimde arabanın çevresinde dolaşıp kendisinin özürlü olduğunu düşüneceğine birazcık ateşi çıksın, daha iyi. "</p>

  <p>Lillian sertçe döndü. Özürlüymüş, diye düşündü. Hasta olduğu için mi? Bu, dünyadan habersiz sağlıklı kaba adam ne sanıyordu kendini böyle? Yoksa onu da özürlü biri olarak mı görüyordu? Palas Bar’da Monte Carlo’yla telefon görüşmesi yaptığı geceyi anımsadı. O zaman da özürlü birinden söz etmemiş miydi? "Birazcık ateş burada çok kısa bir sürede ölümcül bir akciğer iltihabına dönüşebilir, " dedi düşmanca. "Ama anlaşılan bu sizin pek umurunuzda değil! Hatta, bir kez daha bir spor arabada oturup büyük bir yarışçı olduğuna inandıktan sonra ölmesi Hollmann için bir şanstı bile diyebilirsiniz. "</p>

  <p>Bunları söylediğine ânında pişman oldu. Birdenbire niye böyle bir çıkış yaptığını kendisi de anlamamıştı. "Çok iyi bir belleğiniz var, " dedi Clerfayt alay ederek. "Bunu daha önce de fark etmiştim. Sakin olun; araba göründüğü kadar hızlı gitmiyor. Lastiklerdeki zincirlerle yarış hızına ulaşmak olanaksız. " Clerfayt kolunu kadının omzuna attı. Lillian sustu ve hiç kıpırdamadı. Giuseppe’nin gölün yanındaki ormanın ardından küçük siyah bir nokta halinde geldiğini gördü. Güneşin altındaki karın göz alıcı parlaklığı içinde vızıldayan bir yabanarısına benziyordu. Motor sesinin dağlardaki yankısını duyuyordu. Araba, öte yana açılan geçide giden yolda durdu; birdenbire onu böylesine heyecanlandıran şeyin bu olduğunu anladı. Arabanın dönemecin ardında gözden yittiğini gördü. Şimdi yalnızca motorun sesi duyuluyordu, hızlı, davetkâr bir davul sesi, bilinmeyene bir çağrıydı bu, Lillian için gürültüden öte bir şeydi.</p>

  <p>"Umarım gerçekten kaçıp gitmez, " dedi Clerfayt.</p>

  <p>Lillian hemen yanıt vermedi. Dudakları kurumuştu. "Niye kaçıp gitsin ki? " dedi sonra güçlükle. "Neredeyse tamamen iyileşti. Neden her şeyi riske atsın? "</p>

  <p>"İnsan bazen tam da bu anda her şeyi riske atar. "</p>

  <p>"Onun yerinde olsaydınız bunu yapar mıydınız? "</p>

  <p>"Bilmiyorum. "</p>

  <p>Lillian içini çekti. "Bir daha asla iyileşmeyeceğinizi bilseydiniz, gene de bunu yapar mıydınız? " diye sordu.</p>

  <p>"Burada kalmak yerine mi? "</p>

  <p>"Burada birkaç ay daha sıkıntıdan patlamak yerine. "</p>

  <p>Clerfayt gülümsedi. İnsanın sıkıntıdan patlaması için başka nedenler olduğunu biliyordu. "Bu, sıkıntıdan patlamaktan ne kastettiğinize bağlı, " dedi.</p>

  <p>"Dikkatli yaşamak, " diye yanıt verdi Lillian hızlı hızlı.</p>

  <p>Clerfayt güldü. "Bunu özellikle bir araba yarışçısına söylememelisiniz. "</p>

  <p>"Siz yapar mıydınız? "</p>

  <p>"Hiçbir fikrim yok. İnsan böyle bir şeyi önceden kestiremez. Belki yaşamın ne demek olduğunu iliklerimde hissedebilmek için yapardım, hem de zamana hiç aldırış etmeden, belki de her şeyi saatinde yaparak yaşardım, her bir günü, her bir saati sayarak. İnsan ne olacağını asla önceden bilemez. Yaşamım boyunca oldukça tuhaf sürprizlerle karşılaştım. "</p>

  <p>Lillian omzunu Clerfayt’ın kolunun altından çekti. "Her yarıştan önce bu konuda kendi kendinizle hesaplaşmanız gerekmiyor mu? "</p>

  <p>"Böyle bir şey olduğundan daha dramatik gözükür. Ben romantik bir insan olduğum için yarışlara katılıyor değilim. Para için yarışıyorum -ve belki de elimden başka bir şey gelmediği için- ama serüvenciliğimden değil. O lanet olası yıllarda istemediğimiz kadar serüven yaşadık. Öyle sanıyorum ki, bu sizin için de geçerli. "</p>

  <p>"Evet, " diye yanıtladı Lillian. "Ama benimkiler yaşanmaması gereken serüvenlerdi. "</p>

  <p>Birden motorun sesini yine duydular. "Geri geliyor, " dedi Clerfayt.</p>

  <p>"Evet, " dedi Lillian ve rahat bir soluk aldı. "Geri geliyor. Hayal kırıklığına mı uğradınız? "</p>

  <p>"Hayır. Ben yalnızca bir kere olsun arabayı kullanmasını istiyordum. Arabaya son oturuşunda ilk kanamasını geçirmişti. "</p>

  <p>Lillian, Giuseppe’nin yol boyunca hızla yaklaştığını gördü^. Birden Hollmann’ın pırıl pırıl parlayan yüzünü görmeye dayanamayacağını düşündü. "İçeri girmeliyim, " dedi hırsla. "Timsah beni arıyordur! " Girişe yöneldi. "Geçitten ne zaman geçeceksiniz? " diye sordu. "Ne zaman isterseniz, " diye yanıtladı Clerfayt.</p>

  <p>Günlerden pazardı, sanatoryumda pazar günleri haftanın diğer günlerinden daha dayanılmaz oluyordu. Hafta içi günlerinin alışılmış hareketliliğinin yaşanmadığı aldatıcı bir sakinliği vardı pazar günlerinin. Doktorlar yalnızca gerekli olduğu zamanlarda odalara geliyorlardı, bıi nedenle insan sağlıklı olduğunu sanabilirdi. Ve gene bu nedenle hastalar pazar günleri her zamankinden daha huzursuz oluyorlardı, hemşire akşam olunca yatakta bulunması gereken hastaları başka odalardan toplamak zorunda kalıyordu.</p>

  <p>Lillian yasağa karşın akşam yemeği için aşağı indi; Timsah genel olarak pazar günleri denetim yapmazdı. Lillian iki bardak votka içmişti, kendini akşam alacasının hüznünden kurtarmak istiyordu; ama başaramamıştı. Sonra en iyi giysisini giymişti -giysiler bazen her türlü avuntudan daha çok işe yarıyorlardı- ama bu kez bunun da bir yararı olmamıştı. Burada kalan herkesin yakından tanıdığı, birdenbire hiç nedensiz gelip insanın içine yerleşen iç acısı ve Tanrıya karşı duyulan isyandan kurtulamamıştı. Bu duygular siyah bir kelebek gibi Lillian’ın çevresinde uçuşup duruyordu.</p>

  <p>Yemek odasına ayak bastığı anda duyduğu sıkıntının nedenini anladı. Oda hemen hemen doluydu, ortada bir masada Eva Moser oturmuştu, çevresinde bir sürü arkadaşı vardı, önünde bir pasta, bir şişe şampanya ve renkli kâğıtlara sarılmış armağanlar vardı. Eva Moser’in buradaki son akşamıydı. Ertesi gün öğleden sonra gidiyordu.</p>

  <p>Lillian önce gerisin geriye çıkmak istedi; sonra Holl-mann’ı gördü. Manuela’nın ölümünü bekleyen siyahlar giymiş üç Güney Amerikalının masasının yanında bir masada oturmuştu, Lillian’a el sallıyordu.</p>

  <p>"Bugün Giuseppe’yi kullandım, " dedi. "Gördünüz mü? "</p>

  <p>"Gördüm. Başka görenler de oldu mu? "</p>

  <p>"Kim? "</p>

  <p>"Timsah örneğin? Ya da Dalai-Lama? "</p>

  <p>"Hiç kimse görmedi. Araba idman pistinde duruyordu. Onu orada kimse göremez. Hem görse ne olacak? Ben mutlu oldum ya, siz ona bakın. Neredeyse o lanet olası düldülü artık kullanamayacağıma inanmaya başlamıştım. "</p>

  <p>"Anlaşılan bu akşam herkes mutlu, " dedi Lillian acı acı. "Şuraya baksanıza! " Kıskanç bakışlarla, kendisini izleyen arkadaşlarının ortasında sıcaktan kızarmış dolgun yüzüyle oturan, Eva Moser’in masasını gösterdi. Büyük ikramiyeyi kazanmış ve bu kadar çok insanın bu mutluluğu «kendisiyle paylaşmasına şaşıran biri gibi oturuyordu Eva Moser.</p>

  <p>"Peki ya siz? " diye sordu Lillian, Hollmann’a. "Ateşinizi ölçtünüz mü? "</p>

  <p>Hollmann güldü. "Yarın ölçerim. Bugün bunu düşünmek istemiyorum. "</p>

  <p>"Ateşiniz yok mu dersiniz? "</p>

  <p>"Fark etmez. Ayrıca bence yok. "</p>

  <p>Ne diye ona bunu soruyorum ki, diye düşündü Lillian. Yoksa onu kıskanıyor muyum, aynı herkesin Eva Moser’i kıskanması gibi. "Clerfayt bu akşam gelmeyecek mi? " diye sordu.</p>

  <p>"Hayır. Bugün öğleden sonra beklenmedik bir konuğu geldi. Hem niye ikide birde buraya gelsin ki? Onun için sıkıcı olmalı. "</p>

  <p>"O zaman niye buradan çekip gitmiyor? " diye sordu Lillian kızgınlıkla.</p>

  <p>"Gidecek, ama birkaç gün sonra. Çarşamba ya da perşembe günü. "</p>

  <p>"Bu hafta içinde mi? "</p>

  <p>"Evet. Öyle sanıyorum ki konuğuyla birlikte gidecek. "</p>

  <p>Lillian yanıt vermedi; Hollmann’ın bütün bunları kasten anlatıp anlatmadığını bilmiyordu, bunu bilmediği için de kasten olduğunu sanıyordu, bu nedenle de başka soru sormadı. "Yanınızda içecek bir şey var mı? " dedi.</p>

  <p>"Tek damla bile yok. Cinimin kalanını bugün öğleden sonra Charles Ney’e verdim. "</p>

  <p>"Bugün bir şişe votka almamış mıydınız? "</p>

  <p>"Onu da Dolores Palmer’a verdim. "</p>

  <p>"Neden? Birdenbire örnek hasta olmaya mı karar verdiniz? "</p>

  <p>"Aşağı yukarı öyle bir şey, " diye yanıt verdi Holl-mann çekinerek.</p>

  <p>"Ama bugün öğle saatlerinde tümüyle başka biriydiniz. "</p>

  <p>"İşte bu yüzden, " dedi Hollmann. "Yine araba kullanmak istiyorum. "</p>

  <p>Lillian tabağını itti. "Peki ben bundan sonra akşamları kiminle kaçamak yapacağım? "</p>

  <p>"Bir sürü insan var. Clerfayt da bir süre daha burada. "</p>

  <p>"Evet. Ya sonra? "</p>

  <p>"Boris bu akşam gelmeyecek mi? "</p>

  <p>"Hayır, gelmeyecek. Ayrıca Boris’le kaçamak yapılmıyor. Ona başımın ağrıdığını söyledim. "</p>

  <p>"Gerçekten başınız ağrıyor mu? "</p>

  <p>"Evet. " Lillian ayağa kalktı. "Hatta bu akşam herkes mutlu olsun diye Timsahı bile mutlu edeceğim. Yatmaya</p>

  <p>gidiyorum. Morpheus’un kollarına atacağım kendimi. İyi geceler Hollmann. "</p>

  <p>"Bir şey mi oldu Lillian? "</p>

  <p>"Her zaman olan şey oldu. Sıkıntı. Dalai-Lama olsaydı, bu iyiye işarettir derdi. Eğer biri kendini gerçekten kötü hissederse, artık telaşlanmazmış. Telaşlanmak için bile gücü kalmazmış. Tanrı ne kadar yüce gönüllü, değil mi? "</p>

  <p>Gece hemşiresi akşam turunu bitirmişti. Lillian yatağında oturmuş, kitap okumaya çalışıyordu. Bir süre sonra kitabı bir kenara bıraktı. Gene önünde gece uzanıyordu, uykuyu bekleyecekti; uyuyacak, sonra da uykusundan korkarak uyanacaktı, kendi kendisini tanıyamadığı; nerede olduğunu bilemediği o güçsüzlük ânını yine yaşayacaktı; korkunç karanlığın içinde geçmek bilmeyen saniyeler boyunca sisli bir ölüm korkusundan başka hiçbir şey duyumsamayarak kalakalacaktı; ta ki pencere yavaş yavaş yine seçilebilecek denli aydınlanıncaya, belirsizliklerle dolu karmaşık gölgeler yok olana kadar; o zaman pencere yine pencere, oda yine oda olacaktı; korku ve sessiz çığlıktan oluşan yumak çözülüp yine Lillian Dunkerque’ye dönüşecekti, dünya yüzüne kısa bir süre önce gelmiş olan Lillian Dunkerque’ye.</p>

  <p>Kapıya vuruldu. Charles Ney kırmızı bir robdöşambr ve terliklerle kapının önünde duruyordu. "Her şey ayarlandı, " diye fısıldadı. "Dolores’in odasına gel! Eva Moser’in veda partisi var. "</p>

  <p>"Niye? Niye çekip gitmiyor? Niye çok gerekliymiş gibi bir de gidişini kutluyor? "</p>

  <p>"Veda partisini isteyen bizleriz. O değil. "</p>

  <p>"Yemek odasında kutlayacağınızı kutladınız ya! "</p>

  <p>"O yalnızca hemşireyi aldatmak içindi. Hadi gel, bırak kendi kendine kahretmeyi! "</p>

  <p>"Canım istemiyor. "</p>

  <p>Charles Ney, Lillian’ın yatağının yanında diz çöktü. "Hadi Lillian, mehtap, gümüş ve dumanı tüten ateşten</p>

  <p>oluşan gizem! Burada kalacak olursan, yalnız kaldığın için kızacaksın, oraya gelecek olursan, geldiğin için kızacaksın. Yani bir şey fark etmeyecek, o yüzden gel işte! ” Charles Ney koridora kulak kabarttı, sonra kapıyı açtı. Dışarıdan koltuk değneklerinin sesi geliyordu. İnce, uzun, yaşlı bir kadın odanın önünden geçip gitti. "Bak herkes geliyor! Streptomycin-Lilly gitti bile. Andre’yle Schirmer de geliyorlar. ”</p>

  <p>Sakalları ağarmış bir adam tekerlekli sandalyeyle geçti, genç bir adam sandalyeyi çarliston adımlarıyla itiyordu. "Görüyorsun, Bayan Moser’e Ave Caesar, morituri te sa-lutan diyebilmek için ölüler bile ayaklanıyorlar, ” diye açıklama yaptı Charles Ney. "Bir akşam olsun Rus kanı taşıdığını unut, neşe dolu bir Güney Belçikalı olan babanı anımsa. Giyin ve gel! "</p>

  <p>"Giyinmeyeceğim. Pijamamla geleceğim! "</p>

  <p>"Pijamanla gel, yeter ki gel! "</p>

  <p>Dolores Palmer, Lillian’ın bir kat altında oturuyordu. Uç yıldır bir yatak odası, bir oturma odası ve bir banyodan oluşan bir dairede yaşıyordu. Sanatoryumda en yüksek kirayı o ödüyor, insanların bu duruma gösterdikleri saygıyı düşüncesizce kötüye kullanıyordu.</p>

  <p>"Senin için banyoda iki şişe votka sakladık, " dedi Lillian’a. "Nerede oturmak istersin? Sağlıklı yaşama ilk adımını atan şu aceminin yanma mı, yoksa burada kalmak konusunda ısrarlı olanların yanma mı? Kendine bir yer beğen. "</p>

  <p>Lillian çevresine baktı. Bildiği bir görüntüyle karşı karşıyaydı; lambaların üzerine örtüler konmuştu, sakalı ağarmış adam gramofon çalıyordu, gramofonun borusunun içine çamaşırlar tıkılmıştı, Streptomycin-Lilly ilaçlar nedeniyle dengesi bozulduğu ve ikide birde düştüğü için bir köşede yerde oturuyordu. Ötekiler, geceleri oturma yasağını delen yaşlı çocuklar gibi bu yapay bohem ortamının içinde oraya buraya dağılmışlardı. Dolores Palmer bir</p>

  <p>Çin kostümü giymişti, yırtmaçlı uzun bir giysiydi bu. Kendisinin algılayamadığı trajik bir güzelliği vardı. Hayranları, serap gören çöl yolcuları gibi onun bu güzelliği karşısında deliye dönüyorlardı. Onlar bu hayranlıklarını dile getirmek için aşırı davranışlar içinde debeleniyorlardı, oysa Dolores yalın bir yaşam sürmekten başka hiçbir şey istemiyordu, her türlü konforu içeren bir küçük burjuva yaşamıydı istediği. Büyük duygular onu sıkıyordu, ama böyle duyguları körüklüyor, bu nedenle de bunlarla savaşmak zorunda kalıyordu.</p>

  <p>Eva Moser pencerenin yanına oturmuş dışarı bakıyordu. Akşamki mutluluğundan eser kalmamıştı. "Zırlıyor! ” dedi Maria Savini, Lillian’a. "Buna ne buyrulur? "</p>

  <p>"Neden ağlıyor? "</p>

  <p>"Ona sor; duyduklarına inanamayacaksın. Burası evi gibiymiş. "</p>

  <p>"Burası benim evim, " dedi Eva Moser. "Burada mutlu olmuştum. Arkadaşlarım burada. Buranın dışında kimseyi tanımıyorum. "</p>

  <p>Herkes bir an için sustu. "Burada kalabilirsiniz, " dedi sonra Charles Ney. "Kimse size engel olmaz. "</p>

  <p>"Yo, olur. Babam. Burada kalırsam pahalıya mal olurum. Bir meslek öğrenmemi istiyor. Ne öğrenebilirim ki? Elimden hiçbir şey gelmez benim! Yapabildiğim birkaç şeyi de burada unuttum. "</p>

  <p>"İnsan burada her şeyi unutuyor, " dedi Streptomy-cin-Lilly sakin sakin köşesinden. "Burada birkaç yıl kalan, buradan çıkmaya cesaret edemez. "</p>

  <p>Dalai-Lama yıllardır Lilly’yi yeni iyileştirme yöntemleri için deneme tahtası olarak kullanıyordu. Şu sıralarda onun üzerinde Streptomycin’in etkisini deniyordu. Bütün bunlara çok zor dayanıyordu, ama Dalai-Lama vazgeçip onu taburcu edecek olsaydı, Lilly için durum Eva Mo-ser’in durumundan farklı olurdu. Sanatoryumun o bölgede doğan tek hastasıydı, her yerde kolaylıkla iş bulabilirdi. Olağanüstü iyi bir aşçıydı.</p>

  <div>
    <p><br /></p>
  </div>

  <p>"Ben ne yapacağım? " diye sızlandı Eva Moser telaşla. "Sekreterlik mi yapacağım? Beni kim işe alır? Doğru dürüst daktilo yazmasını bilmem. Ayrıca birçok insan bir sanatoryumdan gelen sekreterden korkar. "</p>

  <p>"O zaman siz de veremli birinin sekreterliğini yaparsınız, " dedi aksakallı kısık bir sesle.</p>

  <p>Lillian, Eva’ya sanki birden yerdeki çatlaktan çıkıver-miş tarih öncesi bir yaratıkmış gibi bakıyordu. Daha önce de taburcu olan, ama orada kalmak istediklerini söyleyen hastalar görmüştü, ancak bu geride kalanlara karşı gösterilen kibar bir saygıdan başka bir şey değildi, taburcu edilirken duyulan kaçak olmak duygusunu azaltmaya da yarıyordu. Ama Eva Moser’de durum farklıydı; gerçekten düşündüğünü söylüyordu. Gerçekten çaresizdi. Sanatoryuma alışmıştı. Dışarıdaki yaşamdan korkuyordu.</p>

  <p>Dolores Palmer, Lillian’a bir bardak votka uzattı. "Ne biçim bir insan! " dedi ve Eva’ya iğrenerek baktı. "Görgüsüz! Baksanıza nasıl davranıyor! Rezillik, öyle değil mi? "</p>

  <p>"Ben gidiyorum, " dedi Lillian. "Buna dayanamayacağım. "</p>

  <p>"Gitme! " dedi Charles Ney, Lillian’a doğru eğildi. "Bilinmeyenin göz kırpan güzel ışığı, biraz daha kal! Gece gölgelerle dolu ve yavan, Eva Moser’in korkunç ayaklarının altında ezilmemek için, paramparça olmuş yelkenlerimizin önünde senin ve Dolores’in koruyuculuğunuza ihtiyacımız var. Hadi, bir şarkı söyle Lillian. "</p>

  <p>"Bir bu eksikti! Ne yani? Asla doğmayacak çocuklara ninni mi söyleyeceğim. "</p>

  <p>"Eva’nın çocukları olacak! Bir sürü hem de, hiç merak etme! Sen bir daha geri gelmeyecek olan bulutların, yüreklerin gömüldüğü karın şarkısını söyle. Dağlara mahkûm olanların şarkısını. Bizim için söyle! Mutfak cadısı Eva için değil. Kendi kendimizle gurur duymamızın derin uyuşukluğuna ihtiyacımız var, inan bana. Sınırsız duygusallık, gözyaşlarından daha iyidir. "</p>

  <p>"Charles bir yerden yarım şişe konyak ele geçirmiş, " diye bir saptamada bulundu Dolores ve uzun bacaklarıyla gramofona doğru gitti. "Yeni Amerikan plaklarını çal, Se-kirmer. "</p>

  <p>"Canavar kadın, " diye içini çekti Charles Ney onun ardından. "Dış görünüşü şiir gibi, beyniyse istatistik gibi. Onu balta girmemiş bir ormanı sever gibi seviyorum, ama o bir sebze bahçesi gibi tepki veriyor. Sence ne yapmalı? "</p>

  <p>"Acı çekmeli ve mutlu olmalı. "</p>

  <p>Lillian doğruldu. Aynı anda kapı açıldı, Timsah kapıda duruyordu. "Tahmin etmiştim! Sigara! Alkol! Sefahat! Demek siz bile buradasınız Bayan Ruesch! " diye tısladı Streptomycin-Lilly’ye. "Koltuk değnekleriyle sürüne sürüne buraya geldiniz demek! Ve Bay Schirmer, siz de buradasınız demek! Sizin yatakta olmanız gerekirdi! "</p>

  <p>"Benim çoktan ölmem gerekirdi, " diye karşılık verdi aksakallı adam neşeyle. "Kuramsal olarak da ölüyüm zaten. " Gramofonu susturdu, borudaki ipek iç çamaşırını çıkardı, havada salladı. "Ben saklı bir yaşam sürüyorum! Burada, alışılmış yaşam yasalarından başka yasalar geçerli. "</p>

  <p>"Öyle mi? Ne gibi sorabilir miyim? "</p>

  <p>"Yaşamdan olabildiğince fazla şey elde etmeye yönelik yasalardan pek farklı değil. Bunun nasıl elde edildiği ise herkesin kendi sorunu. "</p>

  <p>"Derhal yatağa girmeniz gerekiyor. Sizi buraya kim getirdi? "</p>

  <p>"Mantığım. " Aksakallı adam tekerlekli sandalyesine tırmandı. André onu itip itmemek konusunda kararsız kaldı. Lillian bir adım öne çıktı. "Ben sizi geri götüreyim. " Sandalyeyi kapıya doğru itti.</p>

  <p>"Demek sîzdiniz! " dedi Timsah. "Bunu düşünmeliydim! "</p>

  <p>Lillian tekerlekli sandalyeyi koridora çıkardı. Charles Ney ve ötekiler arkasından geldiler. Suçüstü yakalanmış çocuklar gibi kıkırdıyorlardı. "Bir dakika! " dedi Schirmer, sandalyeyi bir kez daha kapıya çevirdi. Timsah vakur bir</p>

  <p>biçimde kapının önünde duruyordu. "Sizin yaşamda elinizden kaçırdığınız şeyle, " dedi Schirmer, "üç hasta burada mutlu olabilirdi. Demir gibi bir bilinçle bezenmiş kutsal bir gece diliyorum size. "</p>

  <p>Schirmer sandalyeyi koridora çevirdi. Charles Ney onu itmeye başladı. "Niye bu kadar heyecanlanıyorsun Schirmer? " diye sordu. "Uslu hayvan yalnızca görevini yapıyor. "</p>

  <p>"Biliyorum. Ama görevini lanet olasn bir üstünlük duygusuyla yapıyor. Ama onun da üstesinden geleceğim! Ondan öncekinin de üstesinden gelmiştim, yalnızca kırk dört yaşındaydı, birdenbire dört hafta içinde kanserden öldü, bu mikrobu da... Sahi Timsah kaç yaşında? Altmışın üstünde olduğu kesin! Ya da yetmişinde! Onun da üstesinden geleceğim! "</p>

  <p>"Güzel bir amaç! Bizler soylu insanlarız! " diye sırıttı Charles.</p>

  <p>"Hayır, " diye cevap verdi aksakallı hınzırca. "Bizler ölüme mahkûmuz. Ama yalnızca biz değil. Ötekiler de ölüme mahkûm! Herkes! Aradaki tek fark biz bunu biliyoruz, ötekiler bilmiyor. "</p>

  <p>Eva Moser yarım saat sonra Lillian’ın odasına geldi. "Yatağım burada mı? " diye sordu.</p>

  <p>"Yatağınız mı? "</p>

  <p>"Evet. Odamı toplamışlar. Giysilerimi de almışlar. Bir yerde yatıp uyumam gerekiyor. Acaba eşyalarım nerede? " Sanatoryumdan biri taburcu olacağı zaman eşyalarını saklamak her zaman yapılan şakalardan biriydi. Eva Moser ne yapacağını bilmiyordu. "Her şeyi ütülettirmiştim. Ya kirletmişlerse! Parama göz kulak olmalıyım, özellikle de şimdi, buradan çıkacakken. "</p>

  <p>"Babanız dışarıda sizin geçiminizi sağlamayacak mı? "</p>

  <p>"Babam benden kurtulmak istiyor. Sanıyorum yine evlenmek niyetinde. "</p>

  <p>Lillian birdenbire, bu kıza bir dakika daha katlanamayacağını hissetti. "Asansöre gidin, " dedi. "Charles Ney asansörden çıkana kadar saklanın. Bana gelecek. O zaman onun odasına gidin; kapı kilitli olmayacak. Oradan beni arayın. Eğer yatağınız ve eşyalarınız hemen geri getirilmezse, Charles’ın smokinini sıcak suya atacağınızı, çamaşırlarının üstüne mürekkep dökeceğinizi söyleyin. Anladınız mı? "</p>

  <p>"Evet, ama... "</p>

  <p>"Eşyalarınızı yalnızca sakladılar. Kim sakladı bilmiyorum. Ama Charles Ney bir şey bilmiyorsa şaşarım. "</p>

  <p>Lillian ahizeyi kaldırdı. "Charles? "</p>

  <p>Eva Moser’e gitmesini işaret etti.</p>

  <p>"Charles, " dedi, "bir dakika bana gelebilir misin? Tamam mı? Güzel. " Charles birkaç dakika sonra geldi. "Timsah ne dedi? " diye sordu Lillian. "Her şey yolunda. Dolo-res bu konuda çok usta. Yalan dolana ne gerek var! Açıkça gerçeği söyledi, burada kalma zorunluluğumuz karşısında duyduğumuz çaresizliği gidermek istediğimizi anlattı. Harika bir fikirdi. Öyle sanıyorum ki giderken Timsahın gözünde yaşlar vardı. "</p>

  <p>Telefon çaldı. Eva Moser’in sesi, Charles’ın duyabileceği kadar yüksek çıkıyordu. "Senin banyonda, " dedi Lillian. "Küvete sıcak su dolduruyormuş. Sol elinde senin smokinin, sağ elinde de dolmakalem mürekkebin varmış. Ona sürpriz yapmaya kalkışma. Kapıyı açtığın anda harekete geçecekmiş. Al, konuş onunla. "</p>

  <p>Charles’e almacı verdi, pencereye gitti. Köydeki Palas Otel ışıl ışıldı. İki-üç hafta sonra bu da kalmayacaktı. Turistler göçmen kuşlar gibi çekip gidecekler, uzun ve tekdüze bir yıl başlayacak, ilkbahar, yaz ve sonbahar geçecek, sonunda gene kış gelecekti.</p>

  <p>Telefonun kapatıldığını duydu. "Kahpe! " dedi Charles Ney kuşkuyla. "Bunu kendi akıl etmiş olamaz! Sen beni neden buraya çağırdın? "</p>

  <p>"Timsahın ne dediğini öğrenmek istemiştim. "</p>

  <p>’’Genelde bu kadar aceleci değilsindir! " Charles sırıttı. "Yarın bu konuyu konuşacağız. Şimdi smokinimi kurtarmam gerekiyor. Yoksa o geri zekâlı giysimi haşlayacak! İyi geceler. Olağanüstü bir geceydi! ”</p>

  <p>Charles kapıyı arkasından kapattı. Lillian terliklerin koridor boyunca çıkardığı sesleri dinledi, Charles hızlı hızlı yürüyordu. Smokini, diye düşündü, sağlığına kavuşma umudunun, özgürlüğünün, dışarıdaki gecelerin sembolüydü, Charles’ın maskotuydu, aynı Lillian’ın iki gece elbisesi gibi, hiçbir işe yaramaksızın öyle duruyorlardı, ama sanki yaşamı bu iki giysiye bağlıymışçasına onlardan vazgeçmiyordu. O giysilerden vazgeçmesi demek, umudunu yitirmesi demekti. Yine pencereye gitti, aşağıdaki ışıklara baktı. Olağanüstü bir akşamdı! Buna benzeyen sıkıntı dolu bir sürü olağanüstü akşam yaşamıştı!</p>

  <p>Perdeleri kapattı. İşte telaş yine başlamıştı! Sakladığı uyku ilaçlarını aramaya başladı. Bir an için Clerfayt’ın arabasının sesini duyduğunu sandı. Saatine baktı. Clerfayt onu bu uzun geceden kurtarabilirdi; ama Clerfayt’ı arayamazdı. Hollmann, Clerfayt’ın konuğu olduğunu söylememiş miydi? Kimdi peki bu konuk? Paris ya da Milano ya da Monte Carlo’dan gelen sağlıklı bir kadın mı? Canı cehenneme, nasıl olsa birkaç gün içinde gidecekti! Uyku ilaçlarını içti. Teslim olmalıyım, diye düşündü, Boris’in dediklerini yapmalıyım, hastalığımla birlikte yaşamasını öğrenmeliyim, ona karşı savaşmamalıyım, teslim olmalıyım, ama teslim olursam, yitip giderim!</p>

  <p>Masasına oturdu, mektup kâğıdı çıkardı. "Sevgilim, " diye yazdı. "Belli belirsiz yüzünle, bilinmeyen, hiç gelmeyen, hep beklenen sen, zamanın akıp gittiğini hissetmiyor musun? " Sonra yazmayı bıraktı; içinde hiç gönderilmemiş, adreslerini bilmediği birçok mektup olan çekmeceyi itti, beyaz yatağına baktı; ne diye ağlıyorum sanki? Hiçbir şey değişmiyor ki, diye düşündü.</p>

  <p><br /></p>

  <h3 id="sigil_toc_id_3">5</h3>

  <p>Yaşlı adam örtünün altında yatıyordu, öyle zayıftı ki bedeni dümdüzdü. Başı küçülmüştü, gözleri çukurlarına kaçmıştı, ama masmaviydiler; buruşmuş bir ipek kâğıdı andıran derisinin altından kalın mavi damarları görünüyordu. Dar bir odada, dar bir yatakta yatıyordu. Yatağın yanındaki komodinin üzerinde bir satranç tahtası duruyordu.</p>

  <p>Adamın adı Richter’di. Yetmiş yaşındaydı, yirmi yıldır sanatoryumda yaşıyordu. Başlangıçta birinci katta iki odadan oluşan bir dairede kalıyordu; sonra ikinci katta balkonlu bir tek odaya geçti; son olarak da üçüncü katta balkonsuz bir odada kalmaya başladı; şimdiyse, hiç parası kalmadığından bu yana, bu daracık odada yaşıyordu. Adam sanatoryumun örnek hastasıydı. Dalai-Lama hastalarını cesaretlendirmek için onu örnek olarak gösterirdi; doğrusu Richter de onun yüzünü kara çıkarmıyordu. Ölüp ölüp diriliyordu.</p>

  <p>Lillian, Richter’in yatağının yanında oturuyordu. ’’Şuna bir bakın! ” dedi Richter ve satranç tahtasını gösterdi. ’’Adam ayakta uyuyor. Atını böyle oynadığı için on hamle sonra mat olacak. Ne oldu bu Régnier’ye? Eskiden iyi oynardı. Savaş sırasında burada mıydınız? ”</p>

  <p>’’Hayır, ” dedi Lillian.</p>

  <p>"Régnier savaş sırasında geldi, 1944’te sanırım. Kurtulmuştum! Daha önceleri -sevgili küçük hanım- daha önceleri Zürih’teki bir satranç kulübüne karşı oynamak zorundaydım. Burada satranç oynayacak kimse yoktu. Çok sıkıcıydı. ”</p>

  <p>Satranç, Richter’in tek merakıydı. Sanatoryumda karşılıklı satranç oynadığı insanlar savaş sırasında ya gitmişler</p>

  <p>ya da ölmüşlerdi, yerlerine yenileri gelmemişti. Mektuplaşarak satranç oynadığı iki Alman arkadaşı Rusya’da ölmüşlerdi; bir diğeri Stalingrad’da tutuklanmıştı. Richter birkaç ay boyunca satranç oynayacak hiç kimseyi bulamamıştı; bunun üzerine yaşamaktan bezmiş, zayıflamıştı. Sonra başhekim Zürih’teki bir satranç kulübünün üyelerine karşı oynamasını sağlamıştı. Ama bunların birçoğu Richter için yeterince güçlü rakipler değillerdi; bazılarıyla karşılıklı oynamak ise fazlasıyla sıkıcıydı. İlk günlerde Richter hamlesini telefonda söylüyordu, ama bu çok pahalıya gelince mektupla oynamaya başladı, ancak mektupların gidip gelmesi uzun sürdüğü için iki günde bir, bir hamle yapabiliyordu. Zamanla bu yöntemden de vazgeçerek kitaplardaki eski oyunları yinelemekle yetinmek zorunda kaldı. Derken Régnier geldi. Richter’le bir el satranç oynadı, Richter yine dikkate değer bir rakip bulduğu için mutluydu; ama Almanların elinden kurtarılmış bir Fransız olan Régnier, Richter’in Alman olduğunu duyunca oynamaya devam etmek istememişti. Ulusal düşmanlıklar sanatoryumda da dur durak dinlemiyordu. Richter’in sağlığı yine kötüye gitmeye başlamıştı; Régnier de yataktan çıkamaz olmuştu. Her ikisi de sıkılıyordu; ama hiçbiri ödün vermek istemiyordu. Hıristiyan olmuş Jamaica’lı bir Zenci sonunda bir çözüm buldu. O da yataktan çıkamıyordu. İki ayrı mektupla Richter ve Régnier’yi kendisiyle tek tek satranç oynamaya çağırdı, yattıkları yerden telefonla oynayacaklardı. Her ikisi de çok sevinmişti. Tek sorun Zencinin hiç satranç bilmiyor olmasıydı, ama buna da basit bir çözüm buldu. Richter’e karşı beyaz taşlarla, Régnier’ye karşı siyah taşlarla oynuyordu. Beyaz taşlar ilk hamleyi yaptığı için, Régnier bu hamleyi yatağının yanında duran satranç tahtasında yapıyor, sonra bunu telefonla Zenciye bildiriyordu. Zenci de bu hamleyi kendi hamlesi olarak telefonla Richter’e bildiriyordu. Sonra Richter’in karşı hamle yapmasını bekliyor, bu hamleyi de yine kendi hamlesi olarak Régnier’ye telefonla bildiriyordu. Régnier’nin ikin-ci hamlesini yine Richter’e, Richter’in yanıtını da yine Régnier’ye telefonda söylüyordu. Zencinin bir satranç tahtası bile yoktu, Régnier ve Richter’i haberleri bile olmadan karşılıklı oynatmaktan başka bir şey yapmıyordu. İşin sırrı birine karşı beyaz, ötekine karşı siyah taşlarla oynuyor olmasındaydı; her ikisiyle de beyaz ya da her ikisiyle de siyah taşlarla oynuyor olsaydı, hamleleri bir diğerine iletemez, bizzat kendisi hamle yapmak zorunda kalırdı.</p>

  <p>Savaş bittikten kısa bir süre sonra Zenci öldü. Régnier ve Richter geçen zaman içinde yoksullaştıkları için daha küçük odalara taşınmak zorunda kalmışlardı; biri yatağa mahkûm olarak üçüncü, diğeriyse ikinci katta kalıyordu. Satranç partilerinin sürdürülebilmesi için Zencinin rolünü bu kez Timsah üstlendi, oda hemşireleri de rakiplerin hamlelerini bir diğerine iletiyorlardı, çünkü onlar hâlâ Zenciyle karşılıklı oynadıklarını sanıyorlardı, Régnier ve Richter’e Zencinin ilerlemiş gırtlak veremi nedeniyle artık konuşamadığını söylemişlerdi. Régnier ayağa kalkacak duruma gelinceye kadar her şey yolunda gitti. Ayağa kalkar kalkmaz da ilk iş olarak Zenciyi ziyaret etmek isteyince durum ortaya çıktı.</p>

  <p>Bu arada ulusal heyecanlar biraz yatışmıştı. Régnier, Richter’in ailesinin Almanya’da bir bombardıman sırasında öldüğünü duyunca ateşkes ilan etti; o zamandan beri sakin sakin karşılıklı satranç oynuyorlardı. Zamanla Régnier yine yatağa yatmak zorunda kalınca, her ikisinin de odasında artık telefon olmadığı için, birkaç hasta onlar için ulak görevini yerine getirmeye başladılar. Bu hastaların arasında Lillian da vardı. Ancak Régnier üç hafta önce ölmüştü. Richter o sıralarda o kadar kötülemişti ki onun da öleceğini sandılar, kimse ona Régnier’nin öldüğünü söylemek istememişti. Richter’i kandırmak için Timsah kendini rakip olarak ortaya atmış, bu arada satranç oynamasını öğrenmişti, ama Richter için yeterince güçlü bir rakip değildi. Bu nedenle hâlâ Régnier’yle oynadığını sanan Rich-ter, Régnier gibi iyi bir satranç oyuncusunun nasıl böyle birdenbire budalaca oynadığını yadırgamı§tı.</p>

  <p>Timsahın oynadığı son hamleyi kendisine ileten Lilli-an’a "Satranç öğrenmek istemez misiniz? " diye sordu Richter. "Size çok çabuk öğretebilirim. "</p>

  <p>Lillian onun mavi gözlerindeki korkuyu gördü. Yaşlı adam, Régnier’nin yakında öleceğini sanıyordu, çünkü Régnier çok kötü oynuyordu, Richter böylece arkadaşsız kalmaktan korkuyordu. Kendisini ziyaret eden herkese satranç öğrenmek isteyip istemediğini soruyordu.</p>

  <p>"Çok kısa zamanda öğrenilir. Size bütün oyunları gösteririm. Ben Lasker’e karşı bile oynadım. "</p>

  <p>"Beceremem. Ayrıca yeterince sabırlı da değilim. "</p>

  <p>"Herkes becerebilir. İnsan geceleri uyuyamıyorsa sabırlı olmak zorundadır. Yapılacak ne var ki? Dua mı edeceksiniz? Hiçbir yararı olmaz. Ben tanrıtanımaz biriyim. Felsefenin de yararı yok. Polisiye romanlar kısa bir süre için yardımcı oluyor. Her şeyi denedim, hanımefendi. Yalnızca iki şey insana yardımcı oluyor. Bunlardan biri yanınızda bir başkasının olması; bu nedenle de evlendim. Ama karım çoktan öldü. "</p>

  <p>"Peki ya öteki? "</p>

  <p>"Satranç problemleri çözmek, insana özgü olan her şeyden o kadar uzak bir şey ki -kuşkulardan ve korkulardan yani- insanı sakinleştirecek kadar soyut bir şey. Telaş ve ölümün olmadığı bir dünya. Yararı oluyor! En azından bir gece boyunca; daha fazlasını da istemiyoruz zaten, öyle değil mi? İstediğimiz tek şey bir sonraki sabaha kadar dayanmak. "</p>

  <p>"Evet. İnsan burada daha fazlasını istemiyor. "</p>

  <p>Odanın penceresinden bulutlardan, karla kaplı bir tepeden başka bir şey görünmüyordu. Bulutlar sarı ve altın rengindeydi, öğleden sonranın bu ilk saatlerinde gökyüzünde oradan oraya süzülüp duruyorlardı. "Öğreteyim mi? " diye sordu Richter. "Hemen başlayabiliriz. "</p>

  <p>Yarı ölü kafatasındaki canlı gözler ışıldadı. Arkadaşlık etmek için yanıp tutuşuyor, diye düşündü Lillian, satranç problemleri için değil. Kapı açılıp içeri sessiz rüzgârdan başka bir şey girmediği zaman odada olabilecek biri için yanıp tutuşuyordu bu gözler; bu rüzgârlarla birlikte kan insanın gırtlağından fışkırıp ciğerlerini dolduruyordu, ta ki boğulana kadar. "Ne zamandan beri buradasınız? " diye sordu Lillian.</p>

  <p>"Yirmi yıldır. Koca bir yaşam, değil mi? "</p>

  <p>"Evet, koca bir yaşam. "</p>

  <p>Bir yaşam, diye düşündü Lillian, ama nasıl bir yaşam! Her gün bir öncekinin aynısıydı, sonsuz bir tekdüzelik içinde gün gün ilerleyen bir yaşamdı bu; bir yılın sonunda da günler sanki hepsi tek bir günmüşçesine üst üste yığılıyordu, öylesine birbirlerine benziyorlardı; yıllar da sanki tek bir yılmışçasına üst üste yığılıyorlardı, onlar da birbirlerinin tıpatıp aynısıydı. Hayır, diye düşündü Lillian, öyle değil! Benim sonum böyle olmamalı! Böyle değil!</p>

  <p>"Bugün başlayalım mı? " diye sordu Richter.</p>

  <p>Lillian başını salladı. "Anlamı yok. Ben burada uzun süre kalmayacağım. "</p>

  <p>"Buradan gidiyor musunuz? " diye fısıldadı Richter.</p>

  <p>"Evet. Birkaç gün sonra. "</p>

  <p>Neler diyorum ben, diye geçirdi aklında, heyecanlanmıştı. Doğru değil ki! Ama sözcükler bir daha çıkmamacasına beyninde yankılanıyordu. Şaşkın bir biçimde ayağa kalktı.</p>

  <p>"iyileştiniz mi? "</p>

  <p>Richter’in kısık sesi öyle kızgındı ki, sanki Lillian ona kazık atmıştı.</p>

  <p>"Uzun bir süre için değil, " dedi acele acele. "Kısa bir süre için. Geri geleceğim. "</p>

  <p>"Herkes geri gelir, " diye fısıldadı Richter, sakinleşmişti. "Herkes. "</p>

  <p>"Regnier’ye hamlenizi götüreyim mi? "</p>

  <p>"Anlamı yok. " Richter satranç taşlarını devirdi. "Neredeyse mat oldu zaten. Söyleyin ona, yeni bir oyuna başlamalıyız. "</p>

  <p>"Tamam. Yeni bir oyun. Tamam. "</p>

  <p>Lillian huzursuzdu. Öğleden sonra, ameliyathanede genç bir hemşireyi, çekilen son röntgen filmlerini kendisine göstermesi için ikna etmişti. Hemşire, Lillian’ın filmlerden bir şey anlamayacağını sandı, filmleri getirdi.</p>

  <p>"Bir süre burada alıkoyabilir miyim onlari? " diye sordu Lillian.</p>

  <p>Hemşire kararsız kaldı. "Kurallara aykırı. Filmleri size göstermem bile doğru değil. "</p>

  <p>"Profesör onları bana hemen hemen her zaman gösterir ve açıklamalar yapar. Bu kez unuttu. " Lillian dolaptan bir giysi çıkardı. "İşte size söz verdiğim giysi. Şimdi alıp gidebilirsiniz. "</p>

  <p>Hemşire kızardı. "Sarı giysi mi? Emin misiniz? "</p>

  <p>"Neden olmasın? Bana olmuyor artık. Çok zayıfladım. "</p>

  <p>"Daralttırabilirsiniz. "</p>

  <p>Lillian başını salladı. "Hadi alın şunu. "</p>

  <p>Hemşire giysiyi sanki camdan yapılmış gibi özenle aldı, üzerine tuttu. "Öyle sanıyorum ki bana olacak, " diye fısıldadı, aynaya baktı. Sonra giysiyi sandalyelerden birinin arkasına koydu. "Onu birkaç dakikalığına burada bırakıyorum. Filmleri de. Sonra gelir hepsini alırım. Yirmi altı numaraya gitmem gerekiyor. Yolculuğa çıktı da. "</p>

  <p>"Yolculuğa mı çıktı? "</p>

  <p>"Evet. Bir saat önce. "</p>

  <p>"Yirmi altı numara kim? "</p>

  <p>"Bogota’lı ufak tefek Güney Amerikalı kız. "</p>

  <p>"Hani şu üç akrabası burada olan mı? Manuela mı? "</p>

  <p>"Evet. Ani oldu ama bekleniyordu. "</p>

  <p>"Neler saçmalıyoruz biz? " dedi Lillian, sanatoryumda kullanılan dikkatli jargon onu kızdırmıştı. "Yolculuğa falan çıkmadı, öldü, artık yok! "</p>

  <p>"Evet, tabii, " diye yanıtladı hemşire çekinerek, göz ucuyla giysiye baktı, sarı bir karantina bayrağı gibi sandalyede asılı duruyordu. Lillian bunu gördü.</p>

  <p>"Hadi gidin, " dedi, biraz sakinleşmişti. "Haklısınız; geri geldiğinizde hepsini alır gidersiniz. "</p>

  <p>"Tamam. "</p>

  <p>Lillian filmleri zarftan hızla çıkardı, pencerenin yanına gitti. Gerçekten de filmlerden bir şey anlamıyordu. Dalai-Lama ona gölgelerin ve renk değişimlerinin olduğu yerleri sık sık gösterirdi; önemli olan buralarıydı. Birkaç aydır da bunu yapmıyordu.</p>

  <p>Yaşamı için belirleyici olan parlak gri ve siyah renklere baktı. İşte omuz kemikleri, omuriliği, kaburgaları, iskeleti oradaydı ve bunların arasında sağlık ya da hastalık anlamına gelen gölge biçiminde ürkütücü bir şey vardı. Daha önce çekilen filmlerini, gri renkli dumanlı lekeyi anımsadı, gözünün önüne getirmeye çalıştı. Lekeyi görür gibi olduğunu sandı, leke büyümüş gibi geldi. Pencereden uzaklaştı, ışığı yaktı. Daha fazla ışık elde edebilmek için abajuru çıkardı ve birdenbire kendi kendini ölmüş gördü, yıllar sonra mezara girdiğini, bedeninin parçalanarak toprağa karıştığını, yalnızca kemiklerinin artakaldığını görür gibi oldu. Filmleri masanın üzerine koydu. Yine saçmalıyorum, diye düşündü, ama buna karşın gidip aynaya baktı, yüzünü inceledi; kendisinin olan ama kendisinin olmayan bir yüzdü; aynada sağ tarafı solda, sol tarafı sağda gözüken, yabancı ama yine de kendisinin yüzüydü.</p>

  <p>Yüzümün gerçekten nasıl göründüğünü, başkalarının bu yüzü nasıl gördüğünü bilmiyorum, ben yalnızca bu aldatıcı düşsel görüntüyü biliyorum; başkalarının solda gördüğü, bu aldatıcı görüntüde sağda yer alıyor, benim bildiğim gibi, renkler ve biçimler gibi; ama bu arada ben yüzeye çıkabilmek için içimde sessiz sedasız çalışan iskeleti, yani gerçek olanı bilmiyorum. İşte bu, diye geçirdi içinden ve parlak siyah filme baktı, işte bu var olan tek gerçek ayna. Alnına ve yanağına dokundu, derinin altındaki kemikleri hissetti, kemikler deriye eskisine göre daha çok yaklaşmış gibi geldi. Et erimeye başladı bile, diye düşündü, asla kaçılamayan o adsız şey göz çukurlarımdan bakmaya başladı bile, yoksa omzumun üstünden mi bakıyor da gözlerimiz aynada buluşuyor?</p>

  <p>"Siz ne yapıyorsunuz orada? " diye sordu genç hemşire, arkasında belirivermişti. Ses çıkarmayan lastik ayakkabılarıyla girmişti içeri.</p>

  <p>"Aynaya bakıyorum. Son iki ay içinde üç kilo verdim. "</p>

  <p>"Kısa bir süre önce yarım kilosunu aldınız ya. "</p>

  <p>"Onu tekrar verdim. "</p>

  <p>"Fazlasıyla huzursuzsunuz. Daha fazla yemek yemelisiniz. Gayet iyi dinlendiğinizi düşünüyorum. "</p>

  <p>Lillian hızla döndü. "Neden bize hep çocukmuşuz gibi davranıyorsunuz? " dedi, çok kızmıştı. "Bize anlattığınız her şeye inandığımızı mı sanıyorsunuz? İşte! " Hemşireye röntgen filmlerini uzattı, "Şunlara bir bakın! Bu konuda yeterince bilgim var! Herhangi bir iyileşme olmadığını siz de biliyorsunuz! "</p>

  <p>Hemşire, Lillian’a korkuyla baktı. "Röntgen filmlerinden anlıyor musunuz? Bunu öğrendiniz mi? "</p>

  <p>"Evet, öğrendim. Bunun için yeterince zamanım vardı. "</p>

  <p>Söyledikleri doğru değildi. Ama artık geri dönüşü yoktu. Sanki yükseklerde bir ipin üzerinde duruyordu, ellerini tutunduğu yerden çekip kendini boşluğa bırakmak üzereydi. Şu anda susarsa olup bitecek her şeyi engelleyebilirdi, istediği de buydu; ama korkudan daha güçlü olan bir şey onu ileri doğru itiyordu. "Bu sır değil ki, " dedi sakin sakin. "Durumumun iyiye gitmediğini Profesör kendi söyledi. Kötüye gidiyorum! Bunu bir de kendi gözlerimle görmek istedim, bu nedenle filmleri göstermenizi rica ettim. Hastaların önünde niye bu kadar rol kesildiğini anlamıyorum. Durumu açıkça kabul etmek çok daha iyi. "</p>

  <p>"Hastaların çoğu buna dayanamıyor. "</p>

  <p>"Ben dayanırım. Siz de bana bunu bu yüzden söylemediniz mi? "</p>

  <p>Lillian, kocaman bir sirk çadırında sessiz bekleyiş sürüyormuş gibi, hissediyordu. "Siz kendiniz bildiğinizi söylediniz zaten, " diye yanıtladı hemşire tereddüt ederek.</p>

  <p>"Ne? " dedi Lillian bir çırpıda.</p>

  <p>"Filmleriniz, bakınca anladınız işte... "</p>

  <p>Bekleyişin sessizliği artık sessizlik değildi, insana yabancı gelen yüksek bir uğuldamaya dönüşmüştü. "Tabii ki hastalığımın iyiye gitmediğini biliyorum, " dedi Lillian güçlükle. "Bu oldukça sık rastlanan bir durum. "</p>

  <p>"Tabii, " diye kekeledi hemşire, rahatlamıştı. "İniş çıkışlar her zaman olabilir. Küçük düşüşlere hep rastlanır. Özellikle de kışın. " "Ve ilkbaharda, " dedi Lillian. "Ve yazın. Ve sonbaharda. "</p>

  <p>Hemşire güldü. "Müthiş bir mizah anlayışınız var. Biraz da sakin olabilseniz! Ve Profesörün söylediklerini dinleseniz! Ne de olsa her şeyin en iyisini o biliyor. "</p>

  <p>"Dediklerinizi yapacağım. Giysinizi unutmayın! "</p>

  <p>Lillian hemşirenin giysiyi ve filmleri alıp gitmesini sabırsızlıkla bekledi. Sanki ölümün soluğu Manuela’nın odasından hemşirenin beyaz üniformasının kıvrımlarına saklanarak Lillian’ın odasına gelmişti. Hemşire hiçbir şeyin farkında değil! diye düşündü. Bizler hiçbir zaman birbirimizin farkında değiliz! Neden gitmiyor buradan? Giysiyi ne kadar yavaş ve ne kadar iğrenç bir zevkle koluna alıyor!</p>

  <p>"O birkaç kiloyu kısa zamanda alırsınız, " dedi hemşire. "Yeter ki iyi yemek yiyin! Örneğin bu akşam! Bu akşam tatlı olarak vanilya soslu nefis bir çikolata tatlısı var. "</p>

  <p>Ben kendim meydan okudum, diye düşündü Lillian. Ama bunu yürekli olduğum için değil, korktuğum için yaptım. Yalan söyledim. Tam tersini duymak istedim! In-san her şeye karşın hep tam tersini duymak ister! Kapı vuruldu ve Hollmann içeri girdi. "Clerfayt yarın gidiyor. Bu akşam dolunay var. Yukarıdaki dağ kulübesinde bilindik şenlik yapılacak. Bir kez daha kaçıp onunla birlikte yukarı çıkalım mı? "</p>

  <p>"Siz de mi? "</p>

  <p>"Evet. Son kez. "</p>

  <p>"Manuela öldü. "</p>

  <p>"Duydum. Herkes rahatladı. Üç akrabasının rahatladığı kesin herhalde. Manuela da rahatlamıştır. "</p>

  <p>"Clerfayt gibi konuşuyorsunuz, " dedi Lillian düşmanca.</p>

  <p>"Öyle sanıyorum ki hepimiz zamanla Clerfayt gibi konuşmalıyız, " diye yanıtladı Hollmann sakin sakin. "Ölümle arasındaki uzaklık fazla değil, bu nedenle de söyledikleri kulağa daha keskin geliyor. İki yarış arasında yaşıyor. Her yıl şansı giderek azalıyor. Bu akşamı onunla birlikte geçirelim mi? "</p>

  <p>"Bilmiyorum. "</p>

  <p>"Bu onun son akşamı. Ne yaparsak yapalım Manuela’yı geri getiremeyiz. "</p>

  <p>"Yine onun gibi konuşuyorsunuz. "</p>

  <p>"Neden konuşmayayım ki? "</p>

  <p>"Ne zaman gidiyor buradan? "</p>

  <p>"Yarın öğleden sonra. Kar yine bastırmadan dağlardan uzaklaşmak istiyor. Hava durumuna göre yarın gece kar yağacakmış. "</p>

  <p>"Yalnız başına mı gidiyor? " diye sordu Lillian sorunun yanıtından korkarak.</p>

  <p>"Evet. Bu akşam geliyor musunuz? "</p>

  <p>Lillian yanıt vermedi. Aynı anda bir sürü şey üstüne üstüne geliyordu. Düşünmek zorundaydı. Ama düşünecek ne vardı ki? Aylardır düşünmekten başka bir şey yaptığı yoktu. Yapılması gereken tek şey karar vermekti.</p>

  <p>"Şu andan itibaren daha dikkatli olmanız gerekmez mi? " diye sordu Lillian.</p>

  <p>"Bu akşam değil. Dolores, Maria ve Charles da gelecekler. Kapıda Josef var. Saat onda buradan sıvışırsak, teleferiği yakalarız. Bu gece saat bire kadar çalışıyor. Sizi gelip alırım. " Hollmann güldü. "Yarından itibaren yine Bella Vista’nın en uslu ve dikkatli sakini olacağım. Bugün kutlayalım. "</p>

  <p>"Neyi? "</p>

  <p>"Herhangi bir şeyi. Dolunay oluşunu. Giuseppe’nin gelişini. Hâlâ yaşıyor oluşumuzu. Ayrılığı. "</p>

  <p>"Yarın yine ideal hastalar olacağımızı da mı? "</p>

  <p>"Bunu da. Sizi gelir alırım. Maskeli bir balo olacak. Unutmadınız değil mi? "</p>

  <div>
    <p>"Hayır. "</p>
  </div>

  <p>Hollmann kapıyı kapatıp çıktı. Yarın, diye düşündü Lillian. Yarın, ne olmuştu böyle birdenbire? Dün sabahtan ve daha önceki sabahlardan başka bir sabahtı. Yarın akşam Clerfayt gitmiş olacaktı, sanatoryumun tekdüzeliği yine her şeyi saracaktı, aynı, hastalıklı rüzgârı beraberinde getiren ve her şeyi örten, her şeyi yavaş yavaş boğan ıslak kar gibi. Beni boğamayacak! diye düşündü. Beni değil!</p>

  <p>Dağ kulübesi köyün tepesindeydi; kışın ayda bir dolunay zamanında geceleri açılır, meşalelerle kayak yapılırdı. Palas Otel bu eğlence için küçük bir çingene orkestrasını yukarı yollamıştı, orkestra iki keman ve bir çembalodan oluşuyordu. Çingeneler çembaloyu yanlarında getirmişlerdi; kulübede piyano yoktu.</p>

  <p>Konuklar kayak giysileriyle ya da kostümlerle geliyorlardı. Charles Ney ve Hollmann tanınmamak için bıyık takmışlardı. Charles Ney smokin giymişti. Bunu kostüm niyetine giymişti, yoksa smokin giyme fırsatını asla bulamazdı. Maria Savini Ispanyol kostümü giymiş, saçlarına da küçük bir tül takmıştı. Dolores Palmer Çin kostü-müyleydi; Lillian Dunkerque ise açık mavi bir pantolon ve kısa bir kürk ceket giymişti. Kulübe ağzına kadar doluydu, ama Clerfayt pencerenin yanında bir masa ayırt-</p>

  <p>mıştı; Palas Otel’in şef garsonu kulübeye de bakıyordu ve araba yarışı tutkunuydu.</p>

  <p>Lillian çok heyecanlıydı. Geceyi seyrediyordu. Dağların tepelerinde bir yerlerde fırtına uğulduyor, ama aşağıda duyulmuyordu. Ay, parçalı bulutların arasından kayarak çıkıyor, sonra yine bulutların arkasında yitip gidiyordu; bulutların gölgeleri beyaz dağları hareketlendiriyordu, sanki dev flamingo gölgeleri büyük kanat hareketleriyle dünyanın çevresinde uçuyorlardı.</p>

  <p>Kulübenin şöminesinde büyük bir ateş yanıyordu, içecek olarak sıcak punç ve şarap vardı. "Ne içmek istersiniz? " diye sordu Clerfayt. "Dağıtılan içkilerin hepsi sıcak; punç ve sıcak şarap var, ama istersek şef garson bizim için votka ve konyak bulur. Bugün öğleden sonra ona köyün içinde Giuseppe’yle bir tur attırdım. Bujilerden iki tanesinin yağ yakmasına neden oldu, mutluydu. Konyak ister misiniz? Sıcak şarabı tavsiye ederim. "</p>

  <p>"İyi, " dedi Lillian. "Sıcak şarap olsun. "</p>

  <p>Garson kadehleri getirdi. "Yarın kaçta gidiyorsunuz? " diye sordu Lillian.</p>

  <p>"Hava kararmadan önce. "</p>

  <p>"Nereye peki? "</p>

  <p>"Paris’e. Siz de gelir misiniz? "</p>

  <p>"Evet, " diye yanıt verdi Lillian.</p>

  <p>Clerfayt güldü; Lillian’a inanmamıştı. "Oldu, " dedi. "Ama yanınıza fazla eşya alamazsınız. Giuseppe fazla bavul için uygun değil. "</p>

  <p>"Fazla eşyaya ihtiyacım yok. Gerisini arkamdan yollarlar. İlk molayı nerede veriyoruz? "</p>

  <p>"Önce karı geride bırakırız, çünkü kardan nefret ediyorsunuz. Uzun sürmez. Dağlan aşarak Tessin’e gideriz. Lago Maggiore’ye. Oraya şimdiden bahar gelmiştir. "</p>

  <p>"Ya sonra? "</p>

  <p>"Cenevre’ye. "</p>

  <p>"Ya sonra? "</p>

  <p>"Paris’e. "</p>

  <p>"Peki doğrudan Paris’e gidilemez mi? "</p>

  <p>"O zaman bu geceden yola çıkmalıyız. Yolu bir günde alamayız. "</p>

  <p>"Peki Lago Maggiore’den Paris’e bir günde gidilir</p>

  <p>mi? "</p>

  <p>Clerfayt birdenbire Lillian’a dikkatle baktı. O âna kadar her şeyi oyun sanmıştı; ama Lillian bir oyun için fazla ayrıntılı sorular soruyordu.</p>

  <p>"Uzun bir günde gidilebilir, " dedi. "Ama neden? Cenevre’deki nergis bahçelerini görmek istemiyor musunuz? Herkes onları görmeye can atıyor. "</p>

  <p>"Geçip giderken de görebilirim onları. "</p>

  <p>Terasta havai fişekler atılıyordu. Işık topları yükseliyor, ışıktan halkalar, kıvılcımlar saçarak dönüyor, kıpkırmızı gülleler yukarı fırlıyor, tam yere düşecek sanıldığı bir anda, yeşil mavi ve altın renginde ışık demetlerine ayrışıyor, yüzlerce parlak top biçiminde yine yere düşüyorlardı.</p>

  <p>"Aman Tanrım! " diye fısıldadı Hollmann birdenbire. "Dalai-Lama! "</p>

  <p>"Nerede? "</p>

  <p>"Kapıda. Şimdi geldi. "</p>

  <p>Profesör gerçekten de soluk benzi ve kabak kafasıyla girişte duruyor, kulübedeki şamatayı izliyordu. Üzerinde gri bir takım elbise vardı. Biri başına kâğıttan yapılmış bir külah taktı. Profesör külahı çıkardı, kapının yakınında bir masaya yöneldi.</p>

  <p>"Kimin aklına gelirdi bu? " dedi Hollmann. "Şimdi ne yapacağız? "</p>

  <p>"Hiçbir şey, " dedi Lillian.</p>

  <p>"Kalabalığa karışıp kendimizi dışarı atalım mı. "</p>

  <p>"Hayır. "</p>

  <p>"Sizi tanıyamaz Hollmann, " diye açıkladı Dolores Palmer. "Bıyığınız var. "</p>

  <p>"Ama sizi tanır. Ve de Lillian’ı. Özellikle Lillian’ı. "</p>

  <p>"Sizin yüzlerinizi görmeyeceği biçimde oturabiliriz, " dedi Charles Ney, ayağa kalktı. Dolores onunla yer değiştirdi, Maria Savini de Hollmann’ın yerine oturdu. Clerfayt neşeyle gülümseyerek Lillian’a baktı, kendisiyle yer değiştirmek isteyip istemediğini öğrenmek istiyordu. Lillian başını salladı. "Yer değiştirin, " dedi Charles. "Yoksa sizi tanır ve yarın kıyamet kopar. Bu ay zaten hanemize bir sürü çentik atıldı. "</p>

  <p>Lillian, Dalai-Lama’nın solgun yüzüne baktı, donuk gözleri masalarda geziniyordu, gözleri zaman zaman kalabalığın arkasında yitip gidiyor, zaman zaman görünüyordu, aynı gökyüzünde ayın bulutların arasında bir görünüp bir yitip gitmesi gibi.</p>

  <p>"Hayır, " diye cevap verdi Lillian. "Burada oturacağım. "</p>

  <p>Kayakçılar hareket etmek için hazırlanıyorlardı. Dolores, Clerfayt’a "Siz de kaymayacak mısınız? " diye sordu. Clerfayt kayak giysileri giymişti.</p>

  <p>"Düşünmüyorum. Benim için fazla tehlikeli. "</p>

  <p>Dolores güldü. "Şaka yapmıyor, " dedi Hollmann. "İnsanın tam olarak hâkim olmadığı bir şey her zaman tehlikelidir. "</p>

  <p>"Peki insan hâkimse? " diye sordu Lillian.</p>

  <p>"O zaman daha da tehlikelidir, " dedi Clerfayt. "O zaman insan hafife alır. "</p>

  <p>Yamaçtan aşağı kayacak olan kayakçıları izlemek için dışarı çıktılar. Hollmann, Charles Ney, Maria Savini ve Dolores kalabalığın kargaşasından yararlanarak dışarı süzüldüler; Lillian acele etmeden Clerfayt’la birlikte Profesörün donuk gözlerinin önünden geçti.</p>

  <p>Düzleştirilmiş patikayı geçerek start yerine gittiler. Havai fişeklerin ateşi karın üzerinde insanların yüzünde yansıyordu. İlk kayakçılar ellerinde meşalelerle ayın aydınlattığı yamaçtan aşağı bıraktılar kendilerini. Kısa bir süre sonra kırmızı ateş toplarına dönüşmüşlerdi, öteki dik yamaçların ardında gözden yittiler. Lillian kayakçıların ardından baktı; yaşamın içine atlarcasına kendilerini yamaçtan aşağı bırakıyorlardı; aynı, ulaşabilecekleri en yüksek</p>

  <p>noktaya ulaştıklarında yıldız yağmuru biçiminde kendini yere bırakan havai fişekler gibi.</p>

  <p>"Yarın kaçta gidiyoruz? " diye sordu Clerfayt’a.</p>

  <p>Clerfayt ona baktı. Anlamıştı. "Ne zaman isterseniz, " diye yanıtladı. "İstediğiniz zaman gidebiliriz. Hava karardıktan sonra bile. Ya da daha önce ya da işiniz bitmezse daha sonra. "</p>

  <p>"Gerek yok. Çabuk toplanabilirim. Siz ne zaman hareket etmek istiyorsunuz? "</p>

  <p>"Saat dörde doğru. "</p>

  <p>"Saat dörtte hazır olabilirim. "</p>

  <p>"Güzel. Sizi alırım. " Clerfayt yine kayakçılara baktı.</p>

  <p>"Benim için kaygılanmanıza gerek yok, " dedi Lillian. "Beni Paris’te indirebilirsiniz. Ben şey gibi... "</p>

  <p>Doğru sözcüğü arıyordu. "... Yolda duran ve bir sonraki kente kadar birlikte giden biri gibi mi? " diye sordu Clerfayt.</p>

  <p>"Evet, aynen öyle. "</p>

  <p>"Güzel. "</p>

  <p>Lillian titrediğini hissediyordu Clerfayt’ı inceliyordu. Clerfayt başka bir şey sormadı. Ona bir şey açıklamak zorunda değilim, diye düşündü.</p>

  <p>Benim için yaşamsal, ama onun için günlük bir karar. Belki de benim öyle ağır hasta olduğumu falan düşünmüyordun böyle düşünmesi için insanın yarış sırasında kaza geçirmesi gerekiyor belki de. Uzun zamandır taşıdığı yükün birdenbire omuzlarından kalktığını şaşırarak fark etti. Yıllardır ilk kez biri hastalığıyla ilgilenmiyordu. Bu onu fazlasıyla mutlu ediyordu. Sanki daha önceleri geçilemez gibi gelen bir sınırı geçmiş gibiydi. Kendisiyle dünya arasında puslu bir pencere gibi duran hastalık bir anda yok olmuştu, buna karşılık yaşam, dolunayın aydınlığında soluk kesecek kadar açık seçik ve uçsuz bucaksız ayaklarının altına serilmişti; bulutları, vadileri, yazgılarıyla birlikte; ve Lillian bu yaşama aitti, artık onun dışında değildi, aynı ötekiler gibi, sağlıklı insanlar gibi; start yerinde duruyordu, elinde yanan ve kıvılcımlar çıkaran bir meşale vardı, kendini aşağı ve yaşamın içine bırakmaya hazırdı. Clerfayt bir keresinde ne demişti? Yaşamda elde etmeye değer tek şey kendi ölüm biçimini seçebilmekti, bu nedenle de insan hazır olmadığı sürece ölüm canının istediğine bir fareye vurur gibi vuramaz, canının istediğini ortadan kaldıramaz, canının istediğinin boğazını sıkamazdı. Lillian hazırdı. Titriyordu, ama hazırdı.</p>
</body>
</html>
