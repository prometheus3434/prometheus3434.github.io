<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Raleigh’nin haline üzülmüştüm. Başı sahiden ağrıyordu herhalde. Benle helikopterdeki adama itaat arasında kalmıştı. Olmamalıydı böyle bir şey. Düşüncesi bile feci rahatsızlık verdi ve elbette, nedenini bilmiyordum. Daha fazlasını hatırlama umuduyla bekledim. Ama içime, aklıma utanç hatta Raleigh’den özür dilemem gerektiği dışında hiçbir şey, hiçbir his dolmadı.</p>

  <p>“Raleigh...”</p>

  <p>“Efendim?”</p>

  <p>“Tamam. Helikopterdeki adam hakkında başka soru sormayacağım.”</p>

  <p>“Peki.” Haddinden fazla nefesini tuttuktan sonra nihayet bırakabilmiş bir ifadeyle bakıyordu. Istırabı dinmiş gibiydi.</p>

  <p>“Helikopterdeki adamla tanışmak istiyorum,” dedim. “Bir daha gelirse benden bahsetmeni istiyorum.”</p>

  <p>“Ne söyleyeyim?”</p>

  <p>“Seni ısırdığımı söyle. Tanışmak istediğimi söyle. Bir dahaki Cuma gecesi yanmış evlere geleceğimi söyle. Ve bir de senin onu... Tanıdığını bilmediğimi söyle. Benle ilgili soru sorarsa cevap verebilirsin. Anladın mı?”</p>

  <p>“Evet. Adın ne peki?”</p>

  <p>İyi soruydu. “Adımı boş ver. Tarif edersin gerekirse beni. Tanıyacaktır. İkimizden de bahsetme kimseye. Mecbur kalırsan yalan söyle.”</p>

  <p>“Peki.”</p>

  <p>Gitmek için kalkıyordum, elimi tuttu. Sonra bıraktı. “Yaptığın şey,” dedi ısırdığım yere dokunarak, “müthişti.”</p>

  <p>“Bir süre halsiz kalabilirsin,” dedim. “Kusura bakma. Bir-iki güne toparlanırsın.”</p>

  <p>“Değer,” dedi.</p>

  <p>Ayrılırken daha iyi, affedilmiş gibi hissettim kendimi. Eskiden her kim idiysem doğru ile yanlışa yönelik kuvvetli, katı ilkelerim&nbsp;vardı anlaşılan. Türümden bir başkası tarafından alınmış birini&nbsp;ısırmak doğru değildi. Beni vurmasında gerçekte kabahati bulunmamasına rağmen Raleigh’nin kanını halsiz bırakacak denli emmem de kesinlikle yanlıştı. Peki ama neden türümden biri, başka&nbsp;birinin, bir insanın boşu boşuna vurulması hatta belki ölmesinin&nbsp;sorumluluğunu alma riskine girmişti?</p>

  <p>Yıkıntılara koşarak döndüm. Sekiz baca, bolca yanık döküntü, moloz, yanmamış birkaç odun ve duvar kalıntıları... Hepsi bundan ibaretti. Neden korunması gerekiyordu? Korunacaksa&nbsp;korumanın işe yarayacağı zaman, yangından önce korunmalıydı,&nbsp;değil mi?</p>

  <p>Sonunda koşarak yolun, önceki gece Wright’la park ettiğimiz kısmına gittim. Geldiğini duydum. Kapıda durduğunu, tekrar&nbsp;yola koyulduğunu duydum. Gelenin başka bir araba olmadığından emin olana kadar bekledim. Arabayı tanıyıp kokusunu aldığımda sabırsızlandım ve durur durmaz fırlayıp kapıyı açarak&nbsp;yolcu koltuğuna oturdum.</p>

  <p>Endişe ve gerginlik kokuyordu Wright. Yanına oturup kapıyı kapatana kadar her nasılsa görmedi beni.</p>

  <p>irkildi ve yakaladığı gibi kucağına çekip bana sarıldı.</p>

  <p>Beni, bacağımı ve diğer her yanımı kontrol ederken güldüm. “İyiyim ben,” deyip öperken içimde onu görmenin getirdiği şaşırtıcı bir sevinç vardı. “Eve dönelim,” dedim. “Önce sıcak bir&nbsp;banyo, sonraysa seni istiyorum.”</p>

  <p>“Ne zaman istersen,” dedi, “istersen hemen.”</p>

  <p>Boynunu öptüm. “Hemen değil. Eve gidelim.”</p>
</body>
</html>
