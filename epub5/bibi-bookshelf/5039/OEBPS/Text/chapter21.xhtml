<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Sürgünün Anıları</title>
  <link href="../Styles/main.css" rel="stylesheet" type="text/css" />
  <meta content="urn:uuid:12d75b4b-1e5f-4fe1-864c-c4e18fe8f704" name="Adept.expected.resource" />
</head>

<body epub:type="chapter" id="chapter21">
  <article>
    <h1 class="title"><span epub:type="pagebreak" id="page93" title="93"></span>Müvellit Tabip</h1>

    <p class="first"><span class="first-letter">B</span>ursa’da tanıdıklarımdan çok ilgi çeken bir kişi de “Müvellit Tabip”ti. Bursa’nın iyi biyerinde koskocaman bir evi vardı. Evin kapısında “Müvellit Tabip” yazılı bir levha asılı. “Müvellit Tabip” yani ebe, kadın doktoru, doğum uzmanı, jinekolog anlamına geliyor.</p>

    <p>Yeryüzünde her kişinin özgün bir yanı olabilir. Ama Müvellit Tabip’in heryanı orijinaldi. Bir zamanlar, beş on sayı süren bir edebiyat dergisi de çıkarmış. Daha doğrusu, bu derginin sermayesini vermiş.<a class="si-noteref" epub:type="noteref" href="#s1" id="ref_s1">1</a> Dergide de Müvellit Tabip’in şiirleri yayımlanıyormuş. Müvellit Tabip keman çalar, şiir söyler, yazar, resim yapar, aradabir de müvellit tabiplik ederdi. Müvellit tabipliği hiç yapmasaymış, çok daha iyi olurmuş. Biz sürgünden döndükten sonra, başına müvellit tabipliği yüzünden bir kaza gelmiş diye duyduk.</p>

    <p>Müvellit Tabip’in odası, tavanlara kadar, karmakarışık kitaplarla doluydu. Kitap dolabının üstünde bitanesinin yayları kopuk iki keman dururdu. Duvarların boş yerlerinde de kendi yaptığı yağlıboya tablolar. Duvarlara sığmadığı için, tablolarının bikaçı da oraya buraya atılmıştı. Pek iyi aklımda kalmadı ama, şimdi gözümün önüne öyle geliyor, bir de piyanosu vardı da, piyanonun üstü kitaplarla dolu olduğu için bize hiç piyano çalmamıştı.</p>

    <p>Müvellit Tabip tam bir Osmanlıydı. Sözlerinin içinde, edatlarla yardımcı fiillerden başka Türkçe kelime bulunmazdı. Buyüzden de, kendisiyle konuşacak pekaz adam buluyordu. İki sürgüne, yani bize dostluğu bundandır sanırım. Biz Müvellit Tabip’le konuşurken, ondan da çok Arapça kelimeler kullanmaya çalışırdık. Ona giderken iyice hazırlanırdım. Bildiğim <span epub:type="pagebreak" id="page94" title="94"></span>Arapça, Farsça kelimeler yetmezse, sözlükten yeni kelimeler arar, bulurdum. O kelimeleri kullanmak için, ille bir fırsat yaratırdım. “Etmek” yardımcı fiilini çokaz kullanırdı. Onun yerine “kılmak”, “eylemek” fiillerini yeğ tutardı.</p>

    <p>– Rakıya iltifat buyrulmaz mı?</p>

    <p>– Lütfedersiniz efendim.</p>

    <p>– İstirham eylerim beyefendi.</p>

    <p>Bigün duvardaki yağlıboya resme baktım,</p>

    <p>– Bu resmi biyerde görmüş gibiyim beyefendi... dedim.</p>

    <p>Kudurmuş dalgalar arasında bir yelkenli resmiydi. Müvellit Tabip nasıl bir “ilham vaki olarak” o resmi yaptığının hikâyesini anlattı. Düşüne düşüne o resmi kartpostallarda gördüğümü hatırladım.</p>

    <p>Müvellit Tabip’in evine gittik mi, hep şiir okunacak. Fuzulî’den, Nedim’den, Baki’den biriki beyit okuduk mu, Müvellit Tabip dayanamaz, hemen,</p>

    <p>– İltifat kılınmaz mı üstadım? diye rakı kadehini uzatırdı.</p>

    <p>– Emir buyrulur mirim...</p>

    <blockquote class="poem">
      <p>Ey gül-i bağ-ı vefâ bülbül-i nâlende gibi</p>

      <p>Ağlarım hâtıra geldikçe gülüştüklerimiz</p>

      <p>Rû-be-rû âyineveş safvet ile cilve idüp</p>

      <p>Kandedir bezm-i visâl içre görüştüklerimiz.</p>
    </blockquote>

    <p>Müvellit Tabip hemen dolu kadehi uzatır,</p>

    <p>– Nedim’in bediası zanneylerim, değil mi? diye sorardı.</p>

    <p>– Hatırımda kaldığına göre, zannım odur ki, Şeyhülislam Arif Hikmet’indir.</p>

    <p>Müvellit Tabip hemen boşalan kadehi doldururdu.</p>

    <p><span epub:type="pagebreak" id="page95" title="95"></span>Masasında herzaman içki şişesi vardı. Müvellit Tabip’in yemeğini yemedik ama rakısını çok içtik. Benim, oldum olasıya rakıya yüzüm yoktur. Arkadaşım da öyleydi. Cebimizde para olmayınca, yemek yemek için de bütün kapılar kapanınca, hemen Müvellit Tabip’in evine giderdik. Her beyit için bir kadeh rakı içerdik. Hele bir rakıyı unutacak olsun, Nedim’den bir başladım mı,</p>

    <p>– İltifat buyurulmaz mı üstadım? diye kadehi elime uzatırdı...</p>

    <p>Rakıyı yudum yudum değil, kadehle yuvarlayınca, içim allak bullak olur ama, açlık diye de bişey kalmazdı. Müvellit Tabip kolaycacık coşardı. Coşunca da kitapların üstünde duran kemana sarılır çalmaya başlardı. Müvellit Tabip, şu kemanı da çalmasa, ne iyi ederdi. Keman yüzünden ona sık sık gidemiyorduk. Ama kimi zaman açlık, bizi o keman konserlerini bile dinlemek zorunda bırakırdı.</p>

    <p>Osmanlıca konuşa konuşa, Müvellit Tabip’in evinden her çıkışımda, kendimi kırk yaş daha yaşlanmış bulurdum. Kerliferli, bir divan efendisi olur çıkardım. Bir zaman hep böyle ağdalı Osmanlıca konuşurdum. Eve gider gitmez de, artık açlık kalmaz, kafayı vurunca sızar kalırdım. Yarına Allah kerim...</p>

    <p>On parmağında on marifet olan Müvellit Tabip’in bir merakı da siyasetti. Milletvekili olmak istiyordu. O sıra, milletvekili olmak istemeyen yok gibiydi. Herkesin içinde, bir milletvekili olursa, bütün aksaklıkları düzelteceği inancı vardı. Ama nasıl? Kimi koyun cinsini ıslah ederek, kimi boş kırlara çam tohumu atıp orman yetiştirerek, kimi yalancıların dillerini, hırsızların ellerini keserek...</p>

    <p>Tifüs, veba salgın hastalıkları gibi, günün yaygın politika hastalığına yakalanan Müvellit Tabip’in siyasi ateşi pekaz, aradabir yükselirdi. Onun dışında politika lafı edilmez, boyuna içilirdi.</p>

    <p><span epub:type="pagebreak" id="page96" title="96"></span>Şiirin işe yaramadığını söylerler. Ben de, şiirin bir işe yaradığını görmedim. Ama sürgünde şiir işe yaradı. Şiirle karnımızı doyurmadık ama, kafayı çektik. Hele Müvellit Tabip, bir keman taksimine başlarsa...</p>

    <p>Arkadaşım, Fikret’ten bir mısra okurdu:</p>

    <blockquote class="poem">
      <p>Bugün açız yine evlatlarım, diyordu peder.</p>
    </blockquote>

    <p>– Yürü, Müvellit Tabip’e gidelim... derdim.</p>

    <p>Yolda Divan şiirinden bikaç beyit anımsamaya çalışırdık. Ruhları şad olsun divan şairlerinin...</p>
  </article>

  <section class="si_footnotes" epub:type="footnotes">
    <aside class="si-footnote" epub:type="footnote" id="s1"><a class="si-backref" href="#ref_s1">1</a> <span class="si-footnote-text">Müvellit Tabip’in sermayesini verdiği dergiyi dostum Celal Sılay çıkarmıştı. Derginin adını anımsamıyorum. “Nilüfer” gibi bişey olduğunu sanıyorum.</span></aside>
  </section>
</body>
</html>
