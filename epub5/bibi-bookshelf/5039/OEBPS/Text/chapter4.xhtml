<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Sürgünün Anıları</title>
  <link href="../Styles/main.css" rel="stylesheet" type="text/css" />
  <meta content="urn:uuid:12d75b4b-1e5f-4fe1-864c-c4e18fe8f704" name="Adept.expected.resource" />
</head>

<body epub:type="chapter" id="chapter4">
  <article>
    <h1 class="title"><span epub:type="pagebreak" id="page23" title="23"></span>Herşeyin Kararı Var</h1>

    <p class="first"><span class="first-letter">K</span>omiserin bana neden çıkıştığını anlayabilmeniz için, halimi size biraz anlatmalıyım. Pijamayla şalvar arası bir pantolon var ayağımda, kıravatım yok. Sırtımda gabardin bir pardösü var ama, etekleri yeri süpürüyor. Ellerim içinde kaybolmuş. Üstelik eskiciye versen on mandal alamazsın. Saçlarım dibinden kesilmiş. Başka nasıl olacağım? Açılış töreninden değil, cezaevinden geliyorum.</p>

    <p>Komiser,</p>

    <p>– Nerde bunun evrakı? dedi.</p>

    <p>– Evrakı sonra postayla gelecekmiş. Bir sevk pusulasıyla göndermişler. Pusulada yalnız Bursa’da sürgün olduğu yazılı...</p>

    <p>– Neden sürgün edildiği yazılı değil mi?</p>

    <p>– Değil efendim.</p>

    <p>Komiser bana döndü:</p>

    <p>– Kaçakçı mısın ulan?</p>

    <p>– Değilim efendim.</p>

    <p>– Eroinci misin?</p>

    <p>– Hayır.</p>

    <p>– Hırsız mısın?</p>

    <p>– Değilim.</p>

    <p>Komiser isabet ettiremediği için kızdı,</p>

    <p>– Peki nesin be?.. diye bağırdı.</p>

    <p>Bitürlü “yazarım” diyemiyorum. Yazara da pek benzemem ya, ufak tefek yazara benzer yerim varsa, cezaevlerinde yata yata, o da kalmamış...</p>

    <p>– Atın nezarethaneye...</p>

    <p><span epub:type="pagebreak" id="page24" title="24"></span>Nezarethane... Ne de isim bulmuşlar... Cebimden bir kitap çıkardım, okumaya başladım. Kapının dışından, telaşlı telaşlı, fısıltılı sesler duydum:</p>

    <p>– Okuyor!</p>

    <p>– Kitap okuyor!</p>

    <p>Biraz sonra kapı açıldı. Komiserin karşısına çıkardılar. Komiser, elindeki cıgarayı ağzına götürdü, derin bir soluk çekip dumanını savururken, dikkatle beni süzüyordu.</p>

    <p>– Sen, ne millettensin? diye sordu.</p>

    <p>– Türküm, dedim.</p>

    <p>– Nasıl Türk? Yani şu Rum, Ermeni, Yahudi Türklerinden mi, yoksa bizim halis Türklerden mi?</p>

    <p>– Bizim halis Türklerden...</p>

    <p>– Anlamadık ki necisin? Hırsız değilim diyorsun, yankesici değilim diyorsun, kaçakçı değilim diyorsun...</p>

    <p>– Yazarım.</p>

    <p>Bir sessizlik oldu. Sonra,</p>

    <p>– Sen sürgünsün değil mi? dedi.</p>

    <p>– Evet, dedim.</p>

    <p>– Pekâlâ... Nerede kalacaksın? Burda kalacağın bir ev var mı?</p>

    <p>– Hayır, otelde kalacağım.</p>

    <p>– Her akşam karakola gelip imza vereceksin. Şimdi bir memurla birlikte git, kalacağın oteli göster.</p>

    <p>Karakoldan çıkarken, komiser,</p>

    <p>– İyi ki fazla okumamışım, yoksa benim de başım belaya girerdi... dedi.</p>

    <p>Bir polis memuru,</p>

    <p>– Herşeyin fazlası fazladır komiserim! dedi. Herbişey kararında olmalı...</p>

    <p>Karakoldan çıktım. İçimden, kollarımı gökyüzüne açıp gerinmek geliyordu.</p>
  </article>
</body>
</html>
