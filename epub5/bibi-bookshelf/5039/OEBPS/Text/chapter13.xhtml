<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Sürgünün Anıları</title>
  <link href="../Styles/main.css" rel="stylesheet" type="text/css" />
  <meta content="urn:uuid:12d75b4b-1e5f-4fe1-864c-c4e18fe8f704" name="Adept.expected.resource" />
</head>

<body epub:type="chapter" id="chapter13">
  <article>
    <h1 class="title"><span epub:type="pagebreak" id="page60" title="60"></span>Vaziyetini Al!</h1>

    <p class="first"><span class="first-letter">P</span>adişahlık döneminde de hükümet, işine gelmeyenleri sürermiş ama, o zaman daha insaflıymışlar. Sürgün edecekleri adama taşrada bir görev verirler, daha olmazsa bir gündelik bağlarlarmış...</p>

    <p>Son olarak, ağrıyor bahanesiyle iki altın kaplama dişimi söktürüp altını sattığım ve parasını da çoktan yediğim için, artık satıp savacak bişeyim kalmamıştı. İki gündür karnım açtı. Bursa’nın genel kitaplığında (Halkevi’nde) hem bol bol kitap okuyor, hem ısınıyordum, ama karnımı doyuramıyordum. Aramadığım iş de kalmamıştı. Sürgün olduğumu öğrenenler, mimlenirler, polisçe fişlenirler korkusuyla yan çiziyorlardı.</p>

    <p>Artık açlık canıma tak dedi. Söktürecek başka altın dişim de olmadığı için düşüne düşüne Bursa’nın ana caddesi beşyüz metrelik karlı asfaltı üzerinde gidip gelmeye başladım.</p>

    <p>Birisi omuzlarımdan tuttu. Polis mi diye baktım, değilmiş. Eski bir okul arkadaşım. Oğlan boynuma sarıldı. Ayaküstü hoşbeşten sonra, koluma girdi, beni bir kahveye soktu. Cıgara dumanından, solunum buğusundan ve sobadan sıcacık olmuş kahvede kemiklerimin buzları çözüldü, iliklerim gevşedi. İki gündür bişey girmeyen kursağımdan sıcacık çay geçerken içim eziliyordu. Belki arkadaşım beni, şimdi bir lokantaya da götürecekti. O, şuradan buradan konuşurken, benim aklım hep lokantada olduğu için, “evet, hayır” gibi kısa cevaplar veriyordum. Kendimi bir lokantada düşlüyordum. Şiş mi yesem, kırmızıbiberli, bol salçalı kuru fasulye mi yesem diye aklımdan geçiriyordum.</p>

    <p>O, boyuna soruyordu:</p>

    <p>– E, daha ne var ne yok bakalım?</p>

    <p><span epub:type="pagebreak" id="page61" title="61"></span>– “Az pilav, fasulyeli.” İyilik sağlık yani...</p>

    <p>– Memleketin gidişini nasıl görüyorsun?</p>

    <p>– Fasulye, suyu bol olsun.</p>

    <p>– Sen bugün hep mecazlı konuşuyorsun. Partiler hakkında ne düşünüyorsun?</p>

    <p>– Aşure...</p>

    <p>Bir aralık,</p>

    <p>– Bursa’da ne işin var da geldin? dedi.</p>

    <p>Ben de temiz kalple, kendiliğimden gelmediğimi, Sıkıyönetim Komutanlığının hava değişimi için, iki candarmanın koruması altında gönderdiğini anlatmaya başlamıştım ki, arkadaşıma birdenbire bir hal oldu. Sancıya tutulmuş gibi yüzü buruştu.</p>

    <p>– Sen biraz otur, ben şimdi gelirim, diye dışarı çıktı.</p>

    <p>Eh şöyle bir saat kadar bekledim. Nasıl olsa arkadaşım gelecek diye, bu arada açlığımı bastırmak için, bir çay daha içtim. Bir saat daha geçti, ne gelen var ne giden...</p>

    <p>İçimden, “Hey Allahım!” dedim, “Aç bıraktığın yetişmiyormuş gibi, şimdi bir de beni burda rezil etmek için arkadaşımı bir otomobile mi çiğnettin, ne yaptın?..” Artık arkadaştan umudumu kestim. Bir çare aramaya başladım. Kahveci görmeden sıvışmanın olanağı yoktu. Ben tam namusumla bir firar planı hazırlarken, kapıdan bir başka arkadaşım girdi.</p>

    <p>– Seni pencereden gördüm de geldim, dedi.</p>

    <p>İçimde yeni bir umut belirdi.</p>

    <p>– Otur! dedim.</p>

    <p>Garson tepemizde belirdi.</p>

    <p>Arkadaşım,</p>

    <p>– Okkalı bir kahve, dedi.</p>

    <p>O okkalı kahvesini höpürdetirken, ben gözlerimle kahve fincanının elleriyle dudakları arasındaki gidiş gelişini izliyordum. Kahveyi bitirir bitirmez,</p>

    <p><span epub:type="pagebreak" id="page62" title="62"></span>– Bana müsaade, biraz işim var, dedi, çıktı gitti.</p>

    <p>Ne dersin, cebimde kahve parası yok denmez a... Zaten bikez terslik başladı mı, artık bütün sülalesi sökün eder. Açlığı filan unutmuştum. Buradan rezil olmadan nasıl çıkacaktım? Kahveciye, “Param yok,” desem, herif bana o zaman, “A teres, madem paran yoktu, ne diye kahveye gelirsin?.. Haydi geldin, bir çay içtin, başkasına ne diye kahve ısmarlarsın?” demez mi!</p>

    <p>Bu kez ben bir arkadaşımı gördüm. Kahvenin önünden geçiyordu. Camı vurup içeri çağırdım.</p>

    <p>– Acele işim var, biyere gidiyorum... dedi.</p>

    <p>– Otur allaşkına, bir kahve iç! diye yakasına yapıştım.</p>

    <p>Zorla oturttum.</p>

    <p>– Ne içersin?</p>

    <p>– Şimdi içtim.</p>

    <p>– İç Allahını seversen.</p>

    <p>Maksadım, ona da bir kahve ısmarlayıp, sonra aptes bozmak bahanesiyle sıvışmaktı. Bir kahve daha ısmarladım. Oldu mu dört, iki çay, iki kahve... Ama o, benden açıkgöz çıktı. Kahvenin son yudumu ağzında,</p>

    <p>– Ben geç kaldım! diye ayağa kalktı.</p>

    <p>Yakasına yapıştım.</p>

    <p>– Kahve çay paralarını ver de öyle git!</p>

    <p>– Vallahi meteliğim yok!</p>

    <p>– Ne?</p>

    <p>– Billahi yok!</p>

    <p>– Yok ol inşallah!</p>

    <p>Size yalan gelir, bana bile şimdi rüyaymış gibi geliyor, öyle yeni bir maceraya giriştim ki, değme babayiğit yapamaz. Yanımdaki masada biraz önce birini iki mars bir oyunla yenen bir tavla kabadayısı,</p>

    <p>– Var mı belasını arayan? diye meydan okuyordu.</p>

    <p>Açlıktan sinek gibi vızlayan sesimle,</p>

    <p><span epub:type="pagebreak" id="page63" title="63"></span>– Müsaade ederseniz ben varım... dedim.</p>

    <p>Adam ters ters suratıma baktı:</p>

    <p>– Geç bakalım. Ama arkadaş, nesine?</p>

    <p>– Nesine istersen! dedim.</p>

    <p>Bu yüksek perdeden atışıma karşılık, adam çekinir gibi oldu.</p>

    <p>– Bir Kulüp cıgarasına...</p>

    <p>Tavlada hiçkimseyi yendiğim görülmüş şey değildir. Üstelik açlıktan şeşi beş görüyordum. İlk oyun mars oldum. İkinci oyun... Yine mars oldum. Üçüncü oyun kepaze olmak üzereydim ki Hızır imdadıma yetişti. Ne olduğunu tahmin edemezsiniz.</p>

    <p>Bursa’da bir töre vardır. Öyle bir töre ki, ne Türkiye’nin başka bir ilinde, ne de dünyanın başka yerinde böyle şey olur. Bir zat Bursa’da valiyken, sabah ve akşam olmak üzere, günde iki kez Bursa alanında şehir bandosuna İstiklal Marşını çaldırtmaya başlamış... O gitmiş, başkası gelmiş; başkası gitmiş, daha başkası gelmiş; ama hiçbir vali bu kuralı bozamamış. Hani teşbihte hata olmaz; bir delinin bozduğunu kırk akıllının yapamadığı gibi...</p>

    <p>Yağmurda, karda, fırtınada bandonun çaldığı marşın duyulabildiği biriki kilometrelik çevre içinde beş dakika yaşam durur. Arabacılar ellerinde kamçı, kadınlar kucaklarında çocukları, berberler ellerinde ustura, müşteri sakalında sabun, manav elinde terazisi, “zınk” diye durur ve ayağa kalkarlar.</p>

    <p>İşte ben de, iki marstan sonra tam kepaze olmak üzereyken, şehir bandosunun çaldığı İstiklal Marşı imdadıma yetişti. Rakibim zar elinde, ayakta... Kimisinin kahve fincanı, çay bardağı elinde... Hep ayaktalar. Ben, bu fırsatı doğrusu kaçırmak istemedim. Sanki sıkışmışım da tuvalete gidiyormuşum gibi kapıdan sessizce sıvışırken, sert bir ses duydum:</p>

    <p>– Heeeey, vaziyetini al!..</p>

    <p><span epub:type="pagebreak" id="page64" title="64"></span>– Vatandaş, bende alacak vaziyet mi bıraktılar? Benim yerime sen al!..</p>

    <p>Ama bu sözü yalnız içimden geçirip sıvıştım.</p>

    <p>EK: O günlerde yurttaşlar öyle bir aşırı korkuya kapılmışlardı ki, herkes birbirinden, suçlanmaktan korktuğu için, başka birini suçlamaya bakıp kendini kurtarmaya çalışıyordu. Bursa’nın Belediye Bandosu Atatürk heykelinin olduğu alanda İstiklal Marşı çaldığı sırada, bando sesinin duyulabileceği sınır içinde, her nasılsa, yanlışlıkla yada bilmeyerek hazır ola geçmeyen birisi olursa, onu gören herkes azarlar, adama bağırıp söverdi:</p>

    <p>– Heeey! Hazır olsana ulan!</p>

    <p>– Sağır mısın, İstiklal Marşı çalınıyor...</p>

    <p>– Herifte vatan sevgisi yok ki..</p>

    <p>– Esas vaziyetine geçsene be!</p>

    <p>– Ulan, kıpırdama! Hayvan, İstiklal Marşı çalınıyor...</p>

    <p>Bigün, kaldığım otelin salonunda konuşulurken, orda yeni gördüğüm birisi, istatistiklere göre Türkiye’de verem oranı en yüksek ilin Bursa olduğunu söyledi. Rahat bir günüm olmalı ki, ben de şaka yapmaya kalkıştım:</p>

    <p>– Elbette öyle olacak, bunda şaşılacak bişey yok ki...</p>

    <p>– Neden?</p>

    <p>– Neden olacak, şu kış kıyamette, yağmurda karda, sabah akşam günde iki kez İstiklal Marşını dinlemek için zavallı Bursalılar göğüslerini bağırlarını, sırtlarını bellerini rüzgâra fırtınaya siper edip, dikilip donuyorlar. Zaten herkes zar zor yürüyebiliyor, bir de dikilip soğuğu, rüzgârı yiyince...</p>

    <p>Adam birden gözlerini açıp sert bir sesle,</p>

    <p>– Eeee? deyince, baktım şakadan anlayacaklardan değil,</p>

    <p>– Hiç... dedim.</p>

    <p>– Yani sen şimdi ne demek istedin?</p>

    <p><span epub:type="pagebreak" id="page65" title="65"></span>Hani durup dururken insanın yakasına, paçasına yapışan belalar vardır, elinle silkelerken eline yapışır, ayağınla iterken ayakkabına bulaşır, adam işte öyle yıvışık, bulaşık bir bela... Belki de benim sürgün olduğumu duymuş, beni şikâyet edip polise, göze girecek...</p>

    <p>Soğuk soğuk zorla sırıtmaya çalışarak,</p>

    <p>– Şaka, şaka... dedim.</p>

    <p>Kalkıp gidemedim de... Sanki gidersem adam da arkamdan hemen beni şikâyete gidecekmiş gibi geliyordu.</p>

    <figure><img alt="" src="../Images/p66.png" /></figure>
  </article>
</body>
</html>
