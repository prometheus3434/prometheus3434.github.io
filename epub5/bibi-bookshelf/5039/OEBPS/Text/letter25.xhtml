<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Sürgünün Anıları</title>
  <link href="../Styles/main.css" rel="stylesheet" type="text/css" />
  <meta content="urn:uuid:12d75b4b-1e5f-4fe1-864c-c4e18fe8f704" name="Adept.expected.resource" />
</head>

<body epub:type="chapter" id="letter25">
  <article class="letter">
    <p class="date">28 Nisan 948 Bursa</p>

    <p>Kardeşim Haluk,</p>

    <p>Bugünlerde hiç de iyi haberler almadım. Senin pusula kadar gönderdiğin mektuplardan bişey anladığım yok. Uykusuz’dan aldığım son mektuptan öğrendiğime göre, 5 Mayıs’ta askere gidiyormuşsun. Buna çok üzüldüm. Hiç olmazsa ben gelinceye kadar kalabilseydin çok iyi olacaktı. Ben 20 Mayıs’ta sürgün müddetimi bitiriyorum. Çok rica ederim, bana mufassal, vazıh ve etraflı bir mektup yaz. Şu hususları öğrenmek istiyorum.</p>

    <p>1) Askerliği nerede yapacaksın? Istanbul’da kalmak için çalış.</p>

    <p><span epub:type="pagebreak" id="page181" title="181"></span>2) Sen askere gidince, senin Tan’daki işlerini kim yapacak? Senin askere gidiş haberin yetişmiyormuş gibi evden de çok fena bir haber aldım. Babam, mahkemeden bir karar almış. Bizim çoluğu çocuğu evden çıkarıyormuş. Bu vaziyete göre sokakta kalacaklarmış. Çünkü gidecekleri yerleri yoktur. Ben bu arada Istanbul’a gelmek istiyorum. Fakat Istanbul’da ancak bir gece kalabilirim. Bir gecede de hiçbir iş yapamam. Senin askere gitmeden evvel yapacağın çok mühim bir iş kalıyor. O da derhal bir ev bulmandır. Nerde olursa olsun hemen bir ev bul. Evvelce de görüştüğümüz gibi, ikimiz bir evde oturabiliriz. Yeter ki ev geniş olsun. Bize üç oda yeter. Size de zannederim iki oda kâfidir. Bu işin beklemeye tahammülü yok. Biriki güne kadar halledilmelidir. Yetmiş liraya kadar kira verebiliriz. Tabii bu azamidir. Sen evi bul ve bul buluştur, ilk kirayı da derhal ver. Ondan sonraki kiraları ben kâmilen veririm. Ev nerede olursa olsun. Tabii Beyoğlu’nda olamaz. Ben 3 Mayıs Pazartesi günü akşamı Istanbul’a geleceğim. Mektubu evde yazdığım için, Pazartesi günü Mudanya’dan vapur var mı bilmiyorum. 3 Mayıs Pazartesi günü Mudanya vapuru varsa Mudanya yolu ile, yoksa Yalova yolu ile Istanbul’a geleceğim. O gün hangi vapur gelecekse, sen tam saatinde iskelede beni beklersin. Mutlaka iskelede buluşalım. Ve sen o zamana kadar ev işini mutlaka hallet.</p>

    <p>Yine aldığım bir habere göre Sabahattin bazı yeni haltlar karıştırmış. Elinde bono mu varmış neymiş. 600 lira Uykusuz ve 1000 lira da senin namına para mı çekmiş? Bunları doğrusu hiç anlayamadım. Kuzum bunlar da ne oluyor? Sen bu hususlara dair hiçbişey yazmıyorsun. Beni bu mesele hakkında aydınlat. Çünkü hiçbişey anladığım yok. Sen Orhan Erkip ile görüşmüşsün. Güya Orhan yaptıklarına nadim oluyormuş. Markopaşa’yı ve Markopaşa için verilen telefonu bize devretmek istiyormuş. Sen de galiba telefonu evi devrettiğimiz Rauf’a satacakmışsın. Sakın böyle bişey yapayım deme. Beni gayet iyi dinle. Orhan bu teklifi şu maksatlarla yapabilir:</p>

    <p>1) Mahkûm olacağını anlar. Ve mahkûm olmadan evvel bizimle anlaşarak mahkemeyi durdurmak için yapar.</p>

    <p>2) Fakat daha fenası şu ki, bize devretmek sureti ile, biz de ondan devir alırsak onun kanuni hakkını, yani Markopaşa’ya sahip <span epub:type="pagebreak" id="page182" title="182"></span>bulunduğunu tanımış oluruz. Yani bu suretle bizi tongaya bastırıp, mahkemeyi kazanır. Ona bu aklı bir avukat vermiş olabilir.</p>

    <p>Sen bana sormadan kendi kendine bişeyler yapıyorsun. Bursa’ya mektup iki günde geliyor. Bu meselelere dair benim de fikrimi alman lazımdır. Şimdi yapılacak işi dinle. Eğer Markopaşa’yı Uykusuz veya sen alırsanız, belki bir tongaya basarız, onun için gazeteyi ikinizden gayrı, üçüncü bir şahsın alması lazımdır. Ben umumiyetle, bu işin mahkemede sürüncemede kalmasından ise, böyle sulh yolu ile ve kısa zamanda halledilmesine taraftarım. Fakat dikkat edelim, yeni bir kazık yemeyelim, artık yeter. Şimdilik muvakkat bir zaman için, emniyetli bir şahıs olarak Markopaşa’nın imtiyazını ağabeyin alırsa çok iyi olur. Sonra biz işler düzelince tekrar alırız. Telefona gelince, sakın bunu satayım filan deme. Niçin bana sormadan böyle işler yapıyorsun? Benim Istanbul’da yapacağım işleri bilmiyorsun. Telefon bana çok lazım. Sakın satma. Devralın ve kalsın. Şurada 20 günüm kaldı. Burada bayi Esat Seltün’den para almak mümkün olmadı. Halil Lütfi’ye söyle, bana son defa olmak üzere bir 100 lira daha versin. Evin durumu çok fena. Eğer Halil Lütfi’den para alabilirsen hemen eve götür.</p>

    <p>Askere gitmeden evvel, polisteki yazıları alın. 1500. defa rica ederim. Bu yazıları ihmal etmeyin. Hanımeli için yine yazı gönderiyorum. Beğendiklerinizi koyarsınız. Doğrusunu istersen ben burada iyi yazı yazamıyorum.</p>

    <p>Hasretle gözlerinden öper, bu söylediklerimi yapmanı beklerim kardeşim. Pazartesi günü beni iskelede bekle. Mudanya yoksa Yalova yoluyla geleceğim.</p>

    <p class="margin-hight">Selime Hanım,</p>

    <p>Gönderdiğim Bursa mektuplarını beğenip beğenmediğinizi bildirmediniz. Mevzular nasıl? Yazılar uzun mu? Nasıl buluyorsunuz? Cevabınızı beklerim.</p>

    <p>Şükrü Beye selam ederim. Lütfen bana her sayıdan 5 adet gönderin.</p>
  </article>
</body>
</html>
