<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Sürgünün Anıları</title>
  <link href="../Styles/main.css" rel="stylesheet" type="text/css" />
  <meta content="urn:uuid:12d75b4b-1e5f-4fe1-864c-c4e18fe8f704" name="Adept.expected.resource" />
</head>

<body epub:type="chapter" id="chapter5">
  <article>
    <h1 class="title"><span epub:type="pagebreak" id="page25" title="25"></span>Kır Koşusu</h1>

    <p class="first"><span class="first-letter">O</span>telin geceliği ikibuçuk lira. Odadaki sobayı yakmak için de ayrıca bir lira alıyorlar. Bir lira vermeden yakmıyorlar. Aylardan şubat...</p>

    <p>Cebimdeki yirmibeş lira bir hafta dayandı. 1948’in kışı yaman... Ağzıma lokma koymayalı iki gün oldu. Kendi kendime, aç kalmak mı açıkta kalmak mı zor, diye düşünüyorum. Otelci kapı dışarı ederse, işte o zaman gör sen hürriyetin cilvesini... Gülmemek elde mi? İnsan böyle zamanda da gülmezse, ya ne zaman güler?</p>

    <p>Dışarı çıksam, nereye? İçerde kalsam, neyle? Tastamam, üç tane beş kuruşum var. Çay mı içeyim, simit mi yiyeyim, diye düşünüyorum. Çay ısıtır, simit doyurur. Açlık başıma vurmuş. Sokağa çıktım. Lapa lapa kar yağıyor; bir tanıdık çıksa karşıma hiç olmazsa, diye içimden geçiriyorum. Gelenin geçenin yüzüne bakıyorum. Kar yağışında insanlar hızlı hızlı yürüyorlar. Şunların hepsi de bir yere gidiyor; hepsinin de gidecek yerleri, görecek kimseleri, yapacak işleri var.</p>

    <p>Sizin başınıza geldi mi hiç? Kimi zaman içimden geçirdiğim şey oluverir. Bir tanıdık görsem deyip dururken, Şazi’yi görmeyeyim mi? Bana doğru geliyor. Göz göze geldik. Şazi birdenbire arkasından biri seslenmiş gibi, tam yüzseksen derece geriye döndü. Hızlı hızlı yürümeye başladı.</p>

    <p>Okuldayken akşamları koşu yapardık. Koşu moşu laf... Maksat, o saatte Kandilli Kız Lisesinin öğrencileri vapur iskelesine gelirler, onlara yetişmek... Buyüzden, okulun yarısı koşucu olmuştu. Kandilli iskelesine doğru bir koşu tuttururduk. Hem kızlara fiyaka yapmak, hem de onlar vapura binmeden yetişmek için, herkes birbirini geçmeye çalışırdı. Bu Şazi <span epub:type="pagebreak" id="page26" title="26"></span>de o zaman sözüm ona, mukavemet koşucusu geçiniyordu. Benimle ençok çekişen oydu. Şazi koşuda beni geçemediği için deli olurdu.</p>

    <p>Bursa asfaltında göz göze gelince birden tersyüzü dönüp giden Şazi’nin arkasından seslendim:</p>

    <p>– Şazi!..</p>

    <p>Şazi, ha babam gidiyor. Sağa saptı, daha tenha bir yol... Ben de saptım. Yetişmek için artık koşmaya başladım. Şazi, kafasını geriye çevirip koştuğumu görünce, o da koşmaya başladı. Olur şey değil...</p>

    <p>– Şazi! diye bağırıyorum, ben bağırdıkça o koşuyor. Şu gurbet ilde bir tanıdık yakalamışım, bırakır mıyım? Ben de koşuyorum. Bir sokağa daha saptı, ben de arkasından. Yokuşa ver etti, ben de... İkimiz de 19 Mayıs bayramına sınır toprağı yetiştirecek gibi koşuyoruz. Ben biyandan da bağırıyorum. O başını çevirip bakıyor, sonra koşuya devam... Koşmuyor, kaçıyor. Ben de öyle; koşmuyorum, kovalıyorum. Bursa’nın dış mahallelerine geldik. Yokuş yukarı tırmanıyoruz. Yollar da bitti. Hani nerdeyse, biraz sıksak kendimizi, Uludağ’a çıkacağız. Bir kır koşusu tutturduk. Karlar çok fena kayıyor. Ben kendimi kaybetmişim. Kandilli Lisesinin kızlarına koşuyorum sanıyorum.</p>

    <p>Nasıl oldu bilmiyorum, ayağımın kaymasıyla boylu boyunca karların içine yuvarlandım. Artık yerimden kalkacak halim yoktu. Yattığım yerden Şazi’ye baktım; o benden yüz metre ilerde, yüksekte... Gülüyor, elini sallıyor. Hani tirende, vapurda uğurladığın yolcu elini sallar ya, işte öyle... Kendi kendime söylendim:</p>

    <p>– Ulan namussuz! Sen beni geçemezdin ama, dua et ki karnım aç. İki gündür bişey yemedim.</p>

    <p>Bursa’ya sürgün geldiğimi ne çabuk da öğrenmişler... O günden sonra, bütün eski arkadaşlarım, dostlarım, tanıdıklarım, <span epub:type="pagebreak" id="page27" title="27"></span>yalnız tenha, ara sokaklarda, uzaktan uzağa el sallayarak selam verdiler.</p>

    <p>Gömüldüğüm karlardan kalktım. Sallana sallana asfalta indim. Bir sıcak kahveye girip çay içecektim. Üç tane beş kuruştan ikisi düşmüş... Arandım, bakındım, parayı koyduğum pantolon cebim delinmiş.</p>

    <figure><img alt="" src="../Images/p28.png" /></figure>
  </article>
</body>
</html>
