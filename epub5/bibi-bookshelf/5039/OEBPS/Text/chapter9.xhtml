<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Sürgünün Anıları</title>
  <link href="../Styles/main.css" rel="stylesheet" type="text/css" />
  <meta content="urn:uuid:12d75b4b-1e5f-4fe1-864c-c4e18fe8f704" name="Adept.expected.resource" />
</head>

<body epub:type="chapter" id="chapter9">
  <article>
    <h1 class="title"><span epub:type="pagebreak" id="page44" title="44"></span>Kısmet Değilmiş</h1>

    <p class="first"><span class="first-letter">K</span>ırk liranın acısı ciğerime oturdu ama, Bursa’daki kiralık kızın romanını bugüne kadar yazamadım.</p>

    <p>Kız bana öyle acıklı şeyler anlattı ki ağlamamak için kendimi zor tuttum.</p>

    <p>Kendi kendime,</p>

    <p>– Tuh, biz de insan mıyız? dedim. Şu insanlık mı? Zavallı bir kızı...</p>

    <p>Kız Rodosluymuş. Dört yaşındayken anası ölmüş. Üvey ana elinde altı yaşına kadar çekmediği kalmamış. Babası, kızına acımış. Onu üvey ana elinden kurtarmak için bir beye satmış. O beyle birlikte Muğla’ya gelmiş. Bu kez beyin kendisinden, karısından, oğlundan çekmeye başlamış. Ondört yaşındayken, beyin oğlu kızı iğfal edince,</p>

    <p>– Vay, sen bizim evladımızın ahlakını bozuyorsun! diyerek, kızı kovmamışlar da, acıdıklarından, başka bir beyin yanına vermişler.</p>

    <p>Bizim yerli filmlerde geçen acıklı ne kadar olay varsa, hepsi bir eksiksiz kızın başından geçmiş. En sonra, Bursa’daki bu eve düşmüş. Şimdi, babası bellisiz bir yavrusu varmış. Onu büyütmek, namuslu bir adam yapmak için çalışıyormuş.</p>

    <p>Hikâyenin burasında kız uyudu, horlamaya başladı. Boğazıma bir düğüm tıkandı. Biri dokunsa, ağlayacağım. Sabah da olmuş, gün ışımış. Kızı uyandırmamak için yavaşça kalktım, sokağa çıktım. O evlerin bulunduğu kaleye benzer yerin kapısı açılmış. Dışarı çıktım. Başım sersem...</p>

    <p>Artık bütün umudum, kırk liramı Ressam’dan geri almaktı. Ressam, parayı ertesi gün vereceğim diye borç almıştı. “Perensip” sahibi Ressam, akşama doğru göründü. Paradan söz <span epub:type="pagebreak" id="page45" title="45"></span>ettiği yok. İki gün geçti, üç gün geçti, bizim parayı vermiyor. Yalnız sık sık,</p>

    <p>– Sen hiç merak etme... diyor, ben perensip sahibi insanlara hayranım. Ankara’ya gideyim, gider gitmez sana her ay ikiyüz lira göndereceğim. Üçyüz de gönderirim ama üçyüze söz vermeyeyim. İkiyüz garanti... Sana ayda ikiyüz yeter mi?</p>

    <p>– Yeter... diyorum.</p>

    <p>– Yetmese de idare edersin. Ama ben, üçyüz göndermeye gayret ederim... Çünkü, perensip...</p>

    <p>Aradan bikaç gün daha geçti.</p>

    <p>Bir sabah otel kâtibi,</p>

    <p>– Ressam gidiyor! dedi.</p>

    <p>– Aman, nereye gidiyor? Nasıl gider?</p>

    <p>– Ankara’ya gidiyor.</p>

    <p>Etimden et koparılmış gibi bağırdım:</p>

    <p>– Ya bizim kırk lira?</p>

    <p>Kâtip,</p>

    <p>– Otobüsle gidiyor. Koş, belki binmeden yetişirsin! dedi.</p>

    <p>Ressam, bana vereceği kırk lirayı unutmuştur. Öyledir. İnsan, kendi cebinde para oldu mu, başkasının meteliksizliğini unutur. Haydi kırktan vazgeçtik, kendi hovardalık payına düşen yirmi lirayı versin, o da yeter. Artık o kadarını verir. Vermez mi? İnsan ne kadar alçak olsa, bir sürgünün parasını hovardalıkta yemez.</p>

    <p>Ressam’ı uğurlamaya elimi kolumu sallaya sallaya gitsem, alacağımı istemeye gitmiş gibi olacağım, ayıp. Bir armağan vermek gerek. İçimden geçeni neden saklayayım? Benimki de armağan götürmek değil, parayı koparmak. Herife bir armağan verirsem, utanır da bizim parayı verir diye düşünüyorum. Kurnazlık dedin mi, bana vergi. Hemen o tanıdığım kitapçıya koştum. Arkadaşlardan birinin yeni bir kitabı çıkmış. Kitabı <span epub:type="pagebreak" id="page46" title="46"></span>sardırdım. Doğru Ankara otobüslerinin kalktığı yere, soluk soluğa yetiştim. Mudanyalı kadın öğretmen de gelmiş.</p>

    <p>– Yolda okursun... diye kitabı verdim.</p>

    <p>Kırk lirayı ha şimdi verecek, ha şimdi verecek diye bekliyorum. Otobüse bindi. Pencerenin yanındaki koltuğa oturdu. Öğretmenle ben dışardayız. Konuşuyoruz. Hâlâ parayı verir diye umutlanıyorum. Hiç olmazsa yirmisini verir, kendi payına düşeni... Öğretmenin yanında para vermeye utanıyor mu yoksa? Pencerenin dibine sokuluyorum,</p>

    <p>– İyi kitaptır, yolda okursun! diyorum bikez daha.</p>

    <p>Hani belki anımsar da...</p>

    <p>Ressam,</p>

    <p>– Hiç merak etme, diyor, perensip ne demek?.. Gider gitmez her ay... İkiyüz yeter mi? Yetmese de idare edersin.</p>

    <p>Bayan öğretmen, Ressam bana her ay ikiyüz lirayı göndermiş de, ben de keyifle Ressam’ın parasını yemişim gibi bana düşman düşman bakıyor. Ressam’a sokulup bişeyler söylüyor.</p>

    <p>Ressam da öğretmene,</p>

    <p>– İyilik... diyor, iyilik...</p>

    <p>Otobüs kalktı. Ressam elini sallıyor. O gün bugün bir daha Ressam’ı görmedim.<a class="si-noteref" epub:type="noteref" href="#s1" id="ref_s1">1</a></p>

    <p>O kızgınlıkla otele geldim. Sövüp sayıyorum. Kendi kendime konuşuyorum:</p>

    <p>– Ulan zibidi, sen bir sürgünsün, hovardalık senin neyine?</p>

    <p>– Canım, hovardalığı biz keyfimizden mi yaptık yahu... Herif ısmarlayayım demedi mi?</p>

    <p>– Olsun, sen orda kalmayacaktın.</p>

    <p>– Allah Allah... Keyfimizden mi kaldık canım. Kapılar üstümüze kapanmadı mı? Kış ortası, alanın ortasında kıvrılıp geceleyecek miydik?</p>

    <p><span epub:type="pagebreak" id="page47" title="47"></span>İnsan bir kazık yedi mi, ille de o kazığı biyerden çıkarmaya çalışıyor. Hem de faiziyle çıkmalı kazık. Kız sabaha kadar anlattı. Bir yaşam ki, olduğu gibi yazsam, millet ağlar. Eh, ona biraz da ben yalan dolan katarım.</p>

    <p>Hep avuntu işte... Roman yazsam, kim alır, kim basar? Şu Babıâli’yi bilmezmişim gibi, bir roman yazıp kırk lirayı faiziyle çıkarmaya niyetlendim.</p>

    <p>Otelin salonunda oturmuşlar, konuşuyorlar. Beni de çağırdılar. Benden başka beş kişi var. Hovardalık hikâyeleri anlatıyorlar. Bitanesi, bana yaşamını anlatan kızdan söz ediyor:</p>

    <p>– Zavallının ne acıklı bir yaşamı var. Yüksek bir ailenin kızıymış, liseden ayrılmış. Anası babası zorla evlendirmişler. Herif kumarbaz çıkmış. Kızın bütün malını mülkünü yemiş, bitirmiş. En sonra da karısını zorla... Bu hayata düşmüş kadın. Dinlesen, ağlarsın.</p>

    <p>Ordakilerden biri,</p>

    <p>– Yok yahu! dedi, öyle değil... Hayatını bana anlattı. Bu, bir anababanın tek kızıymış. Dünyada namussuz çok... Seni alacağım diye hergelenin biri kızı kandırmış. Ondan sonra da... Derken kız, yüzüstü, karnında da çocukla kalınca, babası intihar etmiş. Sonra efendim...</p>

    <p>– O senin dediğin başka kız olmasın...</p>

    <p>– Yok canım...</p>

    <p>Kızı, adıyla, sanıyla, çalıştığı evin numarası, gözünün rengiyle anlatıyorlardı, o kız...</p>

    <p>Başka biri de,</p>

    <p>– Sizin yanlışınız var... dedi, bana kendisi anlattı. Bu, bir köy ağasının kızıymış. Ağanın düşmanları kızı dağa kaldırmışlar, beş delikanlı birden...</p>

    <p><span epub:type="pagebreak" id="page48" title="48"></span>– Yahu öyle değil... Kız Istanbul’da evlenmiş. Kocası memurmuş. Sonra ihtilastan adam hapse düşünce...</p>

    <p>Hepsi aynı kızın yaşamöyküsünü başka başka anlatıyordu. Azkalsın, söze karışmak için atılacaktım. İyi ki, otel kâtibi,</p>

    <p>– Avanaklar! dedi, bu karılar her herife ayrı bir acıklı hikâye uydurur. İnsan sarrafı dedikleri işte bu karıdır. Müşterinin suratına bakar, hangi hikâyeye ağlayacağını şıp diye anlar. Hemen bir hikâye uydurur. Karıya keyf etmeye gidip de, iki gözü iki çeşme ağlayanlar çoktur. Bir acıklı hikâye uydurur, sonra döner uyur, sabaha kadar horlar.</p>

    <p>Oradan da kısmetimiz bağlandı. Bir şaheser yazacaktım, kısmet olmadı.</p>

    <p>EK: Bu anıları ilk yazışımda unuttuğum bir olayı, şimdi kitap üzerinde düzeltme yaparken anımsadım. Onu da ekliyorum.</p>

    <p>Bigün Ressam’a evli olup olmadığını sormuştum. Dul olduğunu söyledikten sonra, ayrıldığı karısını öve öve göklere çıkardı. Karısı çok, çok güzelmiş, şöyle kültürlüymüş, böyle iyiymiş.</p>

    <p>Nedense, hâlâ, hiç tanımadığım karıkocaların bile ayrıldıklarını duymak bana üzünç verir.</p>

    <p>– Öyleyse neden ayrıldın? diye sordum.</p>

    <p>Sustu.</p>

    <p>– Yeniden evlenin onunla.</p>

    <p>– Olmaz, artık geçti.</p>

    <p>Neden boşandıklarını öylesine üsteleyerek sordum ki, en sonunda,</p>

    <p>– Bir kelime yüzünden, dedi, bana o kelimeyi söyler söylemez kapıyı çekip çıktım. Sonra boşandık...</p>

    <p>Herhalde o günlerde benim de eşimle sorunlarım olduğundan olacak boşanma nedeni olan o kelimeyi öğrenmek için çok üsteledim. Söylemedi.</p>

    <p><span epub:type="pagebreak" id="page49" title="49"></span>– Canım, bir kelime için insan hiç karısından ayrılır mı! diyordum.</p>

    <p>Çok sarhoşlayınca dayanamayıp söyledi:</p>

    <p>– Bigün çok kızmıştı, çok sinirliydi.</p>

    <p>– Evet?</p>

    <p>– Bana “Eşek!” diye bağırdı.</p>

    <p>– Kızgınlıkla... Normal değil ki... Siz yine barışın... falan filan demiştim.</p>

    <p>Aradan yıllar geçtikten sonra, o günleri yeniden yaşar gibi oluyorum da, Ressam’ın eşi, gerçekten kültürlü, akıllı bir kadınmış diye düşünüyorum. Hem de Ressam’a o kelimeyi biraz eksik söylemiş ama, ne doğru söylemiş.</p>
  </article>

  <section class="si_footnotes" epub:type="footnotes">
    <aside class="si-footnote" epub:type="footnote" id="s1"><a class="si-backref" href="#ref_s1">1</a> <span class="si-footnote-text">Bu ressam bana, o tarihte Ankara Halkevi’nde çalıştığını söylemişti.</span></aside>
  </section>
</body>
</html>
