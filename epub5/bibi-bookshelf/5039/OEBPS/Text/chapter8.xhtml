<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Sürgünün Anıları</title>
  <link href="../Styles/main.css" rel="stylesheet" type="text/css" />
  <meta content="urn:uuid:12d75b4b-1e5f-4fe1-864c-c4e18fe8f704" name="Adept.expected.resource" />
</head>

<body epub:type="chapter" id="chapter8">
  <article>
    <h1 class="title"><span epub:type="pagebreak" id="page38" title="38"></span>Kırk Liralık Roman!</h1>

    <p class="first"><span class="first-letter">R</span>essam,</p>

    <p>– Gel allaşkına! diye tutturdu.</p>

    <p>Gece. Hava da soğuk. Otelin kapısında fayton bekliyor. Ressam’dan hoşlanmıyorum. Hoşlanmıyorum ama, adam üç gün sonra Ankara’ya gidiyor. Ankara’ya gider gitmez de bana her ay elli lira gönderecek.</p>

    <p>– En aşağı elli lira, diyor, yüz göndersem sanki ne çıkar... Ben perensip sahibi insanlara hayranım. İnşallah Ankara’ya gideyim, gider gitmez ilk işim sana telgrafla para yollamak...</p>

    <p>Bitek zorluk var: Ressam’ın Ankara’ya gidecek yol parası yok. Yol parası olsa, Ressam hemen gidecek Ankara’ya... Mudanya’dan bir öğretmen kadın sık sık geliyor Ressam’a, odaya kapanıyorlar.</p>

    <p>– Bir gideyim Ankara’ya... Ondan sonra hiç merak etme. Sen burada hiç sıkıntı çekmezsin. Yıldırım havalesiyle para yollayacağım. Her ay yüz lira... Sanki yüzelli göndersem ne çıkar... Azizim, ben perensip sahibi insanlara hayranım.</p>

    <p>Bütün bu numaraları çok iyi bilirim. Dolandırıcılığın baş kuralı bu numaradır: Boyuna vadedeceksin. İnsafsızca, acımasızca vadedeceksin. Hiç yolu yok, en kurt, en kurnaz olan bile, önünde sonunda başka umarı olmadığı için ister istemez bu numarayı yutar, yutmak zorunda kalır...</p>

    <p>Biz bu yolların üniversitesinden gelmişiz: Cezaevinden...</p>

    <p>– Perensip sahibi olanlara yüreğimde derin bir sevgi vardır. Sen şimdi içinden, Ressam beni atlatıyor, diyorsun. Ne zorum var seni atlatmaya... İnsanlık ölmedi ya... Ankara’ya gidince görürsün. Her ay yüzelli lira göndereceğim sana... İkiyüzelli göndersem sanki ne olur!</p>

    <figure><img alt="" src="../Images/p40.png" /></figure>

    <p><span epub:type="pagebreak" id="page40" title="40"></span>Ressam paraları göndermiş gibi mahcup oluyorum. “Gönderme, istemem!” diyemiyorum.</p>

    <p>İçimde bir belki var. İşte insanın içine bu belki girdi mi, hapı yuttu, kazıklandı, demektir.</p>

    <p>O sabah postadan kırk lira aldım. İçimden otuz lirasını Ressam’a vermek geliyor. Vereyim de yol parası yapsın, gitsin Ankara’ya...</p>

    <p>Kendi kendime konuşuyorum:</p>

    <p>– Enayiliği bırak, bu herif sana metelik göndermez.</p>

    <p>– Göndermez, biliyorum. Ama, utanır da hiç olmazsa...</p>

    <p>– Utanmaz.</p>

    <p>– Hiç olmazsa borç verdiğin parayı gönderir ya...</p>

    <p>– A zibidi, şu haline bak... Senin borç verecek halin mi kalmış?</p>

    <p>Ressam,</p>

    <p>– Haydi gidelim... diyor.</p>

    <p>İçimde o “belki” var ya... Ressam’ı kırmak işime gelmiyor. Faytona biniyoruz. O gün Mudanya’dan kadın öğretmen gelmişti. Ressam, kadın öğretmeni biraz sızdırmış olacak.</p>

    <p>Ressam iç cebinden rakı şişesini çıkarıp bana uzattı. İçmedim. Şişeyi ağzına dikti, lıkır lıkır içti.</p>

    <p>– Nereye? diye sordum.</p>

    <p>– Şimdi görürsün, dedi.</p>

    <p>Gözünü kırptı. Gideceğimiz yeri söyledi. Kiralık kadınlar mahallesine gidiyorduk. Ama gizli kapaklı yerlere değil, belediye tarifesi üzerinden kiralanan kadınların mahallesine...</p>

    <p>Faytonun atlarına şaştım. Arabacı ne deh diyor, ne kırbaçlıyor. Atlar yolu tutmuş, kendi kendine gidiyor.</p>

    <p>Arabacıya bunun nasıl olduğunu sordum.</p>

    <p>– Onlar yolu bilir, dedi, koyuversen yine oraya giderler. Geceleyin hep oraya müşteri taşırız. Alışmışlar artık yıllardır.</p>

    <p><span epub:type="pagebreak" id="page41" title="41"></span>Bir dairenin dörtte üçü. Dairenin iç kenarına evler sıralanmış. Dışı da kale duvarı gibi kalın, yüksek duvarlar. Bu duvardan dairenin tek kapısı var. Tıpkı tıpkısına kale kapısı... Kapıda polisler, candarmalar nöbet bekliyor. Kale kapısından girdik. Çok gördüm ama böylesini hiç görmemiştim. Genelevlerin önüne çıkmışlar. Mahmutpaşa çarşısında, dükkân önüne çıkan çığırtkanlar bağıra bağıra gelip geçeni nasıl çevirirler, hatta kollarından çekerlerse, bunlar da öyle. Sağdan birinci eve girdik. Ressam yukarıya çıktı. Ben, onu salonda bekliyorum. Kadınların arasındayım. Bir de erkek var ama, müşteri değil. Belki evin yönetmeni. Kızlardan biri işsizlikten yakınıyor, adam ona,</p>

    <p>– Yıl var ayı besler, ay var yılı besler, diyor.</p>

    <p>Bu atasözünü ilk orada duydum.</p>

    <p>Ev sahibi şişman kadın da,</p>

    <p>– Dükkân kapısı, hak kapısı! diyor.</p>

    <p>Ressam indi. Kapıdan çıktık. Yandaki eve girdik. Orada kız beğenmedi. Üçüncü evde de beğenmedi. Dördüncü evde beğendi. Bütün evleri dolaştık. Ressam, yalnız üç evde beğendiği kızlarla odaya çıktı. Ben ne mi yaptım? Söyleyeyim: Kırk liracığım cebimde, kırk liramın kırk parasına bu kale dolusu kızları verseler almam. Her genç yazarda bu kadıncıkların hayatını yazmak merakı vardır. Ben de böyle bir merakla hepsini incelemeye çalışıyorum. En son eve geldik. Ortada üç tane kız kalmış. Üç tane iç acısı... Biri sıskacık, pembe jarse etekliğinin uzunluğu bir karış var yok... Biri bodur, tombiç. Üçüncüsü zenci kırması...</p>

    <p>Öbür kızlar, gecelik müşteri bulmuşlar. Bu üçünü beğenen olmamış.</p>

    <p>Ressam,</p>

    <p>– Bu gece burada kalacağız! diye tutturdu.</p>

    <p>– Sen kal, bana eyvallah! dedim.</p>

    <p><span epub:type="pagebreak" id="page42" title="42"></span>Ev sahibi kadın,</p>

    <p>– Saat onikiyi geçti, kapılar kapandı... dedi.</p>

    <p>Kiralık kadınlar mahallesinin kale kapısı onikide arkadan kapanırmış.</p>

    <p>Bak şu başıma gelen işe... Ben, bu Bursa’ya sürgün mü geldim, yoksa karılarla para yemeye mi?</p>

    <p>Ressam,</p>

    <p>– Mecburi kalacağız... dedi, kapılar kapanmış.</p>

    <p>– Param yok!</p>

    <p>Ressam güldü:</p>

    <p>– Haber aldık, dedi, sabahleyin postadan kırk lira almışsın. Merak etme, benim de param yok. Sen ikimizin de parasını çek, ben sana yarın veririm. Mudanyalı öğretmen yarın bana para getirecek. Sana ısmarlamış olayım. Ankara’ya gider gitmez, yıldırımla ikiyüzelli lira göndermek ilk işim olsun. Üçyüz göndersem ne olur sanki... Perensip sahibi insanlara saygım vardır.</p>

    <p>Ressam için yirmi, kendim için yirmi lira verdim. İşe bak. Bana, Istanbul’dan parayı hovardalık edeyim diye mi gönderdiler? Parayı peşin aldılar. Ressam, zenci kırmasını beğendi. Sıska kız daha zavallı olduğundan, bana da onu seçmek düştü.</p>

    <p>Yemek masası genişliğinde bir odaya girdik. Bir sac soba var, bir karyola. Küçük pencerenin basma perdeleri. Bir eski püskü komodin, kırık bir ayna. Kırık dökük bir sandalye. Duvarda, belediyenin yurttaşlara sağlık öğütleri yazılı iki basılı kâğıt. Ve böyle odalar için gerekli küçük biriki parça eşya...</p>

    <p>Benim burnum herzaman nezledir, hiç koku almam. Aradabir burnumun bir açılacağı tutar. Bütün bir yıl toplasan, koku aldığım günler bir haftayı bulmaz. Terslikler nasıl da üst üste gelir. O gün de sanki ortada koklanacak bişey varmış gibi, burnumun bütün duyarlığı üstünde... Yatağa girince bunu anladım. Artık burnumun duyarlığından mı, kokunun şiddetinden mi, bilmem...</p>

    <p><span epub:type="pagebreak" id="page43" title="43"></span>Aklım fikrim hep giden kırk lirada... Benim gözüm kadın mı görür? Ara kahvelerin duvarlarında parlak kâğıda renkli resimleri basılı dünya güzeli Acem sultanını getirseler, vız gelir...</p>

    <p>Ya kızın gözü? Onun gözü uyumakta. Bitkin zavallı... Gözlerinden uyku akıyor. Ama yağma yok, yirmi lira verdim. Bırakır mıyım yakasını... Şu kızdan yirmi liranın, hatta kırk liranın acısını çıkarmazsam yazıklar olsun bana...</p>

    <p>Erkeklerde, böyle kadınların yaşamını öğrenmek merakı vardır. Hele yazarlarda, hele hele genç yazarlarda, bu merak büsbütün artar. Kızın hayatını öğrenip bir roman yazarım. Kırk lirayı faiziyle çıkarırım, diye düşündüm.</p>
  </article>
</body>
</html>
