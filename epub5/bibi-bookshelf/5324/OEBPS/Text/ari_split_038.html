<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>ari</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-right: 5.0pt; margin-top: 5.0pt; margin-left: 5.0pt; margin-bottom: 5.0pt; }
</style>
    </head>
  <body class="calibre">
  <h1 class="h1baslik" id="calibre_toc_34">Ağır Leke!<sup class="calibre3"><a href="../Text/ari_split_061.html#footnote-600-3" id="footnote-600-3-backlink">[3]</a></sup></h1>

  <p class="normal">Bu ağır lekeyi de ulusumuzun alnına sürdüler sonunda. En sonunda, kim yakarsa yaksın, hangi katil bu onursuz işi işlemişse işlesin, en sonunda alanlarımızda kitap da yakıldı.</p>

  <p class="normal">Bana öyle geliyor ki, iflah olmaz bir çöküntünün içindeyiz. Hiçbir ulusu, bugünkü düşünce, öbüründen küçük görmez. Yüzyılımızın vardığı en insanca düşüncedir bu.</p>

  <p class="normal">Ama kaldırımlarında, alanlarında, caddelerinde kitap yakılan bir ülkeyi hiç kimse bağışlayamaz. Bu ülkeyi küçük görmekten kimse kendini alamaz. Böyle bir sonuca varacağımız daha başından belliydi. Yargıçlar karşısına suç aracı olarak götürülen kitap, ev aramalarında suçlular gibi kelepçeye vurulan, toplatılıp zindanlara atılan, devlet eliyle yakılan, SEKA’ya hamurluğa gönderilen kitap… Kitap korkusu, insan korkusu, kültür korkusu. Sonunda da kitap yakma cinayeti işleyen caniler! Bir ulusun onurunun, insanlığın canileri.</p>

  <p class="normal">Kitap jenosidi, insan jenosidi kadar beterdir.</p>

  <p class="normal">İstediğimiz kadar övünelim, Orta Asyanın görkemli atları üstünde geldik. Kılıcımızdan şorul şorul kanlar akıtan bizleriz. Atlarımızın nalları altında ezildi, Avrupa toprakları… Arkasından da kitap yakarız. Bizde düşünce suçtur. Düşünceyi yok ederiz. Düşünceyi kül ederiz. Ulus olarak yaktığımız kitapla yanar, hapsettiğimiz kitapla birlikte çürür, öldürdüğümüz düşüncenin ardından da biz toptan ölürüz. İşte yüzyıllardır farkında olmadığımız olay budur.</p>

  <p class="normal">Bakın arkadaşlar, ulusdaşlar, ulusçular, bakın milliyetçiler, bakın ey vatandaşlar, iki yol var karşımızda; birisi bütün insanlık gibi kitabı, düşünceyi kutsallaştıracağız, böylelikle de bugünkü dünya toplumları içinde onurlu yerimizi alacağız, ya da kitap yakacağız, ya da kitabı hapsedeceğiz, ya da hamur edeceğiz, ya da yakacağız, ya da yakacağız. İşte o zaman da, insanlıktan silinip gideceğiz. Şu yeryüzünde imimiz timimiz kalmayacak.</p>

  <p class="normal">Kendimizi aldatmayalım, bizi bu gidişle Yunus Emre, Koca Sinan, Mustafa Kemal Atatürk, Nâzım Hikmet de kurtaramaz. Tarih, büyük yanlışlardan dolayı tükenmiş ulusların mezarlarıyla dolu…</p>

  <p class="normal">Kitap yakanlar bulunmalı ve ulusumuzun laneti onların üstüne, onların suratlarına gökten tükürükler halinde yağmalı… Bu ulus katillerinin… Bu bir ulusun onurunun katillerinin üstüne!..</p>

  <p class="sagnormal">27 Ağustos 1989</p>
</body>
</html>