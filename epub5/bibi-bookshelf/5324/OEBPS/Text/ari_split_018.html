<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>ari</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-right: 5.0pt; margin-top: 5.0pt; margin-left: 5.0pt; margin-bottom: 5.0pt; }
</style>
    </head>
  <body class="calibre">
  <h1 class="h1baslik" id="calibre_toc_14">Türk Milleti, Tarihinin En Büyük<br class="chapter"/>
  İhanetiyle Karşı Karşıya</h1>

  <p class="normal">Bir kişiyi, bir bölüğü, bir sınıfı vatan ihanetiyle damgalamak zor iş. Üstelik bu iş benim yapacağım iş değil. Ben oldum olası insanların iyi niyetine inanmışımdır. Vatan ki hepimizin evidir. Bu evin içinde bulunan herkesin onu sevmesini isterim. Bütün insanların, hele bu topraklar üstünde yaşayan insanların kardeş olmalarını isterim. Bir kişi varsa ihanetine düşmüşse ve bu da ispat edilmişse gene bunu da o insanın ahmaklığına yorarım. Şu dünyada vatan haini insan görmek benim zoruma gider. İnsanlığımı yaralar. İnsanların vatan hainliğini kolay kolay kabul edemem. Edemem, ama gene de vatan hainleri olmuştur. Bunu da kabul etmek zorundayım.</p>

  <p class="normal">Vatan hainliğinin çeşitleri vardır. Burada hepsini sayıp dökmeyeceğim. Herkes her çeşidini görmüş ve biliyor. Her çağda ihanetin çeşidi, etkisi, yönü değişir. Dün ihanet olan bir davranış, bugün olmayabilir. Bugün ihanet olan bir davranış da yarın olmayabilir. Bunun dışında köklü ihanetler vardır ki, hiç değişmez. Her çağda aynıdır. Örneğin, Mareşal Petain vatan haini miydi değil miydi, hala tartışma konusu. Hiçbir zaman, hiçbir çağda, hiçbir şekilde tartışma konusu yapılamayacak hainlikler vardır.</p>

  <p class="normal">Bir milleti, hangi yoldan olursa olsun, topyekun ölüme mahkum etmek.</p>

  <p class="normal">Bir milletin kültürünü ölüme mahkum etmek, yozlaştırmak.</p>

  <p class="normal">Bir milletin topraklarını ölüme mahkum etmek, yozlaştırmak.</p>

  <p class="normal">Bir milletin onurunu ölüme mahkum etmek, yozlaştırmak.</p>

  <p class="normal">Bir milletin geleneklerini, dinini, tarihini ölüme mahkum etmek, yozlaştırmak.</p>

  <p class="normal">Bir milletin kişiliğini aşağılamak, ölüme mahkum etmek… Bağımsızlığını…</p>

  <p class="normal">Hainlikler vardır. Türlü türlü. Hainliklerden hainlik beğen. Bütün bunların en alçakçası, en korkuncu, en bağışlanmazı bir milletin topraklarını ölüme mahkum etmektir.</p>

  <p class="normal">Üstünde oturacak toprağı olduğu müddetçe bir millet bütün belalardan, bütün hainliklerden kurtulabilir. Üç yüz yıldır kültürümüzü yozlaştırmaya çalışıyorlar. Üç yüz yıldır kültürümüz dayanıyor. Bizi atomla ölüme mahkum ettiler, üçüncü bir dünya savaşı hemen patlamazsa bundan da kurtulmanın yolunu bulacağız, işgale uğramış bir memleketimiz var. Bundan daha belalılarından kurtulmuşuzdur.</p>

  <p class="normal">Ama toprağımız öldürülürse, ki can çekişiyor, kurtulmanın mümkünü yok. Otuz kırk, elli milyonumuzla verimsiz çölleşmiş bir toprak üstünde açlıktan kıvranıp öleceğiz. Bizi ne tarihimiz, ne geleneklerimiz, ne de övündüğümüz kültürümüz kurtarabilir. Batarız, mahvolur, yok oluruz.</p>

  <p class="normal">Türkiye toprakları, yüzyıllardan bu yana öldürülüyor. Can çekişme zamanına geldik. Bütün gayretimiz onun ölümünün önüne geçmek olmalıydı. Bugünden başlayarak ölü topraklara yediden yetmişe, çoluk çocuk, oğlan, uşak durmadan dinlenmeden ağaç dikmeye başlamalıydık. Türkiyede ormanlar yok, Türkiyedeki ormanlar yarı yarıya ölmüş durumda… Türk toprakları belki de yüzde yüz aşınma felaketine uğramış durumda. Biz bu felaketi göremedik, içimizden pek az kimse bu büyük konuya eğilmiş, onları da kimsenin dinlediği yok. Gelen korkunç felaketten kimsenin haberi yok. Bu gelen felaket atomdan da beter. İşgal edilmekten de beter. Silinip gitmekten de beter. Silinip gitmekten beter, çünkü… Dünyanın, insanlığın malı olan topraklardan bir parçasını öldürüyoruz. Biz tarihten silinip gitsek bile, dünya toprağının bir parçasını öldürerek gittiğimiz için insanlığın lanetinden kurtulamayacağız.</p>

  <p class="normal">Türk toprakları can çekişirken, bu ölümcül hastanın imdadına kimse yetişemezken, bir de, ne görelim! Bir kanun geliyor. Hışım gibi, zehir gibi… ölüm gibi.. Yozlaşmış ormanları, seyrelmiş ormanları sahiplerine geri vermek… Niçin? O yozlaşmış, seyrelmiş yerleri yeniden orman yapsana be adam. İyi niyetliysen. Yarın bu kanun çıkarsa, ağalar yozlaşmamış, seyrelmemiş bir tek orman bırakırlar mı sanıyorsunuz Türkiyede. Nasıl çıkarırsanız çıkarın bu kanunu, Türkiyede birkaç yıl içinde bir tek dikili ağaç kalmaz.</p>

  <p class="normal">Evet, Türk milleti tarihinin en büyük ihanetiyle karşı karşıya… Bunu açık yürekle, namusluca, cesaretle söylemeliyiz.</p>

  <p class="normal">Bu ihanet, bu ölüm kanunu çıkamamalı.</p>

  <p class="normal">Türk milleti buna karşı koymalı.</p>

  <p class="normal">Askerler, öğretmenler, aydınlar, esnaflar, işçiler, köylüler karşı koymalı. Ne pahasına olursa olsun karşı koymalıyız. Göz göre göre toprağımızın öldürülmesine razı olmamalıyız.</p>

  <p class="normal">Türk vatanseverlerinin hepsi mi Çanakkalade öldü? Hepsi mi Dumlupınara gömülü? Kimse kalmadı mı?</p>

  <p class="normal">İsmet İnönü, dünya sömürgeciliğine karşı gelen, onu yenen kumandan. Senin vatanseverliğin tartışma konusu olamaz. Sen yaşarken topraklarımızın ölüm fermanı, milletimizin ölüm fermanı bir kanun çıkamamalı…</p>

  <p class="normal">Mehmet Ali Aybar, bir emekçi partisini tarihimizde ilk örgütleyen, Meclise ilk götüren adam sensin. Bir kavga uğruna çekmediğin kalmadı. Tanıdığım en yiğit, en vatansever, en akıllı adamlardan birisin. Sen yaşarken topraklarımızın ölüm fermanı, milletimizin ölüm fermanı olan bir kanun çıkamamalı…</p>

  <p class="normal">Nadir Nadi, tanıdığım en saf, en temiz, en gıllıgışsız adamsın… Su katılmamış derler ya, öylesin. Vatanını ne kadar çok sevdiğini biliyorum. Sen yaşarken böyle bir kanun çıkamamalı… Üstelik de orman sorununu çok iyi bilensin…</p>

  <p class="normal">Çetin Altan, kardeşim… Büyük, kutsal dövüşün ateşindesin, biliyorsun, üstünde yaşayacak toprağı olmazsa insanların… İptida toprak var idi. Sen yaşarken bu leke alnımıza sürülmemeli.</p>

  <p class="normal">İlhan Selçuk, arkadaşım… Bu var olma ya da yok olma kavgasında en güzel kavgayı verenlerdensin. Sen yaşarken de…</p>

  <p class="normal">Refik Erduran, kardeşim, duydum ki bir Anadolu gezisindeymişsin. Bilmiyorum döndün mü? Memleketin halini görmüşsündür. Bin belalar içinde bir memleket. Bir de duydum ki Milliyette artık yazmayacakmışsın. Senden de isteğim, şu kanun bir hal oluncaya kadar yerini bırakma. Bu senin ödevindir. Bu, bir milletin ölüm kalımıdır. Halkımızdan yardımını esirgemeyeceğini biliyorum.</p>

  <p class="normal">Halikarnas Balıkçısı, güzel adam, Sabahattin Eyuboğlu, Turhan Selçuk, Orhan Kemal, Kemal Tahir, Mahmut Makal, Fakir Baykurt, Aziz Nesin, Turgut Uyar, Fethi Naci, Cemal Süreya, Haldun Taner, Türkiyenin ve dünyanın sevdiği, saydığı kişilersiniz. Bu dövüş bizsiz olmamalı. En kötü gününde milletimize elimizden gelen yardımı yapmalıyız. Şairler, romancılar, ressamlar, karikatüristler, profesörler, generaller, biz yaşarken bu kanun çıkamamalı…</p>

  <p class="normal">Eğer çıkarsa…</p>

  <p class="normal">Antepli Milli Mücadele kahramanı Şahin ne dedi? Düşman benim ölümün üstünden geçmeden Antebe giremez. Ve dediğini yaptı. Köprübaşında tekbaşına Fransız ordusuna karşı dövüştü ve şehit düştü. İşte ondan sonradır ki, düşman Antebe girdi. Onun ölüsünün üstünden geçerek…</p>

  <p class="sagnormal">23 Mayıs 1967</p>
</body>
</html>