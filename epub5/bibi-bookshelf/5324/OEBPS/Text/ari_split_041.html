<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>ari</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-right: 5.0pt; margin-top: 5.0pt; margin-left: 5.0pt; margin-bottom: 5.0pt; }
</style>
    </head>
  <body class="calibre">
  <h1 class="h1baslik" id="calibre_toc_37">Bütün Zamanların En Büyük Şairi Homeros<br class="chapter"/>
  Bir Halk Şairidir, Yunus Emre de…</h1>

  <p class="normal">Çağımızda halk sanat ürünlerinin üstünde gereğince durulmaması, üstelik bu ürünlere karşı bir tutum takınılması, halkın sanat yapıtlarına gereken değerin verilmemesi, folklorun salt bir bilim dalı sanılmasının çağımız kültürüne epeyce zararı olmuştur. Hele Türkiye gibi ülkelerde halk ürünlerine karşı olmak epeyce abartılmıştır. Bunun da sebebi var, cumhuriyet çağında Osmanlı kültüründen koparak Anadolu diline, kültürüne dönülmesi, Anadolunun ülkenin temeli yapılması, kültür etkinliklerinde aşırı gidilmesi… Örneğin şiiri ele alalım, köklü bir halk şiirimiz var. Bu halk şiiri büyük şairler de yetiştirmiştir. Yüzlerce, binlerce de diyebiliriz, şairler içinden Yunus Emre, Pir Sultan Abdal, Karacaoğlan, Dadaloğlu gibi bütün çağların büyük şairleri de çıkmıştır. Anonim şiirler içinde başeser sayabileceğimiz yapıtlar da bol bol var. Türküler, ağıtlar birer dil zenginliğidir. Dil zenginliğini, konuşulan dilin büyük tadını destanlarda, masallarda da bulabiliriz. Bizim ülkemizde büyük halk sanat ürünlerine karşı çıkılması, daha doğrusu ona sırtımızı dönmemiz, bu ürünlere bir kısmımızın abartılı yaklaşımı da olmuştur. Halk şiirini bir kaynak sayacağımız yerde ona bir kısmımız öykündü. Öylesine öykündüler ki bu şiire, ortaya bir sürü kötü şair çıktı. Destanlardaki dile de öykündük, onu bir kaynak yapacağımız yerde, birtakım hikayeler, romanlar yazdık ki, yapay, hiçbir şeye benzemez bir dil, birtakım kaba yapıtlar çıktı ortaya.</p>

  <p class="normal">Birtakım aydınlarımız, Anadolu dilinin, şiirinin, dil, anlatım zenginliğinden yararlanma gerekliğini duymadı. Halk şiirine öykünme modası, halk ürünlerini baş tacı etme birtakım aydınlarımızda, yazarlarımızda tepkiyle karşılandı. Evlere kilim serme, duvarlara nakışlı çorap asma, heybe, çam bardak, demir işleri birer alay konusu oldu. Halk müziği dinlemek de bir alay konusuydu. Sabahattin Eyuboğlu, Bedri Rahbi Eyuboğlu, Abidin Dino, Ruhi Su gibi halk kültürüne dönük kişilerin çabaları bile bu yarı aydın, dünyadan habersiz kişilere halk kültürünün ne mene bir şey olduğunu anlatamadı. Dünya kültürü bir birikimin, birikimlerin sonucudur. Bunu anlamamakta direndiler. Halkımızın büyük kültür birikiminden yararlanmalıydık. İnsanlık buradan gelmiş geçmişti. Picasso’nun, öteki çağımız usta ressamlarının, düşünürlerinin zenci heykellerine hayranlıkları, büyük müzikçilerin halk müziğine yönelişleri, bütün müzik tarihinde büyük ustaların halk temalarından yararlanmaları, başyapıtlarını bu temalar üstüne kurmaları bizim yarım aydınlarımıza hiçbir şey söylemedi. Onlar bu ana kültür kaynağına boş verdiler. Öykünücülerle sırt dönenler aynı olumsuz kavşakta buluştular.</p>

  <p class="normal">Ne idi bu zenci heykelleri? Zenci heykellerinin bunca güzelliği, birçoğunun başyapıt olmasının gizi neydi? Bunlar üstüne birçok düşünce üretildi. Aşağı yukarı bu düşüncelerin çoğu da gerçeği yansıtıyordu. Bunların, zenci heykellerinin bir başyapıt olması, bir birikimin sonucudur. Ben bu düşünceye inanıyorum. Bilim adamlarının, büyük sanatçıların öteki düşüncelerine de açığım. Diyelim ki, Afrikada bir köyde bundan yüzyıllarca önce bir usta, kabilenin tanrısının bir heykelini yaptı. Belki tanrının yaratıldığı yıl yapıldı o yontu. Belki de tanrı yaratıldıktan on yıl, elli yıl sonraydı… Ondan sonra, yıllar geçtikçe o tanrıyı başka ustalar, başka ustalar, başka ustalar yaptılar. Belki bir zenci heykelini, çağlar boyunca bin, beş, on bin, kırk bin usta işledi. Ustaların içinden, her usta değilse de yüz ustada bir usta o yontuya bir şey katmadı mı? Katmaması olanaksız. Artık biliyoruz, her ustalaşmış kişi değil, her insan bir yaratıcıdır. Onun için ustaların yeniden yaptığı aynı yapıta yeni olanaklar getirmemesi olanaksız. Bizim kilimlerimiz de öyle. Kilimlerimizi, çoğunlukla kadınlar dokur. Türkmende her kadın bir kilim ustasıdır diyemeyeceğim, ama her kadının, her topluluğun bir kilim ustası kadını da vardır. Bunlar, bu ustalar biçim yaratan yaratıcı kadınlardır. Kimi özgün kilimler yıllar boyunca onların adlarıyla da anılır, Eşe Hatunun, Fatma Hatunun, Zala Hatunun kilimi gibi. Kilimler obaların, boyların adlarıyla da anılır, Avşar kilimi, Zili kilimi. Köylerin adlarıyla da anılır, Cığcık kilimi gibi. Obaların, boyların, köylerin adlarını taşıyan kilimlerin öteki, geleneksel kilimlerden bir başkalığı olur kesinlikle. Renk başkalığı, renk uyumu başkalığı, nakış başkalığı. Bir ustanın kilimlerinin de, geleneksel diyelim, geleneksel kilimlere kesinlikle bir katkısı olmuştur ki, o kilimler o adlarla anılır. Gelenekselin hiçbir kişiden katkı almamış olması olanaksızdır. Böyle bir şeyi söylemek değil, düşünmek bile isteyemem, bu insanoğlunun yaratıcılığına kara sürmek olur. Herkes, herkes demeyeyim, düşünmeyi unutmuş bazı kişiler, halkın yaratılarının hep biribirine benzediğini sanıyorlar. Türküler hep biribirine benziyor, kilimler, yontular, şiirler, halaylar… Böyle düşünenler doğru düşünmüyorlar. Halkın yaratısını biribirine benzetmekle, ondan ne kadar uzak olduklarını belli ediyorlar. Halkın yaratılarının çeşitliliği inanılmaz bir zenginliktedir Her bölgenin, her coğrafi başkalığın ayrı bir rengi, bir biçimi vardır. Her türkünün, her halayın da öyle. Toprak ve tarih, tarih ve devinim halkın yaratılarına damgasını vuruyor.</p>

  <p class="normal">Güneş Karabudanın göçmen Afgan Türkmenlerini çektiği Turkuaz adlı filmi televizyonda gördüm. Türkmenlerin başlıca uğraşları halı dokumaktır. Bu Afgan sürgünleri savaştaydılar. Sürgünlükleri de bu yüzdendi. Ama uğraşlarını sürdürüyorlar, halılarını dokuyorlardı. Güneş Karabuda onların geleneksel motifli halılarını çektiği gibi, yeni yaratılarını da çekmişti. Halılarda artık çiçek, kuş motifleri kalmamıştı. Onların yerini mitralyöz, tüfek, tabanca motifleri almıştı. Çocukluğumda da Avşar Ağıdı adlı bir kilim görmüştüm. Kilimin ağacının yerinde, boynunu bükmüş bir yeşil dal vardı. Sarıkamış Savaşına gidip de dönmeyen bir delikanlıyı simgeliyordu. Bu yüzden de bu kilime, Avşar Ağıdı demişlerdi. O yıllarda başka başka Avşar Ağıdı kilimleri de gördüm. Boynu bükük dal her köyde, her obada, her bölgede başka renkler, başka biçimler, başka nakışlar almış, yalnız dalın boynu büküklüğü hep öyle kalmıştı.</p>

  <p class="normal">Destanlara gelince, destanlar da yaratıldığı çağlardaki, yıllardaki, günlerdeki gibi kalmıyor. Aylar, yıllar, yüzyıllar geçtikçe değişiyor. Her çağ, her bölge onlara damgasını vuruyor. Destanlar için, her destan kırk bin yıl su altında kalmış, düzleşmiş, cilalanmış bir çakıltaşıdır, demişler. Bu doğrudur. Aynı destanı, diyelim ki Orta Anadoluda dinledik, aynı destanı aynı günlerde Çukurovada da dinledik, her iki yerde söylenen aynı destan, başka başkadır. Ben gençliğimde Köroğlunu Osmaniyenin Gebeli köyünde Murtazadan dinlemiş, birkaç gün sonra da o köye otuz kilometre uzaklıkta olan Kazmaca köyünde Güdümen Ahmetten dinlemiştim. İki Köroğlu arasında değişiklik şaşılacak kadardı. Bir başka deneyim daha oldu. Birkaç yıl sonra, Murtazayı mayıs ayının başlarında dinlemiş, mayıs ayının sonunda da aynı Köroğlunu, Murtazanın köylüsü küçük Memetten duymuştum. Murtaza ince, uzun yapılıydı ve yaşlıydı. Küçük Memet kısacık ve gençti. Küçük Memet utangaç, içine dönük bir kişiydi, Murtaza sert, kabadayı tavırlı biriydi. İki destancı aynı köydendi. İkisinin de ustası aynı kişiydi. Ama söyledikleri Köroğlu başka başkaydı.</p>

  <p class="normal">Sonra başka anlatıcılarla da karşılaştım. Bir anlatıcı kalabalıklar karşısında başka söylüyordu, başka öğeler katıyordu destana, yalnız söylediği zamanlarda da destan bambaşka bir şey oluyordu.</p>

  <p class="normal">1940 yılında Andırının Akifiye köyünde, o köye yakın bir köyden olan Ali Kıvraktan çok uzun bir masal başı tekerleme dinlemiştim. Hani şu ünlü tekerleme. Var varanın, sür sürenin, destursuz bağa girenin zopa yemesi çoğumuş… İşte bu tekerlemede ceviz ağacının üstüne bir kesek atılır. Ceviz ağacının üstünde bu kesek koskocaman uçsuz bucaksız bir tarla olur. Bu tarlayı ekerler. Biçmek için bir çare düşünülürken, bir tilki çıkar ortaya. Adam öfkeyle orağı tilkiye atar, orak tilkinin götüne kaçar. Tilki koşar, orak biçer, tilki kaçar, orak biçer… Neyse, bütün ekin biçilir… Yıllar sonra, 1952 yılında trenle Erzuruma giderken aynı tekerlemeyi Iğdırlı bir kişiden duydum. Adam bu sefer keseği Ağrıdağının üstüne atıyordu. Orada koskocaman verimli ova oluşuyordu. Gene tilki kaçıyor, orak biçiyordu. Sonra, aynı tekerlemeyi Mersin köylüklerinde derledim. Bu sefer de adam keseği denize atıyordu, denizin ortasında bir ova oluşuyor, tilki koşuyor, orak biçiyordu…</p>

  <p class="normal">Bütün halk ürünleri, türküler olsun, efsaneler, destanlar, masallar, kilimler, yontular olsun, çağa göre, coğrafyaya, kültürlere göre değişiyordu.</p>

  <p class="normal">Destan, türkü, masalın kesinlikle bir yaratıcısı vardır. Elbette her topluluğun bir sanat ürününü yaratma olanağı yoktur. Kimi ülkelerde otuz bin, kırk bin kişilik korolar olduğunu biliyoruz. O başka.</p>

  <p class="normal">İlyada ve Odysseia üstünde kırk bin kitap yazıldığı söyleniyor. Doğru olabilir. İlyadanın, Odysseianın insan soyunun yarattığı en büyük başyapıt olduğunu da herkes biliyor. Bu başyapıt nasıl yaratılmış, kim yaratmış, işte bu tartışmalı. Homeros kimdi, nasıl söylüyordu, nerede söylüyordu destanını, bu çok iyi bilinmiyor. Birtakım olasılıklar üstünde duruluyor. Başkaca da olanak yok. Yalnız, bugünkü yaratıcılardan yola çıkarsak belki Homeros’un kimliğine birazcık yaklaşabiliriz. Biz bugün Karacaoğlan, Pir Sultan Abdal, Yunus Emre, Dadaloğlu hakkında da çok az şey biliyoruz. Çok az şey biliyoruz dedimse de, sözünü ettiğim kişiler üstüne birtakım bilgiler var elimizde. Daha doğrusu ipuçları var.</p>

  <p class="normal">Yunusun bir ocaktan, tekkeden yetiştiğini biliyoruz. Yunus Ocağı da var, diyenler var. Yunus Emrenin, Yunus Ocağından geldiğine tanıklar bulabilirsek, bilim dünyamız çok şey kazanabilir. Homeros’un da bir Homeros Ocağından geldiğini varsayabiliriz. Varsayabilmek bile Homeros karanlığına azıcık da olsa bir ışık kaynağıdır.</p>

  <p class="normal">Pir Sultan Abdal, Karacaoğlan üstüne bildiklerimiz epeyce sağlamdır. Bir varsayımdan da ötedir. Önce Karacaoğlanı ele alayım, benim gençliğimde, Çukurovada, birçok Karacaoğlan vardı. Bir ikisiyle de tanıştım: Kadirlinin Şabablı köyünden Karacaoğlan. Bu Karacaoğlan benim onu tanıdığımda yirmi yaşlarındaydı. Karacaoğlan gibi türküler söylüyordu ve sesi çok güzeldi. Yazık ki, o zamanlar çok gençtim ve folklor derlemeleri yapmıyordum. Sonra öldü. Öteki Karacaoğlan Toroslardandı, Çukurovaya çeltik biçmeye gelmişti. Yaşlı, sakallı bir adamdı. Bütün Toros köylüleri ona çok saygılıydılar. Ona bir ermişe bakar gibi bakıyorlardı. Ünlü halk şairi Aşık Hüseyin çok yerlerde şiirini, Karacaoğlanın şiirleri, diye söylüyordu. Kul Halil, Torosların en ünlü aşıklarından biriydi. Yaşadığı çağı kimse bilmiyor. Bana kalırsa Aşık Halil on dokuzuncu yüzyıl şairidir. Onun şiirlerini ben Karacaoğlanın diye derledim Çukurovada, sonra Maraşa gittim ki, ne göreyim, benim Karacaoğlan diye derlediğim şiirler Kul Halilinmiş. Derdiçok diye bir şair var, Maraşın Afşin ilçesinden. Bin dokuz yüz kırklara kadar yaşadığını biliyorum. Derdiçok bir imamdır. Daha yaşarken birçok şiiri Çukurovada Karacaoğlanın oldu. Gavur dağlı Aşık Hacının, o Hatayın Kırıkhan ilçesinin Ceylanlı köyündendir, çok ünlü bir şiirini Osmaniyenin Bahçe köyünde Karacaoğlanın şiiridir, diye derledim. Daha o zamanlar Aşık Hacı sağdı. Köylüler ona Karacaoğlan kadar önem veriyorlardı. Gene de en güzel şiirlerinden birkaçını Karacaoğlana vermişlerdi.</p>

  <p class="normal">Karacaoğlan büyük bir kişiliktir. Bir çığır açıcıdır. Bu kişiliği halk benimsemiş, gönlünce bulmuş, onunla bütünleşmiş, onu yüzyıllar boyunca bellekten belleğe geliştirerek, kendinden, yaratıcılığından güzellikler, yenilikler katarak çağımıza taşımıştır. Akan büyük bir ırmak gibi her pınarı, her dereyi, her çayı ona bağlamıştır. Pir Sultan Abdal da büyük bir kişiliktir. Ona da Orta Anadoluda birçok Karacaoğlan şiiri verilmiştir. Birçok Yunus Emrenin oluşu, her yerde bir Yunus mezarı bulunuşu, her dağda bir Köroğlu kalesi, bir Çamlıbeli görmemiz, yabana atılacak bir gerçek değildir. Demem o ki, büyük kişilikleri, büyük ustaları, çığır açıcıları halk yüzyıllar boyunca kendi yaratıcılığıyla beslemiş, onları çağlar boyunca, yeniden yeniden yaratmıştır, İlyada, Odysseianın yazıya geçmeden önce, yani yüz, iki, üç yüz yıl önce, nasıl olduklarını bilmiyoruz. Bu yapıtların Gılgamış gibi tabletlerini bulabilseydik, bu destanların tanınmayacak kadar değiştiğini görecektik. Elbetteki bugün elimizde bulunan yapıtların çok daha güzel olduğuna tanıklık edecektik.</p>

  <p class="normal">Araştırmalar Yunusun bir Şairler Ocağından geldiğini bize gösterirse, bu bir olasılık bile olsa, Homerosun böyle bir ocaktan geldiği üstüne düşünebilir, araştırmaları sağlıklı olarak bu yöne çevirebiliriz. İsterseniz biraz daha yürekli olup Homeros bir taşıyıcı, bir anlatıcıdır, diyebiliriz. İlk yaratıcıların yapıtları, kim olurlarsa olsunlar, bunu destanlar için söyleyebiliriz yalnız, İlyada, Odysseia gibi başeserler olamazlar. Odysseiaya bakarsak, bu yapıt birçok masal öğesi de taşıyor. Bu masal öğeleri de Hintten Arabistana, Çine, Orta Asyaya kadar daha dillerde sürüp geliyor. Belki Homeros en büyük anlatıcıdır. Bin dokuz yüzlerden büyük bir destan anlatıcısını biliyoruz, Kürtlerin büyük destancısı Abdalé Zeyniki. Bugün bile Doğu Anadoluda eski birçok destan Abdalé Zeynikinin destanı diye söyleniyor. Örneğin Memo Alan, Siy Ahmedi Silivi, Salihe Serte… Çünkü büyük anlatıcı Abdalé Zeyniki o destanlara kendi damgasını vurmuştu. Çocukluğumda bizim eve gelen Abdal Musa, onu bin dokuz yüz kırk altıya kadar dinledim, destana başlamadan önce sorardı, size Abdalé Zeynikinin Memo Alanını mı söyleyeyim, yoksa ötekini mi? Anımsadığımca, herkes Zeynikinin Memo Alanını isterdi. Homerosun da böyle, Abdalé Zeyniki gibi bir destancı olduğunu söyleyemez miyiz?</p>

  <p class="normal">Demek istiyorum ki, yaratıldığı günden Homerosa gelinceye kadar İlyada, Odysseia yüzlerce yıl su altında kalmış, cilalanmış, yeniden yeniden halkça, ustalarca yaratılarak bu duruma gelmiş olamaz mı? Başka türlüsünü düşünmek bana olası gelmiyor. Gene yineleyeyim, bu iki başyapıt, günümüze kadar, ya da yazıya geçtiği güne kadar Homeros adını taşımışsa, demektir ki, bu destana Homerosun büyük katkısı olmuş, o, kendinin de, çağının da yaratıcılığını destana eklemiştir. Destanın üstünden akan sulardan birisi de çağı ve kendisi olmuştur.</p>

  <p class="normal">Halkın birer başyapıt olan ürünleri, kilimleri, destanları, yontuları, şiirleri, türküleri büyük kişiliklerin ürünleri olduğu kadar halkların da yapıtlarıdır. Her birinin başyapıt olması bu özelliğinden geliyor.</p>

  <p class="normal">Örneğin bir melodiyi ele alalım, o melodi ortaya çıktığından bu yana kaç milyon ses, saz onu, kırk bin yıl su altında kalmış çakıltaşı gibi cilalamıştır? Halkın melodileri kaç büyük ustaya kaynaklık etmiştir? Çağımızda bunun bilincine varılıyor ve büyük ustaların yapıtlarında yüzyılların sesleri aranıyor.</p>

  <p class="normal">Bir de destanlarda, şiirlerde doğa betimlemeleri var. Örneğin Homerosun doğa betimlemeleri… Olacak iş değil. Bir kişi böylesine, böyle derinlemesine doğanın gizine nasıl varabilir. Uzun uzun, yıllar yılı Homerostaki betimlemeler üstünde düşündüm. Karacaoğlanın, Dadaloğlunun, öteki halk yapıtlarının da üstünde düşündüm, bir sonuca varır gibi oldum. Halk şairleri, halkın doğa karşısında birtakım düşünceleri var, doğayı anlatma biçimleri var, halk bunları da klişe durumuna getirmiş, halk şairleri bu klişeleri alıyor, babasının malı gibi kullanıyor. Bunlara birçok örnek verilebilir: İncecikten bir kar yağar, / Eğrim eğrim uçan turnalar, / Yanar oylum oylum duman görünür. Birkaç örnek daha vermek isterim. Varmış bir kötünün koynuna girmiş / Şu benim öpmeye kıyamadığım. Bu iki dize Karacaoğlanın. Sonra, birçok türküde, ağıtta buluyoruz öpmeye kıyılamayanı. Anavarza ağıdından: Dervişin mendili ala / Bülbül konar daldan dala / Ben öpmeye kıyamazdım / Belemişler kızıl kana. Kozanoğlu ağıdından: Karalı yağlık karası / Adana Kozan arası / Ben öpmeye kıyamazdım / Ak döşü süngü yarası. Böyle çok örnekler bulabiliriz. Halkın sanat ürünleri o halkın insanlık düzeyinin ta kendisidir. Homerosun epopesi, o zamana kadar gelmiş geçmiş Akdeniz insanlığıdır. Manas da, Çangır da Orta Asya insanlığının… Dede Korkut, Türkmenin insanlık macerasının kendisidir.</p>

  <p class="normal">Başka bir soruya daha karşılık vermek gerek. Büyük ustaların hiç mi kişisel yaratıları yok? Koca bir halk, toplum habire durmadan yaratıyor da, kişiler yaratmaz olur mu? Homeros’lar, Karacaoğlanlar, Dede Korkutlar, Dadaloğlular… Gene bugünden bu soruya karşılık verebiliriz. Halkın söylemediği, söyleyemediği nice duyguları Karacaoğlanlardan duyabiliriz. Halktan ne kadar öğreniyorsa bir büyük usta, kendi kişisel yaratısından da halka o kadar veriyor. Böylece halkı kişiyi zenginleştirirken, ustalar da halkı zenginleştiriyorlar yaratılarıyla.</p>

  <p class="normal">Bir sorun üstünde biraz daha durmak isterim. Halkın sanat ürünleri, yaratıları hiç değişmiyor mu? Daha önce bu konu üstünde durmuştum ya, bir örnekle biraz daha durayım. Karacaoğlanın çağını 16. yüzyıl ya da 17. yüzyılın başı sayalım. Karacaoğlan konup göçen Türkmenin şairidir. Yazın Toroslar, kışın Çukurova. Bunu Karacaoğlanın şiirlerinde apaçık görebiliriz. Durağan, dalgasız, kıvançlı bir toplumdur Karacaoğlanın toplumu. Bunu da Karacaoğlanın şiirleri bize söyler. Üç derdim var biribirinden ayrılmaz / Bir ayrılık, bir yoksulluk, bir ölüm. Sonra ölüm kalım, aşk, cinsellik, doğaya hayranlık… Büyük Karacaoğlan ırmağına da onun göçebe halkı, Karacaoğlanın şiirleri gibi şiirler katmış. Karacaoğlan diye derlediğimiz birçok şiir Karacaoğlan biçemine uyuyordu. Sıvasta derlenen başka şiirler de az çok Pir Sultan şiirine uyuyordu. Kimse Pir Sultanın kavga şiirini, yani, Teber çekip şu mağaradan dışarı / Çıkalım bakalım nicolsa olsunu Karacaoğlan defterine yazmıyordu.</p>

  <p class="normal">19. yüzyılda Karacaoğlanın şiirinin üstüne başka bir kişilik geldi, Dadaloğlu. Bu şairin sesi, davranışı başkaydı. Çünkü Türkmende koşullar değişmiş, Türkmenin düzeni bozulmuştu. Artık göçebe Türkmen yerleşmeye, dünyasını değiştirmeye zorlanıyordu. Türkmen de buna karşı koyuyordu, başkaldırıyordu padişaha.</p>

  <p class="normal">1865 yılında Çukurova Türkmenleri başkaldırdı. Dadaloğlu bu başkaldıran Türkmenlerin önderlerinden biriydi. Yerleşmek istemiyorlardı. Osmanlı bu yerleşme istemeyen Türkmenlerin üstüne ordu gönderdi. Ve Dadaloğlu tok sesli bir başkaldırının şiirini söyledi. Artık Türkmende Karacaoğlandan başka bir ses, başka bir olgu vardı. Halkın bütün sanatsal değişimleri, koşulların değişimiyle olmuştur.</p>

  <p class="normal">Bugün Çukurovada yetişen şairler hep zulmü, topraksızlığı, işkenceyi söylüyorlar.</p>

  <p class="normal">Ben burada bir sonuca, sonuçlara varmış değilim. Salt ipuçları vermekti çabam. Bu ipuçlarından sağlıkla bir yere varılabilir. Halk ürünlerinin insanlık maceramızda yerlerinin epeyce etkin olduğunu söylemek fazla bir sav değil gibime geliyor. İşte Homeros, işte Yunus, Pir Sultan, Karacaoğlan, işte türküler, işte kilimler, yontular.</p>

  <p class="normal">Size sevdiğim birkaç halk şiirini de sunmak isterim. Yazımın kimi yerlerine bunları örnek sayabilirsiniz.</p>

  <p class="indentmetin">Şu yalan dünyaya geldim geleli</p>

  <p class="indentmetin">Tas tas içtim ağuları sağ iken</p>

  <p class="indentmetin">Kahpe felek vermez benim muradım</p>

  <p class="indentmetin">Viran oldum mor sümbüllü bağ iken</p>

  <p class="indentmetin">Aradılar bir tenhada buldular</p>

  <p class="indentmetin">Yaslandılar şıvgalarım kırdılar</p>

  <p class="indentmetin">Yaz bahar ayında bir od verdiler</p>

  <p class="indentmetin">Yandım gittim ama karlı dağ iken</p>

  <p class="indentmetin">Farımaz da deli gönlüm farımaz</p>

  <p class="indentmetin">Akar gözlerimin yaşı kurumaz</p>

  <p class="indentmetin">Şimden geri benim hükmüm yürümez</p>

  <p class="indentmetin">Azil oldum güzellere bey iken</p>

  <p class="indentmetin">Karacaoğlan der ki bakın geline</p>

  <p class="indentmetin">Ömrümün yarısı gitti talana</p>

  <p class="indentmetin">Sual eylen bizden evvel gelene</p>

  <p class="indentmetin">Kim var idi biz burada yoğiken</p>

  <p class="indentmetin">* * *</p>

  <p class="indentmetin">Çıktım yücesine seyran eyledim</p>

  <p class="indentmetin">Cebel önü çayır çimen görünür</p>

  <p class="indentmetin">Bir firkat geldi de coştum ağladım</p>

  <p class="indentmetin">Al yeşil bahçeli Kaman görünür</p>

  <p class="indentmetin">Şaştım hey Allahım ben de çok şaştım</p>

  <p class="indentmetin">Seyrettim Akdağı Bozoka düştüm</p>

  <p class="indentmetin">Yozgatın üstünde bir ateş seçtim</p>

  <p class="indentmetin">Yanar oylum oylum duman görünür</p>

  <p class="indentmetin">Biter Kırşehirin gülleri biter</p>

  <p class="indentmetin">Ufacık güzeller hep yeni yeter</p>

  <p class="indentmetin">Çığrışır dalında bülbüller öter</p>

  <p class="indentmetin">Güzelin kaşında keman görünür</p>

  <p class="indentmetin">Gönül arzuladı Niğdeyi Boru</p>

  <p class="indentmetin">Gün günden artmakta yiğidin zarı</p>

  <p class="indentmetin">Çifte bedestenli koca Kayseri</p>

  <p class="indentmetin">Erciyes karşında yaman görünür</p>

  <p class="indentmetin">Dadaloğlum der zatıdan zatı</p>

  <p class="indentmetin">Çekin eyerleyin gökçe kır atı</p>

  <p class="indentmetin">Göçmek değil bizim elin muradı</p>

  <p class="indentmetin">Ak yare gitmemiz güman görünür</p>

  <p class="indentmetin">* * *</p>

  <p class="indentmetin">Biz dünyadan gider olduk</p>

  <p class="indentmetin">Kalanlara selam olsun</p>

  <p class="indentmetin">Bizim için hayır dua</p>

  <p class="indentmetin">Kılanlara selam olsun</p>

  <p class="indentmetin">Ecel büke belimizi</p>

  <p class="indentmetin">Söyletmeye dilimizi</p>

  <p class="indentmetin">Hasta iken halimizi</p>

  <p class="indentmetin">Soranlara selam olsun</p>

  <p class="indentmetin">Tenin ortaya açıla</p>

  <p class="indentmetin">Yakasız gömlek biçile</p>

  <p class="indentmetin">Bizi bir asan veçhile</p>

  <p class="indentmetin">Yuyanlara selam olsun</p>

  <p class="indentmetin">Sela verdik kastımıza</p>

  <p class="indentmetin">Gider olduk dostumuza</p>

  <p class="indentmetin">Namaz için üstümüze</p>

  <p class="indentmetin">Duranlara selam olsun</p>

  <p class="indentmetin">Eceli gelenler gider</p>

  <p class="indentmetin">Hepsi gelmez yola gider</p>

  <p class="indentmetin">Bizim halimizden haber</p>

  <p class="indentmetin">Soranlara selam olsun</p>

  <p class="indentmetin">Derviş Yunus söyler sözün</p>

  <p class="indentmetin">Yaş doldurur iki gözün</p>

  <p class="indentmetin">Bilmeyen ne bilsin bizi</p>

  <p class="indentmetin">Bilenlere selam olsun</p>

  <p class="indentmetin">* * *</p>

  <p class="indentmetin">Akşam olur mahpusane kitlenir</p>

  <p class="indentmetin">Kimi kağıt oynar kimi bitlenir</p>

  <p class="indentmetin">Kiminin Temyizden evrakı gelir</p>

  <p class="indentmetin">Düştüm bir ormana yol belli değil</p>

  <p class="indentmetin">Yatarım yatarım gün belli değil</p>

  <p class="indentmetin">Mahpusane içinde üç ağaç incir</p>

  <p class="indentmetin">Kolumda kelepçe boynumda zincir</p>

  <p class="indentmetin">Zincir sallandıkça her yanım sancır</p>

  <p class="indentmetin">Düştüm bir ormana yol belli değil</p>

  <p class="indentmetin">Yatarım yatarım gün belli değil</p>

  <p class="indentmetin">* * *</p>

  <p class="indentmetin">Enginde yüksekte yatan erenler</p>

  <p class="indentmetin">Yetişin imdada aldı dert beni</p>

  <p class="indentmetin">Başım alıp hangi yere gideyim</p>

  <p class="indentmetin">Gittiğim yerlerde buldu dert beni</p>

  <p class="indentmetin">Oturup benimle ibadet kıldı</p>

  <p class="indentmetin">Yalan söyledi de yüzüme güldü</p>

  <p class="indentmetin">Yalın kılıç olup üstüme geldi</p>

  <p class="indentmetin">Çaldı bölük bölük böldü dert beni</p>

  <p class="indentmetin">Üstümüzden geçen boran kış gibi</p>

  <p class="indentmetin">Seherde sabahta gelen düş gibi</p>

  <p class="indentmetin">Şahin pençesinde yavru kuş gibi</p>

  <p class="indentmetin">Çağırta çağırta aldı dert beni</p>

  <p class="indentmetin">Pir Sultan Abdalım gönlüm hastadır</p>

  <p class="indentmetin">Kimseye diyemem herkes yastadır</p>

  <p class="indentmetin">Bilmem deli oldu, bilmem ustadır</p>

  <p class="indentmetin">Böyle bir sevdaya saldı dert beni</p>

  <p class="indentmetin">* * *</p>

  <p class="indentmetin">Kara çadır is mi tutar</p>

  <p class="indentmetin">Martin tüfek pas mı tutar</p>

  <p class="indentmetin">Ağlayalım anam bacım</p>

  <p class="indentmetin">Elin kızı yas mı tutar</p>

  <p class="indentmetin">Basma fistan kirlenirse</p>

  <p class="indentmetin">Başta püskül fırlanırsa</p>

  <p class="indentmetin">Ya kimlere baba desin</p>

  <p class="indentmetin">Senin bebek dillenirse</p>

  <p class="sagnormal">3-5 Mayıs 1992</p>
</body>
</html>