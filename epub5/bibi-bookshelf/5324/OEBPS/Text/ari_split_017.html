<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>ari</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-right: 5.0pt; margin-top: 5.0pt; margin-left: 5.0pt; margin-bottom: 5.0pt; }
</style>
    </head>
  <body class="calibre">
  <h1 class="h1baslik" id="calibre_toc_13">Vatan İhaneti Katmerleşiyor</h1>

  <p class="indentmetin">Türkiye tutsak olmuş bir memleket.</p>

  <p class="indentmetin">Türkiye sömürülen bir memleket.</p>

  <p class="indentmetin">Türkiye dünyada geride kalmış on memleketten biri.</p>

  <p class="indentmetin">Türk milletinin kültürü yozlaştırılıp öldürülüyor.</p>

  <p class="indentmetin">Türkiyede halkın yüzde yetmişi okur yazar değil.</p>

  <p class="indentmetin">Türkiyede fakir çocuklarının okuma hakkı yok.</p>

  <p class="indentmetin">Fakir Türk halkının sağlık hakkı yok. İlaç hakkı yok.</p>

  <p class="indentmetin">Türk halkı inanılmaz bir yoksulluk içinde.</p>

  <p class="normal">Türkiyedeki işgal kuvvetleri Amerikalılar, işgallerini en aşağılık, en haysiyet kırıcı bir şekilde yerine getiriyorlar. Onlar Almanyayı da, başka memleketleri de işgal ettiler, ama Türkiyede Türk milletine davrandıkları gibi hiçbir millete davranmadılar. örneğin, Almanyada Amerikan askerleri her Allahın günü Alman bayrağını yırtıp ayaklar altına alamadı.</p>

  <p class="normal">Türkiyedeki işgal en haysiyet kırıcı bir şekilde devam ediyor.</p>

  <p class="normal">Türk halkı işgal kuvvetleri tarafından ÖLÜME MAHKUM edildi.</p>

  <p class="normal">Ne kadar korkunç, ne kadar aşağılık belalar varsa hepsi son on beş, yirmi yıl içinde Türk milletinin başına getirildi.</p>

  <p class="normal">Ve Türk milleti bütün güçleriyle, vatansever, zinde bütün güçleriyle bu korkunç ihanetlerin karşısında sustu.</p>

  <p class="normal">Bugün değilse de on yıl, elli yıl, yüz yıl sonra işgalden kurtulabiliriz.</p>

  <p class="normal">Sömürücülüğe karşı savaş başladı.</p>

  <p class="normal">Kültürümüzü yozlaştırmaya çalışan sömürgecilere ve onların uşakları Türkiyede oturan burjuvalara karşı bütün cephelerde savaş başladı.</p>

  <p class="normal">Sömürücülük kalktığı günden başlayarak yoksulluk da kalkacak… Ergeç, kültürü sağlam kalmış, yozlaşmamış, gelenekleri kirlenmemiş, tarihi inkar edilmemiş bir millet kendini kurtaracaktır. Belki yarın, belki yarından da yakın.</p>

  <p class="normal">Ama bir şey var ki, işte o giderse bir milleti artık hiçbir güç kurtaramaz. Bir şey var ki, işte o ölüme mahkum edilirse, ya da öldürülürse o memleketi hiç kimse kurtaramaz. O da o memleketin toprakları… Türkiye toprakları can çekişiyor. Ha öldü, ha ölecek. Ben yıllardır söylüyorum… Sağcısına da solcusuna da Türkiyenin karşısında bulunduğu bu korkunç belayı anlatamadım. Hiç kimse gereği kadar bu işi anlamış görünmüyor. Çölde feryat…</p>

  <p class="normal">Türkiye toprakları can çekişiyor… Bu demektir ki Türk halkı on, on beş yıl içinde açlıkla karşı karşıya… Otuz kırk milyonuyla Türk halkı aç. Hindistandaki gibi, eski Çindeki gibi Türk halkı da açlıktan kırılacak. Bunu ben kafamdan uydurmuyorum. Bunu bilim söylüyor. Ölü topraklar üstünde otuz kırk milyonumuzla kıvranıp öleceğiz. Bu mukadder. Bunun önüne bu gidişle de zor geçeceğe benzeriz. Çünkü bu işin korkunçluğunu en iyi niyetliler de içinde hiç kimse anlamıyor, anlamıyor, anlamıyorlar.</p>

  <p class="normal">Şimdi, can çekişen topraklara son darbeyi indirip iyice öldürmek için bir kanun tasarısı hazırlandı. Seyrelmiş, yozlaşmış ormanları ağalara, sahiplerine vereceklermiş. Bu iğrenç, bu alçakça bir oyun… Seyrelmiş, yozlaşmış ormanları verecekler ha! Biz Türkiyeyi biliriz. Yozlaşmış ormanı kim tayin edecek? Bilirkişiler değil mi? Biz bilirkişi kurumunun da ne olduğunu yıllardır Türkiyede biliriz. Biz kırk kişiyiz. Bu kurum nasıl işliyor Türkiyede biliriz. Gördük. Bu kanun çıkarsa yarın öbür gün Türkiyedeki bütün ormanlar yozlaşmış orman olur. Seyrelmiş orman olur. Ağalar Türkiyede birkaç yıl içinde bir tek dikili ağaç bırakmazlar. Türkiye ölür. Açlıktan kırılır. Çöl olur. Seller götürür tekmil Türkiyeyi. O zaman işgal güçleri istedikleri kadar kalsınlar, isterse o zaman Türkiyenin üstünde atom patlasın. İsterse kültürü ölsün. İsteyen istediği kadar sömürsün, vız gelir.</p>

  <p class="normal">Eğer Türkiyede vatanını seven bir tek insan varsa, bu kanun çıkamayacaktır.</p>

  <p class="normal">Hani, nerede bir karış toprak için can veririz, diye palavra sıkanlar?</p>

  <p class="normal">Hani, ben adamım, diyenler?</p>

  <p class="normal">Hani, bu fakir milletin okutup adam ettikleri?</p>

  <p class="normal">Neredesiniz eli kalem tutanlar?</p>

  <p class="normal">Türkiyede oturan burjuvalar, Türkiyenin ölüm fermanı olan bu kanunu çıkarabilecekler mi?</p>

  <p class="normal">Bu kanunun çıkmaması için elden gelen her şey yapılmalı.</p>

  <p class="normal">Eğer Türk ilerici güçleri bu kanunun çıkmasının önüne geçemezlerse, Türk halkı Anayasanın kendine tanıdığı direnme hakkını kullanacaktır.</p>

  <p class="normal">Şerefli insanlar, gerçek vatanseverler gözlerinin önünde memleketlerinin, göz göre göre öldürülmesine izin vermeyeceklerdir. Türk halkı kendisini boğazlamak isteyenlere karşı direnecektir.</p>

  <p class="sagnormal">16 Mayıs 1967</p>
</body>
</html>