<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>tekparti</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="normal1">
<br class="chapter"/>
  Sandler’in raporuna uyarak 27 Ocak 1937’de Hatay’ın ‘bağımsızlığına’ ve rapordaki esaslara göre ‘bir Anayasa’nın Türkiye, Fransa, İngiltere, Belçika, Hollanda temsilcilerinden kurulacak bir komisyon tarafından hazırlanmasına’ karar verdi. (A. Melek, Hatay Nasıl Kurtuldu: 38; M. Leventoğlu, Atatürk Yürürken: 30, 34 – 38; A. Us, Hatıra Notları: 135, 136, 138, 139, 144)</p>

  <p class="normal1">Dışişleri Bakanı Tevfik Rüştü Aras, Cenevre’den çektiği bir telgrafla kararı Atatürk’e duyurdu. Atatürk, hemen şu karşılığı verdi:</p>

  <p class="indentmetin">Hatay’ın varlığı Cenevre’de onaylanırken göndermiş olduğunuz telgrafı aldım. Türk ideal ve iradesinin, milletler arasında başka bir ufuk açarak meydana çıkardığı bu başarı nedeniyle değerli çalışmanızın yüksek değerini bir kere daha takdir ettim. Sizi ve gayretli delege arkadaşları kutlarım.</p>

  <p class="normal1">Aynı gün Başbakan’a da bir telgraf gönderdi:</p>

  <p class="indentmetin">Hatay’ın mukadderatını belirten kararın Konsey’den çıkmış olduğunu Dışişleri Bakanımızın şimdi aldığım telgrafından anladım. Başarılmış olan ulusal davada izlenen uygarca usulle, hak kazandığı uluslararası değerin verileceğine şüphe yoktur. Bu eser, Cumhuriyet hükümetinin ulusal sorunlar üzerinde ne kadar şaşmaz bir dikkatle durduğunu ve onları en akıllıca bir şekilde sonuçlandırmak için cesaret ve feragatle hareket ve faaliyete geçebilecek enerjide ve yetenekte bulunduğunu gösteren yeni bir örnek olmuştur.</p>

  <p class="indentmetin">Türkiye Cumhuriyeti hükümetinin bu siyaset kavrayışının, dünyada barış ve huzur isteyen ve bunun tabii gereği olarak hakseverliği şiar edinmeyi erdem bilen bütün dünya milletlerince takdirle karşılanacağından şüphe yoktur. Türkiye Cumhuriyeti haklı olduğu kanısında bulunduğu davasını, büyük ve adaletli bir hakem kurulu olmasını daima istediği ve bu sıfatının ve yetkisinin daha çok çetin sorunların çözülmesinde en yüksek güce sahip olmasını dilediği Milletler Cemiyeti’ne bırakmakla insanlık adına en yerinde bir davranışta bulunmuştur. Böylece uygarlık adına da yüksek bir görev yapmış olmakla sadece övülmeye ve kutlanmaya değer.</p>

  <p class="indentmetin">İçten ve gerçekten bağlı olduğu dostlukları zedelemeden ulusal sorunun çözümünü, Milletler Cemiyeti Konseyi’nde bir sonuca vardırmakta gösterdiği akıllılık, ileri görüşlülük ve ağırbaşlılıktan ötürü Türkiye Cumhuriyeti hükümetini ben de özellikle kutlarım. Bu tebrik ve teşekkürlerimi de ekleyerek bütün Bakanlar Kurulu üyeleri ve Büyük Genelkurmay Başkanı arkadaşlarımıza duyurmanızı rica ederim. (Atatürk’ün Söylev ve Demeçleri: 4/579)</p>

  <p class="normal1">28 Ocak 1937 günü Cumhurbaşkanlığı Genel Sekreterliği de bir bildiri yayımladı:</p>

  <p class="indentmetin">Hatay davamızın lehimizde halledilmesi münasebetiyle yurdun her yanından Atatürk’e gelen telgraflarda yurttaşlar, yüksek heyecan ve temiz duygularını bildirmektedirler. Bu yazılardan çok duygulanan Önderimiz teşekkürlerinin duyurulması için Anadolu Ajansı’nı görevlendirmiştir. (M. Leventoğlu, Atatürk Yürürken: 38)</p>

  <p class="normal1">Başbakan İsmet İnönü de durumu Meclis’te şöyle açıkladı:</p>

  <p class="normal1">“Milletler Cemiyeti’ndeki ilgililer, bizim bu milli meselemizde, Türklerin duygulanarak dinledikleri güzel sözler söylediler. M, Litvinov, Sovyetler Birliği’nin Türkiye ve Fransa arasındaki özel durumunu anlatırken gerek Türkiye ile olan dostluğu ve gerek Fransa ile olan bağları bizi mutlu edecek bir şekilde ortaya koymuş ve ilk günden beri aramızda kurulmuş olan dostluğun aynı güçle sürdürüldüğünü anlatmıştır. Biz de Rusya ile olan dostça ilişkilerimizin ilk günlerdeki kadar samimi ve ciddi olduğu düşüncesini sürdürüyoruz.</p>

  <p class="normal1">Aramızda dostluk antlaşması bulunan devletler adına Milletler Cemiyeti’nde bulunan Romanya’nın söylediklerini de gerçek bir hoşnutlukla karşıladık. Balkan komşu ve dostlarımızın davamızı dinlemek için gösterdikleri dikkat, bizim için daima teşekkürle anacağımız bir gösteri olmuştur.</p>

  <p class="normal1">İngiliz Dışişleri Bakanı, bu meseleye bütün Türkiye’yi duygulandıracak bir bollukta emek harcamıştır. İngiltere ilk günden beri, iki dost memleket arasında, her ikisini memnun edecek, bir çözüm bulmak için ciddi bir kaygı besler durumda idi. Vakit vakit gazetelerde İngiltere’den söz ederken, kâh birimizi ve kâh ötekimizi tutar gibi gösterilen manzara, İngiltere’nin ulaştırma politikasında varacağı sonuç üzerinde bizi düşündürmüştür. Ancak, İngiltere, Hatay Davasında Fransızlarla Türkler arasında bir uzlaşma olması için harcadığı emeklerin olumlu sonuca varmış olmasından ne kadar hoşnutluk duyarsa, Türk kamuoyunun İngiltere politikasına karşı beslediği güvenin kuvvetlenmesinden de ayrıca hoşnutluk duymakta haklı olacaktır.</p>

  <p class="normal1">Avrupa’nın türlü politika uçlarında bulunan memleketler bizim davamıza genellikle yardımcı olmuşlardır. Hiç olmazsa, genellikle davamızı iyi karşılamışlardır. Alman basını iyi karşıladı. İtalyan kamuoyu davamızı dikkatle dinlemekten ve iyi karşılamaktan geri kalmadı. Dr. Tevfik Rüştü Aras, ümit ederim ki, Büyük Meclis’in yüksek güvenini, yeniden ve daha da çok kazanmış bir halde İtalya Dışişleri Bakanı ile görüşecek ve aramızda askıda kalmış sorunları dostça halletmeye çalışacaktır.</p>

  <p class="normal1">İspanya İç Savaşı, çok felaketli belirtilerinden sonra belki de ‘barış’ın korunmasındaki gizli ve önemli nedeni hepimize anlatmış olması bakımından dikkate değer bir sonuç verecektir.</p>

  <p class="normal1">Hatay Davası’nda Türkiye ve Fransa zor bir durum içinde oldukları halde sonuca varmak için ciddi emek harcamışlardır.</p>

  <p class="normal1">Geniş ve dolaşık görüşleri uzlaştırmak hususunda İsveç Dışişleri Bakanı’nın, raportör olarak harcadıkları değerli çalışmaları takdirle ve teşekkürle anarım.</p>

  <p class="normal1">Milletler Cemiyeti’nde bir genel prensip kararına varılmış ve Hatay Bölgesi’nin ayrı bir varlık olduğu kabul edilmiştir. Bizim davamız da zaten bundan ibarettir. Bu ayrı varlık, bütün iç işlerinde tam bir bağımsızlığa sahip olmuştur. Resmi dili Türkçe olmuştur. Bölgenin mülk olarak tamamlığının sağlanıp güvenlik altında bulundurulması Türkiye ve Fransa tarafından taahhüt olunmuştur. Fransa, Türkiye, Suriye arasında yapılacak antlaşmalarla sınırlar korunacak ve ortak sorunlar çözülecektir.</p>

  <p class="normal1">Fakat, işittiğime göre, varılan sonuç Suriye’de hoş karşılanmamış ve bu duyguyu belirten gösteriler yapılmıştır. Oysaki, bu karar Türkiye için olduğu kadar, Suriye için de yararlıdır. Aklı erenler bunu onlara anlatmalıdırlar. Türk gazetelerine, bu milli davada tuttukları iyi yoldan ötürü teşekkürlerimi bildiririm. Hatay, Türkiye ile Suriye arasında daima dikenli kalacak bir konu idi. Böyle bir konunun ortadan kalkması Suriye-Türkiye ilişkilerinin sağlam bir geleceğe bağlanması bakımından yararlı olmuştur.”</p>

  <p class="normal1">Başbakan İsmet İnönü’nün yukarıda özeti verilen konuşması ile başlayan görüşmelerde Samsun Mebusu Ruşeni Barkın, Boğazlar ve Hatay sorunlarının çözülmesi ile Kurtuluş Savaşı sonunda açık kalan iki noktanın da tamamlandığını anlattı, liderlere takdir ve teşekkürlerini bildirdi ve sözlerini “Yaşasın Atatürk, Yaşasın Milli Türk Hükümeti” diye bağırarak tamamladı.</p>

  <p class="normal1">Manisa Mebusu Refik İnce, “Huzurunuzda, bütün millet adına, başta Atatürk olmak üzere, hükümet adamlarına ve siyaset bakımından en iyi tedbirleri alanların başında bulunan İsmet İnönü’ye teşekkürlerimi sunarım. ... Hatay Davası da gösterdi ki, biz, Atatürk’ün işareti etrafında toplanmakta hiçbir tereddüt göstermeyen, hatta bu tereddüde dimağında ve vicdanında hiç yer vermeyen ve yaklaştırmayan bir milletiz” dedi.</p>

  <p class="normal1">Muğla Mebusu Hüsnü Kitapçı da Hatay Davası’nı başarı ile sonuçlandıran devlet adamlarına övücü sözler söyledi. Büyük Millet Meclisi’nin ilk Hıristiyan Türk mebuslarından Afyon Mebusu Berç Türker’in konuşması yurtseverlik duygularını coşturdu ve şöyle bitti: “Yaşasın Türk Ulusu, Yaşasın Ulu Şefimiz Atatürk, Yaşasın Türkiye Cumhuriyeti’nin Şerefli İsmet İnönü Hükümeti, Yaşasın Kahraman Ordu, Yaşasın Hataylı Kardeşlerimiz.”</p>

  <p class="normal1">Manisa Mebusu Hikmet Bayur, Hatay’ın bağımsızlığına karşı Arapların gösterilerini söz konusu ederek, yapılacak serbest seçimler sonunda Hatay’da bir Arap çoğunluğunun bulunmadığının kesinlikle ortaya çıkacağını anlattı.</p>

  <p class="normal1">Niğde Mebusu Cavit Oral, Hatay’ın bağımsızlığa kavuşmasından duyulan büyük sevincin aynı zamanda bu sonucun barışçı yollarla elde edilmiş olmasından doğduğunu belirtti ve artık Avrupalıların çocuklarını “Savaşçı Türkler geliyor” diye korkutmayacaklarını, tersine “Barışçı Türkler geliyor” diye sevindireceklerini söyledi.</p>

  <p class="normal1">Sinop Mebusu Cevdet Kerim İncedayı da, yapılan işin önemini anlatarak yapanlara saygı ve teşekkürlerini sundu.</p>

  <p class="normal1">Aydın Mebusu Tahsin San, yabancı devletlerin Lozan Barış görüşmelerindeki tutum ve davranışları ile Hatay Sorunu’nun görüşülmesindeki tutum ve davranışları arasında, büyük fark olduğunu belirtti ve Atatürk, İsmet İnönü, Fevzi Çakmak ile bütün devlet ve hükümet adamlarını kutladı.</p>

  <p class="normal1">Büyük Millet Meclisi’nin ilk kadın mebuslarından Erzurum Mebusu Nakiye Elgün ise, “Elbirliği ile yapılan çalışmaları dinlerken, bize bu güzel günleri gösteren, Türk’ün şerefini, namusunu, bağımsızlığını kurtaran Büyük Atatürk’ü bize veren Büyük Bayan Zübeyde (Atatürk’ün Annesi) aklıma geldi. Onun ruhunu, bugün İzmir’in bir bucağında yatan, hayır orada değil, Türk milletinin kalbinde yatan bu büyük kadını, Türk milletinin bir vekili olarak burada saygı ve minnetle anmayı borç bildiğim için huzurunuza geldim. ... Erkek ve kadın bütün Hataylılara başarılar diler, yüksek saygı ve selamlarımı gönderirim” dedi.</p>

  <p class="normal1">İzmir Mebusu Mahmut Esat Bozkurt, Denizli Mebusu M. Rüştü Öktem ve Giresun Mebusu Sadri Maksudi Arsal’ın birlikte imzaladıkları bir önerge okundu: “Türk ulusu adına Devlet Başkanı Atatürk’e ve İsmet İnönü hükümetine, ulusal davamız olan Hatay işinde elde ettikleri başarıdan ötürü teşekkür edilmesini teklif ederiz.”</p>

  <p class="normal1">Diyarbakır Mebusu General Kâzım Sevüktekin’in teklifi üzerine, önergeye, “Kurmay Başkanlığı” da eklendi ve önerge alkışlarla kabul edildi. (Zabıt Ceridesi: 29 Ocak 1937)</p>

  <p class="normal1">Meclis’in kararı, İstanbul’da bulunan Atatürk’e bildirildi. O da, kararı öğrenmekle mutluluk duyduğu, teşekkür ettiği ve gönül yükümlülüğü duyduğu cevabını verdi. (Zabıt Ceridesi: 1 Şubat 1937)</p>

  <p class="normal1">Bu sırada, Yunanlılar da, Selanik’te Atatürk’ün doğduğu evi kendisine armağan ettiklerini bildirdiler. Atatürk, bu dostça ve güzel davranışından ötürü Selanik Belediye Başkanı’na ve arkadaşlarına 12 Şubat 1937’de çok duygulu bir teşekkür telgrafı gönderdi. (Atatürk Söylev ve Demeçleri: 4/581)</p>
</body>
</html>
