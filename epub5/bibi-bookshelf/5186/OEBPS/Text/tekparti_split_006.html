<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>tekparti</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h1 class="normal" id="calibre_toc_3">Teşekkür</h1>

  <p class="normal1">Türkiye’nin kurtuluş ve kuruluş tarihinin yedincisi ve Türkiye Cumhuriyeti Tarihi’nin ikincisi olan, onuncu tarih kitabımı da “Tek Partili Cumhuriyet: 1931 – 1938” adı ile yayınlamış bulunuyorum. Bundan önceki kitabımın önsözünde açıkça belirtmiş olduğum üzere, bu yayınlar sırasında karşılaştığım zorlukların yarattığı sıkıntılar dayanılacak gibi değildir. Buna rağmen yine de çalışmalarımı ve yayınlarımı sürdürebiliyorsam, bunun birinci nedeni, değerbilir okuyucularımın gösterdikleri sıcak ve yakın ilgidir. Mesela:</p>

  <p class="normal1">Değerli Eğitimci Osman Horasanlı, mektubunda şöyle demektedir:</p>

  <p class="indentmetin">Fransa’da sosyal olayların akımı, günün birinde, Şair Lamartin’i devlet başkanı yapmıştır. Lamartin’in devlet başkanı olmasını sağlayan biricik etken, şüphesiz, vatansever ve vakarlı ruhunu süsleyen üstün şairliği idi. Bugün bile kırk beş milyon Fransız’ın kırk milyonu Lamartin’in geçmişte devlet başkanı olduğunu bilmez. Ama bütün Fransız milleti onun ünlü bir Fransız şairi olduğunu bilir.</p>

  <p class="indentmetin">Ben de sizi, daha ilk eserinizi okuduğum zaman, sadece bir politikacı değil, değerli bir hukukçu ve de hukuk zihniyetinin “norm ve form”larından, çerçevelerinden sıyrılmış, politikacı ihtirasına kapılmamış serbest ve dürüst bir fikir adamı olarak bildim. Nitekim, birbirini izleyen eserleriniz, her dostuma tekrarladığım bu kanımı açıkça ispatlamıştır.</p>

  <p class="indentmetin">Çalışmalarınız, eğitimde bir örnek olarak alınabilir. Güzel bir memleket hizmeti olan eserleriniz, tükenmez bir itibar ve saygıya layıktır. Tebrik eder, sevgi ve saygılarımı sunarım.</p>

  <p class="normal1">Emekli Profesör Hüseyin Nail Kubalı’dan da aşağıdaki mektubu aldım:</p>

  <p class="indentmetin">Muhterem Mahmut Beyefendi,</p>

  <p class="indentmetin">Türkiye Cumhuriyeti, Cumhuriyet’e Doğru, Erzurum Kongresi, Sivas Kongresi, Üçüncü Meşrutiyet adlı değerli eserlerinizi kitapçılarda bulamıyorum. Yalnız Devrimler ve Tepkileri hakkındaki eseriniz satılmaktadır. Bulamadıklarımı nasıl temin edebileceğim hususunda beni lütfen aydınlatmanızı rica ederim.</p>

  <p class="indentmetin">Ayrıca, bildiğimi kontrol etmek ve tamamlamak için, Atatürk’ün komünizm ile ilgili düşünceleri için de bir referans vermeniz kabil olursa beni sevindirirsiniz.</p>

  <p class="indentmetin">Sizi rahatsız ettiğim için özür diler, bu vesile ile samimi sevgi ve saygılarımı sunarım.</p>

  <p class="normal1">Yoğun çalışmalarım sonucu geçirdiğim ağır kalp hastalığından henüz kurtulduğum sırada, kendisi ile şahsen tanışmamış olduğum merhum Romancı Kemal Tahir’den aldığım mektup da şöyle idi:</p>

  <p class="indentmetin">Muhterem Beyefendi,</p>

  <p class="indentmetin">Dostumuz Ziyad Ebüzziya Beyefendi’den hastalığınızı öğrendim. Çok üzüldüm. Atlattığınıza da pek sevindim. Dileğim sıhhatinize süratle kavuşmanızdır. Böylece bizi çok değerli çalışmalarınızdan yoksun bırakmamış olacaksınız. Bu son isteği bencilliğime bağışlayın. Kendinize lütfen iyi bakın.</p>

  <p class="indentmetin">Yakında görüşmek ümidiyle saygılarımın, sıhhat temennilerimin kabulünü rica ederim.</p>

  <p class="normal1">Bu mektuba cevap vermek imkanını bulamadım. Çünkü mektubu aldığım gün, radyo yayınlarından, Kemal Tahir’in bir kalp krizi ile sabaha karşı öldüğünü öğrendim. Tanrı’nın rahmeti üzerine olsun.</p>

  <p class="normal1">Hatay’ın anavatana kavuşması uğrundaki çalışmalarına hayranlık duyduğum Eski Hatay Cumhurbaşkanı ve şimdi Cumhurbaşkanlığı Kontenjan Senatörü Tayfur Sökmen de, gerekirse vereceği değerli bilgileri eklemek için kendisine gönderdiğim Hatay Milli Mücadelesi’nden söz eden kitaplarım için şu karşılığı verdi:</p>

  <p class="indentmetin">Muhterem Beyefendi</p>

  <p class="indentmetin">Büyük emek harcayarak hazırladığınız kitapları memnuniyetle aldım. Maziyi hatırlatan kısımları ayrı bir duygu yaratıyor. Teşekkür eder, saygılarımı sunarım.</p>

  <p class="normal1">Gösterdiği yakın ilgi üzerine kendisine birkaç kitabımı vermiş olduğum Türk Dil Kurumu Genel Yazmanı Ömer Asım Aksoy’dan da aşağıdaki mektubu almıştım:</p>

  <p class="indentmetin">Çok Sayın Goloğlu,</p>

  <p class="indentmetin">Erzurum Kongresi, Sivas Kongresi ve Üçüncü Meşrutiyet adlarını taşıyan pek değerli incelemelerinizi aldım. Bu eserlerin ne kadar büyük ve ciddi bir emek ürünü olduğuna her sayfa ayrı ayrı tanıklık etmektedir. Sizi candan kutlarım. Milli Mücadele’mizin az bilinen evrelerine yeni belgeler ve bilgilerle bol ışık veriyorsunuz. Bundan sonra çıkacak ciltlerde de Atatürk’ün kişiliğini çeşitli yönlerden ele alacağınıza ve devrimleri üzerinde titizlikle duracağınıza inanıyorum.</p>

  <p class="normal1">Çalışma gücümü arttıran ve sürekli kılan, yukarıda birkaç örneğini verdiğim, sıcak ve yakın ilginin sahibi olan saygıdeğer okurlarımın hepsine candan teşekkürler...</p>

  <p class="sagnormal">Mahmut Goloğlu</p>
</body>
</html>
