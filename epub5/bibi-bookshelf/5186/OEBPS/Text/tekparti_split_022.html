<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>tekparti</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="normal" id="calibre_toc_25">Cumhuriyetin Onuncu Yıldönümü</h2>

  <p class="normal1">1933 yılının önemli niteliklerinden biri de ‘Cumhuriyetin Onuncu Yıldönümü’nü içine almış olmasıdır. 11 Haziran 1933’te çıkarılan 2305 sayılı kanunla üç gün devam edecek olan kutlama törenlerinin koşul ve kuralları tespit edilmişti.</p>

  <p class="normal1">12 Ekim 1933’te çıkarılan 2318 sayılı kanunla, yapılacak törenlere harcanmak için Maliye, Gümrük ve Tekel, İçişleri, Dışişleri, Sağlık ve Sosyal Yardım, Adalet, Eğitim, Bayındırlık, Ekonomi, Tarım Bakanlıkları ile Sayıştay, Danıştay, İstatistik Genel Müdürlüğü, Diyanet İşleri Başkanlığı, Tapu ve Kadastro Genel Müdürlüğü, Jandarma Genel Komutanlığı, Kara, Hava ve Deniz Kuvvetleri Komutanlıkları, Askeri Fabrikalar ve Harita Genel Müdürlüğü bütçelerinden toplam olarak 50.000 liranın düşülerek Maliye Bakanlığı bütçesinde ‘Cumhuriyetin Onuncu Yıldönümünü kutlama harcamaları’ adı ile açılan fasla aktarılması ve paranın başkentte kurulacak Kutlama Komitesi emrine verilmesi kararlaştırıldı.</p>

  <p class="normal1">19 Ekim 1933’te çıkarılan 2319 sayılı kanunla, Onuncu Yıl için Ankara’ya çağırılacak olanlara Devlet Demiryolları İdaresi’nce parasız yolculuk belgesi verilmesi ve uçaklar tarafından atılmak üzere İstanbul’da bastırılmış olan devrimleri ve bağımsızlığı anlatan kağıtların parasız olarak Ankara’ya taşınması kabul edildi.</p>

  <p class="normal1">Aynı gün çıkarılan 2320 sayılı kanunla, katma ve özel bütçeli dairelerle sermayesinin yarısından çoğu devlete ait olan kuruluşlarda sürekli gündelikle çalışanların, bayram tatili süresince gündeliklerinin verilmesi hüküm altına alındı.</p>

  <p class="normal1">Sonra, Bayram günlerinde belediyesi olan bütün şehir ve kasabalarda Hafta Tatili Kanunu’nun uygulanması hakkındaki 2321 sayılı kanun kabul edildi.</p>

  <p class="normal1">Yine aynı gün çıkarılan 2322 sayılı kanunla 1933 mali yılı genel bütçesindeki dairelerin bütçelerinden yapılacak indirimlerden 15.000 liranın, açılacak sergiye harcanmak üzere, Eğitim Bakanlığı bütçesine aktarılması kararlaştırıldı.</p>

  <p class="normal1">Ve 26 Ekim 1933 günü, ‘Hıyaneti Vataniye Kanunu ile mahkûm edilmiş eski Terakkiperver Parti mensupları’ ile ‘Distolcüler’ ve ‘İzmir Suikastı Mahkumları’nı da kapsamına alan 2330 sayılı Af Kanunu çıkarıldı -ki bu aftan yararlanarak çekmekte olduğu hapis cezasından kurtulanlardan biri de, İzmir Suikastı suçlularını yargılayan İstiklal Mahkemesi tarafından bir yakınının da mahkûm edilmesinden duyduğu kızgınlıkla Atatürk hakkında çok ağır ve hakaret dolu bir manzume yazmış olan ve bu nedenle hapse mahkûm edilmiş bulunan genç edebiyat öğretmeni Sabahattin Âli idi. (İ. E. Darendelioğlu, Türkiye’de Komünist Hareketleri: 358; N. A. Banoğlu, Nükte ve Fıkralarla Atatürk: 2/45)</p>

  <p class="normal1">Bu arada Bayındırlık Bakanı Hilmi Bey (Uran) istifa etmiş, yerine Elazığ Mebusu Fuat Bey (Ağralı) atanmıştı.</p>

  <p class="normal1">Nihayet, Cumhuriyet’in Onuncu Yıldönümü Bayramı yurdun her yanında 50 yıllık cumhuriyet döneminde eşine rastlanamayacak kadar coşkun ve büyük törenler, sevgi ve saygı gösterileriyle kutlandı. Ankara’da yapılan törende Cumhurbaşkanı Mustafa Kemal Paşa şu konuşmayı yaptı:</p>

  <p class="indentmetin">Türk Milleti!</p>

  <p class="indentmetin">Kurtuluş Savaşı’na başladığımızın on beşinci yılındayız. Bugün Cumhuriyet’imizin onuncu yılını doldurduğu en büyük bayramdır, kutlu olsun.</p>

  <p class="indentmetin">Bu anda büyük Türk milletinin bir kişisi olarak, bu kutlu güne kavuşmanın derin sevinci ve heyecanı içindeyim.</p>

  <p class="indentmetin">Yurttaşlarım!</p>

  <p class="indentmetin">Az zamanda çok ve büyük işler yaptık. Bu işlerin en büyüğü, temeli Türk kahramanlığı ve yüksek Türk kültürü olan Türkiye Cumhuriyeti’dir. Bundaki başarıyı, Türk milletinin ve onun değerli ordusunun bir ve beraber olarak, kesin kararlı yürümesine borçluyuz.</p>

  <p class="indentmetin">Fakat yaptıklarımızı asla yeterli görmeyiz. Çünkü daha çok ve daha büyük işler yapmak zorunda ve kararındayız. Yurdumuzu dünyanın en bayındır ve uygar ülkeleri düzeyine çıkaracağız. Milletimizi en geniş geçim araç ve kaynaklarına kavuşturacağız. Ulusal kültürümüzü çağdaş uygarlık düzeyinin üstüne çıkaracağız.</p>

  <p class="indentmetin">Bunun için, zaman ölçümüz, geçmiş yılların gevşeklik verici görüşüne göre değil, çağımızın hızlılık ve davranış kavramına göre düşünülmelidir. Geçen zamana oranla, daha çok çalışacağız. Daha az zamanda, daha büyük işler başaracağız. Bunda da başarıya ulaşacağımıza şüphem yoktur. Çünkü Türk milletinin karakteri yüksektir. Türk milleti çalışkandır. Türk milleti zekidir. Çünkü Türk milleti birlik ve beraberlikle güçlükleri yenmesini bilmiştir. Ve çünkü, Türk milletinin yürümekte olduğu ilerleme ve uygarlık yolunda, elinde ve kafasında tuttuğu meşale, pozitif bilimdir.</p>

  <p class="indentmetin">Şunu da önemle belirtmeliyim ki, yüksek bir insan topluluğu olan Türk Milleti’nin bir tarihsel niteliği de güzel sanatları sevmek ve onda yükselmektir. Bunun içindir ki, milletimizin yüksek karakterini, yorulmaz çalışkanlığını, doğuştan gelen zekâsını, ilme bağlılığını, güzel sanatlara sevgisini, milli birlik duygusunu sürekli olarak ve her türlü araç ve tedbirlerle besleyerek geliştirmek, ulusal ülkümüzdür. Türk milletine çok yaraşan bu ülkü, onu, bütün insanlığa gerçek huzurun sağlanması yolunda, kendine düşen uygarlık görevini yapmakta, başarılı kılacaktır.</p>

  <p class="indentmetin">Büyük Türk milleti!</p>

  <p class="indentmetin">On beş yıldan beri, giriştiğimiz işlerde başarı vâdeden çok sözlerimi işittin. Mutluyum ki, bu sözlerimin hiçbirinde milletimin hakkımdaki güvenini sarsacak bir isabetsizliğe uğramadım.</p>

  <p class="indentmetin">Bugün aynı inan ve kesinlikle söylüyorum ki, ulusal ülküyü tam bir bütünlükle yürümekte olan Türk milletinin büyük bir millet olduğunu bütün uygarlık dünyası az zamanda bir kez daha tanıyacaktır.</p>

  <p class="indentmetin">Asla şüphem yoktur ki, Türklüğün unutulmuş büyük uygarlık vasfı ve büyük uygarlık yeteneği, bundan sonraki gelişmesi ile, geleceğin yüksek uygarlık ufkunda yeni bir güneş gibi doğacaktır.</p>

  <p class="indentmetin">Türk Milleti!</p>

  <p class="indentmetin">Sonsuzluğa akıp giden her on yılda, bu büyük millet bayramını daha da büyük şereflerle, mutluluklarla huzur ve refah içinde kutlamanı gönülden dilerim.</p>

  <p class="indentmetin">Ne Mutlu Türküm Diyene!</p>

  <p class="indentmetin">(Atatürk’ün Söylev ve Demeçleri: 2/271)</p>

  <p class="normal1">Onuncu Yıl Bayram Törenleri gerçekten çok heyecanlı, gösterili ve göz alıcı oldu. Yabancı ülkelerin özel ilgisini çekti. Voroşilov Başkanlığı’ndaki bir Rus Heyeti Ankara’ya gelerek törenlerin konuğu oldu. Rusya Merkez İcra Komitesi Başkanı Kalinin tebrik telgrafı çekti. Mustafa Kemal Paşa da, gerek bir heyetin gelmiş olmasından, gerekse Kalinin’in tebrik telgrafı göndermiş bulunmasından duyduğu memnunluğu ve dostluk duygularını bildiren bir telgrafla teşekkür etti. (R. N. İleri, Türkiye ve Komünizm: 330; Atatürk’ün Söylev ve Demeçleri: 562, 563)</p>

  <p class="normal1">Macarlar da törenlere bir heyetle katıldılar. (Nöbet Defteri: 215)</p>

  <p class="normal1">Mustafa Kemal Paşa, Amerika Cumhurbaşkanı Roosevelt’in tebrikine şu karşılığı verdi:</p>

  <p class="indentmetin">Türkiye Cumhuriyeti’nin en temelli ilkelerinden biri olan ‘Yurtta Barış, Dünyada Barış’ amacı, insanlığın ve uygarlığın gelişmesinde ve ilerlemesinde en temelli etken olsa gerektir. Buna elimizden geldiğince hizmet etmiş ve etmekte olmak bizim için övünç kaynağıdır. ... Mister Roosevelt’in bilgili çalışmalarının, milletin hedef tuttuğu gelişimi sağlamasını ve böylece dünyada duyulan acıların hafiflemesine de hizmet etmesini Türkler yürekten dilerler. Genç cumhuriyetimizin en içten takdir duygularını Büyük Kardeş Cumhuriyet’e bir kez daha sunarım.</p>

  <p class="normal1">Mustafa Kemal Paşa, Türk Dostları Derneği Başkanı Amerikalı Amiral Bristol ile Fransız Radikal Parti Başkanı Èdouard Herriot ve Alman Başbakan Yardımcısı Franz Von Papen’in kutlama telgraflarına da dostça karşılıklar verdi. (Atatürk’ün Söylev ve Demeçleri: 4/561, 562) Atatürk, bir görüşme sırasında Amiral Bristol’e “Siz Yeni Dünya’nın en eski demokrasisiniz. Biz Eski Dünya’nın en genç demokrasisiyiz! Yeni Dünya’nın büyük demokrasisi olan siz, Eski Dünya’daki bu yeni demokrasi kardeşinize dikkat ediniz, önem veriniz. Biz dostuz, daha da çok dost olacağız.” (N. A. Banoğlu, Nükte ve Fıkralarla Atatürk: 2/171)</p>

  <p class="normal1">Mustafa Kemal Paşa, 1 Kasım 1933’te, çalışma yılının başlaması nedeniyle Meclis’te yaptığı konuşmada da, cumhuriyetin on yılına değinerek şunları söyledi:</p>

  <p class="indentmetin">“Geçen on yıl, gelecek dönemler için bir başlangıçtan başka bir şey değildir. Bununla beraber, eski dönemlerin tarihi karşısında cumhuriyetin bu on yılı, eşi görülmemiş bir canlanış ve göz kamaştırıcı bir ileri atılış anıtıdır. ... Gerçi tarım ürünlerimizin cins ve miktarları üzerindeki ilerlemelerimiz milletimizi oldukça ve herhalde güvenilir bir duruma getirmiştir. Yüksek Tarım Enstitüsü’nün yetiştireceği yüksek mühendislerin ileride memlekete yararlı olacaklarında şüphe yoktur. Sanayideki teşebbüsler de, teşvik edecek ve cesaret verecek niteliktedir. Fakat memleketin vazgeçilmez sanayiinin kurulması tamamlanmadıkça her bakımdan yürek rahatlığı duymamıza imkân yoktur. ... Ekonomik donatımımızı tamamlamak gereği her gün daha kaçınılmaz bir şekilde hızlı bir nitelik alıyor. ... Bu nedenle, memleketin sanayi donanımını tamamlamak uğrunda tüm gayret ve dikkatinizi konu üzerine çekmeyi yerinde buluyorum. ... Dünya’nın ekonomik durumu henüz iyiliğe doğru fazla ümit vermemektedir. ... Uluslararası Ekonomi Konferansı da şimdiye kadar olumlu bir sonuç vermemiştir. ... Türkiye Cumhuriyeti’nin öteki devletlerle ilişkilerinin, aradaki antlaşmalara ve uluslararası dostluk gereklerine uygun olarak genellikle iyi olduğunu söyleyebilirim. ... Birkaç yıldan beri ulusal ve uluslararası durumlar, her yıl bir öncekinden daha önemli olmaktadır. ... Açmakta olduğumuz ikinci on yıllık dönemin ilk yılı, yeni bir kararlılık ve güçlülük döneminin parlak örneği olacaktır.”</p>

  <p class="normal1">Atatürk, 20 Kasım 1933’te, İstanbul Üniversitesi’nin açılışı nedeniyle Eğitim Bakanı’ndan gelen telgrafı, başarı dilekleriyle cevapladı. (Atatürk’ün Söylev ve Demeçleri: 5/174)</p>

  <p class="normal1">Temeli 1 Şubat 1933’te atılmış olan Eskişehir Şeker Fabrikası, 6 Aralık 1933’te işletmeye açıldı.</p>

  <p class="normal1">Cumhuriyetin Onuncu Yılındaki Bütçe Kanunu ile de, Dolmabahçe, Beylerbeyi, Göksu, Tophane, Aynalıkavak, Ihlamur saray ve köşkleri Büyük Millet Meclisi’ne devrolundu.</p>

  <p class="normal1">3 ve 4 Temmuz 1933’te Londra’da imza edilmiş olan sözleşme belgelerine katılan devletler, imzaladıkları Briand-Kellog Antlaşması ile birbirlerine saldırmamaya söz vermişlerdi. Türkiye gibi bazıları, kendi aralarında da ayrı ayrı saldırmazlık antlaşmaları yaptılar ve saldırının tarifinin bulunmamasından doğan eksikliği ve bahaneyi ortadan kaldırmak için mümkün olduğunca saldırının ve saldırganın tarifini yapıp</p>

  <p class="normal1">• İlk olarak diğer devlete savaş ilan edeni</p>

  <p class="normal1">• Savaşmasa bile, silahlı kuvvetlerinin diğer devletin arazisini istila edeni</p>

  <p class="normal1">• Savaş ilan edilmeksizin kara, hava ve deniz kuvvetleri ile diğer devlet arazisine, gemilerine, uçaklarına saldıranı</p>

  <p class="normal1">• Diğer devletin kıyılarını ya da limanlarını denizden abluka edeni</p>

  <p class="normal1">• Kendi arazisinde kurulup öteki bir devlet arazisini istila eden silahlı çeteleri koruyanı</p>

  <p class="normal1">• İstilaya uğrayan devletçe istendiği halde bu çeteleri bütün yardım ve korumalardan yoksun bırakmak için kendi arazisinde ve gücünde olan tedbirleri almaktan kaçınanı “mütecaviz” (saldırgan) kabul etmişler ve önce ‘Türkiye Cumhuriyeti ile Yugoslavya, Romanya, Çekoslovakya ve Sovyet Rusya hükümetleri arasında’, sonra ‘Türkiye Cumhuriyeti ile Afganistan, Estonya, İran, Letonya, Lehistan, Romanya ve Sovyet Rusya hükümetleri arasında’ konuları yukarıda belirtilen sözleşmeleri imza etmişlerdir. 3 Aralık 1933’te, bu sözleşmeleri onaylayan 2357 ve 2358 sayılı kanunlar kabul edildi.</p>

  <p class="normal1">Türkiye Cumhuriyeti ile İran Devleti arasında 5 Kasım 1933’te Ankara’da imzalanmış olan Dostluk Sözleşmesi de 28 Aralık 1933’te 2375 sayılı kanunla onaylandı.</p>

  <p class="normal1">Türkiye Cumhuriyeti ile Japonya İmparatorluğu arasında yapılan ticaret ve deniz taşıma antlaşmasına ait uzlaşma da 2373 sayılı kanunla onaylandı.</p>

  <p class="normal1">Yine aynı gün, Lozan’da 30 Ocak 1923’te imza edilmiş olan Sözleşme’nin II. Maddesi gereğince kurulmuş olan ‘Türk-Rum Ahâli Mübadele Komisyonu’nun kaldırılması hakkındaki 9 Aralık 1933 tarihli Sözleşme’yi onaylayan 2374 sayılı kanun kabul edildi.</p>

  <p class="normal1">3 Aralık 1933’teki yangında 12.000’den fazlası Birinci Ticaret Mahkemesi’ne, 9.700’ü Birinci ve İkinci Hukuk Mahkemeleri’ne, 1.300’ü Üçüncü Hukuk Mahkemesi’ne ait olmak üzere 500.000 dosya ile, Beşinci ve Altıncı Hukuk Mahkemeleri’ne ait 835.000, Birinci ve İkinci İflas Daireleri’ne ait 265.000, Sultanahmet Sulh Mahkemesi’ne ait 16.969’u 1933 yılına ait olmak üzere sayısı bilinemeyecek kadar ve İcra Daireleri’ne ait 150.000’den çok, Ceza Mahkemeleri’yle Sorgu Hakimlikleri’ne ait 22.000 dosyanın İstanbul Adliye Binası’nda yandığı anlaşıldı. (Zabıt Ceridesi: 25 Aralık 1933)</p>

  <p class="normal1">Bu yıl çıkarılan 2197 sayılı kanunla, İçel ve Mersin illeri birleştirilerek merkezi Mersin olmak üzere ‘İçel’, Artvin ve Rize illeri birleştirilerek merkezi Rize olmak üzere ‘Çoruh’, Osmaniye ili kaldırılıp Adana’ya bağlanarak merkezi Adana olmak üzere ‘Seyhan’ illeri kuruldu. Aksaray ili kaldırılarak Niğde’ye, Hakkâri ili kaldırılarak Van’a, Şebinkârahisar ili kaldırılarak Giresun’a bağlandı.</p>

  <p class="normal1">Mustafa Kemal Paşa, 14 Aralık 1933 günü, en yakın çalışma arkadaşı olan Dışişleri Bakanlarından Tevfik Rüştü (Aras) Bey’in kızının Fatin Rüştü (Zorlu) Bey (27 Mayıs 1960 olayı nedeniyle Demokrat Partinin Dışişleri Bakanı olarak tutuklanmış, 1961 yılında asılmıştır) ile evlenmesinden ötürü Başbakan İsmet Paşa tarafından Ankara Palas’ta verilen çay ziyafetine gitti. (Atatürk’ün Nöbet Defteri)</p>
</body>
</html>
