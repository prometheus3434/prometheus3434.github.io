<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>tekparti</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="normal" id="calibre_toc_37">Hatay’ın Bağımsızlığı</h2>

  <p class="normal1">Özbeöz Türk olduğu için son Osmanlı Mebuslar Meclisi’nin kabul ettiği Ulusal Ant (Misâk-ı Milli) sınırları içinde bulunan ve büyük bir yurtseverlik duygusunun eşsiz coşkunluğu ile milli mücadele çabalarına girişmiş olan Hatay, 20 Ekim 1921’de imzalanan Ankara İtilâfnamesi ve 24 Temmuz 1923’te imzalanıp 23 Ağustos 1923’te Büyük Millet Meclisi tarafından onaylanan Lozan Barış Antlaşması gereğince, Musul Bölgesi ile Adalar gibi, ulusal sınırlar dışında kalmıştı. Bölgenin özel bir yönetime kavuşturulmasına ait hükümler de yerine getirilmemişti.(M. Goloğlu, Cumhuriyet’e Doğru: 183; M. Goloğlu, Türkiye Cumhuriyeti: 247)</p>

  <p class="normal1">Buna rağmen, yurtsever Hataylılar bağımsızlık ve anayurda katılma davasından vazgeçmemişler, milli mücadele çabalarını sürdürmeye çalışmışlardı. Aynı zamanda anavatandaki devrimleri de izliyor, onlara uyuyor, mesela yeni harfleri kullanıyor ve şapka giyiyorlardı.</p>

  <p class="normal1">Gerçi Suriyelilerin Şam Meclisi’ne mebus seçilme olayı Hataylı milli mücadelecileri birbirlerinden ayırır gibi olmuş, seçime katılanlarla katılmayı doğru bulmayanlar arasında çekişme çıkmıştı ama Suriye Meclisi’ne mebus olarak giren Abdurrahman Melek ile Abdülgani Türkmen, Şam Meclisi’ndeki çalışmalarında milli davaya hizmette devam ettiklerinden ve dört yıl için seçilmiş oldukları Meclis’ten birinci yılın sonunda çıkarıldıklarından aradaki anlaşmazlık kısa sürede sona ermişti. Şapka ve smokin giyilmemesinden doğan çekişmeyi de, yabancıların destekledikleri yobazlara karşı, aydın Hataylılar kazanmışlardı.</p>

  <p class="normal1">Bu sıralarda idi ki, Gaziantep Valisi Akif İyidoğan, 1934 yılı Nisan ayında, Hatay’a gitmiş ve Hataylı Türklerin coşkun vatanseverlik duyguları ile karşılanmıştı. (Abdurrahman Melek, Hatay Nasıl Kurtuldu: 18-20)</p>

  <p class="normal1">Hatay milli mücadelesinin liderlerinden Tayfur Sökmen ise, Atatürk’ün emri ile 1935’te, adı Antakya’ya benzeyen Antalya’dan bağımsız mebus olarak Büyük Millet Meclisi’ne üye seçilmişti.</p>

  <p class="normal1">1936 yılında, Mandater Devlet olan Fransa’nın, Suriye’ye bağımsızlığını vermek istediği ve Hatay bölgesini de Suriye’ye bırakmak niyetinde olduğu anlaşılınca, için için yanan Hatay Davası birdenbire ateşlenmiş, ön plana çıkmıştı. Gerçekten de, Fransa hükümeti, Paris’te, Suriyelilerle bu konuyu görüşmekte idi. Bunun üzerine Dışişleri Bakanı Dr. Tevfik Rüştü Aras başkanlığındaki bir Türk heyeti, 1936 Eylül’ünde Cenevre’ye gitmişti. Milletler Cemiyeti’nin 2 Ekim 1936 tarihli toplantısında konuşan Türk delegelerinden Şükrü Kaya, yapılmak istenen değişikliğe ilgisiz kalınamayacağını, bu değişikliğin Türkiye’nin kesin çıkarları ile ilgisi bulunduğunu ve Türkiye’nin bu meseleyi Fransa ile diplomatik yollarla halletmek istediğini bildirmişti.</p>

  <p class="normal1">9 Ekim 1936’da da Fransa hükümetine bir nota verilmiş, Suriye ile olduğu gibi, Hatay’ın Türk halkı ile de ayrı bir anlaşma yapılması için görüşmelere hazır olup olmadığı sorulmuştu.</p>

  <p class="normal1">Aynı günlerde Türk gazeteleri de var güçleriyle ‘Hatay Davası’na yönelmiş, ulusal duyguları coşturucu yayınlara başlamışlardı. Özellikle Tan gazetesinin yazı işleri müdürü Mümtaz Faik Fenik’in güney sınırından gönderdiği yazılar dikkati çekecek kadar etkili oluyordu. (A. E. Yalman, Gördüklerim: 3/236)</p>

  <p class="normal1">Nihayet, Atatürk, Büyük Millet Meclisi’nin 1 Kasım 1936 gününde başlayan yeni çalışma yılının açış konuşmasında, tam bir ültimatom niteliğinde olarak şunları söylüyordu:</p>

  <p class="normal1">“Bu sırada milletimizi gece ve gündüz uğraştıran başlıca büyük mesele, gerçek sahibi öz Türk olan Antakya ve İskenderun ile yöresinin mukadderatıdır. Bunun üzerinde ciddi olarak ve kesinlikle durmak zorundayız. Kendisiyle dostluğa her zaman çok önem verdiğimiz Fransa ile aramızdaki tek ve büyük mesele budur. Bu işin gerçeğini bilenler ve hakkı sevenler, ilgimizin şiddetini ve samimiyetini iyi anlarlar ve tabii görürler.”</p>

  <p class="normal1">Gerçekten de bir ültimatom niteliği taşıyan bu nutku, milletvekilleri ayakta ve coşkunlukla alkışlamışlardı. Toplantıyı izleyen Fransız elçisi de, yanındaki Yunan elçisine, “Bu nutuk değil, bir ültimatom” demişti. (Hamdi Selçuk, Hatay’ın O Günleri: 79)</p>

  <p class="normal1">Bu sözler aynı zamanda iç çalışmalar için de bir direktifti. Nitekim, İstanbul’daki Antakya-İskenderun Muavenet-i İslamiye Cemiyeti adını değiştirdi, ‘Hatay Hakimiyeti Cemiyeti’ oldu. Sınırdaki Dörtyol ilçesinde bir şubesi kuruldu. Antalya Mebusu Hataylı Kuva-yı Milliyeci Tayfur Sökmen, Dörtyol’a giderek çalışmaların başına geçti. (Ş.S. Aydemir, Tek Adam: 3/417; N. A. Banoğlu, Nükte ve Fıkralarla Atatürk: 1/151)</p>

  <p class="normal1">Fransa hükümetinin karşılık notası 10 Kasım 1936 tarihli idi ve özetle şu noktaları belirtiyordu:</p>

  <p class="normal1">1) Fransa hükümeti 1921 İtilâfnamesi’nin (antlaşmasının) çerçevesi içinde görüşmeye hazırdır.</p>

  <p class="normal1">2) Fransa, anlaşma hükümlerini, Hatay’a, Suriye Devleti’nin sınırları içinde bir özel yönetim kazandırmak üzere uygulamıştır.</p>

  <p class="normal1">3) Fransa, 1921 Ankara İtilâfnamesi’ni, 25 Ekim 1920’de kendisine Suriye için verilen mandaya dayanarak yapmıştır.</p>

  <p class="normal1">4) 1922 tarihli Manda Yasası, Suriye ve Lübnan adı ile iki devlete karşı Fransa’nın, bunları bağımsızlığa doğru götürmesi ve bu memleketlerin herhangi bir suretle parçalanmasından ve kiralanmasından korunması gibi yükümlülüklerini belirtmiştir.</p>

  <p class="normal1">5) Fransa hükümetinin, Ankara İtilâfnamesi’nin İskenderun Sancağı ile ilgili hükümlerini uygulamak için aldığı tedbirler bu Manda Yasası’nın esasları içindedir.</p>

  <p class="normal1">6) Fransa hükümeti, Mandater (Devlet) sıfatı ile şimdiye kadar üzerine aldığı yükümlülükleri Suriye’ye aktarırken, gerek Suriye ile yaptığı anlaşma sırasında ve gerek bu münasebetle başka bir devletle yapacağı görüşmelerde Manda Yasası hükümlerinden dışarı çıkamaz. Bu nedenle Fransa hükümeti, Suriye’nin geleceğinin söz konusu olduğu şu sırada, Suriye hükümeti adına aldığı 1921’deki yükümlülüklerin üstünde bir yük altına giremez.</p>

  <p class="normal1">7) Suriye’nin parçalarından olan Sancak (Hatay) ile ayrı bir bağlaşma antlaşması yapmak, eylem ve hukuk bakımından üçüncü bir devlet kurarak Suriye’yi parçalamak olur ki, bu da Manda Yasası’na aykırıdır.</p>

  <p class="normal1">8) 1921 İtilâfnamesi, Sancağa, Suriye dışında bir siyasi varlık imkânını düşünmemiştir.</p>

  <p class="normal1">9) Fransa hükümeti bu hususta Türkiye ile görüşlerini karşılaştırmaya memnunlukla hazırdır. Bu görüşmelere Suriye hükümetinin yetkili temsilcisini katmak hakkını da muhafaza eder.</p>

  <p class="normal1">Fransa hükümetinin bu notasına 17 Kasım 1936’da belgeli bir karşılık verildi ki, dayandığı temeller özetle şunlardı:</p>

  <p class="normal1">1) Milletler Cemiyeti Paktı’nı içine alan Versailles Antlaşması’nın yapılması sırasında Suriye’deki durum, bir askeri işgalden ibaretti. Bu tarihte Türkiye’nin Suriye’deki hakimiyeti hukuk bakımından saklı bulunuyordu.</p>

  <p class="normal1">2) 1920’de San Remo’da Fransa Mandası’na verilmesi kararlaştırılan Suriye, sadece bir coğrafya teriminden başka bir şey değildi. Sınırları yaklaşık olarak bile belirtilmemişti ve belirtilemezdi. Çünkü Türkiye’den ayrılacak arazi henüz hukuk bakımından bilinmiyordu.</p>

  <p class="normal1">3) 1921’de Suriye adını taşıyan siyasi bir birlik yoktu. Türkiye, 1921 Anlaşması ve Lozan Antlaşması ile çizilen hattın güneyinde kalan arazinin bir bölümünü şartsız ve öteki bir bölümünü bu belgelerdeki şartlar içinde bırakmıştır.</p>

  <p class="normal1">4) Lozan Antlaşması’nın 16. maddesi, Türkiye’nin bu arazi üzerindeki egemenliğini yalnız ilgililer için bıraktığını açıkça belirtmiştir. Buna göre, Fransa’nın Suriye’deki otoritesine son verilirse, 1921 ve 1923 Sözleşmeleri ile şarta bağlı olarak bırakılan bu arazinin egemenliği, ancak İskenderun ve Antakya’nın Türk halkına geçebilir.</p>

  <p class="normal1">5) 1922 Manda Yasası’nda İskenderun ve Antakya’dan söz edilmemiştir. Bundaki amaç, bu bölgelerin Suriye ve Lübnan deyimleri dışında bırakıldığı ise, bu hal 1921 Antlaşması hükümlerine uygundur. Değilse bu, sözleşmeye aykırıdır.</p>

  <p class="normal1">Fransız notasının bu ikinci şıkkı benimsediği görülmektedir. Oysaki, böyle bir yorum, antlaşmayı bozmak demektir ki, bu takdirde Türkiye kendisini 1921 Ankara Sözleşmesi genel hükümlerinden ve 1923 Lozan Antlaşması’nın bununla ilgili hükümlerinden kurtulmuş saymak zorunda kalır. 1921 Protokolü’nde, Fransız delegesinin İskenderun ve Antakya bölgesi için Türk bayrağını içine alan bir bayrağın kabulündeki kararı onaylamış ve bunu sağlamak için kendi hükümetine başvuracağına söz vermiş olması ve bunun Lozan’da hiçbir kaydı ihtiraza serdedilmeksizin pekiştirilmiş bulunması, İskenderun bölgelerine kabul edilen rejimin niteliğini göstermek için güzel bir delil olur.</p>

  <p class="normal1">6) Manda Yasası ve 1930 Teşkilât Kararnamesi, Türkiye hükümetine sorulmadan düzenlenmiş olduğundan, Türkiye bunlarla karşı karşıya bırakılamaz.</p>

  <p class="normal1">7) 1921’de Suriye adında politik bir varlık bulunmamış olduğuna göre, Sözleşme’de söz konusu edilen muhtariyet (özerklik), hayal edilen bir Suriye Devleti çerçevesi içinde değil, ancak Fransız otoritesi çerçevesi içinde öngörülmüş ve Suriye ve buna benzer öteki kuruluşlar gibi bağımsızlığa aday sayılması tabii bulunmuş olan bir özerkliktir.</p>

  <p class="normal1">8) Bir devletin, öteki bir devlete karşı yapmayı üzerine aldığı işi, o devletin onayını almadan başka bir devlete aktarması mümkün değildir. Kaldı ki, Hatay, hiçbir zaman Fransa’ya katılmamıştır ki, bugün Suriye’ye verilebilsin.</p>

  <p class="normal1">9) İskenderun ve Antakya’nın bağımsızlığı, Suriye’nin parçalanması anlamına gelmez. Çünkü bu yerler üzerinde Türkiye, Suriye’ye hiçbir hak tanımış değildir. Şurasını da belirtmek yerindedir ki, yeni anlaşma ile Suriye topluluğuna katılan Alevî ve Cebel-i Dürüz hükümetleri, Hatay dışında, Suriye Birliği’ni yeniden sağlamış oluyor.</p>

  <p class="normal1">10) Suriye ve Lübnan’ın bağımsızlığa kavuşmaları, Türkiye Cumhuriyeti’nin her zaman ilan ettiği prensiplere uygundur. Ve Fransa’nın aldığı karar gerçekten beğenilmeye değer. Türkiye hükümeti, komşusu Suriye ile ilişkilerinin çok hayırlı bir şekilde olacağından şüphe etmez. Antakya ve İskenderun hakkındaki Türk görüşü, Türk ve Suriye milletleri arasında gerçek bir dostluk bulunmasına hiçbir suretle engel olmaz. Tersine, bu dostluğu pekiştirir. Birçok fedakârlıklarla şimdiye kadar elde etmiş olduğu haklardan ve bunların doğal gereklerinden Türkiye Cumhuriyeti vazgeçemez. Ve bu hakların niteliklerinin şu ya da bu şekilde değişmesini de kabul edemez.</p>

  <p class="normal1">11) 1922 ve 1930 Anayasası’nı, Fransa hükümeti ilk kez ileri sürmektedir. Bu iki belge, Fransa’nın, Türkiye’ye karşı yapmayı evvelce üzerine aldığı işlerden vazgeçtiği anlamını taşır.</p>

  <p class="normal1">Fransa hükümeti bunları seyretmeye devam ettikçe, Türkiye, eldeki sözleşmelerin hiçbirine uymak zorunda olmadığı sanısına varacaktır. Yalnız bu son haldedir ki, yeni görüşmelere Suriye delegelerinin de katılması ihtimali düşünülebilir. Çünkü o zaman iki memleketi ayıracak sınır çizgisini birlikte belirtmek gerekecektir.</p>

  <p class="normal1">Bu acı ihtimalleri ortadan kaldırmayı cidden isteyen Cumhuriyet hükümeti, iki tarafça hiçbir şart ileri sürmeden ya da peşin bir karara dayanmadan meselenin tümü üzerinde görüşmelere başlanmasını Fransa hükümetinden istemiştir. Talep edilen şey, arazi revizyonu değildir. Elde edilmiş hakların korunması ve güvenliğin sağlanmasıdır.</p>

  <p class="normal1">Bu karşı nota üzerine Fransızlar, içinden birini seçmek üzere, Türk hükümetine iki teklifte bulundular:</p>

  <p class="normal1">1) İlk günden beri Manda’nın uygulama kapsamında bulunmuş olan Hatay’ın, Suriye’den ayrılma meselesi ortaya atılmadığı takdirde, Fransa hükümeti bu bölgedeki Türklerin 1921 İtilâfnamesi’nin çerçevesi içindeki güvenliğinin incelenmesine hazırdır.</p>

  <p class="normal1">2) Hatay için bağımsızlığı da içine alan yeni bir yasa isteniyorsa, bu, Mandater Hükümet olarak Fransa’nın yetkisini aşacağından, Milletler Cemiyeti’ne gidilmek gerekir.</p>

  <p class="normal1">Dışişleri Bakanlığı konuyu, Parti Grubu toplantısına getirdi ve orada alınan kararla, birinci teklifin kesinlikle kabul edilmeyeceği, ikinci teklifin uygun bulunduğu Fransa hükümetine bildirildi. Hatay’ın mukadderatı, Milletler Cemiyeti’nin incelemesine ve kararına bırakıldı. Bunun üzerine Türk hükümeti, Milletler Cemiyeti’ni, Türkler için büyük bir ulusal mesele olduğu kadar barış ve ekonomi bakımından da Kuzey İran’ın güneyinden başlayarak Van Gölü’nün ve Diyarbakır’ın güney bölümünü meydana getiren büyük bölge ile Irak’ın kuzeyini ve Suriye’nin kuzeyindeki küçük bir bölümü içine almak üzere Yakındoğu’nun kocaman bir alanının ve Akdeniz ile Avrupa arasındaki karşılıklı değiş tokuşun tek temelli limanı olan bu Türk Bölgesi’nin güvenliği ve mutlu geleceği için düşünce ve kararını bildirmeye çağırdı.</p>

  <p class="normal1">Ve Dışişleri Bakanı Dr. Tevfik Rüştü Aras Türk hükümetinin bu konudaki çabalarını bütün ayrıntıları ile Meclis’te açıklayarak milletvekillerinin bilgisine ve onayına sundu.</p>

  <p class="normal1">Konu üzerinde söz alan Antalya Mebusu Rasih Kaplan, Hatay’ın tüm anlamı ile Türklere ait bir yer olduğunu anlattı ve “Hatay’ın, başlangıcı bilinemeyen günlerden beri Türklerin yurdu, yuvası olduğu kanısı ile, tez elden bu hakkın dünyaca tanınmasını ve verilmesini bekliyoruz” dedi.</p>

  <p class="normal1">Manisa Mebusu Refik Şevket İnce de, “Atatürk’ün en büyük meziyetlerinden biri, gerçekleştiremeyeceği şeyi söylememesidir. Madem ki O büyük insan, kesinlikle mesele üzerinde durmaktadır, o halde bizce Hatay Meselesi çözülmüş demektir. Onun, mesele üzerinde ciddiyet ve önemle duruşu güvenliğimizin temelidir. Çok isteriz ki, Milletler Cemiyeti de bu gerçeği görsün ve durumu ona göre tespit etsin” diyerek sözlerini tamamladı.</p>

  <p class="normal1">Gaziantep Mebusu Remzi Güreş, özellikle Hataylıların eşsiz yurtseverliklerini ve bu uğurdaki fedakârlıklarını, kahramanlıklarını belirtti: “Gaziantep Mücadelesi yapıldığı ve bağımsızlığı için kan döküldüğü zaman orada Hataylı kahramanlar da vardı. Hatay’ın da bağımsızlığa kavuşacağı günü bekleyerek Gaziantep’te çarpışıyorlardı. Fransızların sandığı ve dediği gibi o bölgede Türk azınlığı diye bir şey yoktur, Türk çoğunluğu da yoktur, sadece ve tamamen Türk vardır. Ve Hataylılar, bağımsızlıklarını er geç kazanacak güçte ve değerde Türklerdir.”</p>

  <p class="normal1">Afyon Mebusu Berç Türker, “Bugün Hatay’da 300.000 Türk kardeşimiz anavatana kavuşmak için göz yaşları döküyorlar. 18 milyon Türk vatandaşın yürekleri de, onların yürekler acısı durumlarından ötürü heyecan içindedirler. Onları kurtarmak hepimizin kutsal görevimizdir. Sorun, ertelenemeyecek kadar önemlidir. Hak, mantık, siyaset bizim lehimizedir” diyerek söze başladı ve sorunun Fransızlarla dostça çözülebileceği ümidini açıkladı.</p>

  <p class="normal1">Ankara Mebusu Aka Gündüz, Hatay’ın kurtarılacağına olan kesin güvenini belirttikten sonra sözlerini, “Hatay millettaşlarımıza selamlar” diye bitirdi.</p>

  <p class="normal1">Kütahya Mebusu Mehmet Somer de, “Bu sorun Türk milletinin istediği gibi çözülecektir” dedi.</p>

  <p class="normal1">Seyhan Mebusu İbrahim Mete, “Paris, Fransızların iki üç bin yıllık yurdu ise, Hatay da Türklerin dört beş bin yıllık yurdudur” diyerek Hatay’ın Türklüğünü belirtti.</p>

  <p class="normal1">Sinop Mebusu Yusuf Kemal Tengirşenk, Hatay’ın kesinlikle alınması gerektiğini açıklayarak anavatana katılması gereken yerlerin sınırlarını belirtti ve kendi vatan parçamızdan başka bir şey istemediğimizi anlattı.</p>

  <p class="normal1">Sonunda, hükümetin tutum ve davranışının onaylanmasına oybirliği ile karar verildi. (Zabıt Ceridesi: 27 Kasım 1936)</p>

  <p class="normal1">Bu sırada, bağımsız Suriye için seçim yapılacaktı. Hataylılar, Fransızlarla Suriyelilerin egemenliği altında yapılacak olan bu seçime katılmadılar ve zorla seçime katılmak tehlikesinden kurtulmak isteyenler dağlara çıktılar. Bu hava içinde, Milletler Cemiyeti Konseyi, ‘Hatay Sorunu’nu görüşmeye başladı. Türkiye’yi temsil etmek üzere Dışişleri Bakanı Tevfik Rüştü Aras başkanlığındaki kurul (Dışişleri Bakanlığı Genel Sekreteri Numan Menemencioğlu, Milletler Cemiyeti’ndeki Daimi Türk Delegesi Necmeddin Sadak, Adalet Bakanlığı Hukuk İşleri Genel Müdürü Şinasi Devrim, Antalya Mebusu Hataylı Tayfur Sökmen) Cenevre’ye gitti. 15 Aralık 1936’da olağanüstü olarak toplanan Milletler Cemiyeti Konseyi, önce Hatay’a üç kişilik bir gözlemciler kurulu göndermeye karar verdi ve 18 Aralık 1936’da gözlemcileri seçti.</p>

  <p class="normal1">Olayları büyük bir titizlikle izleyen Atatürk de, 30 Aralık 1936’da Ankara’dan ayrılarak İstanbul’a gitmiş, yılbaşını İstanbul’da geçirmişti. 5 Ocak 1937’de Adanalılar, kurtuluş yıldönümünün şenliklerini yaparlarken, Hatay için de büyük gösterilerde bulundular, Hatay uğrunda ölmeye hazır olduklarını dünyaya ilan ettiler ve bunu Vali Tevfik Hadi’nin bir telgrafı ile Atatürk’e de bildirdiler. Gazeteler ve bütün ulusal kuruluşların da elbirliği ile kamuoyu hazırlanmış, koşullar tamam olmuştu. Bu nedenle Atatürk harekete geçme zamanının geldiğine karar verdi. Ankara’ya verdiği talimat ile, Başbakan İsmet İnönü’yü, Genelkurmay Başkanı Mareşal Fevzi Çakmak ve Dışişleri Bakanı Tevfik Rüştü Aras’ı Eskişehir’e çağırdı. Kendisi de 6 Ocak 1937’de İstanbul’dan Eskişehir’e geldi.</p>

  <p class="normal1">Eskişehir’de yapılan dört saatlik bir toplantıda neler konuşulduğu ve ne şekilde tartışıldığı kesinlikle bilinemiyor. Fakat, Başbakan’la Genelkurmay Başkanı ve Dışişleri Bakanı Ankara’ya döndüler. Atatürk ise yoluna devamla Afyon’a uğrayarak akşam üzeri Konya’ya vardı ve yanındakilere şunları söyledi: “Ben memleketi hiçbir zaman savaşa sürüklemem, fakat Hatay Sorunu benim vazgeçilmez bir davam olmuştur. Gerekirse bunu kendi başıma halletmek için zorda kalırsam hemen devlet başkanlığından ve hatta mebusluktan istifa ederim. Serbest bir yurttaş olarak bu işlerde çalışan arkadaşlarla beraber Hatay topraklarına geçerim. Oradaki mücahitlerle ve anavatandan kaçıp gelerek bize katılacak olan kuvvetlerle sorunu yerinde ve içeriden çözmeye çalışırım.” (Hamdi Selçuk, Hatay’ın O Günleri: 77-88)</p>

  <p class="normal1">Fakat yolculuğunu daha fazla sürdüremedi. Hükümetin çağrısı üzerine Ordu Komutanı Orgeneral İzzettin Çalışlar’ı da yanına alarak Ankara’ya döndü. Yerli ve yabancı gazeteler Atatürk’ün Eskişehir ve Konya yolculuğunu söz konusu ederek bu davranışın yakın bir savaş işareti mi olduğunu sorarlarken Anadolu Ajansı, “Güney Anadolu’da bir geziye çıkmış olan Atatürk’ün, hükümetin çağrısı üzerine, saat 13:30 da Ankara’ya döndüğünü ve Çankaya Köşkü’nde toplanan Bakanlar Kurulu’na başkanlık ettiğini” bildirdi.</p>

  <p class="normal1">Buna rağmen gazete yayınları gittikçe coşturucu bir havaya bürünmekte idi. Yerli ve yabancı gazeteler, Hatay için bir askeri harekât hazırlandığından, güney sınırlarına yığınaklar yapıldığından söz ediyorlardı.</p>

  <p class="normal1">Atatürk 9 Ocak 1937’de tekrar yola çıktı. Eskişehir’e uğradığında Orduevi’ne gitti, komutanlarla görüştü, 10 Ocak 1937’de İstanbul’a vardı.</p>

  <p class="normal1">Bu sırada Fransız gazeteleri de bu olaya değinen yazılar yayınlıyorlar ve Hatay Sorunu’nun bir azınlık sorunu olduğunu belirtmeye çalışıyorlardı. Ne var ki, Hatay işinin bir azınlık sorunu olmadığı, sadece Hatay’ın değil bütün bir Türk ülkesinin ayaklanmış olması ile açıkça görünüyordu. Nitekim, 11 Ocak 1937 günü binlerce Türk, Milletler Cemiyeti’nin Antakya’daki gözlemcileri önünde eşsiz bir coşkunlukla özgürlük ve bağımsızlık gösterilerinde bulundu. Bu gösteriyi gölgeleyebilmek için yabancıların ertesi günü yapmak istedikleri toplantı ise, Suriye ve Fransa hükümetlerinin bütün yardım çabalarına rağmen Türklerin yarısı kadar bile kalabalık olmadı. Milletler Cemiyeti gözlemcileri de gerçeği apaçık gördüler ve Milletler Cemiyeti’ne bildirdiler.</p>

  <p class="normal1">Milletler Cemiyeti Konseyi, Raportör İsveç Dışişleri Bakanı<div class="calibre1" id="calibre_pb_1"></div>
</p>

  </body>
</html>
