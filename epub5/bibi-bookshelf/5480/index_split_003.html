<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_9" id="calibre_pb_2"> </p>
	<p class="block_10" lang="tr">Öndeyiş</p>
	<p class="block_1"><span lang="tr">M</span><span lang="tr">aggot (kurtçuk) sözcüğü kanatlı bir yara</span><span lang="tr">tığın larva evresini ifade eder;</span><span lang="tr"> bu satırların yazarı yazılı bir metnin de en azından bu anla</span><span lang="tr">ma geleceğini umut etmektedir. Ancak sözcüğün bugün kullanımdan düşmüş olan daha eski bir anlamı daha vardır</span><span lang="tr">;</span><span lang="tr"> sözcük gelip geçici ani heves ya da tuhaflık anlamına da gelmektedir. Sözcüğün kapsamı on yedinci yüzyılın sonlarıyla on sekizinci yüzyılın başlarında genişlemiş, özel bir adı bulunmayan dans ezgileri hatta birilerinin tuhaf bulunan düşünceleri için de kullanılır olmuştur: Mr. Beveridge</span><span lang="tr">’</span><span lang="tr">nin Maggot</span><span lang="tr">’</span><span lang="tr">ı, Lord Byron</span><span lang="tr">’</span><span lang="tr">cığımın Maggot</span><span lang="tr">’</span><span lang="tr">ı, The Carpenter</span><span lang="tr">’</span><span lang="tr">ların Maggot</span><span lang="tr">’</span><span lang="tr">ı vb. Elinizdeki bu kurmaca ma</span><span lang="tr">gg</span><span lang="tr">ot da o dönemin müzik ezgileriyle benzer nedenlerle yazılmıştır: Belli bir temaya duyulan saplantıdan ötürü. Kitabı kaleme alışımdan birkaç yıl önce, yüzleri olmaya</span><span lang="tr">n ve görünüşte belli bir gerek</span><span lang="tr">çeleri de bulunmayan küçük bir seyyah topluluğu, zihnimden öylesine geçip bir olaya doğru yöneldiler. Besbelli ki geçmiş bir zaman söz konu</span><span lang="tr">suydu çünkü atlara binmişlerdi ve ıssız bir manzaranın içindeydiler, ancak bu son derece ham imgenin ötesinde, hiçbir şey yoktu. Bu imge</span><span lang="tr">nin nereden geldiğini de, bilinçaltımdan niye böyle inatla sürekli yük</span><span lang="tr">seldiğini de bilmiyorum. Atlılar belli bir yere doğru asla ilerlemediler. Bir sinema projektörüne takılmış bir film sekansı gibi, ya da, kaybolup gitmiş bir mitten arta kalan son bir şiir dizesi gibi, gök çizgisi boyunca atlarını sürüp durdular sadece.</span></p>
	<p class="block_11"><span lang="tr"></span><span lang="tr">Derken bir gün atlılardan biri bir çehre kazandı. Rastlantı eseri ola</span><span lang="tr">rak elime genç bir kadının suluboya bir resmi geçmişti. Resimde sanat</span><span lang="tr">çının adı yazılmış değildi, yalnızca resmin bir köşesine, mürekkepli bir kalemle İtalyanca olarak 16 Temmuz 1683 notu düşülmüştü. Bu kesin tarih belirgin bir özelliği olmayan resmin kendisi kadar hoşuma gitti ilkin; ama giderek, uzun süre önce ölmüş olan kızın yüzündeki, gözlerindeki bir şey, açıklamaya gelmez bir var olma isteği, ölmeye karşı çıkış, yavaş yavaş zihnimi işgal eder oldu. Ölüme bu karşı koyuş arzusuydu belki de bu kadınla çok daha sonraları yaşayan ve benim hayranlık duyduğum bir başka kadını bir araya getiren.</span></p>
	<p class="block_1"><span lang="tr">Bu kurmaca yapıtın sözünü ettiğim o ikinci kadınla yaşamöyküsel olarak hiçbir ilgisi yok</span><span lang="tr">;</span><span lang="tr"> ancak elinizdeki yapıt onun doğumuyla son buluyor, hemen hemen onun doğduğu yılda ve tam da onun doğmuş olduğu gerçek yerde. Yapıttaki o çocuğa kadının tarihteki gerçek adını verdim; ancak ben elinizdeki yapıtı tarihsel bir roman olarak görmüyo</span><span lang="tr">rum. O kendine özgü, tuhaf bir tür, bir maggot, bir yaratık.</span></p>
	<p class="block_12" lang="tr">John Fowles, 1985</p>
	<p class="block_2"> </p>
	</body></html>
