<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>umut</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">I<br class="chapter" />
  UMUT YILI: 1977</h1>

  <h2 class="h2baslik" id="calibre_toc_7">CHP Genel Başkanı Bülent Ecevit’in Yeni Yıl Kutlaması<sup class="calibre3"><a href="../Text/umut_split_009.html#footnote-100-1" id="footnote-100-1-backlink">[1]</a></sup></h2>

  <p class="normal1">Halkımız için acılarla dolu, özgürlük uğruna demokrasi uğruna verilmiş kurbanlarla dolu bir yıl sona ererken bir umut yılı başlıyor şimdi ülkemizde.</p>

  <p class="normal1">Ekonomide de uluslararası alanda da yitirilmiş olanaklarla dolu bir yıl kapanırken her olanağın açılabileceği bir yıl başlıyor.</p>

  <p class="normal1">Karanlık bir yıl tükenirken giderek aydınlığa dönüşecek bir yıl başlıyor Türkiye’mizde.</p>

  <p class="normal1">Işık yılına umut yılına giriyoruz 1977 ile... Seçim yılıdır çünkü bu yıl... Silahlara karşı oy yılıdır, zorbalara karşı halk yılıdır, haksızlığa karşı hak yılıdır bu yıl...</p>

  <p class="normal1">Günleri güvenle saymaya başlayınız yurttaşlarım: Dokuz ay sonra bir mutlu Türkiye doğabilir. Sizin elinizdedir bu yeniden doğuş, sizin oylarınızdadır kurtuluş...</p>

  <p class="normal1">Yılın iki gününü vermeniz yetecektir bunu sağlamaya: Mart gelince seçmen listelerinde adınızı denetlemeniz, seçim günü gelince de oyunuzu kullanmanız ve sandığınızı korumanız yetecektir.</p>

  <p class="normal1">Özgürlük uğruna, demokrasi uğruna, insanca yaşamak uğruna bunca acıya katlanan, bunca kurban veren, çile çeken halkımız, hiç kuşkusuz, demokrasinin gereği olan bu ödevlerini de eksiksiz yapacaktır.</p>

  <p class="normal1">Gençlerin birçoğundan oy hakkı esirgense de, seçmen kütüklerinde yakınlarının adlarını denetleyerek, seçime kadar zorbalığa silahsız göğüs gerip barışı sağlamaya çalışarak ve seçim günü yaşlıların sandık başına gitmelerine yardımcı olarak onlar da yapacaklardır ödevlerini...</p>

  <p class="normal1">Yurtdışındaki işçilerimizden oy hakkı esirgense de, düşüncelerini yakınlarına mektupla, teyple ulaştırarak, tatillerinde Türkiye’ye gelip köy köy dolaşarak, özledikleri mutlu ve gelişen Türkiye’nin temellerine kendi harçlarını koyabileceklerdir onlar da...</p>

  <p class="normal1">Türk Ulusu’na kutlu olsun 1977 yılı, ışık yılı, umut yılı, kurtuluş yılı... Kıbrıslı Türklere huzur getirsin, tüm insanlığa barış getirsin, halkımıza mutluluk getirsin 1977 yılı...</p>

  <p class="normal">Geciken Yıl<sup class="calibre3"><a href="../Text/umut_split_010.html#footnote-100-2" id="footnote-100-2-backlink">[2]</a></sup></p>

  <p class="normal1">1977 geciken bir yıl Türkiye için... Tam üç yıl geciken bir seçim yılı...</p>

  <p class="normal1">Çünkü Türkiye’de milletvekili genel seçimlerinin 1974 güzünde yapılması –yasal bir zorunluluk olmasa da– siyasal, toplumsal ve ekonomik bir zorunluluktu.</p>

  <p class="normal1">1973 güzünde bir rejim bunalımından ve iç kavgalar döneminden yeni çıkmıştı Türkiye... İç kavgaların ve rejim bunalımının olumsuz etkilerini gidermek için bir huzur dönemine ve huzur getirebilecek bir hükümete gerek vardı.</p>

  <p class="normal1">1973 yılı sona ererken dünya ağır bir ekonomik bunalım dönemine de girmişti. Bu ekonomik bunalımdan en çok zarar görenler petrol zengini olmayan gelişme sürecindeki ülkelerdi: Türkiye gibi ülkeler... Türkiye’de uzun vadeli ekonomik önlemleri, atılımları ve temele inen yapısal değişiklikleri cesaretle gerçekleştirmeye girişebilecek; ekonomi alanında günü geçiştirmeye değil, günü kurtarırken geleceği de güvence altına almaya çalışacak, halkın güvenini kazanmış, çağın gerçeklerine uyabilen etkin bir hükümete gerek vardı.</p>

  <p class="normal1">Bütün bunların üstüne 1974’te Türkiye uluslararası alanda büyük adımlar atmıştı. Kıbrıs Barış Harekâtı ile bütün dünyayı etkileyen ve dünyada kendi yerini yeniden belirleme olanağını sağlayan bir atılımda bulunmuştu Türkiye... Ege’de yıllardır savsaklanan ulusal haklarını almak üzere harekete geçmişti. Bu adımların, bu girişimlerin sonunu getirmek gerekiyordu. Dünyadaki büyük değişiklikler nedeniyle ulusal savunma kavramımızda ve düzenlememizde önemli değişikliklerin de zamanı gelmişti. Öte yandan Ortak Pazar’la ilişkilerin bir an önce yeniden düzenlenmesi zorunluydu.</p>

  <p class="normal1">Bu nedenlerle de, yurtta güvenilen dünyada sayılan tutarlı ve kararlı bir hükümete gerek vardı ülkemizde.</p>

  <p class="normal1">1974 güzünde seçim yapılsaydı bütün bu gereksinmeleri karşılayabilecek, kendi içinde tutarlı bir çoğunluk iktidarının ve hükümetinin ortaya çıkacağını da herkes biliyordu.</p>

  <p class="ortayazi">*</p>

  <p class="normal1">Fakat ülkeden önce partilerini, ulustan önce kendilerini düşünenler, 1974 güzünde de 1975 yazında da seçime gidilmesini önlediler. Öylece de Türkiye’yi bugünkü bunalıma sürüklediler. Tutarlı ve kararlı bir hükümete en çok gerek duyulan bir dönemde, birbirinin kuyusunu kazan dört partiden oluşmuş, tutarsız, uyumsuz ve hiçbir önemli konuda hiçbir karar alamayan, halka değil silahlı zorbalara dayanan bir sözde hükümet oluşturdular.</p>

  <p class="normal1">1974 güzünde seçim yapılmış olsaydı, bugüne kadar ekonomik, toplumsal ve siyasal –iç ve dış anlamda siyasal– birçok sorunlarımız çözüm yoluna girmiş, Türkiye içerde ve dışarıda her bakımdan güçlü bir ülke durumuna gelmiş olacaktı. Ülkede barış olacaktı. Okul ve sokak saldırıları yüzünden sayısız yurttaşımız genç yaşında, çocukluk yaşında yaşamlarını yitirmemiş, öğrenimlerini yarım bırakmamış olacaklardı. Kıbrıs sorunu çoktan dünya gündeminden çıkmış, Ege’de haklarımız sağlanmış, Ortak Pazar’la sorunlarımız belki de büyük ölçüde çözülmüş, ulusal güvenliğimiz sağlam temellere dayandırılmış olacaktı. 1974’ün alabildiğine elverişsiz koşullarında bile gelir dağılımımızda sağlanabilen düzelme ilerlemiş, köylümüzün gelir düzeyinde o yıl gerçekleştirilen büyük yükselme süreklilik kazanmış, ekonomide büyük atılımlar yapılmış olacaktı.</p>

  <p class="ortayazi">*</p>

  <p class="normal1">Oysa şimdi, üç yıllık bir gecikmeyle seçimlere yaklaşırken, tüm sorunlarımız, üç yıl öncesiyle oranlanamayacak kadar ağırlaşmış durumda... Üç yıl boyunca Türk Ulusu’na büyük acılar, sıkıntılar çektirildi. Ekonomimize, geleceği de ağır biçimde etkileyecek yükler getirildi. Dövizlerimiz tüketildiği gibi, Türkiye, ağır ödünler karşılığı sağlanabilen ödünç dövizlere muhtaç duruma sürüklendi. Projesiz kaynaksız kredisiz boş temeller atılırken, yatırımlar yavaşladı, üretim düşmeye, fabrikalar kapanmaya, işsizlik alabildiğine artmaya başladı. Yaşam pahalılığı dar ve orta gelirli halk için dayanılmaz ölçülere vardı.</p>

  <p class="normal1">Irk ayrımı, mezhep kavgası, sınıf çatışması kışkırtıldı ülkemizde... 1974 yılında –demokrasi gereği olan düşünce özgürlüğü ve ayrılıkları içinde– bütün dünyayı imrendirecek ölçüde birliğe erişen Türk Ulusu’nu, 1974 sonlarından –“cephe” hareketinin oluşturulduğu günlerden– başlayarak kendi içinde cephelere bölmeye kalkışıldı. Sayısız genç öldürüldü. Çocuklar öldürüldü. Öğretim büyük ölçüde aksadı. Silahlı saldırılar ortaokullara kadar yaygınlaştırıldı.</p>

  <p class="normal1">Ve Kıbrıs sorunu, Ege sorunu, Ortak Pazar sorunu, ulusal güvenlik sorunu, hepsi iki yılı aşkın süredir askıda... Seçime kadar da öyle kalacak.</p>

  <p class="normal1">Fakat acılarla, bunalımlarla gelmiş olsa da umut yılıdır 1977... Üç yıl gecikmiş de olsa seçim yılıdır çünkü bu yıl...</p>

  <p class="normal1">Türk Ulusu’nun tükenmez ve ölçülmez gücünü harekete geçirebilen bir yönetim kurulabilecektir bu yıl sona ermeden... Ne kadar ağırlaşmış olursa olsun tüm sorunlar çözülebilir, en çetin engeller aşılabilir o güçle... Ulusun güvenini kazanan ve ayrım gözetmeksizin her türlü saldırganlığın, zorbalığın karşısına dikilen bir hükümetle barış ve birlik sağlanabilir ülkemizde... O birlikle ve kararlı bir hükümetle en az 1974’teki kadar ve kısa sürede ondan da saygın ve güçlü bir Türkiye dünyada yeniden varlığını duyurabilir ve tüm dış sorunlarını ve güvenlik sorunlarını çözmeye başlayabilir. Boş temellerde fabrikalar yükselebilir. Kurulu fabrikaların duran veya duralayan çarkları tam hızla işlemeye başlayabilir. Köylü, toprağına şevkle sarılabilir.</p>

  <p class="ortayazi">*</p>

  <p class="normal1">Gecikmiş de olsa seçim yılıdır bu yıl... Silahların ve zorbalığın karşısına oylarla çıkılacak yıl... Başlangıcı karanlık da olsa sonlarına doğru ufkun ağardığı yıldır bu yıl...</p>

  <p class="normal1">Geciken, üç yıldır özlenen ve gencecik canlar yitirilerek, acılar sineye çekilerek erişilen yıldır bu yıl...</p>

  <p class="normal1">Halkımızın daha birkaç aylık çilesi kalmış olsa da umut yılıdır, kurtuluş yılıdır bu yıl...</p>
</body>
</html>
