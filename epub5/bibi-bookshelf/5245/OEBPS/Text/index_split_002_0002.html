<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="en" xml:lang="en" xmlns:xml="http://www.w3.org/XML/1998/namespace">
<head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body class="calibre">
<h1 class="block_18" id="toc_id_7"><span lang="tr" class="calibre2">6.Bölüm</span><span lang="tr" class="calibre2"> </span><span lang="tr" class="calibre2">Rüzgâra Kapılmış Toz Sınır Tanımaz</span></h1>
	<p class="block_14">&nbsp;</p>
	<p class="block_12" lang="tr">Bothell Washington Üniversitesi’nde çevre bilimleri profesörü olan Dan Jaffe, 1998 yılının bir Nisan günü göğe baktı; bir şeyler oluyor galiba, diye düşündü. “Güzel, gökyüzünün masmavi olduğu bir gündü,” diye hatırlıyor. “Daha doğrusu, gökyüzünün masmavi olması gereken bir gündü.” Bir önceki gün çıkan fırtınanın, peşinden, temiz, berrak hava getirmiş olması gerekiyordu. "Ama göğe baktım ve süt gibi, soluk bir mavilik gördüm. İlk aklıma gelen bir yanardağ patlaması oldu.” Tesadüfen değil elbette ama Jaffe, Washington Eyaleti’nin Pasifik Okyanusuyla buluştuğu Cheeka Zirvesinin tepesinde havadan örnek alabilen cihazlar yerleştirmiş. Jaffe, bu cihazların eski bir öyküyü belgeleyebileceğini umuyormuş: Asya’dan gelen tozların Kuzey ve Güney Amerika kıtalarına taşınmasının öyküsü. Fakat öykünün, bu bölümü dolduracak kadar büyük boyutlara varacağını da hiç beklemiyormuş.</p>
	<p class="block_12" lang="tr">Dünyanın çevresinde, görünmez hava akımlarıyla taşınan toz ırmakları akar. Toz ırmakları gezegenin öyle ayrılmaz bir parçasıdır ki, onlar olmazsa yağmur da, kar da nadiren yağar. Fakat artık bu görünmez nehirlerin haritasını çizen bilim adamları, doğal tozlara insanların yaptığı bir katkıdan dolayı kaygılılar. Toz ırmakları artık tehlikeli olmaya başlıyor ve ayrım gözetmeden bir ülkeden diğerine akıyorlar.</p>
	<p class="block_12" lang="tr">Yere yerleştirilmiş makinelerinin yoğun bir Asya esintisi yakalamasından bir yıl sonra Jaffe, küçük bir uçağa havayı koklayan makineler monte etti; bu uçak Pasifik Okyanusu semalarında dolaşarak buraya gelen yeni tozlu hava akımlarını arıyor.</p>
	<p class="block_12" lang="tr">Jaffe, çamurlu beyaz Toyota’sını Seattle’ın kuzeyindeki bir havaalanına doğru sürerken “Kuzey yarıkürede en temiz hava nerededir?” diye soruyor. Washington semalarına doğru elini sallayarak, "Muhtemelen burada diye düşünürüz. Alabildiğimiz en temiz hava santimetreküp başına 100 parçacık.” Fakat: Cihazlar sayesinde hafif bir sis gördük; şimdiye kadar sadece dört gün oldu bu,” diyor otomobilini park edip sırt çantasını arka koltuktaki çocuk oyuncağı yığınının arasından alırken. "Bu toz kesinlikle Asya’dan geliyor.”</p>
	<p class="block_12" lang="tr">Pilot Mark Hoshor ve Jaffe’nin yüksek lisans öğrencilerinden Bob Kotchenruther çoktan hangara varmışlar. Pembe yüzlü, sarışın Kotchenruther barlarda kullanılan bir buz öğütücüsüyle kimyasal buz kalıplarını parçalamakla meşgul. Uçağın içindeki on iki koltuk çıkarılmış, yerlerinde, keskin kenarlı konsollar üzerine yerleştirilmiş cihazlar var ve bazıları güne hazırlık olarak çalışmaya başlamış bile. Bir cihaz, tanktan oksijen çekiyor; bu, onu Dünya’dan gelen maddelerle bulaşmaktan koruyacak.</p>
	<p class="block_12" lang="tr">Koyu renk saçlı, çekingen mizaçlı Hoshor, uçağın arkasına tırmanıyor ve cihazlarla bilgisayar ekranları arasında kalan koridordan ilerliyor. Alçak tavanın altında eğilerek güvenlikle ilgili bir özelliğe dikkat çekiyor: Plastik bir torba içinde şişirilebilir bir cankurtaran botu. Kotchenruther de koridordan sürtünerek geçiyor ve cihazların arasında yer bulup oturuyor. Uçmaktan pek de hazzetmeyen Jaffe, küçük uçak pistte ilerleyip bir zamanlar temiz havasıyla meşhur Puget Boğazı üzerinde yükselirken el sallıyor.</p>
	<p class="block_12" lang="tr">Hemen ardından Kotchenruther’ın bilgisayar ekranı dışarıdaki göze görünmez milyonlarca tozu saymaya başlıyor; parçacık sayısl yükselip alçaldıkça, zikzaklı çizgiler oluşuyor. Bilgisayar en yeni dillerden birinde, Dünya’nın en eski destanlarından birini, kıpırdayan kayanın öyküsünü anlatıyor.</p>
	<p class="block_12" lang="tr">Bahar zamanı kurak toprakların üzerinde güçlü rüzgârlar estiğinde kopan toz fırtınaları Asya’da olağandır. Fakat Nisan 1998’de meteorologlar, rüzgârların özellikle çok şiddetli olduğu sonucuna varmışlardı. 15 Nisan 1998 günü sabahın erken saatlerinde Moğolistan ile Çin in kuzey ve orta bölgelerindeki geniş çöller ve lös bölgelerinde esen soğuk rüzgârlar belki de saatte 70 kilometreyi aşan hızlara erişmişti. Bunun üçte biri kadar hızlı bir rüzgâr, toz kaldırmaya yeterlidir. 16 Nisan günü öğle saatlerinde Pekin semaları karardı. Ardından toz yüklü dolgun yağmur damlaları yolları ve otomobilleri sarı çöl çamuruna buladı. Bu, ne anormal, ne de olağandışı bir olaydı. Aşırı işlenmiş löslü topraklar kurak çöllere dönüştükçe, "çamur yağmuru” denilen sarı yağmur da giderek daha sık görülmektedir. Bu tür devasa kum fırtınaları Asya’yı her yedi-sekiz yılda bir etkilerdi. Artık her yıl gerçekleşen olaylar halini aldılar. 2000 yılı baharında, buna benzer ondan fazla daha küçük fırtına Pekin’i toza bulamıştı.</p>
	<p class="block_12" lang="tr">Sarı yağmur, bir gün önceki güçlü fırtınanın ardından gök- yüzündeki toz ırmağının yalnızca bir bölümünü aşağı indirmişti. Uzaydan bir uydunun çektiği fotoğraflara göre, geride kalan tozlar gezegenin mavi-beyaz yüzeyinin üzerinde hızla doğuya doğru akıp giden düz, kahverengi bir ırmak oluşturuyordu. Bu ırmak Pasifik Okyanus’unu aştı. British Columbia’yı hafifçe yalayıp geçti, sonra da dağılıp kayboldu. Ama arkasında ikinci bir fırtına kabarıyordu.</p>
	<p class="block_12" lang="tr">19 Nisan da bir başka şiddetli rüzgâr pençelerini Gobi’ye geçirdi. Hızla savrulan tozların içinde, görüş mesafesi 50 metreye düşecek kadar azaldı. CNN haberlerine göre doğuya doğru uzanan fırtına Çin’de 12 kişinin ölümüne, yaklaşık 9000 ineğin telef olmasına yol açtı ve Moğolistan’da yaklaşık bin kişiyi evsiz bıraktı. 21 Nisan’a gelindiğinde bu yeni ırmak bir dil gibi Pasifik Okyanusu’nun üzerine uzanmıştı.</p>
	<p class="block_12" lang="tr">Sayılamayacak kadar fazla olan toz taneleri hayatlarının son derece şiddet dolu bir aşamasına geçiyorlardı. Bazıları, içinde milyonlarca yıldır yuvarlanıp durdukları kıpırdayan kum tepelerinden kalkmıştı. Bazıları Gobi dinozorlarının eski mezarlarından kurtulmuştu. Bazıları da ilkel dağlardan yuvarlanıp düştükleri kuru dere yataklarından geliyordu.</p>
	<p class="block_12" lang="tr">Fakat bu ırmak saf kaya tozundan oluşmuyordu. Rüzgâr yalnızca büyüklüğe bakarak seçim yapar. Çöllerin üzerinde estiğinde bu rüzgârlar, parçalanabilen her şeyden bir parça koparmıştı: deve ve at kemikleri, beyaz fosil kırıntıları, Moğol çobanların renkli ipek şapkalarından lifler, ölmüş yaban soğanlarının kâğıtsı parçaları, budaklı ağaçların yandığı bir kamp ateşinin külleri, deve tüyü iplerden lifler, bir dağ geçidinde kutsal bir kaya yığınına adak olarak bırakılmış sarı bir çay kartonunun lifleri, hatta belki Cengiz Han'a bile ait olabilecek parçalar.</p>
	<p class="block_12" lang="tr">Bu rüzgâr, fabrikaların ve kentlerin üzerinden eserken, Çin’i örten kalın kirli hava örtüsünü de uçlarından kaldırıyordu. Sülfür damlaları ve dizel kurumlan, gazlar ve zehirli metaller havaya yükselip bu dönen ırmakla birleşiyordu.</p>
	<p class="block_12" lang="tr">Öyle anlaşılıyor ki, yalnızca Çin değil, Asya kaplanının tamamının soluğu kötü kokuyor. Singapur’dan Tayland’a, Kore’den Çin’e kadar ülkeler, ekonomileri büyürken, fosil yakıtlara karşı doymak bilmez bir iştah geliştirmişlerdir. Ne yazık ki, bu yakıtlann yanmasıyla ortaya çıkan dumanı filtreleyen teknolojiler pahalıdır. Bu yüzden de Bangkok’un romantik manzaraları genellikle gözleri sulandıran, boğazı tıkayan parçacıklardan oluşan bir sise bürünmüştür. Hong Kong limanında, gemiler bazen görüş mesafesini 1,5 kilometreden aza indiren sapsarı bir gaz ve toz bulutunun içinden geçerken sis düdüklerini kullanmak zorunda kalırlar. Ama Çin’de fosil yakıt çılgınlığı, muazzam bir nüfusla birleştiği için, inanılmaz boyutlarda kirli tozlar üretir. Bunun sonuçlarına ilişkin tahminler ise çok, çok karanlık görünmektedir.</p>
	<p class="block_12" lang="tr">Çin, kaplanını büyük ölçüde kömürle, hem de yumuşak kömürle beslemektedir. Yumuşak kömür yandığında büyük bir kirliliğe sebep olmasıyla ünlüdür; bilinen kurum, radyoaktif elementler ve zehirli gazlar kokteylinin yanında fazladan bir de sülfür salar. Pekin'in havası, çöllerin ara sıra verdiği katkı olmasa bile, ABD'nin havasından çok çok daha kirlidir. “Pekin sisleri” giderek daha sıklaşmaktadır ve kirlilik yaratan bu puslar kimi zaman peş peşe trafik kazalarına yol açabilecek kadar yoğun olmaktadır.</p>
	<p class="block_12" lang="tr">Çin’in sanayi ateşini besleyen kömür, daha da kötüsü, tüm ülkede evleri ısıtan ve yemekleri pişiren küçük sobalarda da kullanılmaktadır. Dolayısıyla küçük köyler bile kömür tozundan bir sis tabakasıyla sarmalanmış durumdadır. Hava kirliliği ölçümleri genellikle günlük toz sayımında iki zirveyi işaret etmektedir: biri kahvaltı saati, diğeri de akşam yemeği saatidir. Çin, yavaş yavaş kaplanını daha temiz yakıtlara yöneltme çabası içindedir, fakat böylesine büyük bir ülkede, bu işi bir süper tankere manevra yaptırmaktan farklı olmayacak, yani kolay kolay gerçekleşmeyecektir.</p>
	<p class="block_22"><span class="text_2" lang="tr">Yumuşak kömürün yanı sıra, bol kurum çıkaran dizel yakıtı da Çin’de çok tutulur. Tarım arazilerini yakma geleneği de göklere savrulan toz miktarını artırmaktadır. Yan ürünleri arasında cıva ve kurşun gibi zehirli tozlar bulunan fabrikalar ise, bu tozları denetim altında tutmak için pek para harcamazlar. Bilim insanlarının tahminlerine göre Asya’nın genelinde kirlilik bulutu her yıl yüzde A büyüyecektir; bu durumda yaklaşık 20 yıl içinde havadaki bulanıklık iki katma çıkacaktır. Bazı gözlemciler, bunun yarısı kadar bir sürede Asya rüzgârlarının, ABD’nin batı sahillerine doğru, düzenli olarak, hatırı sayılır miktarlarda zemin seviyesi ozon gazını taşıyacağını tahmin ediyorlar. “Smog” adı verilen dumanlı sisin en önemli bileşenlerinden biri bu gazdır.</span><span class="text_3" lang="tr"> </span><span class="text_2" lang="tr">Çin’deki rüzgârların ihraç ettiği bu nahoş ürünleri bir anlığına unutalım. Çin’in kendi halkı bu tozları, atmosferde dağılıp hafiflemeden de önce, en yoğun haliyle solumaktadır. Çin’de sağlığa zararlı tozlar, her on dört kişiden birinin ölümüne yol açmaktadır. Çoğu kez kirli hava solumakla başlayan zatürre Çinli çocuklar arasında başlıca ölüm nedenidir. Genelde Çin’de her yıl yaklaşık bir milyon insanın havadaki ölümcül tozlar yüzünden öldüğünü söyleyebiliriz. Bu, Maine eyaletinin toplam nüfusunun her yıl tozdan zehirlenip ölmesi ve bunun durmadan tekrarlanmasından farksız...</span></p>
	<p class="block_12" lang="tr">Çin’deki toz rüzgârlarının beklenmedik yan etkilerinden biri de, ülkedeki tarım ürünlerinin zayıflıyor olmasıdır. Bir süre önce NASA’nın finanse ettiği bir araştırmada her yere nüfuz eden tozların, bitkileri gerçek anlamda gölgelediği ortaya çıkarılmıştır. Çin’in tarım arazilerinin büyük bölümünde hasat yüzde 5 civarında gerilemiş olabilir; ülkede kurum miktarının en fazla olduğu kesimlerde gıda arzında yüzde 30’luk bir daralma olabilir. Bu bulgu Hindistan ve Afrika’nın geniş bölümleri ve ABD’nin doğu sahilleri de dâhil olmak üzere, pusla kaplı bütün tarım arazileri açısından ciddi sonuçlar doğurabilir.</p>
	<p class="block_12" lang="tr">1998’de bu sanayi pusunun bir bölümü çöl tozlarıyla sarmalandı ve Pasifik Okyanusu’nun kuzeybatısına doğru ilerledi.</p>
	<p class="block_12" lang="tr">Mark Hoshor, toz koklama uçağını batıya doğru çeviriyor. Hava trafik kontrol görevlileriyle yaptığı kısa kısa konuşmalarla, bir uçuş rotası belirlemeye çalışıyorlar. Çünkü uçak havalanmadan önce bir sorun çıkmıştı.</p>
	<p class="block_12" lang="tr">Jaffe, “Anladığım kadarıyla sahil şeridindeki hava sahasının büyük bölümü ordunun elinde. Bazen kullanmamıza izin veriyorlar. Bugün de askerler sahil şeridine çok yaklaşamayacağımızı söyledi.” Yüzünü buruşturuyor. Sonra yeniden düşünüyor. "Aslında bizim de işimize gelir. Bugün doğudan esen rüzgârlar var, bu da bize Kuzey Amerika’dan biraz kirlilik getirdi. Biz daha uzağa uçtukça rüzgârların daha kuzeye ve kuzeybatıya doğru yöneleceğini umuyorum.” Bunlar Asya’dan gelen rüzgârlar.</p>
	<p class="block_12" lang="tr">Böylece Hoshor ve Kotchenruther hava sahasının izin verilen bölümüne doğru uzun bir uçuş için hazırlanıyorlar. Uçak buzullarla kaplı Olympic Yarımadası’nın üzerinde yükselirken, toz çıplak gözle görülebiliyordu. Kuzeybatıya doğru koyu renkli şeritlerden bir tabaka uzanıyordu; suluboyayla vurulmuş fırça darbeleri kadar silik olan bu şeritler Dünya’nın yuvarlağını çiziyordu. Kuzeye doğru şeritler daha da koyulaşıyordu; batıya doğruysa daha çok sarı-kahverengi görünüyorlardı.</p>
	<p class="block_12" lang="tr">Kotchenruther bilgisayar başındaki tüneğinden “Doğal aerosoller pek ışık çekmezler", diyor. “Kirlilik yaratan maddeler daha koyudur. Koyu renk, insan kaynaklı olduğunu ya da biyolojik kütle yakılmasından ileri geldiğini akla getirir,” diyor. Biyolojik kütle yanması, bilimin yangınlar için kullandığı tabir.</p>
	<p class="block_12" lang="tr">Uçak yoluna devam ederken, bilgisayarın gösterdiği grafikte çizgiler yükseliyor; mavi bir çizgi ozon alanlarını, sarı bir çizgiyse mikroskobik parçacık bulutlarını gösteriyor.</p>
	<p class="block_12" lang="tr">Gökyüzünde her zaman bir miktar toz bulunur. Kayalar kurşun içerdiği ve parçalanıp ufalandığı için havada hep küçük bir miktar kurşun öylece durur. Aynı nedenden ötürü, eser miktarlarda cıva ve radon da havayı lekeler. Yanardağlardan kadmiyum, talyum ve indiyum sızar. Okyanustaki kabarcıkların patlaması selenyum salınmasına yol açar. Çok miktarda silisyum ve alüminyum, kalsiyum ve demir de havaya yükselir, çünkü kayalarda bu bileşenlerden bol miktarlarda bulunmaktadır. Demek ki dünyanın havasının en temiz yerlere dahi yaklaşık 15 santimetreküplük hava içinde farklı kökenlerden gelen 1500 zerrecik bulunabilir. Fakat Seattle’ın batısında, sarı çizgi bu taban çizgisinin epeyce üstünde seyrediyordu, insanoğlu buradaki havaya bir şeyler eklemiş.</p>
	<p class="block_12" lang="tr">Hoshor’un, uçuş için gökyüzünde belirlenmiş bloka varması bir saati alıyor. Suluboyayla çizilmiş gibi duran şeritler uzakta, hâlâ ufkun üzerinde salınıyor. Hoshor uçağı sınırları belirlenmiş bu kutunun altına doğru yöneltiyor. Uçak 300 metrede bulut tabakasındaki bir delikten alçalırken, bilgisayar grafiğindeki sarı çizgi sıçrıyor; parçacık seviyesinin olması gerekenden birkaç kat daha fazla olduğunu gösteriyor.</p>
	<p class="block_12" lang="tr">Kotchenruther, "Bu yükseklikte, bunun nedeni deniz tuzu olamaz, Okyanusun yüzeyinde sıkışıp kalmış soğuk hava var, üzerinde de sıcak hava esiyor. Bunlar karışmaz.” diyor. Cihazları uçan parçacıkların ne olduğunu belirleyemiyor. Bu zerrelerin doğası tam olarak, daha sonra toplanan verilerden ortaya çıkabilecek.</p>
	<p class="block_12" lang="tr">Köpüklü Pasifik Okyanusunun yalnızca 300 metre üstünde Hoshor uçağı düzeltiyor ve rotayı Asya’ya çeviriyor. Bir “bacak" başlıyor. Aynı irtifada dümdüz ilerleyen uçak, 20 dakika boyunca havadan örnek topluyor. Kotchenruther düğmelere dokunuyor. Bacak tamamlandığında Hoshor uçağı 600 metreye yükseltiyor. Washington’a doğru çeviriyor ve yeni bir uçuş bacağı başlıyor.</p>
	<p class="block_12" lang="tr">Berrak mavi gökyüzünde, 1,5 kilometreden biraz daha yüksekte uçulan dördüncü bacakta, sarı çizgi daha en baştan sıçramaya başlıyor. Jaffe'nin de tahmin ettiği gibi rüzgâr artık kuzeybatıdan geliyor. Gerçi hava bundan daha temiz görünemez ama uçak yine de bir toz bulutunun içinde yol alıyor. Bacağın sonuna doğru sarı çizgi, temiz hava düzeyinin neredeyse otuz kat üzerini gösteriyor.</p>
	<p class="block_12" lang="tr">Kotchenruther kesin bir şey söylemeden omuz silkiyor. Veriler analiz edilip bu hava parçasının geçmişi yeniden canlandırılmadıkça, bu bulut Moğolistan dan gelen tozlardan mı, Alaska’daki yanardağ sülfüründen mi yoksa planktonların üremesine eşlik eden gazların yoğuşmasından mı kaynaklanıyor, bunu öğrenmenin hiçbir yolu yok. Kotchenruther haftalardır aynı işi yapıyor. Gözle görünmeyen şeyleri toparlamaya çalışıyorsanız, işin en heyecanlı noktasının monitörde sadece zikzaklı sarı çizgi olarak görülmesi de üzücü bir gerçek.</p>
	<p class="block_12" lang="tr">Laf balinalardan açılıyor, aşağıda okyanusun üzerinde yavaşça ilerleyen küçük şileplerden, unutulmaz uçuşlardan söz ediliyor. Kulaklıklar insanın başını sıkıyor. Tuvalet ihtiyacı artıyor. Kotchenruther bir sandviç paketini açıyor. Hoshor birkaç kurabiye yiyor. Bilgisayar durmadan sayıyor.</p>
	<p class="block_12" lang="tr">Kotchenruther, uçuş rotasının bilgisayardaki dökümünü incelerken “Bilmem ki Mark,” diyor. “Son bacakta küçük dalgalanmalar var. O her zamanki iletki ile çizilmiş gibi dümdüz uzayıp giden çizgilerden değil."</p>
	<p class="block_12" lang="tr">Hoshor, Rüzgârın hızı yetmiş deniz mili,” diye söyleniyor. "Bu bacakta da eğri çıkacak.”</p>
	<p class="block_12" lang="tr">Öğleden sonra uçak nihayet geri dönüp karaya doğru uzun uçuşuna geçiyor. Kotchenruther tüneğinde otururken içini çekiyor. "Galiba cankurtaran botunu eve götüreceğim," diyor, plastik torbayı dürterek. Çalışıyor mu, çalışmıyor mu, öğrenmem lazım."</p>
	<p class="block_12" lang="tr">Jaffe, daha sonra, sarı çizgideki yükselmenin, muhtemelen rüzgârla Kuzey Amerika dan gelmiş olağan ve yerel parçacıkları gösterdiği sonucuna varacaktı. Ama beş hafta boyunca yapılan uçuşlarda, cihazlar haftada en az bir kez Asya tozu tespit etmişti.</p>
	<p class="block_12" lang="tr">Toz ve kirlilik ırmağı Nisan 1998’de Asya’dan süzülüp çıktığında, okyanusun üzerinde alçak bir irtifadan uçmuştu. Uçaklar Pasifik Okyanusu nu yaklaşık 10ya da 13 kilometrelik bir irtifada, yani bulutların yer aldığı ve kötü havanın hüküm sürdüğü irtifanın daha yükseğinden geçerler. Bu toz akımı en fazla 3.2 kilometre yükseklikten geçiyordu. Akım doğuya doğru yöneldiğinde, tozlar ve gazlar birbiriyle tepkimeye girip yeni, karmaşık tozlar oluşturmaya başlamıştı.</p>
	<p class="block_12" lang="tr">Yakıtların yanmasıyla oluşan gazlar, oldukça kısa bir sürede yoğuşarak küçük damlalar oluşturur. Örneğin sülfür ve nitrojen gazları, kendi akrabalarını arar ve onlarla birleşip çok minik toplar oluşturur; bunların çapı bir kılın genişliğinin on binde biri kadardır. Eğer su buharı az, hava da kuru olsaydı, bu toplar katılaşabilirdi. Fakat genellikle gökyüzünde bu minik topları nemli tutacak kadar sıvı vardır.</p>
	<p class="block_12" lang="tr">Kirlilik yaratan bu topların bazıları başka parçacıklarla birleşmiş olabilir. Nitrojen oksit gazı çöl tozuna pek düşkündür. Sülfür damlaları hemen kurum zerrelerine yapışırlar. Aynı zamanda su buharı da çekerek mikroskobik sülfürik asit damlacıkları oluştururlar.</p>
	<p class="block_22"><span class="text_2" lang="tr">İlkel ilkelle birleşerek çok kozmopolit nitelikte parçacıklar oluşturur. Kömür ateşinden çıkan cıva, otomobil motorlarından</span><span class="text_3" lang="tr"> </span><span class="text_2" lang="tr">çıkan karbon parçacıkları, erozyonla aşınan çiftlik topraklarından böcek ilacı parçaları, havayı kaplayan kirlilik örtüsünü oluşturan her şeyden birer parça; bunların hepsi de bir ya da binlerce eş arar. Dolayısıyla duman parçacıkları ve onlara yapışan tüm kirletici maddeler kendi cinsleriyle birleşip daha büyük parçalar haline gelirler.</span></p>
	<p class="block_12" lang="tr">Yeni oluşmuş tozun büyümesi bir noktadan sona tıkanmıştı. Kirlilik yaratan damlacıklar çöl tozu büyüklüğüne ulaşmadan çok önce, birbirleriyle birleşme yetisini kaybetmişlerdi. Daha fazla birleşme yapamayacak kadar büyük ve ağır, ama Pasifik Okyanusuna düşemeyecek kadar küçük olarak öylece biriktiler ve sonra da Seattle’a doğru ilerlemeye başladılar.</p>
	<p class="block_12" lang="tr">Bir toz ırmağının kıvrıla kıvrıla Pasifik'i aşması ilk kez olmuyordu elbette. Bu olay Asya’da çöllerin var olmasından beri gerçekleşmiş olsa gerek. Fakat bu kez ırmak o kadar büyüktü, o kadar çok kendini belli ediyordu ki insanların dikkatini çekmişti. Meteorolog Douglas Westphal bu toz akımından o kadar etkilenmişti ki, bir süre izlediği yolu analiz etmeye çalışmıştı. California, Monterey’deki Donanma Araştırma Laboratuvarı’nda yazdığı bir bilgisayar modeli ile fırtınaları ve Dünya yüzünde izledikleri yolları yeniden oluşturmak mümkün oluyordu.</p>
	<p class="block_12" lang="tr">"Sanırım düzenli olarak bir bombardımana uğruyoruz, diye özetliyor Westphal. Tel çerçeveli gözlüklerinin ardında ince ve alaycı bir mizah anlayışıyla konuşurken, bu olayı kaçırdığını söylüyor. "Görmemişim,” diyor hayıflanarak. "Ama yukarı bakıyor olsaydım görürdüm. Herhalde okumaya dalmıştım.”</p>
	<p class="block_12" lang="tr">Westphal dikkatini, Nisan 1998’de olduğu kadar tozu uzaklara, o kadar hızlı bir biçimde fırlatacak koşulları incelemeye, çevirdiğinde, karşısına oldukça basit bir mekanizma çıkmış. Toz ırmağının güneyinde, Hawaii yakınlarında bir yüksek basınç sistemi, atmosferin büyük bir çark gibi saat yönünde dönmesine yol açmış. Toz ırmağının kuzeyinde de bir alçak basınç sistemi tam tersi yönde dönen ikinci bir çark oluşturmuş. Toz ırmağının ucu bu iki çark arasında sıkışıp sürüklenmiş. Westphal’in bilgisayar modeliyle oluşturulan filmde, ikinci toz akımının Pasifik’i geçtiği sıralarda, kuzeyde dönen çark özellikle belirgin olarak görülüyor.</p>
	<p class="block_12" lang="tr">Fırtına başlarken, parlak bir toz bulutu Gobi'de yuvarlanmaya başlıyor. Bir gün sonra fırtınanın ucu Rusya’nın üzerinden kıvrılıp uzanarak Pasifik’e doğru ilerlemeye başlıyor. Üçüncü gün olduğunda bulutun biçimi düzelmiş, doğruca Washington’ın kuzeyine doğru ilerlediği görülüyor. Bu arada Gobi’de yeni bir sıcak nokta büyür ve yatışmakta olan toz nehri yeniden canlanır. Fakat bu sefer çark biçiminde bir toz sarmalı Pasifik’in kuzeyinde oluşur. İki gün içinde bu yayılan ve döne döne ilerleyen bulut Alaska’yı tümüyle kaplar ve Cheeka Zirvesini aşar. Sonraki beş gün boyunca nehir kıvrıla kıvrıla, kuzey ve batıdaki hemen her eyaletin üzerinden geçer.</p>
	<p class="block_12" lang="tr">Bilim insanları bu eski ırmağı buldukları için çok sevinmişlerdi. Fakat bulmacanın bazı parçaları hâlâ ellerinde yoktu, Westphal’in vardığı sonuca göre. Westphal, bilinmeyen bir meteoroloji olayının tozu hızla esen rüzgârı yakalayabileceği kadar yükseğe fırlatmış olmalı, diyor. Aynı derecede düşündürücü olan bir başka nokta ise, tozun Kuzey Amerika’ya değişik yüksekliklerde ulaşmış olması.</p>
	<p class="block_12" lang="tr">Westphal, “Güney California’ya ulaşan tozun bir bölümü troposferin orta veya aşağı kesimlerindeydi,” diyor. "Fakat sonra, Utah’ta sekiz kilometreye yükseldi. Bu yükseklik, hava kütlesi içindeki nemi yoğuşturacak kadar soğuktur.’’ Tozun, yağan yağmurlarla temizlenmiş olması gerekirdi. Westphal “Anlayamadık,’’ diyor. “Nasıl olup da orada kalabildiğini bilemiyoruz."</p>
	<p class="block_12" lang="tr">Bu tozun özellikleri hâlâ karanlıkta kalmış olmasına rağmen, Westphal, artık Asya’da bahar aylarında oluşan tozların rüzgâr çarkları oluşmuşsa, düzenli olarak Pasifik’i geçtiğini düşünüyor. Çarklar yerli yerinde olmadığında da toz ırmakları yarı yolda tükenip kuruyabiliyor ya da tozlar okyanusa düşüyor. Ya da daha güneye doğru kıvrılıp Hawaii’ye yönelebilirler. Asya’dan gelen tozların burada gökyüzünden geçişleri o kadar olağandır ki artık kimse dönüp bakmamaktadır.</p>
	<p class="block_12" lang="tr">Gobi’de ilk toz bulutunun havalanmasından sadece dört gün sonra, bulutun ucu Seattle’a değiyordu. Tozun en azından bir bölümü, uzun süren yolculuğun ardından yere iniyordu. Belli belirsiz ilk dalga Olympic Yarımadasının üzerinden geçerken, Jaffe’nin deniz seviyesinden 500 metre yüksekteki Cheeka Zirvesinde bulunan cihazlarında görülmeyecek kadar yüksekten uçmuştu. Tozun karışıp top gibi kıvrılması ve tekrar batıya yönelerek cihazlara takılması bir gün daha alacaktı.</p>
	<p class="block_12" lang="tr">Toz ilerlemesini sürdürürken, Gobi’de oluşan ikinci fırtına bir yandan bu ırmağı besliyordu. Başıboş kalmış kaya parçacıkları, her gün British Columbia’dan Güney California’ya kadar Kuzey Amerika kıyı şeridinde dolaşıyordu. Çarkların doğurduğu ve Pasifik üzerinden eserek gelmiş olan rüzgârlar artık alçalıyordu. Bu rüzgârlar, tozdan, küçük gaz ve metal damlalarından, böcek ilaçlan ve kurumdan oluşan yüklerini kentlerin caddelerine, yeşillenen vadilere ve buzlu dağlara taşıyorlardı.</p>
	<p class="block_12" lang="tr">Yeri yalayıp geçerlerken tozlu rüzgârların gelişi kayda alındı. 26 Nisan 1998’de Batı Sahilinin her yerinde tozları izleyen cihazlar güçlü bir ikinci akımın gelişini haber verdi. Washington ve Oregon’da toz seviyesi birdenbire insan ciğerlerini korumak için yetkililerin belirlemiş olduğu sınırın üçte ikisine ulaştı. Vancouver’da ise havadaki toz miktarı belki bunun iki katına ulaşmıştı. Batı kıyısı boyunca güneye doğru her yerde aynı öykü tekrarlanırken, toz izleyen cihazların kaydettiği yoğunluklar, kirli bir kentte rastlanması beklenen düzeylere ulaşıyordu.</p>
	<p class="block_12" lang="tr">Jaffe, “Seattle’da yılın en kötü günlerinden birini yaşamıştık,” diye anıyor o zamanları. Sıradan bir gözlemci için zeminin üzerinde dolanan Asya tozu tespit edilemeyecek kadar seyrekti. Bilim insanlarının bu tozu makinelerle izlemesinin sebebi şuydu: Toz havada görünür hale geldiğinde, insanlar zaten korkunç miktarlarda parçacık solumakta oluyordu. Fakat Jaffe sıradan bir gözlemci değildi. İşe bisikletle giderken, 1.6 kilometre genişliğindeki Washington Gölünde görüş mesafesinin epey kısalmış olduğunu hatırlıyor.</p>
	<p class="block_12" lang="tr">Yüksekte uçan tozlar çok daha çarpıcıydı. California’da, Washington’da, British Columbia’da insanlar tuhaf ve sütlü mavi bir gökyüzünden söz ediyorlardı. Batıya doğru uçan pilotlar toz bulutu hakkında bilgi veriyorlardı. Dan Jaffe buna bir isim takmıştı. Pasifik’in kuzeybatısına düzenli olarak toz taşıdığı düşünülen bu fenomenin adı “Asya Ekspresi" olmuştu.</p>
	<p class="block_12" lang="tr">Jaffe’ye göre Asya Ekspresi’nin şimdi yarattığı gürültü, cihazlarının bir yıl önce usulca haber verdiği bir söylentiyi doğruluyordu. 1997 baharında Jaffe, Pasifik’ten girip Cheeka Zirvesini geçtikleri sıralarda bahar rüzgârlarını izlemeye başlamıştı. Cihazlar birden kirli hava akımları kaydetmeye başlamıştı. Genellikle, ekip bu hava bloklarının izini geriye dönük olarak sürmeye kalktığında sürekli rüzgârın geçici olarak yön değiştirdiğini ve Kuzey Amerika da oluşan kirlenmeyi taşıdığını görüyordu. Fakat kimi zaman kirli rüzgârın izi Kuzey Amerika’dan çıkmıyordu. Daha kesin söylemek gerekirse, izleme faaliyetlerinin ilk yılında en az yedi gün kirli hava batıdan gelmişti.</p>
	<p class="block_12" lang="tr">Jaffe ile arkadaşları Washington’a gelen Pasifik havasının kuzey yarıkürenin en temiz havalarından olduğunu düşünmeye alışmıştı. Ne de olsa kirlilikle tıka basa yüklü olarak Asya’dan yola çıkan bir hava parçasının bile, Amerika’ya varmadan önce okyanusa tozunu dökmesi için bir hafta zamanı oluyordu.</p>
	<p class="block_12" lang="tr">Fakat 1997’de Cheeka Zirvesindeki cihazlar Jaffe’nin heyecanlanmasına neden olacak miktarda kirlilik ölçümleri vermeye başladı. Jaffe, kirliliğin dikkat çekecek kadar taze olduğunu fark etti. Gerçekte Asya dan geldiyse eğer, yolda çok az seyrelmişti.</p>
	<p class="block_12" lang="tr">Jaffe, Washington Üniversitesi’ndeki bürosunda otururken, yerküreyi dolaşan tozun davranışlarını düşünüyor. Duvarındaki takvimde Dr. Seuss’un Lorax adlı çocuk öyküsünün resmi görülüyor; ağaçları kesmenin tehlikeleri hakkında, çocuklara yönelik bir hikâye bu. Jaffe, çevre bilim hocası. Bir ağacı kesmenin etkilerinin, ağaç yere düştüğünde daha yeni başladığını biliyor. Çevreye verilen zarar, katlanarak genişleme eğilimindedir.</p>
	<p class="block_12" lang="tr">Dikkatli bir tavırla, “ Bunun, bir kıtanın diğerini nasıl etkilediğini gösteren büyük tablo açısından önemli olduğunu düşünüyoruz,” diyor. "Bu madde yağmur olup elbette bir yere yağacak, diye ekliyor. Parmaklarını öfkeyle dizlerine vuruyor. “Mart ta gerçekleşen bu olayda cıvanın da bulunduğu neredeyse kesin, diyor kaşlarını kaldırarak. “Cıva besin zincirlerine de karışabilir.” Parmaklarını daha hızla ve ısrarla vuruyor. Mesele Asya’nın ABD’yi nasıl kirlettiği değil,” diye devam ediyor. “Biz de kirliliğimizi Atlantik üzerinden Avrupa’ya gönderiyoruz. ‘Uzak’ diye bir şey yok. Herkesin pisliği başka yerlere gidiyor.”</p>
	<p class="block_12" lang="tr">Fakat devasa bir toz ve kirlilik kaynağı olan Asya’nın bu niteliği, hızlı bir biçimde de büyümektedir. 1999’daki uçuşlar sırasında Jaffe’nin ölçümleri ozon gazı girişleri gösteriyordu; bu gaz yere yakın oluştuğunda ciğerlere hasar veren kirletici bir maddedir. Bu gaz girişi o kadar kalın bir tabaka halindeydi ki, ABD’de önerilen yasal sınıra yaklaşmıştı. (EPA’nın ozon kirliliğiyle ilgili olarak getirdiği, daha sıkı kısıtlamalar koyan yeni sınır, halen bürokrasi engeline takılmıştır.) Jaffe, Asya ozonunun Amerikan halkının ciğerlerinin üzerinde uçtuğunu belirtiyor; bunun uzun süre akacak bir ırmak değil, küçük bir kirlilik akını olabileceğini söylüyor. Çünkü belirlenen sınırı gerçekten aşması için ozonun sekiz saat boyunca koyu bir sis halinde kalması gerekiyor. Fakat bu durum gökyüzündeki eski toz ırmaklarının nasıl geliştiği yönünde güçlü bir ipucu oluşturuyor.</p>
	<p class="block_12" lang="tr">Nisan 1998’de Asya Ekspresi kuru tozu Pasifik eyaletlerinin üzerine döktü. Fakat yukarıda, incelmekte olan bir nehir varlığını sürdürüyordu. Idaho, Utah ve Texas eyaletlerinde gökyüzünün tuhaf ve sütlü bir görünümde olduğu haberleri geliyordu. Fakat sonra toz seyrelerek görünür olmaktan çıktı. Toz görünmez olabilirdi, ama eylemden vazgeçmiş değildi. Bu toz, yağmur yağdıracaktı.</p>
	<p class="block_12" lang="tr">İncelmekte olan tül, Mayıs 1998 başında orta batı eyaletlerine doğru sızdı; ısınmakta olan toprağın üzerinde, belki de Iowa’da ıslak bir tarladaki mısır anızlarının üzerinden sürünerek geçti.</p>
	<p class="block_12" lang="tr">O sırada güçlenmekte olan gün ışığı topraktan su buharı çekiyordu. Bu buhar tırmandığı her 1,6 kilometrede, 10 derece kadar soğuyordu. Kısa süre sonra yoğuşmaya hazır olacaktı, ama neyin üzerinde yoğuşacaktı?</p>
	<p class="block_12" lang="tr">Steve Warren, Washington Üniversitesinin Seattle’daki kampüsünde çalışan ince yapılı ve meraklı bir bilim insanı. Evinin çiçekli arka bahçesinde bir piknik masasının üzerinde sarı bir bloknota düzgün rakam çemberleri çizerek havada asılı su buharının başından geçenleri ve kazandığı başarıları gösteren düzenli rakam dizileri yazıyor.</p>
	<p class="block_12" lang="tr">İlk sorunun, iki su molekülünün birbirlerine yapışmakta son derece büyük bir güçlük çekmesi olduğunu söylüyor. Birbirlerine değmeden, şöyle yanak yanağa gelmeden el ele tutuşamıyorlar. Yağmur ya da sisin, görece nem yüzde 100’e ulaştığında oluştuğunu düşünürüz. Fakat bu, bulutlarda, su moleküllerinin üzerinde yoğuşacağı bol miktarda parçacık bulunduğu için böyle olur. Atmosfer bilimciler bu parçacıklara “yoğuşma çekirdekleri” diyor.</p>
	<p class="block_12"><span lang="tr">Warren “Bir yoğuşma çekirdeği yoksa damlacık oluşabilmesi için görece nemin </span><i lang="tr" class="calibre3">yüzde 300</i><span lang="tr"> oranında olması gerekir," diyor. Böyle yoğunlaşmış bir bulutun içine girerseniz, buhar çekirdek olarak vücudunuzun üzerinde yoğunlaştığı için anında sırılsıklam olursunuz.</span></p>
	<p class="block_12" lang="tr">Göğe yükselen su buharı için, küçük bir sülfür damlası en çok tercih edilen çekirdeklerden biridir. Bir su buharı molekülünün gözüyle bakıldığında, bir sülfür damlacığı (bilim insanlarının deyimiyle bir "sülfat aerosolü”) o kadar da küçük değildir. Warren’ın kaleminden bir rakamlar dizisi dökülüyor. Hafif bir gülümsemeyle "Küçük bir sülfat yoğuşma çekirdeği içinde yüz bin kadar atom vardır,” diyor. “Daha büyük çekirdeklerde ise yaklaşık 100 milyon atom bulunur.”</p>
	<p class="block_12" lang="tr">Iowa’daki mısır tarlasının çok yükseğinden geçen bir sülfür damlası kendini birden, yükselen bir su molekülleri selinin ortasında bulmuştu. Asya'dan gelen bulutun içindeki diğer bütün sülfür damlacıkları da aynı akıbete uğramıştı: Birkaç dakika içinde hepsi de milyonlarca yoğuşan su molekülünün arasında kalmıştı. Büyümekte olan damlacıkların her birinin içindeki sülfür damlası çözülüyordu. Warren, hemen bir formül yazıyor. Bir damlacık kılın onda biri büyüklüğüne geldiğinde, içerdiği su ilk baştaki sülfür damlacığından bir milyon kat daha ağır oluyordu. Ayrıca su buharı, toz ırmağını besleyen kurum ve bakterilerin, mantar sporları ve metal tozlarının, fosil zerreleri ile deniz tuzu parçacıklarının üzerinde de toplanıyordu.</p>
	<p class="block_12" lang="tr">Yükselen su buharı, daha birkaç dakika önce görünmez haldeydi. Fakat artık gelişmekte olan damlacıklar gün ışığını bütün yönlere yayıyorlardı. Gökyüzünde beyaz bir bulut belirdi. Yeni gelen toz moleküllerinin üstünde yoğuşan su moleküllerinin her biri havaya bir sıcaklık dalgası yayıyordu. Bu yüzden, küçük damlacıklar daha yeni oluşurken, sıcaklıkları yeni doğmuş bu bulutu daha yükseklere taşıyordu. Bulutun yukarı taşınması ancak, tamamı soğuyup, kendisini çevreleyen havanın ısısına geldiğinde son bulacaktı.</p>
	<p class="block_12" lang="tr">Bulutu çevreleyen hava kuru, gün ışığı da güçlü olsaydı, Asya’dan gelen bu yağmur damlacıkları kısa ömürlü olacaktı. Damlacıkların su molekülleri yeniden havalanıp dağılacak, ilk baştaki sülfür molekülleri de yine eski damla biçimine dönecekti. Yani bulut buharlaşmış olacaktı. Böyle bir sonu, “yoğuşma izleri” denilen, jet motorlu uçakların arkalarında bıraktığı incecik bulutlarda gözlemek kolaydır. Bu izler bir motordan çıkan nemli, sıcak egzoz dumanının çok soğuk havayla çarpıştığında oluşur. Nem, önce egzoz dumanındaki kurum ve sülfür parçacıklarının üzerinde yoğuşur ve sonra da donar. Ağır buz molekülleri düşerken, kuru havaya tekrar su molekülleri bırakırlar; ta ki geride ilk başta üzerinde yoğuştukları çekirdekten başka bir şey kalmayana dek. Doğal bulutların çoğunu da aynı akıbet beklemektedir, yani yalnızca pek azının ömrü, yere düşecek yağmuru üretecek kadar uzun olacaktır.</p>
	<p class="block_12" lang="tr">Fakat Iowa’daki o bulut direnmektedir. Rüzgârla birlikte doğuya doğru yönelir. İçindeki su damlacıkları birleşmeye başlarlar. Su buharıyla sülfür damlacıklarının çarpışmasından yaklaşık bir saat sonra yağmur damlalarının bir kısmı düşecek kadar ağırlaşır. Asya dan küçük bir parça Kuzey Amerika’nın üzerine yağmaktadır.</p>
	<p class="block_12" lang="tr">Peki ya Asya Ekspresi’ndeki çöl tozu ne oldu? Bu durumda yeryüzünden gelen tozlar düşmekte olan bir yağmur damlasına yakalandıklarında akıp gideceklerdir. Bu “temizleyici” davranış biçimi yere renkli bir yağış düşmesine neden olabilir. Gobi’de bir toz fırtınasından sonra yağan sarı yağmurlar renklerini böyle, yani düşen her damlanın yığınla toz zerresini kucaklamasıyla almaktadır. Çöl renklerini taşıyan benzer yağmurlara Almanya’da kan yağmurları, Kanada’nın kuzey kutup kesimlerinde “kahverengi yağmurlar, İskandinavya’da ise “sarı kar” denir. Bir mantar patlaması söz konusu olmadığı sürece, yağmur gerçekten de havayı temizler.</p>
	<p class="block_12" lang="tr">Ama eğer Asya Ekspresi gökyüzünün daha yüksek, daha soğuk alanlarında su buharıyla karşılaşmış olsaydı, suyu çeken sülfür damlaları değil, çöl tozu olacaktı. Ilık su, çözülebilir bir çekirdek üzerinde yoğuşmayı tercih eder. Ama eğer bu küçük su damlaları soğuk gökyüzünde daha yükseklere taşınacak olurlarsa, bu durumda daha sağlam bir şey buluncaya dek donmamak için direnecekledir. Dünyaya inen yağmur damlalarının yarısı kadarı, düşüşlerine bir çöl tozu zerresinin etrafına sarılmış buz olarak başlar. Genellikle yüksek ve soğuk havanın olduğu yerlerde oluşan sirrus bulutları buz kristalleriyle doludur. Fakat daha alçak stratus bulutları da, çok yüksek fırtına bulutları gibi buz tutabilir.</p>
	<p class="block_12" lang="tr">Warren Bir bulut damlacığını dondurmak kolay değildir,” diyor. ‘Damlayı 40 derecenin altında donmaya zorlayabilirsiniz. Ama tutunacağı sert bir şey verirseniz, donma noktasının birkaç derece altında bile katılaşacaktır. Warren, sarı bloknota bir kova su, sonra kovanın kenarına bir buz kristali çiziyor. "Kovanın içindeki su soğuk kenarlardan içe doğru donmaya başlar.” Sonra merkezinde soğumuş bir çöl tozu olan bir su damlacığı çiziyor. Bu kez ilk buz kristali tozdan dışa doğru ilerliyor.</p>
	<p class="block_12" lang="tr">Asya Ekspresi su buharıyla karşılaşmadan önce yere doğru alçalmış olsaydı bile, yine de su damlacıklarının oluşumunu teşvik etmiş olurdu. Dünyanın yüzeyinde oluşan bulutlara sis denir, ama aslında aynı yukarıdakilere çok benzerler: bunlar da suya sarılmış çeşitli tozlardır.</p>
	<p class="block_12" lang="tr">Ve eğer Asya Ekspresi sülfür damlacıkları bakımından çok zengin olsaydı ve alçaklardan, bir kentin hemen üzerinden geçseydi, ölümcül bir etki yapabilirdi. En ünlü öldürücü sis 1952 kışında, bir sıcak hava örtüsünün tıpkı bir kapak gibi Londra’nın üzerine inmesiyle oluşmuştu. Bu sıcak hava örtüsü soğuk havayı yerin hemen üstünde hapsetmişti. O dönemde sülfürlü yumuşak kömür Londra’da yaygın bir yakıttı. Süpürüp götürecek bir rüzgâr olmadığından kömürden çıkan kurum ve sülfür örtünün altında birikmişti. Soğuk, nemli hava kaynaşan sülfür parçacıklarının etrafında yoğuştuğunda, ağır bir sis tabakası kentte görüş mesafesini 33 santime kadar düşürmüştü. Asitli damlacıkları soludukları için 4000 kişi hayatını kaybetmişti.</p>
	<p class="block_12" lang="tr">Havada daha yükseklerde oluşan kirli bir sis bile ölümcül olabilir. Joseph Prospero, Miami Üniversitesinde görev yapan deneyimli bir toz araştırmacısıdır; çalışmalarını Sahra tozunun Karayipler’e göçü üzerine yoğunlaştırmıştır. Fakat ABD eski başkanı John F. Kennedy’nin oğlu John F. Kennedy Jr.’ın ölümünden Cape Cod açıklarında oluşan ağır bir sis tabakası sorumlu tutulduğunda Prospero, ağır derecede kirli toz ırmaklarının çağımızda hava olayları üzerindeki rolüne dikkat çekmek zorunda kalmış.</p>
	<p class="block_12" lang="tr">Prospero temmuz ortasında yaşanan uçak kazasının ardından Miami Herald gazetesine “Bütün haber bültenlerinde, o gece oluşan sisten, sisin sıcaklık ve nem yüzünden oluştuğundan bahsediliyordu,” demişti. “Fakat doğu eyaletlerinde sis hemen her zaman, kirlilik yaratan parçacıkların çok yüksek bir yoğunluğa ulaşması yüzünden meydana gelir.</p>
	<p class="block_22"><span class="text_2" lang="tr">Prospero’nun söylediğine göre, 16 Temmuz 1999 günü çok yoğun bir sülfür kirliliği akımı enerjisini kömürden üreten orta batı eyaletlerinden doğuya doğru ilerlemişti. Hava kirlilik</span><span class="text_3" lang="tr"> </span><span class="text_2" lang="tr">monitörleri ve uydu verileri de bu iddiayı doğruluyor. Akım Cape Cod’u geçip denize açıldığında, su buharı sülfür damlacıklarının üzerinde yoğuşmuş, küçük su damlacıklarından kalın bir tabaka oluşturmuştu. Kennedy uçağı ile alçalıp bu damlacık tabakasının içine girdiğinde, belli ki, çıkış yolunu bulamamıştı.</span></p>
	<p class="block_12" lang="tr">Görüş mesafesinin azalmasını sadece estetik değerlerde bir kayıp açısından değerlendirme eğilimindeyiz," diyordu Prospero, Miami Herald’a. Kennedy trajedisi başka bir bedeli daha olduğunu gösteriyor: Kirlilik öldürebilir.”</p>
	<p class="block_12" lang="tr">Kirlilik ve doğal tozlar birlikte, dünyanın her kesiminin kendine özgü bir yağmur çeşnisi almasını sağlar: Kömür dumanlarıyla kaplı orta batı eyaletlerine düşen yağmur sülfürik ve nitrik asitlerle cıva indirir. Bir orman yangınından geçerek esen rüzgârdan sonra inen yağmur, kurum ve katran benzeri kimyasalların yağmasına neden olacaktır. Tarım arazilerinden kalkan tozla yağan yağmur bol miktarda toprak, mantarlar, polenler ve böcek ilaçları taşıyacaktır. Okyanuslar, tuzlu yağmurların mekânıdır. Asya çöllerinden ve kentlerinden esen rüzgârlarla yağan yağmurlar ve kirliliğin kokusunu taşıyan çöl tozları Pasifik’in kuzeybatısına ve onun da ötesindeki iç bölgelere düşer.</p>
	<p class="block_12" lang="tr">Asya Ekspresi günümüzün toz ırmağıdır. Eski olmasına rağmen daha kısa süre önce keşfedilmiş bu toz ırmağı bilim insanlarına toz ve kirliliğin korkunç derecede hareketli olduğunu gösteriyor. Fakat gezegenin her yanında başka toz yolları da dolanmaktadır. Bu yolların bazıları o kadar sık kullanılmıştır ki, bilim insanları bunların haritalarını yıllarca önce çıkarmıştır. Kuşkusuz daha keşfedilmeyi bekleyen başkaları davardır. Ancak sanayi kimyasallarının toz ırmaklarına katılması göklerdeki bu belirsiz yolların araştırılması çabalarını artırmaktadır. Sahra Toz Tabakası adı verilen ve Afrika’dan Amerika kıtalarına doğru akan bir ırmak, bu tür tozlu ırmaklarının en ünlüsüdür. Bilim insanları bu ırmağı öylesine uzun süredir inceliyorlar ki, artık değişmekte olduğunu fark edebiliyorlar.</p>
	<p class="block_12" lang="tr">Sahra Toz Tabakası o kadar büyüktür ki, gözden kaçırmak imkânsızdır. Yüz elli yıl önce denizciler, kimi zaman Afrika kıyısının binlerce kilometre uzağındayken bazen gemilerine inen tozdan söz etmişlerdir. Fakat Afrika tozunun Atlantik’in bu yakasındaki varlığı ancak 40-50 yıl önce keşfedilmiştir. 1960’ların sonunda Karayip Adaları’ndan Barbados da bir grup araştırmacı, düşen uzay tozlarını yakalamak umuduyla bir yamacın tepesindeki kuleye monofilament denilen tek elyaflı plastikten yapılmış ağlar asmışlardı.</p>
	<p class="block_12" lang="tr">Toz avcıları 1967’de yayınlanan bir bilim dergisine şöyle yazmışlardı: “Araştırmacılardan biri bu bölgeyi kozmik tozların toplanması için ideal bir yer olarak görüyordu, çünkü başta ancak çok az miktarda toprak tozunun rüzgârla savrularak Atlantik’in [4.800 kilometre] ötesine kadar gidebileceği düşünülmüştü." Fakat kısa süre sonra araştırmacılar yakaladıkları çok büyük miktardaki kızıl-kahve tozun” kozmik olmadığını anladılar. Yakınlardaki resiflerden gelen mercan tozları olabileceğini düşünerek bu maddeyi hidroklorik asitte çözmeyi denediler ama sonuç alamadılar. Yakaladıkları maddenin Sahra’dan geldiği sonucuna varmak zorunda kaldılar.</p>
	<p class="block_12" lang="tr">Tabii bu arada, toz avcıları başka bir sürü şey daha yakalamışlardı. Bunlar "Kok topları” denilen ve ham petrol yakan gemilerin püskürttüğü büyük, gözenekli karbon tozlarıydı. Ayrıca hem tatlı, su hem de deniz türleri olmak üzere bol miktarda diatom topluyorlardı. Mantarların lifli kısımları olan ve hay- fa adı verilen saçaklardan inanılmaz miktarlarda yakalamışlardı. Bir de beyaz, turuncu ve sarı, "balmumu görünümünde topaklar" toplamışlardı, fakat bunların kökeni, kimya dünyasında harcanan tüm kahramanca çabalarla dahi belirlenememişti.</p>
	<p class="block_12" lang="tr">Göçmen Sahra tozu kısa süre içinde küçük sayıda bilim insanın yoğun ilgisiyle karşılaştı. Artık astronotlar uzaydan görebildikleri büyük toz fırtınalarını bildirmeye başlamışlardı. Eski bir astronot ve uzay fotoğrafları kitabı Orbitin editörlerinden olan Jay Apt, "Afrika çöllerinde toz gruplarının bir dil gibi uzandığını görürsünüz. Ben bunları Atlantik açıklarında gördüm. Sahra tozu biraz turuncu görünüyor. Moğolistan tozu daha çok kirli sarı, diyor. Apt, uzay mekiğiyle yaptığı dört uçuş sırasında, birkaç tane büyük fırtına görmüş. Fakat gezegenin çevresinde dolanan “New Jersey büyüklüğünde" küçük toz fırtınaları da yakalamış.</p>
	<p class="block_12" lang="tr">Dünya da tozla ilgilenen bilim insanları büyük Sahra fırtınalarından düşen maddeleri, izlemeye başladılar. Daha dikkatli incelemelerden sonra Sahra tozunun Avrupa’ya indiği görüldü. Daha sonra bu tozun Miami’ye ve bazı Karayip adalarına doğru ilerlediği anlaşıldı. Aynı toz Güney Amerika’da ortaya çıktı. Ve 1993 te, toz izleyen makinelerden oluşan bir ağ, batıda Texas’a kadar uzanıp, kuzeyde de Maine’e kadar çıkan bir Sahra tozu dalgasını izleyebildi.</p>
	<p class="block_12" lang="tr">Bu dalga ilk olarak 19 Haziran 1993'te Karayipler’in doğusundaki Virgin Adaları’ndaki toz cihazlarında kendini gösterdi. Ansızın, ulusal parklara yerleştirilmiş yetmiş kadar toz monitöründen oluşan bir şebeke içinde, suyla çevrili konumdaki tek cihaz olan Virgin Adaları’ndaki monitör en tozlu monitör oluvermişti, 23 Haziran a gelindiğinde dalga daha kuzeye doğru ilerleyip Güney Florida’daki bir monitörün yakınından geçti. 26 Haziran da denizden karaya çıkarak Alabama, Mississippi ve Louisiana’ya ulaştı. 30 Haziran'da Texas’ın büyük bölümünü kaplamış ve kuzeyde Illinois’ye doğru yoluna devam ediyordu. Ertesi hafta dalga kuzeydoğuya kayarak bütün doğu kıyı şeridini kaplamıştı.</p>
	<p class="block_12" lang="tr">Toz ırmağının varlığının Virgin Adaları’nda ilk kez kayda geçmesinden 14 gün sonra, en kalın toz tabakası Kuzey Carolina, Tennessee, Kentucky ve Virginia üzerine bulunuyordu. Hâlâ şaşırtıcı derecede yoğun olan daha ince tozlar Toz Çanağı olarak adlandırılan bölgedeki eyaletlere ve Orta Batıya doğru ilerlemekteydi. Toz ağır ağır, izlenen bölge dışında kalan Atlantik'in üzerine geçtikten sonra izi kayboldu.</p>
	<p class="block_22"><span class="text_2" lang="tr">Bilim insanları, toz monitörlerinin rastlantıyla karşılaşılan ye- ı el toz fırtınalarını yakalamadığından emin olmak için, toz örneklerini incelemişlerdi. Bütün büyük çöllerin, diğerlerinden</span><span class="text_3" lang="tr"> </span><span class="text_2" lang="tr">farklı bir jeolojik kişiliği vardır. Birinde bol kalsiyum olabilir, bir başkasıysa fosforlu yapısıyla diğerlerinden ayrılır. Bu yüzden de toz Haziran 1993’teyere indiğinde bilim insanları, Doğu’da yakaladıkları tozun kimyasal karakterinin, Virgin Adalarında yakaladıkları tozun kimyasal karakteriyle uyumlu olduğunu gördüklerinde bu kuşkuları kayboldu.</span></p>
	<p class="block_12" lang="tr">Asya Ekspresi, Pasifik eyaletleri için bir uyarı olmuştu. 1993 Sahra tozu dalgası da Doğu’daki kıyı şeridinde yer alan eyaletlerde aynı etkiyi yaratmıştı. O yaz doğudaki çöl tozu verileri, tozlu batı eyaletlerinden gelen bütün verileri geride bırakmıştı.</p>
	<p class="block_12" lang="tr">Ayrıca tıpkı 1998’deki Asya Ekspresi gibi, 1993’teki Sahra Tozu Tabakası’ndan gelen toz yoğunlukları federal hükümetin belirlediği yasal toz limitini ciddi biçimde zorlayan düzeylerdeydi. New Orleans ya da Jackson, Little Rock ya da Nashville kentleri, Sahra dalgası geldiğinde zaten tozlu bir gün yaşıyor olsaydı, çöl tozu buralarda sınırları aşan düzeylere çıkılmasına yol açardı.</p>
	<p class="block_12" lang="tr">Bilim insanları artık Sahra Toz Tabakasının düzenli bir ziyaretçi olduğunu biliyor. ABD'nin doğu bölgeleri yazları ortalama üç kez tozlanıyor ve bu istila her seferinde yaklaşık 10 gün sürüyor. Her yaz daha küçük toz dalgalan sadece Florida’ya toz bırakıyor. Puerto Rico’da artık Ulusal Hava Durumu Servisi, Sahra’dan gelen toz bulutu ülkeye ulaştığında havanın kalitesiyle ilgili uyarılar yayınlıyor.</p>
	<p class="block_12" lang="tr">Sahra, tozlarını her zaman batıya göndermez. Kışları Sahra Toz Tabakası güneye doğru yol alarak Karayipler’e ve Güney Amerika’ya doğru yönelir. Bu kış dalgalan ABD’nin doğusuna akmak yerine, Amazon Havzası’ndan karaya çıkar. Ama bu sadece Sahra’nın batıya gönderdiği tozlarıdır. Çöl her yıl tahminen 100 milyon ton tozu da, Arap Denizi de denilen Umman Denizi’ne gönderir. Bundan başka daha milyonlarca ton tozunu kuzeye Akdeniz üzerinden Avrupa’nın içlerine kadar salar. Sahra Çölü, gri-turuncu kar şeklinde kuzey İskandinavya’ya yağar. İskandinavya’ya yağan gri-turuncu kara ilişkin bir analizin sonucunda, çoğunlukla paslı demir parçaları içeren kuvarstan oluşan yaklaşık 50.000 ton tozun, 6500 kilometreyi aşkın yol aldıktan sonra İsveç’in kuzeyine ve Finlandiya’ya yağdığı belirlenmiştir. Temiz Sahra tozu kuzeye doğru yaptığı bu uzun yolculuk boyunca, zehirli ve insan eliyle oluşan kirlilik yaratıcı maddeler toplamış ve bunları İskandinavya topraklarına bırakmıştı.</p>
	<p class="block_12" lang="tr">ABD’nin kuru bölgeleri bile hatırı sayılır bir toz ırmağını besleyebilir. Mojave Çölü’nden kalkan toz, California kıyılarının açıklarına inmektedir. [1930’larda yaşanan uzun süreli kuraklığın hüküm sürdüğü] Toz Çanağı yıllarında, Amerika’dan kalkan toz bazen bol miktarda Atlantik’e düşmüştür. Daha 1970’lerde bile, Colarado, Texas ve New Mexico’daki bir dizi toz fırtınası doğuda Georgiaya, oradan da denize doğru bir toz ırmağı göndermiştir. Karadan yaklaşık 1600 kilometre uzaktaki Bermuda adası inmekte olan bu tozun hafif bir dokunuşunu hissetmiş olabilir.</p>
	<p class="block_12" lang="tr">Avustralya’daki büyük çöller, eski ve tozdan hayli arınmış olsa da her yıl doğuda Pasifik’e doğru bir toz bulutu göndermeyi başarırlar. Arabistan çölleri Hint Okyanusu’na dökülür. Ve Dünya’nın her yerinde küçük kuru toprak parçaları kendilerince, bu toz anayoluna benzer akımlar yaratırlar. Bütün bu toz ırmakları saygıya değer yaştadırlar. Sayılamayacak kadar çok çağ öncesinde akmaya başlamışlar, miktarı ölçülemeyecek kadar çok çöl tozunu ve küçücük bitki ve hayvan parçalarını taşımışlardır. Yağmur ve kar yağdırma görevlerini de sadakatle yerine getirmişlerdir.</p>
	<p class="block_12" lang="tr">Ama artık bu toz ırmakları değişmektedirler. Öncelikle büyüyorlar. 1960’lardan beri Sahra Toz Tabakası’nı izleyen Miami Üniversitesi toz araştırmacısı Joe Prospero’nun elinde bu yönde kanıtlar var. Afrika’da kuraklık ve toprağın kötüye kullanılması, çok büyük yeni toprak parçalarını rüzgârlara maruz bırakmıştır. Prospero, Sahra Toz Tabakası’nın, kuraklığın başladığı 25 yıl öncesine göre çok daha kalın olduğunu söylüyor.</p>
	<p class="block_12" lang="tr">Çin deki çöller de yayılıyor. 1950’lerde Çin’in kuzeyinde çobanları bir araya toplamayı öngören bir siyasi tutku, göçer yaşam tarzını bitme noktasına getirmişti. Artık hayvan sürülerinin her yıl aynı arazilerde dolaşması ve otlaması sonucu Çin’deki otlakların dörtte üçü değerini kalıcı olarak yitirmiş, yani erozyona daha açık ve eski verimini kaybetmiş olabilir. Çin’deki Lös Yaylası’nın büyük bölümü tarıma ayrılmış.</p>
	<p class="block_12" lang="tr">Artık bu yaylanın 900 santimetrekarelik bir bölümünün her yıl bir kiloya yakın eski çöl kumunu rüzgârlara salması işten bile değil. En fazla hasar gören alanlar, her 900 santimetrekare başına yaklaşık 2,5 kilogram toz kaybediyordu. Huang Ho, yani Sarı Nehir her yıl 1,5 milyar ton huang tu, yani sarı lösü akıtıyor. Rüzgârın göğe savurduğu lös miktarı ise ölçülemeyecek kadar çok.</p>
	<p class="block_12" lang="tr">Toz Çanağı’ndan alınan onca dersten sonra bile ABD, hassas lös topraklarını rüzgâr etkisine maruz bırakmaya devam ediyor. 1996’da, Kansas’ta çok güçlü tek bir rüzgâr fırtınasının, üzerinde estiği her yarım hektardan biraz az alandan 650 ton, ya da her 900 santimetrekare başına 13,5 kilogram toprak kaldırdığı sanılıyor ki bu şaşırtıcı derecede yüksek bir miktar.</p>
	<p class="block_12" lang="tr">Toz ırmakları giderek ağırlaşırken, daha büyük bir çeşitlilik gösterir hale gelirler. Sanayi tozlarının kalıntılarından oluşan dereler bu ırmaklara katılır: Toksik metaller, zehirli böcek ilaçları, zararlı gazlar ve kirlilik yaratan başka birçok madde artık çöl tozlarıyla birlikte yol almaktadır. Bu toz ırmakları doğal çöl tozları taşırken nasıl hiçbir sınır tanımamışlarsa, bundan sonra da tanımayacaklardır.</p>
	<p class="block_14">&nbsp;</p>
	<p class="block_19" lang="tr">♦♦♦</p>
	<p class="block_14">&nbsp;</p>
	<p class="block_12" lang="tr">Sağlık konusunda araştırmalar yürüten uzmanlar, en küçük toz parçacıklarının bile sadece ABD de her yıl binlerce insanın ölümüne yol açtığı korkusunu taşıyor. Bu gidişle akşam, haberlerinde bundan sonra fırtına uyarısının yanı sıra bir de toz durumu bülteni ve polen sayımı verilirse hiç şaşırmayın.</p>
	<p class="block_12" lang="tr">Bilim insanları, meteorologların hava sistemlerinin davranışını tahmin etmekte kullandıklarına benzer, bilgisayara uyarlanmış "toz modellerini” daha mükemmelleştirmek için çalışıyorlar. Boulder’daki Ulusal Atmosfer Araştırmaları Merkezinde çalışan fizikçi Bili Collins, meslektaşlarının Hint Okyanusu üzerindeki toz bulutlarının yerini belirlemelerinde yardımcı olması için bu toz tahmin sistemlerinden birini kullanmıştı. Araştırma ekibi havada çöl tozu ve kirlilik yaratan madde ararken, Collins de Hindistan ve Güneydoğu Asya’dan kalkan tozların nerede ortaya çıkacağı konusunda tahminler yapabiliyordu.</p>
	<p class="block_12" lang="tr">Mutlulukla, “İşe yaradı,” diyor. "Hindistan’dan gelen büyük aerosol dumanlarının yerini belirlememizi sağladı.”</p>
	<p class="block_12" lang="tr">Collins, her ülkenin tükettiği fosil yakıt miktarıyla ilgili tahminlerin bilgisayarın derinliklerine saklı olduğunu söylüyor. Bu bilgi, ülkelerin her birinin havaya ne kadar toz ve gaz saldığına ilişkin tahminler üretmeye yarıyor. Bu varsayımlardan yola çıkacak bilgisayar, kimyasalların okyanusa doğru yol aldıkça nasıl değişeceğine dair tahminler geliştiriyor. Bu bilgi, hava durumu tahminleriyle de eşleştiriliyor. Bu donanım elinde olduktan sonra Collins, bir toz bulutunun nereye doğru yöneldiğini tahmin edebilmeyle kalmıyor, ne tür tozlar ve gazlar içerebileceğini de kestirebiliyor. Şimdilik toz durumu bülteni bir kent, hatta bir eyalet için bile teşhis ve tahminlerde bulunabilecek kadar ayrıntılı bir hal almış değil.</p>
	<p class="block_12" lang="tr">Collins “Bunu düşündüm”, diyor. “Sağlıkla ilgili kaygılar alanında uygulamak isterseniz, bunu yapabilirsiniz. Ama biz uluslararası etkilere odaklandık. Asya ülkelerinin iklim üzerinde çok önemli bir etkisi var.”</p>
	<p class="block_12" lang="tr">Evet, ABD deki baş döndürücü hayat standartları eskiden beri çok ciddi bir fosil yakıt bulutunun patlamasına yol açtığımız anlamına geliyorsa da, bu tozlu unvanımız artık tehlikede. Gelişmekte olan ülkeler benzer bir yaşam standardını yakalamaya çalıştıkça, tüketilen yakıt türünde dünya liderliğine doğru gidiyorlar. Çin in bu yöndeki çabaları çok etkileyici; benzer bir nüfus yoğunluğuna sahip olan Hindistan da tozlulukta büyük olmaya doğru ilerliyor. Bu ülkenin havayı kirleten madde ihracı son yirmi yıl içinde üç katma ulaştı. Ayrıca son yıllarda son derece şiddetli asit sisleri, kış mevsiminde Hindistan ve Pakistan’ın bazı kısımlarını örtmeye başladı.</p>
	<p class="block_12" lang="tr">Gelişmekte olan ülkeler, tanımları gereği yoksul sayıldıklarından, zengin ülkelerin, kendilerinin açgözlü bir biçimde tükettikleri enerjinin ve maddi varlıkların ancak küçük bir bölümünü tüketme girişiminde bulunduğu için onları eleştirmesi hiç yakışık almıyor. Bilim dünyasının yaklaşımı, siyasetten uzak durmak ve sadece tozlanmanın etkileri üzerine yoğunlaşmak yönünde.</p>
	<p class="block_12" lang="tr">Collins hemen şunu belirtiyor: “Batılılar Asya’ya haddini bildirecek diye bir şey yok. Bu ülkeler neler olup bittiğini bilmek istiyor. Onlar da çalışmalara katılıyorlar.”</p>
	<p class="block_12" lang="tr">Öyle görünüyor ki, dünyadaki bütün ülkelerin her yeri dolaşan toz sorunuyla yüzleşmesi gerekiyor. Yıllar geçtikçe, dünyadaki toz görünümünün gittikçe ışıksız bir tablo göstereceği de giderek açıklık kazanıyor.</p>
	<p class="block_12" lang="tr">Nisan 1998 sonunda Çin’den kopan Asya Ekspresi, mayıs ayı başında ABD’nin orta bölgelerine geldiğinde dağılmaya başlamıştı. Gökyüzü yavaş yavaş temizlendi. Ama uzun sürmedi bu. St. Louis’deki Washington Üniversitesi’nde Hava Kirliliğinin Etkisi ve Eğilim Analizi Merkezi’nin yöneticisi olan Rudolf Husar zaman geçirmeden bilim insanlarının Asya tozuyla ilgili tartışmalara katılabilecekleri bir internet sayfası açtı. Husar, 9 Mayıs’ta şu gözlemde bulunmuştu:</p>
	<p class="block_12" lang="tr">“9 Mayıs 1998, Kuzey Amerika üzerinde gerçekten de ‘kötü bir aerosol’ günü oldu. Asya kökenli duman bulutu Vancouver’ın biraz kuzeyinden Kanada’ya ulaştı. Asya’dan gelen daha fazla duman, Pasifik kıyılarına yaklaşıyor. Yucatan/Guatemala yangınları hâlâ devam ediyor ve buradan kaynaklanan kalın bir duman tabakası da ABD’nin güneybatı kesimlerinin üzerine doğru geldi. Kanada’da Kayalık Dağları’nın doğusundaki yangınlar yüzünden bir duman tabakası Kanada’nın doğu bölgelerinin büyük bölümünün üzerini kaplamış durumda. Burası nasıl bir mahalle böyle?”</p>
	<p class="block_14">&nbsp;</p>
</body>
</html>