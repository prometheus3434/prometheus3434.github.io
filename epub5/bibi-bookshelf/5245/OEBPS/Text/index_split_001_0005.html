<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="en" xml:lang="en" xmlns:xml="http://www.w3.org/XML/1998/namespace">
<head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body class="calibre">
<h1 class="block_18" id="toc_id_3"><span lang="tr" class="calibre2">2. Bölüm</span><span lang="tr" class="calibre2"> </span><span lang="tr" class="calibre2">Yıldızların Hayatı ve Ölümü</span></h1>
	<p class="block_12" lang="tr">1054 yılında muhtemelen taştan inşa edilmiş yüksek bir gözlem kulesinin üzerine çıkmış Çinli bir gök bilgini, semaya baktığında hayretten donakalmıştı. Yaz ortasıydı, öğle saatleriydi. İşte, dünyanın masmavi kubbesinde, kırmızımsı beyaz bir yıldız parıldıyordu. Gece olduğunda ise, bu tuhaf yıldız biraz daha kuvvetle ışımaya devam etmişti. Ayrıntılı gökyüzü haritaları ve dönen semaları temsil eden iç içe geçmiş metal halkalar gibi aygıtlara sahip olan Çinli gök bilginleri, bu tür “konuk yıldızların” belirişini bin yılı aşkın bir süredir hiç şaşmadan kayıt altına alıyorlardı. Yıldızların arasında dolaşan ya da aniden parlayıp kaybolan bu parlak gezginlerin önemli bir mesaj taşıdığını seziyorlardı. Ama neydi bu mesaj? Çinli gözlemci geleneklere uyarak yıldızı elinden geldiğince yorumlamaya çalıştı.</p>
	<p class="block_12"><span lang="tr">Satırları ”</span><span lang="tr">Naçizane, bir konuk yı</span><span lang="tr">ldızın belirdiğini gözlemledim”</span><span lang="tr"> diye başlıyor; İmparator’un gururunu okşaya</span><span lang="tr">cak bir yorumla son buluyordu: “... Konuk yıldızın Pi’</span><span lang="tr">yi aşmaması ve tam anlamıyla parlak olması çok değerli bir insanın varlığına işaret etmektedir.”</span></p>
	<p class="block_12" lang="tr">Ama daha raporunun mürekkebi kurumamıştı ki, konuk yıldızın ışığı zayıflamaya başlamıştı. Sonbahar geldiğinde yıldızın ateşi artık gündüz göğünde yanmıyordu. Bir sonraki sonbaharda ise yıldız gece göğünde bile zorlukla görülebilecekti.</p>
	<p class="block_12" lang="tr">Böylece gök bilginimiz dikkatini daha parlak nesnelere yöneltmeye başladı; bir konuk yıldızın en anlamlı mesajlarından birinin tam da sönüp gidişinde yattığını fark etmemişti: Misafir yıldız kendini kara tozların içine gömüyordu.</p>
	<p class="block_12" lang="tr">Artık biliyoruz ki, bu saçılan toz bir sonraki kuşak yıldızlara gebe kalacak olan devasa rahimlerin içinde toplanır. Bu toz rahimlerinin kalıntıları yuvarlanıp ayağımızın altındaki gezegen gibi kayalık gezegenler haline gelirler. Çok daha ürkütücüsü, şekerden elmasa dek her şeyle pırıldayan bu zerrecikler, doğanın, içlerinde hayat verme becerisine sahip molekülleri inşa ettiği minicik fabrikalar olabilirler.</p>
	<p class="block_12" lang="tr">Bu tozda, kökenlerimizi buluyoruz.</p>
	<p class="block_14">&nbsp;</p>
	<p class="block_19" lang="tr">♦♦♦</p>
	<p class="block_14">&nbsp;</p>
	<p class="block_12"><span lang="tr">Yaklaşık bin yıl sonra Hollandalı bir gök bilgini, Çinli gök bilgi</span><span lang="tr">ninin kayıtlarının üstündeki Yer</span><span lang="tr">yüzü tozunu silkeledi ve bir süreliğine beliren konuk yıldızın yerini tespit etti. Teleskopunu doğrulttuğunda kendini, galaksimiz Samanyolu’nda Dünya’dan 7000 ışık yılı uzakta bulunan ve gayet iyi bilinen Yengeç Nebulası’na bakarken b</span><span lang="tr">uldu. Bu konuk yıldızın bir sü</span><span lang="tr">pernova, yani olağandışı büyüklükte bir yıldızın patlaması olduğu sonucuna vardı.</span></p>
	<p class="block_12"><span lang="tr">Bu yıldızın kısa sürse de, görkemli bir hayatı olmuştu. Hayatına basit gazlardan oluşan, bir tutam da toz katılmış ve tamamı dokuz elementten oluşan dev bir top olarak başlamış</span><span lang="tr">tı. Ama sadece birkaç milyon yıl</span><span lang="tr"> sonra yıldızın merkezindeki ocak, yakıtının çoğunu tüketmişti. Yıldız sarsıldı ve dışındaki gaz katmanını silkinip attı. Bunun hemen ardından da merkezindeki ocak patladı, şiddetli bir biçimde dışarıya doğru halka halka yayılan bir şok dalgası, yüzen gaz katmanlarını yuttu. Bu şokun şiddetiyle de bazı gazlar değişip tuhaf yeni atomlar haline geldiler; bunlar platinyum, altın, titanyum ve uranyumdu.</span></p>
	<p class="block_12"><span lang="tr">Patlamayı izleyen aylarda, karışık buharlardan oluşan ve yeşil, mavi ve kırmızı ışıklar saçan </span><span lang="tr">içiçe geçmiş katmanlar, rastge</span><span lang="tr">le biçimlerde parçalara ayrıldılar. Uzayda hâlâ saatte milyonlarca kilometre hızla dolaşan bu parçalar küçülüp ayrı ayrı bulutlar haline geldiler. Buharlaşmış elementler soğurken sıkışıp kimyasal olarak cama benzeyen silikat tozu ile altın, radyoaktif uranyum, europium, platinyum ve elmas tozları gibi minicik toz zerreleri halini aldılar.</span></p>
	<p class="block_12" lang="tr">Kabul etmek gerekir ki bu son saydıklarımız müzelerdeki parçalardan birkaç kırat daha düşüktü. Patlamış bir yıldızın katmanlarında karbon bol miktarda bulunmadığından, mikro elmaslar biraz çabuk büyümüş olsalar gerek. Büyük patlamayı izleyen birkaç yüz gün boyunca muhtemelen her beş saatte bir yeni bir karbon atomu toplamışlardı. O zaman da karbon atomları sayıca azalacak ve bu küçük mücevherlerin heveslerini kursaklarında bırakmış olacaklardı. Bir gök bilgini, eğer bakterilerin nişan yüzüğüne ihtiyacı olsaydı, uzay elmaslarının bu iş için biçilmiş kaftan olacağım ileri sürmüştü.</p>
	<p class="block_12"><span lang="tr">Ama elmas tozu yükselirken bile diğer tozlar yoğuşarak birikmeye devam ediyordu. Kalınlaşan toz bulutu, her gün konuk yıldızın parlayan enkazını biraz daha karartıyordu. Patlamadan birkaç jul sonra, tozlaşmış grafite ve cama benzer yeni tozlar karanlık bir sis gibi dönüp duruyordu. Bunda heyecanlanacak bir durum yoktu: Tek tek 200 tanecik, yan yana durduklarında ancak bir insan saçının genişliğin</span><span lang="tr">de oluyordu. Elmaslar da parıl</span><span lang="tr">dayamayacak kadar minikti. Yine de bu tozu parlak bir gelecek bekliyordu.</span></p>
	<p class="block_12"><span lang="tr">Bugün Yengeç Nebulası, ortasından kırmızı iplikler geçen yarı şeffaf yeşil bir yumurtaya benzemektedir. Toz pıhtı ve ur</span><span lang="tr">ganlarıyla kararmış görünür. M</span><span lang="tr">innesota Üniversitesi’nde bu nebulanın bileşimiyle ilgili öncü araştırm</span><span lang="tr">alar yapan gök bilimci Kris Da</span><span lang="tr">vidson, Yengeç’in toz ürettiği günler muhtemelen sona ermiş olsa bile, toz </span><i lang="tr" class="calibre3">saçma</i><span lang="tr"> çağının henüz yeni başladığını söylemektedir.</span></p>
	<p class="block_12"><span lang="tr">Davidson, "Değişmez kural gereği 1000 Kelvin’in [726 santigrat derece] altına inildiğinde toz kendiliğinden oluşur,” demektedir. "Tahminime göre, Ye</span><span lang="tr">ngeç Nebulası çok sıcak bir ne</span><span lang="tr">bulaydı. Bu yüzden de toz muhtemelen patlamadan birkaç yıl sonrasına dek oluşmaya başlamamıştır. Yüz yıl sonra ise </span><i lang="tr" class="calibre3">ciddi</i><span lang="tr"> oranda toz oluşumu tamamlanmış olmalıdır.”</span></p>
	<p class="block_12" lang="tr">O patlamayı izleyen bin yıl boyunca Yengeç Nebulası tozlarla lekelenmiş bir balon gibi kabarıp durdu ve çapı 112 trilyon kilometreye ulaştı. Davidson buna rağmen gücünün daha hâlâ tükenmediğini söylemektedir.</p>
	<p class="block_12"><span lang="tr">Davidson, "Normalde süpernova kalıntıları başka gaz bulutlarıyla karşılaştıklarında dururlar,” demektedir. "Ama Yengeç Nebulası tek başınadır ve galaksi</span><span lang="tr"> düzleminin 500 ışık yılı yuka</span><span lang="tr">rısındadır. Bu yüzden de bir yarısı galaksiler arası uzaya doğru genişlemeyi sürdürecektir. Diğer yarısı ise 30.000 ilâ 100.000 yıl içinde g</span><span lang="tr">alaksi düzlemiyle çarpışabilir.</span><span lang="tr">”</span></p>
	<p class="block_12"><span lang="tr">İ</span><span lang="tr">nsanın zaman ölçeğinde Yengeç Nebulası gibi ışıltılı misafir yıldızlara ender rastlanır. Galaksimizde bin yıldızdan yalnızca biri süpernova tarzı bir patlam</span><span lang="tr">a geçirecek kadar büyüktür. Sü</span><span lang="tr">pernovalar çok gösterişli toz üreticileri olsalar da, pek başarılı toz üreticileri değillerdir. Tozları karbon, azot ve hayatın muhtaç olduğu diğer temel yapıtaşları bakımından fakirdir.</span></p>
	<p class="block_12" lang="tr">Fakat ağır ilerleyen kozmik saatin açısından bakıldığında, hem bu dev yıldızlar, hem de daha mütevazı kardeşleri, Samanyolu’na sürekli toz baloncukları üflemektedir. Tipik bir galakside her boyuttan 100 milyar ilâ 1 trilyon yıldız bulunur ve bunların neredeyse hepsi ölürlerken uzaya bir parça toz fırlatır. Kimi zaman sağlıklı orta yaşlı bir yıldız bile bir kerelik olmak üzere sıcak atmosferinden toz püskürtür ve daha sonra olağan temiz yanma düzenine geri döner.</p>
	<p class="block_12"><span lang="tr">Bizim Güneş’imiz gibi iddiasız bir yıldız, yakıtı konusunda o ka</span><span lang="tr">dar tutumludur ki, 10 milyar yıl</span><span lang="tr"> boyunca yanabilir. Ama sonunda o da kabaracak ve yeni ortaya çıkmış atomlardan oluşan sıcak kabuklarını savurup atacaktır. Bizimkisi gibi mütevazı ve çok sayıdaki yıldızlar, hiç de gösterişe kaçmadan, evrendeki karbon tozunun büyük bölümünü ve bunun yanı sıra strontiyum, itriyum, baryum ve alüminyum gibi elementleri de oluştururlar. Aslına bakarsanız elmas yerine uğurlu doğum taşını isteyen bir bakterinin, bunu daha mütevazı bir yıldızın ölümcül tozlarında araması doğru olurdu. Burada, ne ölçüde katışık olduğuna bağlı olarak Dünya’da yakut ya da safir olarak bilinen alüminyum oksit zerreciklerinden bol bol bulabilir.</span></p>
	<p class="block_12"><span lang="tr">Sönmüş bir yıldızın kömürleşmiş </span><i lang="tr" class="calibre3">çekirdeği</i><span lang="tr"> bile onsuz yapamayacağımız tozlar üretebilir. Zaman zaman, bu ağır "beyaz cüce yıldızlar” gazını çalmaya başlamak için yakınlarındaki bir yıldıza yaklaşacaklardır. Hırsız, nihayetinde kaldırabileceğinden fazla yüklendiğinde patlayacaktır. Kor gibi parlayan gaz kalıntıları soğuduğunda, kararmakta olan tozlar demir ve akrabaları olan krom, manganez, kobalt ve nikel gibi, en temel elementler bakımından zengin olacaklardır.</span></p>
	<p class="block_12" lang="tr">Davidson, Yengeç Nebulası’nın bugün muhtemelen artık yapabileceği kadar parlak tozu üretmiş olduğunu söylüyor. Artık yeni doğan toz dışarıya doğru fışkırmakta, yeni bir doğuma doğru ilerlemektedir.</p>
	<p class="block_14">&nbsp;</p>
	<p class="block_12" lang="tr">Bilim insanları Yengeç Nebulası’nın tozlarının bileşiminde ne olduğunu, bu tozların doğum yerlerinden ne kadar hızla uzaklaştığını tahmin edebilmektedir. Fakat trilyonlarca kilometre uzaktaki Yeryüzü’nden bakıldığında bu tozla ilgili hâlâ tam anlamıyla tespit edilememiş bazı ayrıntılar vardır.</p>
	<p class="block_12"><span lang="tr">Hubble Teleskopu’nun nereye doğrultulacağına karar veren Uzay Teleskop Bilimi Enstitüsü’nün yöneticisi olmadan önce uzay tozu üzerine araştırma yap</span><span lang="tr">mış olan gökbilimci Steve Beckw</span><span lang="tr">ith, "Toz iyi tanımlanmamıştır,” demektedir. Beckwith alışılmamış altın renkli gözleri olan uzun boylu bir kişi,</span><span lang="tr"> </span><span lang="tr">“Tanelerin tam şeklini ya da bileşimini bilmiyoruz. Küçük kürecikler midir? Sicimler hâlinde midir? Bitki benzeri şeyler midir? Büyük çoğunluğu muhtemelen küçük kar tanesi benzeri şeylerdir.”</span></p>
	<p class="block_12"><span lang="tr">Beckwith’</span><span lang="tr">in listesi tam değildir. Bir düşünce tarzına göre, ortalama bir uzay tozu parçacığı soluk, camsı bir madde ya da siyah grafit tanesidir. Bir başka ekolse üzeri bilinmeyen, organik moleküllerle kaplanmış camsı bir çekirdek olduğunu ileri sürmektedir. Başka görüşler camsı parçacıklar, karbon, buzlar ve organik moleküllerden oluşan kabarık bir karışım olduğu yönünde tahminler de bulunmaktadır. En özgür görüş, uzay tozunun tepeden tırnağa organik olduğunu, o kadar ki hayat potansiyeliyle dolup taştığını savunmaktadır.</span></p>
	<p class="block_12" lang="tr">Gökbilimcileri Yengeç Nebulası’ndan fışkıran tozun büyüklüğünü belirleme konusunda da sıkıntı çekmektedir. Uzay tozunun yarattığı radyasyona bakarak tozun ne kadar küçük olduğunu söyleyebilmektedirler: Duman denebilecek kadar küçüktür. Peki ama uzay tozu ne kadar büyüyebilir? Radyasyondan bu konuda bilgi edinmek mümkün değildir. Tozla ilgilenen bilginlerden birinin şikâyet ettiği gibi, “Bazı tozlar gerçekten de bir Toyota büyüklüğünde olabilir, ama bunu bilemiyoruz.”</p>
	<p class="block_12"><span lang="tr">Fakat ortalama bir toz zerresinin portresi yavaş yavaş ortaya çıkmaktadır. 1998’de John Glenn'i yukarıya taşıyan uzay mekiğinde, uzayı taklit eden bir madeni kapsül de bulunuyordu. Kapsüle özenle hazırlanmış bir toz zerresi bulutu enjekte edilmişti. Elektronik monitörler izlerken, mikroskobik boyutlardaki tanecikler kendi aralarında kısa, dallanan bağlantılar kurdular. Ne yazık ki dallar iyice büyüyemeden, serbest tozlar biraz hızlı bir biçimde kapsülün kenarlarına doğru hareket edip oraya yapıştılar. Bundan sonra yapılacak bir deneyde kapsül, tozların yapışmasını önlemek için bir çamaşır ku</span><span lang="tr">rutma makinesi gibi iki yana yu</span><span lang="tr">varlanacaktır.</span></p>
	<p class="block_14">&nbsp;</p>
	<p class="block_19" lang="tr">♦♦♦</p>
	<p class="block_14">&nbsp;</p>
	<p class="block_12" lang="tr">Bu yeni pişmiş toz neye benziyor olursa olsun, ölen her yıldızın biraz daha fazla gazı ağır elementlere çevirmesiyle birlikte bu tozdan da galaksiye her gün biraz daha fazla dağılmaktadır. Bu yüzden uzay hiç de boş değildir. Çok, hem de çok tozlu bir yerdir.</p>
	<p class="block_12" lang="tr">Uzayın derinliklerine gidip burada her bir kenarı 100 yard olan bir küplük uzay parçası belirlemiş ve buradaki toz taneciklerini saymış olsaydınız sadece 20 mikroskobik zerrecik bulabilirdiniz. Fakat ölçeği daha iyi kavramak için şöyle düşünelim: Dünya ile Plüton arasındaki kısa uzaklıkta her bir kenarı 100 yard olan küplerden 63 milyarı yer alabilir. Her küpte 20 toz taneciği olduğuna göre, toz taneciklerinin gittikçe sayısı artar. Gökbilimciler teleskoplarını nereye çevirirlerse çevirsinler karşılarına bir toz bulutu çıkacaktır.</p>
	<p class="block_12"><span lang="tr">David Leckrone, Hubble Uzay Teleskobunda çalışan NASA'nın proje bilimcilerindendir. Okul otobüsü büyüklüğündeki bu teleskop gözlerini evrene ilk açtığında Dünya’daki aletleri kör eden aynı toz bulutuyla</span><span lang="tr"> karşı karşıya kalmıştır. Mary</span><span lang="tr">land’deki bürosunda benimle konuşurken masanın kenarına ilişmiş olan Leckrone gümüşsü saçlarıyla, kediye benzer, çevik bir adam. Bizim galaksimiz olan Samanyolu’nun bir fotoğrafını çıkarıyor. Bu karanlık ve bulanık, bizim gezegenimizin bulunduğu yerden, dış çeperin yakınından galaksinin merkezine bakan bir görüntüdür. Yıldızlar ancak birer toplu iğne ucu kadar bazen de şişkin ışık kümeleri gibi görünüyor.</span></p>
	<p class="block_12"><span lang="tr">Fotoğrafa biraz hayal kırıklığı taşısa da beğenen bir bir gülümsemeyle bakan Leckrone “Bü</span><span lang="tr">tün tozu ortadan kaldırabilsey</span><span lang="tr">diniz eğer, bu baştan aşağı ışıklı bir görüntü olurdu,” diyor.</span></p>
	<p class="block_12"><span lang="tr">Bütün bu toz dediği, Çinli konuk yıldız benzeri yıldızların enkazının birikiminden oluşuyor. Bu tozun geleceğinin hikâyesi de, bizim dünyamızın geçmişinin hikâyesidir. O zaman kozmik saati birkaç milyar yıl </span><i lang="tr" class="calibre3">geri</i><span lang="tr"> alalım ve teleskopumuzu güneş sistemimizi kuran toz bulutuna odaklayalım.</span></p>
	<p class="block_14">&nbsp;</p>
	<p class="block_12"><span lang="tr">Altı ya da sekiz milyar yıl önce, daha Dünya’nın doğmasına çok varken, misafir yıldızlar çok boldu. Onların ışıltılı ziyaretlerine tanık olacak gözler yoktu. Daha hiçbir fırça mürekkebiyle onların Samanyolu</span><span lang="tr">'ndaki konumlarını tanımlamamış</span><span lang="tr">tı. Ne anlam taşıdıklarına dair tahmin yürütecek bir kimse ortada yoktu.</span></p>
	<p class="block_12" lang="tr">Kozmik zaman aktıkça konuk yıldızlar bir havai fişek gösterisinin ağırlaştırılmış çekimi gibi parıldayıp söndüler. Milyonlarca yıl boyunca hem konuk yıldızlar, hem de daha sönük ve gösterişsiz yıldızlar sürekli toz püskürttüler.</p>
	<p class="block_12" lang="tr">Yaklaşık 5 milyar yıl öncesinin, güzel bir kozmik öğleden sonrasında, şiddetli galaktik rüzgârlar bu tozu süpürürken biraz fazlaca miktarını bir yığın haline getirdi. Patlamalar galaksinin her yanma yıkıcı radyasyon fırtınaları göndermeye devam ediyor olsa da, bu toz yığını o kadar büyüktü ki, darbelere dayanabiliyordu. Patlamalar, onun karanlık derinliklerinde fark edilmiyordu bile.</p>
	<p class="block_12"><span lang="tr">Bu yığın, galaksimizdeki bu tür pek çok toz kümesinden bir tanesiydi; galaksimiz hâlâ bu kümelerle doludur. Boğa ve Avcı takımyıldızlarının her biri devasa siyah bir buluta ev sahipliği yapar. Özetle, Samanyolu’nun yaklaşık 4000 devasa toz bulutuna ve bundan da fazla sayıda daha küçük boyutlarda kümelere ev sahipliği yaptığını belirtelim. Artık bu toz yığınlarının galaksideki en büyük nesneler olduğunu biliyoruz. Bazıları 300 ışık yılına yani bizimle en yakın yıldız arasındaki mesafenin yetmiş katı</span><span lang="tr"> bir genişliğe yayılabilir. Bazıl</span><span lang="tr">arında bir milyon güneş yaratmaya yetecek kadar gaz ve toz vardır. Bilim insanları bugün bu bulutları inceleyerek bizi doğuran bulutun hikâyesini çözebiliyorlar.</span></p>
	<p class="block_12" lang="tr">Kökenlerimizin geldiği toz bulutunun büyüklüğü bir sır olmayı sürdürüyor. Fakat ilk kez bir yığın haline getirildiğinde herhalde oldukça güçsüz, yani hem gaz, hem de toz bakımından zayıftı. Yaklaşık her 16 santimetreküpünde, bizim Dünya’da soluduğumuz havanın her 16 santimetreküpünde bulunan gaz atomlarının trilyonda birinden daha az miktarda gaz atomu bulunuyordu. Bu seyrek gaz atomları bile sayı bakımından toz taneciklerini çok geride bırakıyordu.</p>
	<p class="block_12" lang="tr">Güneş kadar devasa bir şeyin bu sulu çorbadan büyümesi insana saçma geliyor. Fakat bu bulut akla hayale sığmayacak kadar büyüktü. Her toz taneciği bir duman zerresi büyüklüğünde olsa bile, muazzam miktarlarda olduğu düşünüldüğünde küçümsenmeyecek bir güç oluşturuyorlardı. Galaksiye rahat vermeyen radyasyon fırtınası bu toza çarpınca durmuştu.</p>
	<p class="block_12"><span lang="tr">Astrofizikçi David Leisawitz, mor ötesi radyasyonun bizim antik toz bulutumuz için özellikle tehlikeli olduğunu söy</span><span lang="tr">lemektedir. Dave Leckrone’un Mar</span><span lang="tr">yland eyaletinin NASA kampüsündeki yerinin karşısında duvarları uydu resimleriyle </span><span lang="tr">kaplanmış bürosu bulunan Leisaw</span><span lang="tr">itz, neslinin tipik örneklerinden biri olarak kahve makinesinin çevresinde dar bir daire çizerek dönmekte ve terminoloji yüklü kesik kesik cümlelerle konuşmaktadır.</span></p>
	<p class="block_12"><span lang="tr">Le</span><span lang="tr">isaw</span><span lang="tr">itz, bizim toz bulutumuzun etrafındaki bütün yıldızların yanarken uzaya mor ötesi ışınlar, yani UV [ultra violet] yaydıklarını anlatmaktadır. Bu radyasyonun, dünyamızın kuruluşunda temel önem taşıyan toz taneciklerini ve karmaşık molekülleri kırmak gibi özel bir becerisi var. Fakat bizim bulutumuzda, toz tanecikleri UV saldırısını geri püskürtmüşlerdi.</span></p>
	<p class="block_12"><span lang="tr">Leisaw</span><span lang="tr">itz önce bir toz taneciği resmi sonra da ona yönelmiş tehditkâr ve dalgalı bir çizgi çiziyor. “Bir toz taneciği küçük bir kaya gibidir,” diyor. “Kendisine çarpan UV’nin neredeyse tamamını emer.” Bizim toz bulutumuzda en dıştaki toz tanecikleri, bulutun zırhı görevini üstlenmişlerdi.</span></p>
	<p class="block_12"><span lang="tr">Leisaw</span><span lang="tr">itz, sıcaklığın oluşacak olan dünyaların bir başka düşmanı olduğunu söylemektedir. Bizim toz bulutumuz ilk oluştuğunda, içindeki gaz atomları hâlâ süpernova doğumlarından ötürü kızgın ısıdaydı. Yakınlardaki yıldızların sıcaklığı da ısının birkaç derece artmasına sebep olmuş olabilir. Bu gaz soğumasa, asla bir araya gelip toplar oluşturamazdı.</span></p>
	<p class="block_12"><span lang="tr">Leisaw</span><span lang="tr">itz bir dalgalı çizgi daha çiziyor; bu kez çizgi toz zerreciğinden </span><i lang="tr" class="calibre3">uzaklaşıyor</i><span lang="tr">.</span></p>
	<p class="block_12" lang="tr">“Toz UV’yi emer,” diyor. “Ama IR [infra red] ışınlar yayar.” IR kızıl altı radyasyon anlamına geliyor; kızgın kaldırımlardan yükseldiğini gördüğünüz sıcaklıktır bu. Açık bir dille söyleyecek olursak, kökenlerimizin dayandığı toz bulutu milyarlarca küçük radyatör gibi davranarak, rahminden sıcaklık püskürtmektedir.</p>
	<p class="block_12" lang="tr">Bu toz bulutunun iç kısmı yavaş yavaş, evrendeki en soğuk yerlerden biri haline geldi. Büyük Patlama’dan kalan zayıf bir radyasyon akımı her şeyi en az mutlak sıfırın üstünde 3 dereceye kadar ısıttı. Bir demet mor ötesi ve kozmik ışın da dışarıdaki koruyucu toz kabuğunu aşıp sıcaklığı birkaç derece daha artırdı. Böylece toz bulutumuzun merkezi 0 derece Fahrenheit’ın altında 441 derece gibi bir soğuklukta kaldı.</p>
	<p class="block_12" lang="tr">Tozdan oluşan rahatlatıcı rahim yatıştı, iç kısmı serinleyip soğudu ve artık bazı şeyler bir araya gelmeye başladı.</p>
	<p class="block_12" lang="tr">Bulutun içindeki toz tanecikleri artık atomların birbiriyle karşılaşıp harika moleküllere dönüşmesi için laboratuvar masaları görevi görüyordu. Fakat tozun yardımıyla dahi bugün etrafımızı çevreleyen moleküllerin büyümesi çağlar boyu sürdü. Belki de tek bir gaz atomunun bir toz taneciğiyle buluşması için bir milyon yıl geçmesi gerekiyordu.</p>
	<p class="block_12" lang="tr">Yine de atomlar birbiri ardına soğuk birer toz taneciğinin üzerine kondular ve bir eş beklediler. Oluşan bazı moleküller, olgunlaşmakta olan karanlık toz bulutunun içinde daha büyük moleküller teşkil etmek üzere başka yerlere gittiler. Terk edilmiş toz taneciğinin yüzeyinde yeni atomlar ve moleküller oluştu. Bunların bazıları ev sahiplerine sıkı sıkıya bağlandılar.</p>
	<p class="block_12" lang="tr">Toz evrimleşti. Yüzeyinde su molekülleri dondu. Burada azot ve başka gazlar da dondular. Ara sıra içeri sızan bir mor ötesi ışını bu buzlara çarptı ve bir kimyasal reaksiyon başlatarak daha büyük moleküllerin oluşmasına yol açtı. Güneşimizi ve gezegenleri doğuran bulut daha da ayrıntılı ve gelişmiş bir hal aldı.</p>
	<p class="block_12" lang="tr">Ne kadar gelişmiş ve ayrıntılı olduğu ise bir tartışma konusudur. Gökbilimcilerin 2000 yılında bir toz bulutunun içinde keşfettikleri gelişim aşamasındaki şeker molekülü gibi en basit molekülleri laboratuvarda tespit edip doğrulamak mümkündür. Bunu büyük moleküller için yapmak ise zordur.</p>
	<p class="block_12"><span lang="tr">Toz bulutlarından sızan radyasyon belirtilerinden tek tek kimyasalların “parmak izlerini" tespit etmeye çalışan, İngiliz asıllı NASA araştırmacısı Emma Bakes, “Şu ana kadar </span><i lang="tr" class="calibre3">doğrulanan</i><span lang="tr"> en büyük molekül, 11 a</span><span lang="tr">tomlu bir moleküldür,” diyor. “S</span><span lang="tr">eksen karbon atomu bulunan moleküllerin var olduğundan oldukça eminiz. Ama bunu doğrulamak son derece zor.” Tek tek parmak izlerinin ayıklanması yıllar alabilir.</span></p>
	<p class="block_12" lang="tr">Bakes’in meslektaşı Max Bernstein farklı bir yaklaşımı benimsemiştir: Laboratuvarında deneysel bir uzay tozu bulutu yaratıyor ve ortaya çıkan şaşırtıcı biçimde tanıdık gelen molekülleri incelemektedir. İnsan yapımı tozun yüzeyini çeşitli buzlarla kaplıyor ve bu kaplamaya, kökenlerimizin dayandığı toz bulutunun içine seyrek olarak girmiş olabilecek mor ötesi radyasyonun aynısını uygulamaktadır.</p>
	<p class="block_12"><span lang="tr">“Radyasyon moleküller arasındaki bağları koparıyor, fakat buzun içinde donmuş olduklarından hiçbir yere gidemiyorlar. Sonra ısındıkça başka parçalarla yeniden bağ kuruyorlar ve daha karmaşık moleküller oluşturuyorlar.” diye ifade etmektedir Yüksek teknolojiye dayalı bu toz bulutundan ketonlar, nitriller, eterler ve alkollerin yanı sıra ılık, asitli suya batırıldığında amino asit üreten karbon bakımından zengin bir molekül çıkmış. Geleneksel olarak bilim adamları, amino asitlerin yalnızca sıvı suda yapılabileceğini düşünüyorlardı. Fakat Bernstein’ın yaptığı deneyler suyun bulunmadığı zamanlarda, buzlu tozun da işe yaradığını göstermektedir. Bernstein temkinli bir tavırla, “Son derece cesaret verici sonuçlar alıyoruz,” demektedir. “Amino asitleri gerçekten </span><i lang="tr" class="calibre3">görüyoruz</i><span lang="tr">. ”</span></p>
	<p class="block_12" lang="tr">Üçüncü bir NASA görevlisi Jason Dworkin, uzay tozu molekülleri üzerinde çalışmaktadır; bu moleküller suya bırakıldığında hemen toparlanıp içi boş, su geçirmez küreler oluşturuyorlar. Bernstein “Bütün hayat zar içinde gelişir,” demektedir. “Zar çok arzu edilen bir şeydir.”</p>
	<p class="block_12"><span lang="tr">Tozda oluşmuş özel bir grup molekülün hücre gibi davranabileceği</span><span lang="tr"> —</span><span lang="tr">bir şe</span><span lang="tr">kilde hücre haline gelebileceği—</span><span lang="tr"> fikrinin dünyamız ve başka dünyalar açısından yaratacağı sonuçlar olabilir. Kökenlerimizin dayandığı toz bulutunun içinde bu yetenekli kimyasallar teşekkül ettiyse eğer, </span><i lang="tr" class="calibre3">başka her</i><span lang="tr"> uzay tozu bulutunun içinde de oluşabilirler. Bu yüzden evrende nerede toz varsa</span><span lang="tr"> —ve toz her galaksiyi karartır—</span><span lang="tr"> hayat potansiyeli de vardır.</span></p>
	<p class="block_12" lang="tr">Toz zerrecikleri mineraller ve metal parçacıklarının oluşturduğu gevşek kümelere, tuhaf moleküllere ve çeşitli buzlara dönüşürken yakınlardaki herhangi bir yıldızın patlaması rahimde bir delik açmış olabilirdi. Yakınlardaki bir yıldızın sebep olduğu şiddetli rüzgârlar bile rahmin aşınmasına yol açabilirdi. Büyüyen toz zerrecikleri buna maruz kalmış olsalardı, kimyasal kabuklarını kaybederek, birbirlerinden ayrılmış olurlardı. Bu olağan bir vakadır. Belirli bir toz zerreciğinin, sonunda soğuk bir bulutun merkezine savrulup bir yıldız doğumunun girdabına kapılmadan önce, bir milyar yıl boyunca on farklı toz bulutuna katılabileceği hesaplanmıştır. Fakat bu kez tozlar birbirine sarılmış ve kopmamışlardır. Böylece Dünya’daki herkesin bütün atomları korunmuştur.</p>
	<p class="block_14">&nbsp;</p>
	<p class="block_12" lang="tr">Bugün kimyacılar kozmik tarihimizi uzay tozunun yüzeyini inceleyerek okurken, gökbilimcilerin de ekleyecekleri şeyler var. Teleskoplarıyla, tozu doğum yaparken yakalayabilmişler. Yepyeni yıldızların tozlu rahimlerden dışarı çıkma mücadelesi verdiğini izlediklerinden, artık bizim Güneş’imizin doğuşunun hikâyesini anlatabiliyorlar.</p>
	<p class="block_12" lang="tr">Hubble’la çalışan araştırmacı Dave Leckrone, "Toz yıldızların ortamıdır,” diyor. "Yıldızlar karanlıkta doğar.”</p>
	<p class="block_12" lang="tr">Tozlu Samanyolu’nun resmini bir yana bırakan Leckrone, Hubble’ın çektiği, Dünya'dan 7000 ışık yılı uzakta engin bir toz bulutu olan Kartal Nebulası’nın bir köşesini gösteren fotoğrafı çıkarıyor. Arkasından solgun bir yıldız ışığı alan nebula tozla dumanlanmış, siyah ve şişirilmiş lastik bir eldivenin parmakları gibi görünüyor.</p>
	<p class="block_12" lang="tr">Yakından bakıldığında karanlık parmaklarda birkaç solgun kırmızı közün pırıldadığı görülüyor. Bunlar hâlâ ağır toz rahimlerin içinde sarmalanmış olan genç yıldızlar.</p>
	<p class="block_12"><span lang="tr">Kalın bir toz bulutu olmadan bir yıldız oluşamaz. Ne yazık ki yine bu rahimler normal teleskopları, embriyon halindeki yıldızlar hakkında bilgi toplamada iş göremez duruma getirirler. Bilim insanları bu sorunu ancak 1980'lerde çözebildi. G</span><span lang="tr">ö</span><span lang="tr">rünür ışık dalgalarının tersine, daha uzun olan kızılötesi radyasyon dalgaları tozun içinden dosdoğru geçebilir. Astronomlar teleskopları kızılötesi ışınları toplayabilecek niteliğe getirdiklerinde kendilerine yıldızlar arası sonogram makineleri yapmış oldular.</span></p>
	<p class="block_12" lang="tr">Leckrone başarının mutluluğuyla Avcı Nebulası’nın iki fotoğrafını gösteriyor. Hubble’ın ilk kameralarından birinin çektiği birinci fotoğrafta nebula yoğun bir sis gibi mat görünüyor. Fakat Hubble’a astronomların yerleştirdiği bir kızılötesi cihazı tarafından çekilen İkincisinde, nebula yepyeni yıldızların pırıltılı yuvası gibi görünüyor.</p>
	<p class="block_12"><span lang="tr">Bundan yalnızca 200 yıl önce toz bulutları "gökyüzündeki del</span><span lang="tr">ikler” olarak kabul edilip önem</span><span lang="tr">senmezdi. Şimdi Leckrone ve meslektaşları, siyah toz bulutlarından “yıldız doğumhaneleri” diye bahsediyor. Ve</span><span lang="tr"> bize kendi Güneş’imiz ve Dünya</span><span lang="tr">mızın da aynı yolla, tozlu bir zarfın içinde şekillendiğinin güvencesini verebiliyorlar.</span></p>
	<p class="block_12"><span lang="tr">Kökenimizdeki o devasa bulutun soğuk merkezinde, Güneş’in ilk işareti gaz ve toz çorbasının belli belirsiz bir biçimde koyulaşmış olsa gerek. Bu güneş çekirdeğinin boyutlarını gözünüzün önüne getirebilmek için bu çağdaki Güneş’imizi bir kum tanesi olarak düşününüz. Buna kıyasla, onu doğuracak olan bu yoğunlaşmakta olan rahim yaklaşık bir buçuk kilometre genişliğindeydi. Güneş’in çekirdeği yavaş yavaş büzüştü, içindeki çorba yoğunlaştı. B</span><span lang="tr">u çekirdek küçüldükçe, kütleçe</span><span lang="tr">kim onu o kadar daha kuvvetle çekiyor ve daha da küçülmesine neden oluyordu. Gazlar basınç altında ısındığında ve genişleme tehdidi yarattığında, toz ısıyı dışarıya yaymaya başladı. Henüz bir milyon yıl geçtiğinde çekirdek o kadar yoğunlaşmıştı ki, kütleçekim birden üstün gelmeye başladı. Çekirdek küçülüp bir top haline geldi. Ne var ki en dıştaki tabakalar direniyor, yeni “yıldızsı”nın çevresinde kalın, koyu renkli bir kabuk oluşturuyorlardı. 4,5 milyar yıl önce, bir astronom bu olanları izliyor olsaydı, görüp göreceği sadece çapı bir ışık yılı uzunluğundaki bu devasa kara kabuk olurdu.</span></p>
	<p class="block_12" lang="tr"> </p>
	<p class="block_12" lang="tr">Fakat bu kabuğun derinlerinde, soğuk ve tembel bebek Güneş her birkaç milyon yılda, bir tam dönüş yapıyordu. Kütle çekim topu sıkıştırıp küçülttükçe güneş, tıpkı kollarını göğsüne saran bir buz patencisi gibi daha hızlı dönüyordu. Durmadan artan basınç, gazı tozun soğuttuğundan daha hızlı ısıttığında, Güneş ısınmaya başladı ve ışık saçan bir ısıya ulaştı.</p>
	<p class="block_12"><span lang="tr">Peki ya toz rahimden arta kalanlar ne oldu? Kökenlerimizdeki toz bulutunun çok büyük mü, yoksa orta büyüklükte mi olduğu konusunda astronomların hiçbir</span><span lang="tr"> f</span><span lang="tr">ikri yoktur. Bu bulut Güneş’e onlarca kardeş doğurmuş olabilir; belki de bunlar aradan geçen yıllar içinde uzaklaşıp gitmişlerdir. Belki kocaman bir kardeş doğurmuştur, o da hemen bir süpernova olmuş, kökenimizdeki toz bulutunu parçalamıştır. Bunu hiçbir</span><span lang="tr"> zaman öğrene</span><span lang="tr">meyebiliriz.</span></p>
	<p class="block_12" lang="tr">Bir zamanlar Güneş’i içinde saklayan küçük toz kabuğuna gelince, bu tozun bir kısmı Güneş sonunda alev aldığında uzaya dağılmıştır. Fakat bir parçası geride kalmış, yeni yıldızı, geniş ve dolgun bir halka gibi çevrelemiştir.</p>
	<p class="block_14">&nbsp;</p>
	<p class="block_19" lang="tr">♦♦♦</p>
	<p class="block_14">&nbsp;</p>
	<p class="block_12" lang="tr">Güneş şekillenirken bu halkanın içindeki toz taneleri de büyümüşlerdir. Mikroskobik boyutlardaki kayalardan, metal parçacıklarından, moleküllerden, safirlerden, camdan ve elmaslardan oluşan koyu renkli toz Güneş’in etrafını sarmış; yörüngede dönen bir gaz nehri haline gelmiştir.</p>
	<p class="block_12" lang="tr">Kozmik saatle değerlendirildiğinde bu, göz açıp kapayıncaya dek gezegenlere dönüşecek bir nimetti. Ama bir toz taneciğinin açısından, uzun ve şiddetli bir mücadeleydi. Gezegenlerin oluşum sürecinin başlarında toz çılgınca döneniyordu, tıpkı fırtınanın ortasında kalmış çakıl taşları gibi. Taneciklerin birçoğu öyle büyük bir şiddetle çarpıştılar ki, çarpışmanın etkisiyle birbirlerinden ayrıldılar. Sonunda, aynı yöne gitmekte olan iki tanecik birbirlerine hafifçe dokunmayı başardılar ve böylece birbirlerine bağlandılar.</p>
	<p class="block_12" lang="tr">Büyüklüğü iki katına çıkan bu yeni toz taneciği kalın halkanın içinde yuvarlanarak yoluna devam etti. Her yerde parçacıklar birbiriyle çarpışıyor, yeniden sıçrıyor, gene çarpışıyor, yeni bağlar oluşturuyor ve büyüyordu. Bu çifte toz taneciğinin üzerinde bir su damlacığı dondu. Bir başka toz taneciği de bu İkiliye katıldı. Sonra bir başkası. Büyümekte olan toz topu 100.000 toz taneciği topladığında, görünür olmanın eşiğine gelmiş, bir saç kılının onda biri büyüklüğüne ulaşmıştı.</p>
	<p class="block_12"><span lang="tr">Güneş, bir yeni yetmenin öfkesiyle harekete geçip de bir ateş dalgası kalın halkanın her tarafını sardığında, ümit vaat eden bu tanecik de hızla büyümekteydi. Tozun bir kısmı, derhal eriyip buharlaştı. Diğer tanecikler yarı yarıya eridiler, sonra sertleşip şeker kristali büyüklüğünde kırm</span><span lang="tr">ızı-siyah parlak renkli ve gök</span><span lang="tr">kumu (chrondrule) adı verilen boncuklar haline geldiler. Kriz çabucak geçti, boncuklar ve toz yeniden birleşmelerini sürdürmeye devam ettiler. Yüzyıl geçtiğinde bizim hırslı toz taneciğimiz yaklaşık bir metre genişliğe ulaşmıştı. Bu kaya kütlesi ve sayılamayacak kadar çok benzeri toz toplamaya devam ettikçe, bulutların içinden daha fazla gün ışığı sızıyordu. Tozlu halka yassılaşıp bir disk halini almıştı. Toz kayaları Güneş’e en yakın yerde toplandılar. Diskin ortalarına doğru gazlar kümeler oluşturup pıhtılaşarak devasa gaz gezegenlerini oluşturdu. Diskin soğuk, dış kenarında ise, toz çok </span><span lang="tr">miktarda buz kristaliyle birle</span><span lang="tr">şerek pek çok küçük toz topları oluşturdu; bunlar kuyruklu yıldızlardı.</span></p>
	<p class="block_12" lang="tr">Kayalık toz bölgesinde, toz kayamız başka kayalarla birleşmeyi sürdürüyordu. Çapı bir buçuk kilometreye ulaştığında, bu Dünyacık resmen bir “gezegensi" haline gelmişti. Ancak bin yılda bir diğer gezegensilerle karşılaşıyordu; fakat benzer yörüngeler izliyor olmaları ve kütle çekimle birbirlerine doğru yaklaşmaları, parçalanmak yerine birleşme ihtimallerini artırıyordu. Tabii bu sözler, bu birleşmelerin yumuşak olduğu anlamına gelmiyor. Bunlar, büyük toz taneciği bulutlarını eritip birbirine karıştıracak kadar güçlü birleşmelerdi. Mineraller ve metaller katı kayanın bildiğimiz dokusuyla yeniden sertleşiyordu.</p>
	<p class="block_12"><span lang="tr">20.000 yıl sonra iç güneş sistemi, Ay büyüklüğünde yüzlerce cisimle doldu, aralarında Dünyacık da bulunuyordu. 10 milyon yıl sonra Güneş’in etrafında dönen ancak bir avuç devasa top kalmıştı. Dünya, Mars, Merkü</span><span lang="tr">r ve Venüs kalan bütün gezegen</span><span lang="tr">sileri temizlemişler, geride ancak Mars ile gazsı Jüpiter arasında yörüngede dönüp duran bir grup taşlı asteroid bırakmışlardı.</span></p>
	<p class="block_12"><span lang="tr">Dünyayı oluşturan uzay tozu artık tanınmayacak kadar değişmişti. Bir milyon yıl kadar önce doğmuş olan toz tanecikleri artık sonu gelmeyen çarpışmalar ve travmatik süpernova doğumu sonrasında hâlâ “sıcak" olan radyoaktif atomların etkisiyle erimişlerdi. Tanecikler erirken, onları oluşturan bileşenlerin bazıları ayrılıp tek başlarına kalmışlardı: Demir ve nikel tozunun büyük bölümü Dünya’nın merkezine inmişti. Daha hafif kaya tozları yükseliyor, soğuyup bir kabuk oluşturuyorlardı. </span><i lang="tr" class="calibre3">Gerçek</i><span lang="tr"> hafif elementler</span><span lang="tr"> —</span><span lang="tr">buzlar, karbon, hatta canlıya benze</span><span lang="tr">r hayret verici bileşikler—</span><span lang="tr"> kabuğun üstünde toplanıyordu. Bu değerli moleküller ve gazların bazıları yeni güneş rüzgârlarıyla tamamen uçup gitmiş olabilir.</span></p>
	<p class="block_12"><span lang="tr">Bir düşünceye göre, Dünya</span><span lang="tr">nın en hafif</span><span lang="tr"> bileşenlerinin o kadar fazlası uçup gitmişti ki, son dakikada gelen erimemiş tozlar olmasaydı, burada hayat doğamayacaktı. Talihe bakın ki, eski toz diskinin en kenarında kuyruklu yıldızlar dolanıyordu. Çok daha ötede, belki de büyük bir Oort bulutu kuyruklu yıldızı kalabalığı da oradan geçmekte olan bir yıldızın kendilerini Güneş’e doğru ittirmesini bekliyordu. Anlaşılıyor ki, bütün bu kuyruklu yıldızlar, zengin organik tozlarını güvenli bir biçimde soğuk depolarda bekletiyorlardı. Arada bir Güneş’in yanından uçup geçen bir buz topunun analizi, kuyruklu yıldızların muazzam sayıda organik molekül içerdiğini, bu moleküllerin bir kuyruklu yıldızın yaklaşık üçte birini oluşturabileceğini düşündürüyor. Kızgın güneşin çok yakınlarında oluşmuş toz birikintiler</span><span lang="tr">i olan kaya halindeki asteroid</span><span lang="tr">ler bile başlangıçta kendilerini oluşturan toz taneciklerindeki suyu moleküllerinin ve organik moleküllerin bir kısmını korumayı başarmış olabilirler. Düşen meteoritlerin taş iç kısımlarında bir süre önce su ve suyu işaret eden buluntulara rastlanmıştır. Bu teori şöyle devam eder: Eriyik halindeki Dünya soğuduktan sonra, bir kuyruklu yıldız yağmuru kırılgan yüklerini gezegene bıraktı. Su, gazlar ve hayat yaratabilecek moleküller yeni yeni sertleşmekte olan zemine çarpmaya başladılar. Daha sonra dünyadaki moleküller ile gökten yağanlar yaşamı oluşturmak için bir araya geldi.</span></p>
	<p class="block_12" lang="tr">NASA’da görev yapan toz kimyageri Max Bernstein, serbestçe dolaşan toz taneciklerinin bile, önemli bir değerli molekül kaynağı olabileceğini söylüyor. "Bazı gezegenler arası toz parçacıklarının ağırlıkları itibarıyla yüzde ellisi organik maddeden oluşur. Kimse tozdan amino asit çıkarmamıştır, çünkü tanecikler insanı çıldırtacak kadar küçüktür. Fakat meteoritlerde amino asit bulunduğunu biliyoruz, bu yüzden toz parçacıklarında da bulunduklarını varsayalım. Bu toz parçacıklarının tonlarcası her gün Dünya ya yağdığı için, toplanıp birikmişlerdir.”</p>
	<p class="block_12" lang="tr">Laboratuvarda yapılan simülasyon çalışmaları bu canlıyı andıran kritik önemdeki moleküllerin yüzde biri ilâ onunun atmosfere girmenin ve atmosferik etkilerin şiddetinden sağ salim çıkabildiğini göstermiştir.</p>
	<p class="block_12" lang="tr">Hâlâ Güneş’in çevresinde dönen çok ince bir toz bulutu, toza neler borçlu olduğumuzu bize sürekli hatırlatır. İtalyan gökbilgini Giovanni Cassini’nin 1683’te, bazı günler şafak vakti ve akşamları ulukta beliren parlayan bir üçgen olarak tanımladığı bu “zodyak ışığının ” parlak bir parçasını nadiren de olsa görebilirsiniz.</p>
	<p class="block_12"><span lang="tr">Bu zodyak tozunun büyük bölümü yeni gerçekleşen sürtünmeyle oluşmuştur, ama yeni oluşmuş değildir. Asteroidler muhtemelen gezegen boyutlarına erişme yarışını kaybetmiş olan toz toplarıdır. Fakat toz toplamada geride kalmışlarsa bile, bu tozu güneş sistemine geri püskürtme konusunda uzmanlaşmışlardır. Dev komşuları Jüpiter’in kütle çekimi,</span><span lang="tr"> yakınlarından geçerken astero</span><span lang="tr">idlerin yörüngelerini bozar. Sıraları bozulan asteroidler bu yüzden birbirleriyle çarpışır. Her çarpışmayla güneş sistemine toz salınır.</span></p>
	<p class="block_12" lang="tr">Çeşitli uydular da, meteorit yağmuruna tutulduklarında bu diske katkıda bulunmuş olabilirler. Mars’ın uydusu Phobos maruz kaldığı meteorit yağmuru yüzünden yaklaşık bir metre tozla örtülüdür. Jüpiter’in çevresindeki soluk halkalar da uydu tozu olarak tanımlanmıştır. Jüpiter’in uydularından Io’nun volkanik parçacıklar püskürttüğü düşünülmektedir; bu büyük gezegenin manyetik alanları bu parçacıkları güneş sistemine, akıl almaz hızlarla fırlatmaktadır. Bizim Ay’ımızın bile bir zamanlar büyük toz tepeleri barındırdığından kuşkulandırdı; bu olasılık NASA’nın ilk aya iniş seferini hazırlayan uzmanlara “Ya aya inmeyi başaran astronotlar yere ayak bastıklarında toza gömülüp gözden kaybolurlarsa?” diye korkudan soğuk terler döktürmüştü.</p>
	<p class="block_12" lang="tr">Kuyruklu yıldızlar da güneş sistemini ziyaret ettiklerinde toz saçarlar. Linear kuyruklu yıldızı 2000 yazında Güneş’e doğru hızla yaklaşırken, Jüpiter’in yanından geçtiği sırada erimeye başlamıştı. Gün ışığı kartopunun dışındaki su, metan ve amonyak buzlarını buharlaştırmıştı. Bu da antik toz taneciklerini salıvermişti. Sonra Linear, Güneş’e oldukça yakın bir dönüş yaptığında, şiddetli patlamalar bu kuyruklu yıldızın çekirdeğini parçaladı. Linear en azından yarım düzine küçük kuyruklu yıldıza ayrılırken, büyük parlak toz patlamaları oluştu.</p>
	<p class="block_12"><span lang="tr">Zaman zaman </span><i lang="tr" class="calibre3">yabancı</i><span lang="tr"> tozlar da civarda dolanır. Galaksimiz ölmekte olan yıldızlarla doludur ve bunların tozları her yöne uçuşur.</span></p>
	<p class="block_12" lang="tr">Evet, uzaya tozlu diyorsak, o zaman güneş sistemi tozda boğuluyor demektir. Her küçük tanecik helezonlar çizerek Güneş’e yöneldiği için, toz hiçbir zaman ışığı karartacak kadar kalınlaşamaz. Ama, nereye bakacağınızı biliyorsanız eğer, her zaman görebileceğiniz kadar toz vardır.</p>
	<p class="block_12" lang="tr">Sisli zodyak tozu üçgeni en rahat kırsal kesimlerde, karanlıkta, bahar ya da sonbahar ekinoksuna yakın tarihlerde seçilir. Sonra Dünya’nın yakınından geçen gün ışığı, kardeş gezegenlerimize yönelik bir parçacıklar dilimini aydınlatır. Baharda bu ok, günbatımından sonra batı ufkunda parlar. Sonbaharda da şafak vakti öncesin doğu ufkunda belirir.</p>
	<p class="block_12" lang="tr">İlginçtir, zodyak ışığı bir teleskopla görülemeyecek kadar geniş ve incedir; en iyi çıplak gözle incelenebilir. Dolayısıyla bin yıl öncesinin Çinli astronomları ışıltılı misafir yıldızlar yerine uzay tozunun kozmik etkilerini araştırmak isteselerdi, bunun için ideal donanıma sahiplerdi.</p>
</body>
</html>