<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h1>YİRMİ BEŞİNCİ BÖLÜM</h1>
  <hr color="black" size="3" />

  <h3 class="sigil_not_in_toc">YEDİNCİ KAPI</h3>
  <hr color="black" size="3" />

  <p class="whitespace">&nbsp;</p>

  <p>Yedinci Kapı olarak bilinen oda Sartanlarla doluydu. Yediler Konseyi masanın çevresinde oturuyordu; diğerleri ayakta duruyordu. Alfred arkalarda, yedi kapıdan birinin yanında, duvara doğru itilmişti. Kapılar ve her birinin önünde, yerdeki yedi kare boş bırakılmıştı.</p>

  <p>Yakınındaki yüzler gergin, solgun ve perişandı. Alfred, aynada kendi yüzünü görüyor gibi olduğunu düşündü. Kendisi de aynı görünüyor olmalıydı, çünkü tam olarak aynı şekilde hissediyordu. Yalnızca Samah -çevresindeki kalabalık aralandığı zaman görünüyordu- kendine ve duruma hakim gibiydi. Sert ve amansız, hepsini bir arada tutan korkunç güçtü.</p>

  <p>Onun iradesi tereddüde düşerse, geri kalanımız küflü peynir gibi dağılırız.</p>

  <p>Alfred ayak değiştirdi, böylesine uzun süre ayakta durmanın yarattığı rahatsızlığı gidermeye çalıştı. Normalde klostrofobisi yoktu, ama gerginlik, korku, kalabalık duvarların üzerine üzerine geldiği izlenimini yaratıyordu. Nefes almak güçtü. Oda aniden havasız gelmeye başlamıştı.</p>

  <p>Duvara yaslandı, arkasında ufalanmasını umdu. Mermer blokların yıkıldığı, içeriye taze havanın dolduğu, engin, mavi gökyüzünün tepesinde açıldığı harika, vahşi hayaller gördü. Bu yerden, Samah'tan, Konsey muhafızlarından kaçacak, dünyadan değil dünyaya kaçacaktı.</p>

  <p>"Kardeşlerim." Samah ayağa kalktı. Tüm Konsey ayaktaydı. "Zamanı geldi. Kendinizi büyüyü yapmaya hazırlayın."</p>

  <p>Alfred şimdi Orla'yı görebiliyordu. Solgundu, ama kendine hakimdi. Alfred onun gönülsüzlüğünü biliyordu, bu karara karşı nasıl mücadele ettiğini biliyordu. Bunu yapabilirdi. O Samah'ın karısıydı. Samah asla onu düşmanlarıyla birlikte zindana atmazdı, diğerlerine yaptığını yapmazdı.</p>

  <p>Sartanlar başlarını eğdiler, ellerini kavuşturdular, gözlerini kapattılar. Samah ile Konsey'in talep ettiği böylesine büyük bir gücü çağırmak için gerekli gevşemiş, düşünceli ruh haline dalmaya başladılar.</p>

  <p>Alfred de aynısını yapmaya çalıştı, ama düşünceleri odaklanmayı reddetti, çılgınca dağıldılar, bir kediyle beraber kutuya kapatılmış fareler gibi kaçış bulamadan oraya buraya koşuşturdular.</p>

  <p>"Yoğunlaşamıyor gibisin, kardeşim," dedi alçak sakin bir ses, Alfred'in çok yakınından.</p>

  <p>Alfred irkilerek sesin kaynağını aradı, yanında duvara dayanan bir adam gördü. Adam gençti, ama bunun ötesinde onun hakkında fazla bir şey söylemek mümkün değildi. Başı cüppesinin başlığıyla örtülmüştü ve elleri sargılarla kaplanmıştı.</p>

  <p>Sargılar. Alfred adamın ellerindeki, bileklerindeki, ön kollarındaki beyaz keten sargılara baktı ve belirsiz bir dehşet duygusuyla doldu.</p>

  <p>Genç adam ona döndü ve gülümsedi -sessiz bir gülümsemesi vardı.</p>

  <p>"Sartanlar bugünden pişman olacak, kardeşim." Sesi değişti, acılaştı. "Pişmanlıkları masum kurbanların çektiği acıları dindirmeyecek. Ama en azından, sondan önce, Sartanlar yaptıkları şeyin büyüklüğünü kavrayacaklar. Eğer bu seni teselli edecekse."</p>

  <p>"Anlayacak mıyız?" dedi Alfred tereddütle, "ama anlayış bize yardımcı olacak mı? Bunun sayesinde gelecek daha iyi olacak mı?"</p>

  <p>"Bunu göreceğiz, kardeşim," dedi Haplo.</p>

  <p>Bu Haplo! Ve ben Alfred'im, bir zamanlar, uzun, çok uzun zaman önce bu odada titreyerek duran isimsiz, yüzsüz bir Sartan değil. Ve yine de, aynı zamanda, ben o mutsuz Sartan'ım. Buradayım ve oradaydım.</p>

  <p>"Daha cesaretli olmalıydım," diye fısıldadı Alfred. Kel kafasından aşağı ter damlaları süzüldü, cüppesinin yakasını ıslattı. "Sesimi yükseltmeli, bu çılgınlığı durdurmaya çalışmalıydım. Ama öyle korkaktım ki. Diğerlerine ne olduğunu gördüm.</p>

  <p>Ben... bununla yüzleşemedim. Ama şimdi, belki, daha iyi olacağını düşünüyorum... En azından kendimle yaşayabilirdim, uzun zaman yaşayamasam da. Şimdi hayatım boyunca bu yükü yanımda taşımam gerekecek."</p>

  <p>"Bu senin hatan değil," dedi Haplo. "Son bir defa için, özür dilemeyi bırak."</p>

  <p>"Evet, öyle..." dedi Alfred. "Evet, öyle. Önyargıya, nefrete, hoşgörüsüzlüğe gözlerini yuman her birimiz... suçluyuz..."</p>

  <p>"Uzanın, kardeşlerim," diyordu Samah. "Zihinlerinizle gücünüzün en uzak uçlarına uzanın, sonra onun da ötesine uzanın. Bu dünyanın bir tane olmadığını hayal edin, onu oluşturan unsurlara ayrıldığını: toprak, hava, ateş ve suya."</p>

  <p>Dört kapının merkezlerinde birer desen yanmaya başladı.</p>

  <p>Alfred simgeleri tanıdı -dört unsurun her biri için bir tane. Demek bunlar yeni dünyalara giden kapılar olacaktı. Alfred titremeye başladı.</p>

  <p>"Düşmanlarımız, Patrynler zindana atıldı. Artık kapalılar, kımıldayamıyorlar," diye devam etti Samah. "Onları kolayca yok edebilirdik, ama onların yok olmasını istemiyoruz. Kurtuluşlarını, ıslah olmalarını istiyoruz. Zindanları -hayır, buna ıslahevi diyelim-mühürlenip kapanmaya hazır."</p>

  <p>Beşinci kapının üzerindeki desen alevlere boğuldu, öfkeli, alev alev bir kırmızıyla yanmaya başladı. Labirent. Islah. Haplo sertçe güldü.</p>

  <p>"Bunu durdurmalısın, Samah!" diye çılgınca bağırmak istedi Alfred. "Labirent bir zindan değil, bir işkence odası. Sözlerinin altındaki gizli nefreti, korkuyu duyuyor. Labirent o nefreti öldürmek, yok etmek için kullanacak."</p>

  <p>Ama Alfred yüksek sesle konuşmadı. Çok korkuyordu.</p>

  <p>"Patrynler için bir sığınak yarattık." Samah gergin dudaklarla, sertçe gülümsedi. "Zorlu derslerini aldıktan sonra Labirent onları özgür bırakacak. Onlar için bir şehir inşa edecek, medeni bir halk olarak yaşamayı öğreteceğiz."</p>

  <p>"Evet," dedi Alfred kendi kendine, "Patrynler 'derslerini' çalışmaya devam edecekler. Onlara öğrettiğin nefret dersini. Labirent'ten çıktıklarında öfkeleri her zamankinden daha güçlü olacak. Bazıları dışında. Haplo gibi, gerçek gücün sevgide yattığını bilen bazıları dışında."</p>

  <p>Altıncı kapı yumuşak, ışıltılı alacakaranlık renkleri ile parlamaya başladı. Nexus.</p>

  <p>"Ve son olarak," dedi Samah, yanında duran kapıya, elini oynatırken yavaş yavaş açılmaya çalışan bir kapıya işaret ederek, "bizi bu dünyalara götürecek yolu yaratıyoruz. Ölüm Kapısı'nı yaratıyoruz. Bu dünya ölürken ondan daha yeni, daha iyi dünyalar doğacak. Ve artık zamanı geldi."</p>

  <p>Samah yavaş yavaş, şimdi sonuna kadar açık duran kapıya döndü. Alfred kapının ötesinde ne olduğunu görmeye çalıştı. Parmakuçlarında durarak huzursuz kalabalığın başlarının üstünden baktı.</p>

  <p>Mavi gökyüzü, beyaz bulutlar, yeşil ağaçlar, yuvarlanan okyanuslar... Eski dünya...</p>

  <p>"Onu parçalayın, kardeşlerim," diye emretti Samah. "Dünyayı parçalayın."</p>

  <p>Alfred büyüyü yapamıyordu. Yapamıyordu. "Üzücü, ama gerekli sivil zayiatın" yüzlerini görebiliyordu. Şaşkınlıklarını, korkularını, paniklerini gördü. Kendi sonlarına doğru koşan sayısız binler, çünkü kaçış yoktu, sığınacak yer yoktu.</p>

  <p>Alfred hüngür hüngür ağlıyordu. Elinde değildi, kendini durduramıyordu.</p>

  <p>Haplo sargılı elini omzuna koydu. "Kendini topla. Bu bir işe yaramaz. Samah sana bakıyor."</p>

  <p>Alfred korkuyla başını kaldırdı. Gözleri Samah'ınkilerle karşılaştı ve adamdaki öfkeyi, korkuyu gördü.</p>

  <p>Ve sonra Samah artık Samah değildi.</p>

  <p>Xar'dı.</p>

  <p class="whitespace">&nbsp;</p>
</body>
</html>
