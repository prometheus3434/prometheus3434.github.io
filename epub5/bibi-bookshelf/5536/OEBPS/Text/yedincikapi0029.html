<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h1>YİRMİ DOKUZUNCU BÖLÜM</h1>
  <hr color="black" size="3" />

  <h3 class="sigil_not_in_toc">YEDİNCİ KAPI</h3>
  <hr color="black" size="3" />

  <p class="whitespace">&nbsp;</p>

  <p>Haplo Ölüm Kapısı'nın girişinin yanında durdu, Alfred'in girmesini izledi. Patryn yanında birinin olduğunun farkındaydı. Usta Hugh gelip yanında durmuş, nöbetine katılmıştı. Haplo dönmedi, bakışlarını kapıdan ayırmadı.</p>

  <p>Alfred elini desenin üzerine koydu, rünü söyledi.</p>

  <p>Kapı açıldı. Alfred, geriye bir kez bile bakmadan girdi ve yok oldu.</p>

  <p>Usta Hugh kapıya doğru yürümeye başladı.</p>

  <p>"Ben olsam daha ileri gitmezdim," diye tavsiyede bulundu Haplo ılımlı bir sesle.</p>

  <p>Katil durdu, arkasına baktı. "Yalnızca neler olup bittiğini görmek istiyorum." . "Eğer bir adım daha atarsan, Lordum," dedi Haplo ve sesi saygılıydı, "Seni durdurmak zorunda kalırım."</p>

  <p>"Lordum mu?" Usta Hugh'nun kafası karışmış gibiydi. Haplo gelip Usta ile kapı arasında durdu.</p>

  <p>"Şiddete başvurmayın," diye uyardı Jonathan sessizce.</p>

  <p>"...şiddete başvurmayın..."</p>

  <p>Usta Hugh, Patryn'e dikkatle baktı; sonra omuzlarını silkti ve birkaç sözcük söyledi -Patryn dilinde sözcükler. Bir menschin bilmesinin imkansız olduğu sözcükler.</p>

  <p>Pırıldayan rünlerden bir sağanak katilin çevresinde döndü. Işık göz kamaştırıcıydı; Haplo gözlerini kısmak zorunda kaldı. Tekrar görebildiği zaman, Usta Hugh gitmişti. Onun yerinde Lord Xar duruyordu.</p>

  <p>"Dört dünya hakkındaki soru," dedi Xar. "Beni eleveren o oldu."</p>

  <p>"Evet, Lordum." Haplo gülümsedi, başını salladı. "Bir menschin soracağı türden bir soru değildi. Usta Hugh bırak diğer üç dünyayı, kendi dünyasına bile aldırmıyordu. O nerede, bu arada"</p>

  <p>Xar omuzlarını silkti; bakışları Ölüm Kapısı'na dikilmişti. "Ateş Denizi'nde. Labirent'te. Kim bilir Onu en son gördüğümde, Sartan gemisinin güvertesindeydi. Sen o sakar Sartan'la meşgulken ben Hugh'nun şekline büründüm, ateş ejderinin sırtında onun yerini aldım. O şey gerçeği biliyordu." Xar'ın bakışları Jonathan'a kaydı.</p>

  <p>Lazar kayıtsız, aldırışsız, masanın yanında oturuyordu. "Ama yürüyen cesetler için yaşayanların ne önemi var? Ona güvenmekle aptallık ettin. Sana ihanet etti."</p>

  <p>"Şiddete başvurmayın," diye tekrarladı Jonathan yumuşak sesle.</p>

  <p>"...şiddete başvurmayın..."</p>

  <p>Xar iç geçirdi. Pırıldayan gözleri Haplo'ya döndü. "Demek, sen ve hizmet ettiğin bu Sartan efendin, gerçekten Ölüm Kapısı'nı kapatmayı planlıyordunuz."</p>

  <p>"Evet," dedi Haplo.</p>

  <p>Lordun gözleri kısıldı. "Kendi halkının sonunu hazırlıyorsun! Sevdiğin kadının sonunu hazırlıyorsun. Kendi çocuğunun sonunu hazırlıyorsun. Evet, o hayatta. Ama Sartan'ın Kapı'yı kapatmasına izin verirsen hayatta kalmayacak"</p>

  <p>Haplo hiçbir şey söylemedi, sakin görünüşünü korumaya çalıştı. Xar kasılan çeneyi, solgun yüzü, Labirent'e giden kapıya atılan telaşlı, kuşkulu bakışı okumakta hızlıydı.</p>

  <p>"Ona git, oğlum," dedi Xar nazikçe. "Marit'e git, çocuğunu bul. Ben onu buldum. Nerede olduğunu biliyorum. Çok uzakta değil, hiç uzakta değil. Onu ve annesini Nexus'a götür. Orada güvende olursunuz. Buradaki işim bittiği zaman" -Lord elleri ile her şeyi içeren bir hareket yaptı- "zaferle size katılacağım. Birlikte, düşmanlarımızı altedeceğiz, Sartanları bizim için yaptıkları zindana kapatacağız! Ve özgür olacağız!"</p>

  <p>Haplo yine bir şey söylemedi. Kıpırdamadı, yana çekilmedi. Yerinde kaldı, kapıya giden yolu kesti.</p>

  <p>Xar, Haplo'nun ötesine, Ölüm Kapısı'nın içine baktı. Alfred'i göremiyordu, ama kaosun burgacını görebiliyordu ve Alfred'in güç zamanlar yaşadığını tahmin ediyordu. Kaos sürdüğü sürece, Xar'ın endişelenecek bir şeyi yoktu. Zamanı vardı. Duvarlarda parlayan rünlere baktı. Uyarılarını okuyabiliyordu. Nexus Lordu yolunu kesen Haplo'ya sırtını döndü.</p>

  <p>"Alfred seni aldattı, oğlum," diye uyardı Xar. "Seni kullanıyor. Sonunda sana saldıracak! Sözlerimi unutma. Seni zindana atacak!" Haplo kıpırdamadı.</p>

  <p>Xar sinirlenmeye başlıyordu. Gelip tam Haplo'nun önünde durdu. "Sadakatin bana ait, oğlum. Sana yaşam verdim."</p>

  <p>Haplo sessiz kaldı. Sol eli göğsüne, yürek rününün üzerindeki yaralara gitti.</p>

  <p>Xar uzandı, eli yakaladı, tırnaklarını etine batırdı. "Evet, ölmene izin verdim! Gerekirse yaşamını almaya hakkım vardı. Bana orada" -boğum boğum parmağını Labirent'e çevirdi</p>

  <p>"Son Kapı'nın önünde yemin ettin."</p>

  <p>"Evet, Lordum. Hakkındı."</p>

  <p>"Seni öldürebilirdim, oğlum. Yapabilirdim. Ama yapmadım. Sevgi kalp kırar." Xar içini çekti. "Bende bir zayıflık var. İtiraf ediyorum..."</p>

  <p>"Zayıflık değil, Lordum. Gücün o," dedi Haplo. "Hayatta kalmamızın sebebi bu."</p>

  <p>"Nefret!" Xar memnun olmamıştı, sesi soğuktu. "Hayatta kalmamızın sebebi bu! Ve şimdi intikam uzanabileceğin bir yerde! Yalnızca intikam da değil, ama büyük bir yanılgıyı düzeltme şansı! Dört dünya yine bir olacak -bizim yönetimimiz altında!"</p>

  <p>"Binler, milyonlar ölecek," dedi Haplo.</p>

  <p>"Menschler!" Xar horgörülüydü; sonra -Haplo'nun yüzüne baktığında-yanlış şeyi söylediğini fark etti.</p>

  <p>Ama dikkati çekilmişti. Bir gözünü Ölüm Kapısı'ndan ayırmayan Xar çılgın kaos burgacının yavaşlamakta olduğunu görmüştü. Alfred'in gücünü küçümsememişti. Yılan Büyücüsü bu işi başarabilirdi aslında.</p>

  <p>Xar'ın zamanı daralıyordu. "Duyarsız tavrımı affet, oğlum. Telaşla, düşünmeden konuştum. Elimden geldiğince çok menschi kurtaracağımı biliyorsun. Yeniden inşa etmek için onlara ihtiyacımız olacak. Bana korunmasını istediğin menschlerin isimlerini söyle, onların Nexus'a nakledilmesini sağlayayayım. Sen kendin onlara gözkulak olabilirsin. Güvenliklerinin kefili olacaksın -Ölüm Kapısı kapanırsa yapamayacağım bir şey bu. O zaman onları kurtarmayı başaramam. Ölüm Kapısı'na git. Bu fırsatı kullan. Seni Marit'e, çocuğuna yollarım..."</p>

  <p>Haplo tereddüt etmedi. "Hayır, Lordum."</p>

  <p>Xar öfkelendi. Ölüm Kapısı'ndaki kaosun sona ermekte olduğunu gördü. Uzun bir koridorun uzak ucundaki bir kapı açık duruyordu. Alfred onu kapatmak için uzanıyordu...</p>

  <p>Nexus Lordu'nun seçeneği kalmamıştı.</p>

  <p>"Dileklerimi son kez engellemeye çalıştın, oğlum!" Xar elini uzattı, rünleri söylemeye başladı.</p>

  <p>Jonathan'ın sesi yükseldi. "Şiddete başvurmayın!" Hayalet uyarıyı tekrarlıyor gibiydi, ama sesi artık duyulmuyordu.</p>

  <p class="whitespace">&nbsp;</p>
</body>
</html>
