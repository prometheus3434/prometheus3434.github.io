<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ayhan Hocha</title>
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h1>DÖRDÜNCÜ BÖLÜM</h1>
  <hr color="black" size="3" />

  <h3 class="sigil_not_in_toc">LABİRENT</h3>
  <hr color="black" size="3" />

  <p class="whitespace">&nbsp;</p>

  <p>Ejder baştan beri arka kapısının gölgelerinin arasında saklanmış, iki sözde kurtarıcıyı izlemiş, saldırmak için en zayıf, en savunmasız anlarını beklemişti. İkisini ilk kez ormanda duymuş, dostlarını aramaya geldiklerini tahmin etmişti. Ejder onlara o sırada, oracıkta saldıracaktı, çünkü pek az Patryn'in böyle umutsuz bir kurtarma eylemine girişeceğini biliyordu. Ama ejder savaşacak hali olmadığına karar vermiş ve pişmanlıkla, tek bir oyuncakla yetinmişti.</p>

  <p>Ama bu ikisinin kendisini takip etmeye karar verdiğini görünce sevindi. Patrynler her zaman bu kadar aptalca davranmazdı, ama ejder bu ikisinde tuhaf bir şey hissediyordu. İçlerinden birinin kokusu yabancıydı, ejderin Labirent'te karşılaştığı hiçbir şeye benzemiyordu. Ejder diğerini iyi anlıyordu. Bir Patryn'di ve ümitsizdi. ümitsizler sık sık dikkatsiz davranırdı.</p>

  <p>Önüne dönünce, ejder yakaladığı Şey'e işkence yapmaya uzun zaman ayırdı. Daha önce ejder olan ve sonra adama dönüşen Şey'in büyüsü güçlüydü; bir Patryn değildi, ama bir Patryn gibiydi. Ejder meraklanmıştı, ama araştırmak için zaman harcayacak kadar değil. Şey ejderin umduğu kadar eğlendirici çıkmamıştı. Çok kolay pes etti ve şimdi ölümün eşiğinde görünüyordu.</p>

  <p>Sefil Şey'e işkence etmekten sıkılan ve yarasından dolayı kendini zayıf hisseden ejder, yaralarını iyileştirmek ve eğlenceli çıkabilecek avlarını beklemek için mağaranın iç tarafına geçmişti.</p>

  <p>İkisi ejderin umduğundan da iyi çıkmıştı. Patryn dişisi Şey'i iyileştiriyordu ve ejderin buna itirazı yoktu. Zaman ve zahmet tasarrufu sağlıyor, şimdi ertesi geceye kadar yaşayabilecek daha güçlü bir kurban veriyordu ona. Patryn'e gelince, genç ve cesurdu. Uzun zaman dayanırdı. Ejder, erkek olandan emin değildi. Tuhaf kokusu olan ve hiç büyüsü olmayan biriydi. Daha çok bir hayvan gibiydi, örneğin bir geyik gibi. Fazla eğlence sağlamazdı, ama iri ve etliydi. Bugün ejderin gidip yemek aramasına gerek kalmayacaktı.</p>

  <p>Ejder, Patryn rün büyüsü iyileştirme sürecinde, tamamen tükenene kadar bekledi. Sonra harekete geçti.</p>

  <p>Ejder yavaşça mağaranın karanlığından dışarı süründü. Tünel Hugh'ya geniş geliyordu, ama ejder için dardı ve tavanın altından geçmesi için başını eğmesi gerekiyordu. Hugh, ejderin saldırmadan önce sokan kuyruğu dahil tüm bedeni açıklığa çıkana kadar bekleyeceğini varsayarak bekledi. Sartan hançeri Hugh'nun elinde kıvranıyordu.</p>

  <p>Hançeri meydan okuyarak kaldırdı, ejderle savaşmak için şekil değiştirmesini diledi.</p>

  <p>Eğer bu mümkün olsaydı, hançerin huzursuz, kararsız göründüğüne yemin edebilirdi. Hugh, Lanetli Hançer'i daha iyi anlamış olmayı diledi, çılgınca Haplo ya da Alfred'in onunla ilgili söylediklerini hatırlamaya çalıştı. O anda tek hatırlayabildiği, hançerin Sartan yapımı olduğuydu. Ve o anda, Labirent ile içindeki yaratıkların da -bu ejder dahil-Sartan yapımı olduğunu kavradı.</p>

  <p>Hançerin kafası karışmıştı. Kendisinde de bulunan büyüyü tanımıştı, ama tehdidi de algılıyordu. Eğer ejder sabırlı olsaydı, Marit’e saldırsaydı, Sartan hançeri şekil değiştirmezdi. Ama ejder açtı. Hugh'yu yakalayıp yemeyi planlıyordu; sonra, rahat bir şekilde dolu mideyle, diğer, daha zorlu avına saldırabilirdi. Ejderin bedeninin çoğu hala mağaranın arka kısmındaydı; henüz kuyruğunu saldırı için kullanamıyordu. Ama ejder böyle bir avantaja ihtiyacı olduğunu düşünmedi. Neredeyse tembel tembel, Usta Hugh'ya saplamak ve henüz eti sıcakken yemek için pençeli ayağını savurdu.</p>

  <p>Hareket Hugh'yu hazırlıksız yakaladı. Eğildi ve geriye sıçradı. Dev pençe midesini taradı, deri zırhını en ince ipek tenmiş gibi yırttı, etlerini ve kaslarını parçaladı.</p>

  <p>Saldırı üzerine Sartan hançeri hızla karşılık verdi. Hugh'nun elinden kurtuldu.</p>

  <p>Dev bir kuyruk Hugh'yu bir kenara attı. Hugh mağara zemininde yuvarlandı, Marit ile Alfred'e tosladı. İkisi de korkunç görünüyordu -Marit şimdi neredeyse Alfred kadar kötü durumdaydı. İkisi de sersemlemiş görünüyordu, bilinçlerini kaybetmek üzereydiler. Usta hızla ayağa kalktı, kendini ve savunmasız arkadaşlarını korumaya hazırlandı. Yerinde dondu, bakakaldı.</p>

  <p>Mağaranın içinde iki ejder vardı.</p>

  <p>İkinci ejder -aslında Lanetli Hançer-harika bir yaratıktı.</p>

  <p>Uzun ve ince olan bu ejder kanatsızdı; pulları mavi-yeşil bir gökyüzünde parlayan rengarenk, minik güneşler gibi kıvılcımlanıp pırıldıyordu. Labirent ejderi neler olup bittiğini tam olarak kavrayamadan kurbanının üzerine daldı. Mavi-yeşil ejderin başı hızla fırladı, çeneleri açıldı ve Labirent ejderinin boynunun üzerine kapandı.</p>

  <p>Öfke ve acı içinde çığlık atan kızıl ejder saldırganın kavrayışından kurtulmak için kıvrandı. Kendini kurtarmayı başardı, ama düşmanının ağzında kanlı bir et parçası bıraktı. Kırmızı ejder, bedenini mağaranın arka tarafından çıkardı, muazzam ağırlığıyla saldırganı geriletti. Yuvarlak kuyruk çaktı, mavi-yeşil ejderi tekrar tekrar soktu.</p>

  <p>Hugh yeterince izlemişti. Ejderler birbirleriyle savaşıyordu, ama o ve arkadaşları savrulan, çabalayan bedenler tarafında ezilme tehlikesiyle karşı karşıyaydı.</p>

  <p>"Marit!" Onu sarstı.</p>

  <p>Marit hala Alfred'i sıkı sıkı tutuyordu; yüzü gri ve gergindi, ama şimdi kendine gelmiş, iki ejdere şaşkınlık içinde bakıyordu. Alfred de ayılmıştı, ama görünüşe göre kim olduğu, yanında kimlerin bulunduğu ya da neler olup bittiği hakkında en ufak bir fikri bile yoktu. Sersem bir şaşkınlık içinde çevresine bakınıyordu.</p>

  <p>"Marit, buradan çıkmamız gerek!" diye bağırdı Hugh. "Diğer ejder nereden..." diye başladı Marit.</p>

  <p>"Lanetli Hançer," diye yanıt verdi Hugh kısaca. Alfred'in üzerine eğildi. "Diğer kolunu tut!"</p>

  <p>Hugh boşuna emir vermişti. Marit çoktan Alfred'in kolunu yakalamıştı. Birlikte Alfred'i yarı ayakta bir pozisyona çektiler ve -yarı sürükleyerek, yarı taşıyarak-mağara ağzına yöneldiler.</p>

  <p>İlerlemek güçtü. Yolları kıvranan, boğuşan kertenkele bedenleriyle tıkanmıştı. Yırtıcı pençeler toprak zemini altüst ediyordu. Dev kafalar mağara tavanına çarpıyordu; kaya parçaları ve tozlar tepelerine yığıyordu. Büyülü saldırılar çevrelerinde alevleniyor, patlıyordu.</p>

  <p>Yarı kör, öksürerek, ezilmekten ya da büyülü bir ateş fırtınasına yakalanmaktan korkarak, mağara girişine doğru ilerlediler. Açıklığa ulaşınca, dar patikadan aşağı koştular, Alfred yıkılana kadar ilerlediler. Hugh ile Marit nefes nefese durdular. Arkalarında, ejderler acı ve öfke içinde kükrüyordu.</p>

  <p>"Yaralısın!" Marit, Hugh'nun karnındaki büyük yaraya endişeyle baktı.</p>

  <p>"İyileşecektir," dedi Hugh sertçe. "Değil mi, Alfred? Ben onu taşırım."</p>

  <p>Hugh Alfred'i kaldıracak oldu, ama Sartan onu ittirdi.</p>

  <p>"Ben yürüyebilirim," dedi, ayağa kalkmaya çalışarak. Vahşi bir öfke çığlığı bembeyaz kesilmesine ve bakışlarının mağaraya kaymasına sebep oldu. "Ne?"</p>

  <p>"Açıklayacak zaman yok! Koş!" diye emretti Marit. Alfred'i yakalayarak iteledi.</p>

  <p>Alfred sendeledi, dengesini sağlamayı başardı ve emre itaat etti.</p>

  <p>Hugh arkasına döndü. "Nereye?"</p>

  <p>Aşağı!" diye yanıt verdi Marit. "Sen Alfred'e yardım et. Ben arkayı korurum."</p>

  <p>Yer, mağarada verilen savaşın şiddetiyle sarsılıyordu. Hugh, yağmurun ıslattığı kayaların üzerinde kayarak hızla patikadan aşağı ilerledi. Marit daha yavaş, bir gözünü patikada, diğerini mağarada tutarak takip etti. Yamaçta sendeledi, gevşek toprak üzerinde sık sık dengesini yitirdi. Alfred tepe taklak yuvarlanmaya başladı ve bir kayaya çarpmasaydı yamaçtan aşağı yuvarlanarak inecekti. Dibe ulaştıkları zaman her tarafları çizilmiş, berelenmiş ve kanıyordu.</p>

  <p>"Dinleyin!" diye durmaları için seslendi Marit.</p>

  <p>Şimdi her şey sessizdi. Çok sessiz. Savaş sona ermişti. "Acaba kim kazandı?" diye sordu Hugh.</p>

  <p>"Bilmeden de yaşayabilirim," diye yanıt verdi Marit. "Eğer şanslıysak, birbirlerini öldürmüşlerdir," diye yorum yaptı Hugh. "O lanet hançeri bir daha görmesem hiç üzülmem."</p>

  <p>Sessizlik devam etti; uğursuz bir his veriyordu. Marit uzakta olmayı diledi, çok çok uzakta.</p>

  <p>"Nasılsınız?" diye sordu Hugh ve Alfred'e.</p>

  <p>Hugh homurdandı, işaret etti. Yarası neredeyse kapanmıştı; nerede olduğunu belli eden tek şey, zırhındaki yırtıktı. Açıklama olarak gömleğini yana çekti, göğsünde hafifçe parlayan Sartan desenini gösterdi. Deseni gören Alfred kıpkırmızı kesildi ve bakışlarını kaçırdı.</p>

  <p>Aniden, mağaradan gelen bir patlama yeri sarstı. Gerginlik ve korkuyla, bunun ne anlama geldiğini merak ederek birbirlerine baktılar.</p>

  <p>Sonra bir kez daha sessizlik çöktü.</p>

  <p>"Devam etsek iyi olacak," dedi Marit, alçak sesle.</p>

  <p>Alfred şaşkın bir onayla başını salladı. Bir adım attı, kendi ayaklarına takıldı, tepeüstü bir ağaca doğru atıldı.</p>

  <p>Marit içini çekerek uzanıp kolunu tuttu. Usta Hugh, Alfred'in diğer yanında aynısını yaptı.</p>

  <p>"Hugh!" Marit kemerindeki kan lekeli deri kemeri işaret etti.</p>

  <p>Lanetli Hançer rahatça kınına sarınmış, kemerde asılı duruyordu.</p>

  <p class="whitespace">&nbsp;</p>
</body>
</html>
