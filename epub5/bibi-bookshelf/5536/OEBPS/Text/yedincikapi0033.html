<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h1>OTUZ ÜÇÜNCÜ BÖLÜM</h1>
  <hr color="black" size="3" />

  <h3 class="sigil_not_in_toc">YEDİNCİ KAPI</h3>
  <hr color="black" size="3" />

  <p class="whitespace">&nbsp;</p>

  <p>Yılanlar Ölüm Kapısı'na doğru uçtular. Açıklık şimdi, Labirent'in üzerindeki gri, duman kaplı gökyüzünde siyah bir leke gibi açıkça görülebiliyordu. Aşağıda, Son Kapı açıktı, ama Sartanlar güçlerini önüne yığıyorlardı; Patrynler de aynısını karşı tarafta yapıyorlardı.</p>

  <p>Alfred ümitsizliğini kontrol etmeye çalıştı, ama düşmanının muazzam gücüne karşı Kapı'yı tutmayı umamazdı. Arkasındaki odadan gelen korkunç sesler cesaretini kırıyor, büyüsüne yoğunlaşması gerekirken dikkatini çekiyordu. Çılgınca olasılıkları araştırdı, yardımına koşacak bir tane bulmaya çalıştı, ama imkansızı yapmaya çalışıyor gibiydi.</p>

  <p>Yaptığı büyü her ne ise, yılanlar parçalayabiliyorlardı. Şimdiye kadar yaratıkların ne kadar güçlü olduğunu gerçekten fark etmemişti -ya bu, ya da aşağıdaki savaştan güç ve dayanıklılık kazanıyorlardı. Yüreği sıkışan yeşil ve altın rengi ejder Ölüm Kapısı'nın önünde nöbet tuttu ve sonu bekledi.</p>

  <p>Bir şekil görüş alanına girdi, ona yandan yaklaştı. Alfred kendini toplayarak savaşmak üzere döndü.</p>

  <p>Bir ejderin sırtına oturmuş yaşlı bir adamla karşılaştı. Yaşlı adam fare grisi cüppeye bürünmüş, beyaz saçları çılgınca arkasında dalgalanıyordu.</p>

  <p>"Kızıl Önder'den Kızıl Bir'e!" diye uludu yaşlı adam. "Cevap ver, Kızıl Bir!"</p>

  <p>Yılanlar yayılıyor, aralarından bazılarını Alfred'le ilgilenmek üzere gönderiyorlardı. Kalanı Ölüm Kapısı'na girmek için toplanıyorlardı.</p>

  <p>"Saldırıyı bırak, Kızıl Bir," diye bağırdı yaşlı adam ve bir elini salladı. "Git prensesi kurtar! Benim filom işi devralıyor!"</p>

  <p>Yaşlı adamın arkasında, Pryan ejderlerinden bir alay ateşler içindeki Nexus'un dumanlarından çıktı.</p>

  <p>"Gemimi beğendin mi?" Yaşlı adam ejderin ensesini okşadı. "Kessel'i altı parsekte kaçırdı!"</p>

  <p>Ejder aniden göklerden süzüldü, yılanlardan birine doğru daldı. Yaşlı adam gözden kaybolmadan önce Alfred'e selam verdi. Diğer Pryan ejderleri de takip etti, düşmanlarına karşı savaşmaya girişti.</p>

  <p>Alfred artık düşmanlarına karşı yalnız değildi. Lanetliler Odası'na dönebilirdi. Ölüm Kapısı'nın içine uçtu. Oraya varınca şekil değiştirdi, yine uzun ve zayıf, ket kadife ceketli Sartan oldu. Bir an durup savaşı izledi.</p>

  <p>Cesur, kararlı bir düşmanla karşı karşıya kalan yılanların çoğu kaçıyordu.</p>

  <p>"Hoşçakal, Zifnab," dedi Alfred sessizce.</p>

  <p>İçini çekerek, arkasındaki koridorda yankılanan kaosla yüzleşmek için döndü:</p>

  <p>Bunu yaparken, hafif bir haykırma duydu.</p>

  <p>"Adım... Luke..."</p>

  <p class="whitespace">&nbsp;</p>

  <p>Lanetliler Odası'nın içinde, yılan Xar'ı dişsiz ağzında ezmiş, sonra kırık, kanlı bedeni Lanetliler Odası'nın yumuşak bir ışıltıyla parlayan duvarlarına fırlatmıştı.</p>

  <p>Lordun bedeni kemik kıran bir gümlemeyle çarptı, beyaz mermerlerin üzerinde kırmızı bir kan lekesi bırakarak duvardan aşağı kaydı. Duvarın dibinde bir yığın halinde kalakaldı. Yılan zaferle çığlık attı.</p>

  <p>"Lordum!" Haplo ayağa kalkmıştı. Sersemlemiş ve zayıftı, ama artık kafası karışık değildi.</p>

  <p>"Yapabileceğin hiçbir şey yok," dedi yılan. "Nexus Lordu öldü."</p>

  <p>Yılanın kırmızı gözleri Haplo'ya döndü.</p>

  <p>Haplo arkasındaki dört kapıdan dört dünyayı görebiliyordu. Arianus'un fırtınaları dinmeye başlamıştı. Chelestra'nın denizleri bir kez daha sakindi. Pryan'ın güneşleri kör edici bir parlaklıkla yanıyordu. Abarrach'ın kabuğu ürperdi ve kıpırtısız kaldı. Lordunun kırık bedeni bir kan birikintisinin içinde yatıyordu.</p>

  <p>Beyaz masanın başında oturan Jonathan konuştu, "Şiddete başvurmayın. "</p>

  <p>"Bunun için biraz geç," dedi Haplo sertçe.</p>

  <p>Yılan üzerinde dikildi, dev kafası hipnotize edercesine öne arkaya sallandı, kırmızı gözler Haplo'ya dikildi.</p>

  <p>Haplo'nun tek silahı yılan şeklindeki hançerdi. Eline ne kadar iyi uyduğunu, kabzanın dokunuşuyla uyum sağlamış gibi olduğunu hissedince şaşırdı. Ama kısa hançer yılanın kalın ve büyülü derisinin üzerinde böcek ısırığı bile olmayacaktı.</p>

  <p>Haplo silahı kavradı, canavarı izledi, saldırmak için bekledi. Derisindeki desenler canlı bir şekilde parladı.</p>

  <p>Yılan şekil değiştirmeye başladı, küçüldü ve göz açıp kapayıncaya kadar odada bir elf lordu belirdi.</p>

  <p>Haplo'ya yaltaklanırcasına gülümseyen Sang-drax yaklaştı. "Daha fazla yaklaşma," dedi Haplo, hançeri kaldırarak. Sang-drax durdu. İnce, zarif eller kalktı, bir teslim olma ve yatıştırma hareketiyle avuçlar açıldı. İncinmiş, hayal kırıklığına uğramış görünüyordu.</p>

  <p>"Bana böyle mi teşekkür ediyorsun, Haplo" Sang-drax Xar'a doğru zarif bir hareket yaptı. "Araya girmeseydim canını alacaktı."</p>

  <p>Haplo, Xar'ın bedenine hızlı bir bakış fırlattı, sonra gözlerini bu arada kendisine yaklaşan Sang-drax'a çevirdi.</p>

  <p>"Lordumu öldürdün," dedi Haplo fısıldarcasına.</p>

  <p>Sang-drax inanamayarak kahkaha attı. "Lordun mu! Bane'e seni öldürtmesini emreden lordu öldürdüm. Sevdiğin kadını baştan çıkaran, sonra onu seni öldürmeye ikna eden lordu. Seni ölülerin, arasında işkence dolu bir yaşama zincirleyecek olan lordu! Senin lordun buydu işte."</p>

  <p>"Eğer canıma karşı ölümümü istiyorduysa, bu onun hakkıydı," diye karşılık verdi Haplo, hançeri titremeyen elinde kararlılıkla tutarak. "Zamanımı boşa harcıyorsun. Bana ne yapmayı planlıyorsan, yap artık"</p>

  <p>Alfred'in nerede olduğunu merak etti, Sartan'ın öldüğünü tahmin ediyordu.</p>

  <p>Sang-drax şaşırmıştı. "Sevgili Haplo, silahım yok. Ben senin için tehdit değilim. Hayır, sana hizmet etmek istiyorum. Halkım sana hizmet etmek istiyor. Bir kez önünde eğildim ve sana 'Efendim' dedim. Yine eğiliyorum."</p>

  <p>Elf şeklindeki yılan yerlere kadar eğildi, kırmızı gözler indi, gözkapakları örtüldü. Bir kurbağa gibi çökerek Haplo'ya yaklaşmak için bir teşebbüste daha bulundu, ama yılan şeklindeki hançerin sallanmasıyla yerinde kaldı.</p>

  <p>"Sartanlar Nexus'a vardı," diye devam etti Sang-drax, tıslayan bir sesle. "Bunu biliyor musun, Haplo? Ramu Son Kapı'yı kapatmak istiyor. Onları durdurabilirim. Halkım ve ben onları yok edebiliriz. Söyle yeter ve düşmanının kanı senin için tatlı bir şarap olur. Karşılığında küçücük bir iyilik istiyoruz."</p>

  <p>"Nedir o?" diye sordu Haplo.</p>

  <p>Sang-drax dört kapıya doğru baktı; kırmızı gözler hevesle, açlıkla parladı. "Lordunun örmeye başladığı büyüyü yap. Yapabilirsin, Haplo. Sen de Xar kadar güçlüsün. Ve ben de zayıf gücümle yardım etmekten memnun olurum..."</p>

  <p>Haplo sertçe gülümsedi, başını salladı.</p>

  <p>"Kuşkusuz reddetmiyorsun, değil mi?" Sang-drax acı içindeydi, üzülmüş, şaşırmıştı.</p>

  <p>Haplo yanıt vermedi. Bunun yerine, geri geri, ilk kapıya, Arianus'a doğru yürümeye başladı.</p>

  <p>Sang-drax gözleri kısılarak izledi. "Ne yapıyorsun, Haplo, dostum"</p>

  <p>"Kapıyı kapatıyorum, Sang-drax, dostum," diye karşılık verdi Haplo. "Tüm kapıları kapatıyorum."</p>

  <p>"Bir hata, Haplo." Yılan yumuşak bir sesle tısladı. "Korkunç bir hata."</p>

  <p>Haplo Arianus'a, hava dünyasına baktı. Fırtına bulutları aralanıyordu; Solarus parlıyordu. Drevlin kıtasını, büyük Yıksı-Diksi'nin metal parçalarının kesik kesik parlayan güneş ışığı aItında çaktığını görebiliyordu. Cüce Limbeck'in miyop miyop kalın gözlük camlarının arkasından baktığını, Jarre dışında kimsenin dinlemediği bir söylev verdiğini hayal edebiliyordu. Ve belki bir gün, bir dizi küçük Limbeck "neden"leri ile dünyayı değiştirebilirdi.</p>

  <p>Haplo gülümsedi, veda etti ve kapıyı çarparak kapattı. Sang-drax hoşnutsuzlukla tısladı.</p>

  <p>Haplo yılana bakmadı; odadaki ışığın kararmasından, yaratığın bir kez daha şekil değiştirdiğini anlayabiliyordu.</p>

  <p>Bir sonraki kapı, Pryan, ateş dünyası. Kör edici güneş ışığı, çevresinde toplanan gölgelerle karşıtlık oluşturuyordu. Minik gümüş yıldızlar yeşil, kadife ormanlardan bir fon üzerinde pırıltılı yıldızlar gibiydi. Hayata dönen kaleler ışıklarını ve enerjilerini evrene fışkırtıyorlardı. Paithan ve Rega, Aleatha ve Roland, ve cüce Drugar -insan, elf ve cüce ırkları-seviyor, savaşıyor, yaşıyor ve ölüyordu. Xar'a göre, titanların sırrını öğrenmişlerdi. Kaleleri işletiyorlardı. Haplo sonlarını asla bilemeyecekti. Ama dirençli, pek çok zayıflıkları ile güçlü, yılmaz bir ruha sahip menscherin, onları bu dünyaya getiren tanrılar gittikten ve unutulduktan sonra hayatta kalacağına, gelişeceğine güveniyordu.</p>

  <p>Haplo onlara veda etti ve kapıyı kapattı.</p>

  <p>"Kendi sonunu hazırladın, Patryn," diye uyardı tıslayan bir ses. "Lordunla aynı sonu yaşayacaksın."</p>

  <p>Haplo bakmadı. Yılanın dev bedeninin taş zemine sürtündüğünü duyabiliyor, pis ölüm ve çürüme kokusunu alabiliyor, derisindeki sümüğü neredeyse hissedebiliyordu.</p>

  <p>Hızla Abarrach'a, ölülerin doldurduğu ölü dünyaya baktı. Jonathan onları, kendini özgür kılmak istemişti. Görünüşe göre bu gerçekleşmeyecekti.</p>

  <p>Ben de onları hayal kırıklığına uğrattım, dedi Haplo kendi kendine.</p>

  <p>"Üzgünüm," dedi kapıyı kapatırken ve hüzünle gülümsedi.</p>

  <p>Alfred gibi konuşmuştu.</p>

  <p>Dördüncü kapıya, Chelestra'ya, su dünyasına gelmişti. Sonunda, bu dünyada kendini tanımaya başlamıştı. Yılanın arkasında tısladığını duydu, ama sesi kararlılıkla duymazdan geldi. Muhtemelen cüce kızı Grundle çoktan Hartmut'u ile evlenmişti. Düğün oldukça büyük bir parti olmalıydı: Elfler, cüceler ve insanlar bir araya gelip kutlamış olmalılardı. Haplo Grundle'ın balta fırlatma yarışında ne yaptığını merak etti.</p>

  <p>Fısıldayarak veda etti ve Grundle ile kocasına şans diledi, sonra yumuşak bir şekilde, bir pişmanlık acısıyla kapıyı kapattı. Sonra dönüp Sang-drax ile yüzleşti.</p>

  <p>Haplo'nun elindeki yılan şekilli hançer, iyi çelikten yapılmış, parlak, ağır bir kılıca dönüştü. Onu büyüsü değiştirmemişti. Yılan değiştirmiş olmalıydı.</p>

  <p>Dev, gri beden üzerinde yükseldi, varlığı bile eziciydi. Yılan ona dilediği an arkadan saldırabilirdi, ama çabalamadan, savaşmadan, acı ve korku hissetmeden ölmesini istememişti...</p>

  <p>Haplo kılıcı kaldırdı, kendini saldırıya hazırladı.</p>

  <p>"Haplo, yapma! Silahı indir!"</p>

  <p>Alfred sendeleyerek Ölüm Kapısı'ndan içeri daldı. Boylu boyunca yere serilecek gibi oldu, ama beyaz masayı yakalayarak kendini kurtardı. Masaya tutunarak nefes nefese konuştu. "Savaşma!"</p>

  <p>"Evet, Haplo," diye alayetti yılan, "kılıcı indir! Bu şekilde ölümün çok daha hızlı olur."</p>

  <p>Haplo'nun gömleğinde kan vardı. Yüreğinin üzerindeki yara açılmış, yine kanıyordu. Tuhaf bir şekilde, alnına aldığı hançer yarası hiç acımıyordu.</p>

  <p>"Hiçbir şey kullanma." Alfred yutkunarak nefes aldı, sakin kalmaya çalıştı. "Savaşmayı reddet. Yaratık savaş istiyor!" Sartan Lord Xar'ın bedenine işaret etti. "Buraya şiddet getirenler o şiddetin kendilerine döndüğünü görürler."</p>

  <p>Haplo tereddüt etti. Tüm yaşamı boyunca, hayatta kalmak için savaşmıştı. Şimdi silahını atması, savaşmayı reddetmesi, uysallıkla işkence ve ölüm beklemesi isteniyordu... Daha da kötüsü, bu düşmanın başkalarını yok ederek yaşayacağını bilmesiydi.</p>

  <p>"Çok şey istiyorsun, Alfred," dedi sertçe. "Sanırım bir sonraki seferde bayılmamı isteyeceksin!"</p>

  <p>Alfred ellerini öne uzattı. "Haplo, yalvarıyorum..."</p>

  <p>Yılanın dev kuyruğu sallandı, Sartan'ın sırtına bir darbe indirdi ve onu beyaz masanın üzerine yıktı.</p>

  <p>Sang-drax yükseldi. Yılanın başı Alfred'in tepesine dikildi. Kırmızı gözler Haplo'nun üzerinde odaklandı. "Bir sonraki darbe belkemiğini kıracak. Ve bir sonraki bedenini parçalayacak. Savaş, Haplo, yoksa Sartan ölür."</p>

  <p>Alfred başını kaldırmayı başardı. Burnu kırılmış, dudağı yarılmıştı. Yüzü kanla kaplanmıştı. "Onu dinleme, Haplo! Savaşırsan, sonun gelir!"</p>

  <p>Yılan güvenle, kazandığını bilerek bekledi.</p>

  <p>Öfke ve bu iğrenç yaratığı öldürme ihtiyacıyla yanan Haplo Alfred'e acı, sinirli bir bakış fırlattı. "Burada durup ölmemi mi bekliyorsun?"</p>

  <p>"Bana güven, Haplo!" diye yalvardı Alfred. "Senden istediğim tek şey bu! Bana güven!"</p>

  <p>"Bir Sartan'a güven!" diye korkunç bir kahkaha attı Sang-drax. "Ölümcül düşmanına güven! Seni Labirent'e gönderenlere, halkından binlerce kişinin ölümünden sorumlu olanlara güven. Annenle baban, Haplo. Nasıl öldüklerini hatırlıyor musun? Annenin çığlıkları. Uzun, çok uzun süre çığlık attı, değil mi, sonunda onları yaraları yüzünden ölmeye bırakmadan önce. Ve sen gördün. Ona ne yaptıklarını gördün. Bu adam -o sorumlu. Ve ona güvenmen için yalvarıyor..."</p>

  <p>Haplo gözlerini kapattı. Başı ağrımaya başlamıştı; ellerindeki yapış yapış kanı hissedebiliyordu. Yine o, çalıların arasında büzülmüş, babasının indirdiği darbe yüzünden sersemlemiş çocuk olmuştu. Darbe onu bayıltmak, anne babası saldırganları çocuklarından uzaklaştırırken sessiz ve güven içinde kalmasını sağlamak için indirilmişti. Ama anne babası fazla uzağa kaçamamıştı. Haplo ayılmıştı.</p>

  <p>Korkusu kendi dehşet çığlığını boğulmuştu. Ve nefret. Bunu yapanlara, sorumlu olanlara hissettiği nefret...</p>

  <p>Haplo kılıcı sıkı sıkı kavradı, avını görebilmek için gözlerindeki kırmızı sisin çekilmesini bekledi... ve ıslak bir dilin yalamasını hissedince neredeyse silahı düşürüyordu.</p>

  <p>Güven verici bir sızlanma duydu, dizinde bir pati hissetti.</p>

  <p>Haplo elini aşağı uzattı, ipeksi kulakları okşadı. Köpek başını dizine dayamıştı. Sert kemiklerin, sıcaklığını, yumuşak kürkünü hissetti. Ama yine de, gözlerini açtığında yanında duran bir köpek olmadığını görünce şaşırmadı.</p>

  <p>Haplo kılıcını yere fırlattı.</p>

  <p>Sang-drax alayla güldü. Yılan yükseldi. Savunmasız Patryn'i ezecek, parçalayacaktı. Ama hevesli öfkesi içinde yılan yanlış hesap yaptı. Aşırı yükseldi, aşırı büyüdü. Dev kafa Lanetliler Odası'nın mermer tavanını delip geçti.</p>

  <p>Tavana işlenmiş rünler çatırdadı, alevlendi; mavi ve kırmızı alevlerden kanallar yılanın bedeninde aktı. Sang-drax acı içinde çığlık attı, kıvrandı, büküldü, sarsıcı şimşeklerden kurtulmaya çalıştı. Ama yılan tavanın yıkıntılarından kurtulamadı. Kısılı kalmıştı. Çılgınca, öfkeyle kendini kurtarmak için bedenini savurdu. Tavandaki çatlaklar yayılmaya, duvarları çatlatmaya başladı.</p>

  <p>Lanetliler Odası -Yedinci Kapı- ufalanıyordu. Ve tek çıkış yolu vardı -Ölüm Kapısı.</p>

  <p>Haplo bir adım attı. Yılanın kuyruğu savruldu. Acısı içinde bile onu öldürmeye kararlıydı.</p>

  <p>Haplo yana kaçtı, ama darbeden kurtulamadı. Darbe onu sol omzundan, yürek rününün açılması yüzünden zaten ağrıyan taraftan yakaladı. Acı içinde inledi, üzerine yayılan bilinçsizliğin karanlığıyla mücadele etti.</p>

  <p>Yavaş yavaş ayağa kalktı. Eli açıklanamaz bir biçimde kılıcın kabzasında kapanmıştı.</p>

  <p>"Benimle savaş!" diye ısrar etti yılan. "Savaş benimle..."</p>

  <p>Haplo kılıcı kaldırdı, beyaz taştan masaya indirdi. Hançer iki parçaya ayrıldı. Haplo yılanın görmesi için kabzayı kaldırdı, sonra fırlatıp attı.</p>

  <p>Yılan çaresizce kendini kurtarmaya çalıştı, ama Yedinci Kapı'nın büyüsü onu bırakmadı. Mavi alevden kanallar sümük kaplı bedenin üzerinde dans etti. Yılan bir kez daha kuyruğunu savurdu.</p>

  <p>Haplo, beyaz masanın üzerinde kanlar içinde, sersem sersem yatan Alfred'e doğru daldı. Yılanın kuyruğu masaya çarptı, onu çatlattı. Ama yılan ölüm kıvranışları içindeydi. Kör, korkunç bir acı içinde, artık avını göremiyordu. Yılan kendini kurtarmak için son bir çaresiz çabayla, onu yerine mıhlayan büyü güçleri ile mücadele etti. Tavan basınç altında parçalanmaya başladı. İri bir mermer parçası düştü, Alfred'i santimetrelerle ıskaladı. Bir başka taş blok yılanın, şimdi zayıfça seğiren kuyruğunun üzerine düştü. Ahşap bir kiriş düştü, beyaz masayı iki bütün ve birbirinden ayrılmış yarıma ayırdı.</p>

  <p>Yağmur gibi yağan molozların arasında çabalayan, toz yüzünden öksüren Haplo Alfred'e ulaşmayı başardı. Sartan'ın eline gelen ilk kısmını yakaladı -Alfred'in kadife ceketinin sırtı- ve çekip, ayağa kaldırdı.</p>

  <p>Alfred kötü davranılmış bir oyuncak bebek gibi gevşek, sendeledi, çırpındı.</p>

  <p>Haplo tozların ve yıkıntıların arasından baktı. “Jonathan!" diye bağırdı.</p>

  <p>Kırık masanın bir yanının başında, bir süre sonra onu kaplayacak yıkıma karşı kayıtsız, oturmakta olan lazarı gördüğünü sandı.</p>

  <p>“Jonathan!" diye seslendi Haplo.</p>

  <p>Yanıt gelmedi. Ve sonra lazarı göremez oldu. Dev bir mermer parçası aralarına düşmüştü.</p>

  <p>Alfred yere yığıldı.</p>

  <p>Haplo Sartan'ın yakasını sıkıca tuttu, onu kargaşanın içinde sürüklemeye başladı. Patryn'in derisine işlenmiş rünler kırmızı mavi yanıyor, onu düşen molozlardan koruyordu. Büyüsünün haresini genişleterek Alfred'i de içine aldı. Rünlerden parlak bir kabuk ikisini birden kapladı.' Taş parçaları düştü ve sıçradı. Ama kabuğa ne zaman bir şey çarpsa, bir desen zayıflıyordu. Kısa süre sonra içlerinden biri kırılacaktı, Ve çözülme başlayacaktı.</p>

  <p>Haplo Ölüm Kapısı'na ulaşana kadar on beş, belki yirmi adım saydı.</p>

  <p>Kendi kendine Ölüm Kapısı'nın güvenliğine ulaş demiyordu, çünkü bildiği kadarıyla, içine girince daha kötü şartlarla karşılacaklardı. Ama orada ölüm bir olasılıktı, burada ise kesinlik. Kabuktaki bir desenin şimdiden kararmaya başladığını gördü.</p>

  <p>Alfred'i yerde sürükleyerek kapıya yönelmişti ki, aniden önündeki zemin yok oldu.</p>

  <p>Sonsuz bir boşluğa bir delik açıldı. Mermer ve parçalanmış beyaz ahşap parçaları çatlağa kaydı ve yok oldu. Ölüm Kapısı karşı tarafta pırıldıyordu.</p>

  <p>Çatlak geniş değildi. Haplo kolayca karşıya atlayabilirdi. Ama karşıya atlarken yanında Alfred'i taşıyamazdı. Alfred'i ayağa kaldırdı. Sartan'ın dizleri içe döndü; bedeni sarktı.</p>

  <p>"Lanet olsun!" Haplo Sartan'ı sarstı, yine ayağa kaldırdı. Alfred'in bilinci yerindeydi, ama çevresine, aklı yerinde olmayan birinin şaşkın ifadesiyle bakıyordu.</p>

  <p>"Başka ne yenilik var bakalım," diye mırıldandı Haplo.</p>

  <p>"Alfred!" Sartan'ın yüzünü tokatladı.</p>

  <p>Alfred inledi, guruldadı. Gözleri odaklandı. Dehşet içinde çevresine bakındı. "Ne..."</p>

  <p>Haplo sözünü bitirmesine izin vermedi. Alfred'e, yapması gerekecek şey hakkında düşünme zamanı vermeye cesaret edemezdi.</p>

  <p>“‘Atla,' dediğimde atla."</p>

  <p>Haplo Alfred'i çevirdi, kafası karışmış Sartan'ı yerdeki deliğin kıyısına getirdi. "Atla!"</p>

  <p>Neler olduğunu tam olarak kavrayamayan, dehşet ve şaşkınlık içinde sersemleyen Alfred denileni yaptı. Sarsılarak sıçradı, bacakları elektriğe tutulmuş bir örümcek gibi kasıldı ve kendini çatlağın karşı tarafına attı.</p>

  <p>Ayak parmakları karşı kenara takıldı. Karnının üzerine dümdüz düştü, bedenindeki nefes boşaldı. Haplo altındaki korkunç karanlığa hızlı bir bakış fırlattı; sonra atladı.</p>

  <p>Kolaylıkla karşı tarafa konan Haplo Alfred'i yakaladı. İkisi birlikte, sendeleyerek Lanetliler Odası'ndan dışarı çıktılar, Ölüm Kapısı'nın eşiğinden geçtiler.</p>

  <p>Arkasına bakan Haplo Yedinci Kapı'nın kendi üzerine yıkıldığını gördü.</p>

  <p>Ve mide bulandırıcı bir bacadan aşağı düşme duygusuyla, kaosun içinde yuvarlandığını hissetti.</p>

  <p class="whitespace">&nbsp;</p>
</body>
</html>
