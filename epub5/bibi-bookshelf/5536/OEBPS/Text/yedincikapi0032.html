<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <p>OTUZ İKİNCİ BÖLÜM</p>

  <p class="whitespace">&nbsp;</p>

  <p>YEDİNCİ KAPI</p>

  <p class="whitespace">&nbsp;</p>

  <p>Alfred dehşet içinde Ölüm Kapısı'nın içinden, diğer yılanların Labirent'teki savaşı bıraktıklarını, hızla açık kapıya doğru geldiklerini gördü. Öndeki biri neredeyse ulaşmıştı.</p>

  <p>"Haplo!" diye yardım çağıracak oldu, ama o anda Haplo'nun Lord Xar'a uyarı haykırışını duydu.</p>

  <p>Omzunun üzerinden, kaos içindeki koridora bakan Alfred, Patryn’in yılana saldırmak için sıçradığını gördü.</p>

  <p>Alfred kendi haykırışını boğdu. Savunmasızca açık kapıya, üzerine atılan, kırmızı gözleri parlayan yılana döndü. Yılan içeri girmeyi başarırsa, arkadaşına katılacaktı ve Haplo ikisiyle birden savaşmak zorunda kalacaktı. Bir tanesine karşı şansı azdı; iki tanesine karşı ise hiç yoktu, özellikle Xar da ona karşı durursa ve bu hayli mümkün görünüyordu.</p>

  <p>"Bunu ben durdurmalıyım!" dedi Alfred, cesaret bulmak için, diğer Alfred'i, adı gerçekten Coren -Seçilmiş- olan diğer Alfred'i bulmak için çevresini yoklayarak.</p>

  <p>Ve aniden Alfred'in tekrar Arianus'taki anıtmezarda olduğu olasılığı gerçekleşti.</p>

  <p>Buna inanamıyordu. Kafası karışmış bir şekilde çevresine bakındı, diğer yandan ölçülemez derecede rahatlamıştı, minnettardı, sanki yatağında uyanmış, olanların yalnızca korkunç bir kabus olduğunu anlamıştı.</p>

  <p>Mezar huzurlu ve sakindi. Burada güvendeydi. Huzur içinde uyuyan dostlarının tabutları onu çevreliyordu. Ve minnet dolu bir şaşkınlık içinde, bütün bunların ne anlama geldiğini merak ederek çevresine bakınırken, Alfred kendi tabutunun kapağının açık olduğunu gördü.</p>

  <p>İçeri tırmanması, uzanması, gözlerini kapatması yeterli olacaktı.</p>

  <p>Minnetle o tarafa bir adım attı... ve köpeğe takılıp düştü.</p>

  <p>Karmaşık bir pati ve çalımsı kuyruk yığınına dolanmış bir şekilde soğuk mermer zeminde yuvarlandı. Hayvan acı içinde ciyakladı. Alfred köpeğin tam tepesine indi.</p>

  <p>Hayvan sereserpe uzanmış Sartan'ın altından sürünüp çıktı, sinirle silkelendi, ona paylarcasına baktı.</p>

  <p>"Üzgünüm. .." diye kekeledi Alfred.</p>

  <p>Özrü odada, bir hayaletin sesi gibi yankılandı. Köpek sinirle havladı.</p>

  <p>"Haklısın," dedi Alfred kızarıp, hafifçe gülümseyerek. "İşte yine özür diledim. Bir daha olmaz."</p>

  <p>Tabutun kapağı çarpılarak kapandı.</p>

  <p>Yine Ölüm Kapısı'ndaydı, koridorun içinde ve yılan eşiğe kadar gelmişti.</p>

  <p>Alfred salıverdi... ve yakaladı.</p>

  <p>Parlak göğsü güneş gibi yanan yeşil pullu, altın kanatlı ejder, kaos koridorunu parçaladı, Ölüm Kapısı'ndan fırladı ve yılana saldırdı.</p>

  <p>Ejderin güçlü, siyah pençeleri yılanın bedenine çarptı, gri pullu deride kaydı, etine gömüldü.</p>

  <p>Ejderin pençelerine saplanan yılan kendini kurtarmak için kıvrandı, büküldü, ama hareket pençelerin daha da derine saplanmasına sebep oldu. Korkunç acılar içindeki yılan mücadele etti, dişsiz, güçlü çeneleri ejderin ince boynunun üzerine kapanıp, kırmaya çalıştı.</p>

  <p>Ejderin dişleri yılanın çenelerinin üzerine kapandı, kafasına, kırmızı, nefret dolu gözlerin arasına saplandı. Kan fışkırdı, Labirent'e yağdı. Yılan ölüm çırpınışları arasında çığlık attı ve haykırışları arkadaşlarına ulaştı.</p>

  <p>Ejderin çevresinde toplanmaya başladılar, öldürmek için saldırmaya hazırlandılar.</p>

  <p>Alfred ölü yılanın çevresindeki pençelerini gevşetti, onun yere düşmesine izin erdi. Odaya dönmeye, Haplo'nun yardımına koşmaya can attı, ama kapıyı korumasız bırakmaya cesaret edemiyordu.</p>

  <p>Yeşil ve altın rengi ejder Ölüm Kapısı'nın önünde uçtu, saldırıyı bekledi.</p>

  <p class="whitespace">&nbsp;</p>

  <p>Haplo'nun haykırışı Xar'ı büyüsünden kopardı. Neler olduğunu anlaması için arkasına bakması gerekmiyordu. Yılan ona ihanet etmişti. Xar'ın bedeninin büyüsünü eski haline getirmek için pek az zamanı olmuştu, bir şey ona arkadan çarptı.</p>

  <p>Bir acı şimşeği ensesini kavurdu.</p>

  <p>Xar sendeledi, kendini savunmak için döndü.</p>

  <p>Haplo, Sang-drax ile mücadele ediyordu, ikisi birden kan lekeli bir hançeri ele geçirmeye çalışıyordu.</p>

  <p>"Lord Xar! Bu hain seni öldürmeye çalıştı!" diye hırladı</p>

  <p>Sang-drax, Haplo'ya vahşice vurarak.</p>

  <p>Haplo hiçbir şey söylemedi, nefesi keskin, acı dolu inlemelerle çıkıyordu. Derisindeki desenler mavi alevlerle yanıyordu.</p>

  <p>Ellerinde kan vardı.</p>

  <p>Xar yarasına uzandı, kanla ıslanmış parmaklarını geri çekti.</p>

  <p>"Gerçekten mi," dedi ve Haplo ile yılan arasındaki savaşı tuhaf bir kayıtsızlıkla izledi. Acı yoğundu, ama kendini iyileştirmek için zamanı yoktu. Yarattığı rün yapısı dört kapının arasında -dört dünyaya giden kapıların arasında parlak bir ışıkla yanıyordu. Ama, orada burada, ışık solmaya başlamıştı. Lordun gücünden yoksun kalan büyü çözülmeye başlıyordu.</p>

  <p>Xar sinirle ensesinden aşağı, cüppesine sızmaya başlayan kanı sildi. Kan bir başkasına aitmişçesine aldırışsızdı.</p>

  <p>Sang-drax Haplo'ya tekrar tekrar vurdu -rün büyüsünü çatlatıp açan, eti ve kemiği bereleyen, parçalayan vahşi, şiddetli darbeler. Haplo'nun yüzünü kan bürümüştü. Yarı körleşmiş, sersemlemişti, zalimce saldırıyı durdurmak için pek az şey yapabiliyordu. Darbeler Haplo'yu dizlerinin üzerine çökertti. Yüzüne atılan vahşi bir tekme onu geriye yuvarladı. Düştü, bilincini kaybederek yerde kaldı. Yanında yılan şeklindeki hançer yatıyordu.</p>

  <p>Sang-drax, Xar ile yüzleşmek üzere döndü.</p>

  <p>Nexus Lordu gerginleşti. Yılan, Xar ile büyülü rün yapısı arasında duruyordu.</p>

  <p>Sang-drax yerdeki Haplo'ya işaret etti.</p>

  <p>"Bu hain hizmetkarın seni öldürmeye çalıştı, Nexus Lordu! Neyse ki, onu durdurabildim. Emir ver, hayatını sona erdireyim."</p>

  <p>Haplo yuvarlandı, kanla kaplı yerde yüzüstü yattı.</p>

  <p>"Zaman harcamana gerek yok," dedi Xar, Haplo'ya, yılana, büyüye yaklaşarak. "Ben onunla ilgilenirim. Yana çekil."</p>

  <p>Yılanın kırmızı gözleri parlak, şüpheli bir ışıkla ışıldadı.</p>

  <p>Sang-drax duygularını hızla sakladı, gözkapaklarını indirdi.</p>

  <p>"Sana itaat etmek bana memnunluk verir, Lordum. İlk önce" -yılan eğildi- "hainin hançerini alayım. Yine numara yapıyor olabilir."</p>

  <p>Sang-drax'ın eli boşlukta kapandı.</p>

  <p>Xar -kesinlikle kazayla- ayağını kan kaplı hançerin üzerine koymuştu. Gözünü Sang-drax'tan ayırmadan Haplo'nun yanında diz çöktü. Lord, Haplo'nun çenesini -hiç de nazikçe olmayan bir şekilde yakaladı, yüzünü ışığa çevirdi. Haplo'nun alnı vahşi bir kesikle, kemiğe kadar açılmıştı.</p>

  <p>Lord hızla, belirsizce yaranın üzerine bir iyileştirme büyüsü yaptı, yarayı kapattı, kanamayı durdurdu. Sonra, bir anlık tereddütten sonra, Xar, Haplo'nun alnına bir desen daha çizdi, Xar'ın kendi yüreğinin üzerindekinin bir kopyası. Onu kanıyla çizdi; dayanmayacaktı. Gücü yoktu... hiçbir büyü gücü yoktu.</p>

  <p>Lordunun dokunuşu üzerine Haplo inledi; gözkapakları titreşerek açıldı. Xar basıncı arttırdı, boğum boğum parmaklarını Haplo'nun etine gömdü.</p>

  <p>Haplo bakışlarını kaldırdı, gözlerini kırpıştırdı. Gözlerini odaklamakta güçlük çekiyordu ve görebildiği zaman, şaşırdı. Sonra içini çekti, gülümsedi. Elini uzatarak Xar'ın bileğini yakaladı.</p>

  <p>"Lordum," diye mırıldandı Haplo. "Buradayım... Ulaştım. Son Kapı'ya."</p>

  <p>"Neden bahsediyor, Lordum?" diye sordu Sang-drax endişeyle. "Sana ne söylüyor? Yalan, Lordum. Yalan."</p>

  <p>"Önemli bir şey söylemiyor," diye yanıt verdi Xar. "Labirent'te olduğunu sanıyor."</p>

  <p>Haplo ürperdi. Sesi sertleşti, güçlendi. "Onu yendim, Lordum. Altettim."</p>

  <p>"Evet, oğlum," dedi Xar. "Büyük bir zafer kazandın." Haplo gülümsedi. Xar'ın eline bir an daha tutundu, sonra salıverdi. "Yardımın için teşekkür ederim, Lordum, ama artık sana ihtiyacım yok. Kapı'dan tek başıma geçebilirim."</p>

  <p>"Geçebilirsin, oğlum," dedi Xar yumuşak sesle. "Geçebilirsin."</p>

  <p>Sang-drax bir desen -bir Sartan deseni- söyledi ve aynı anda havaya bir Patryn deseni çizdi. İki rün alevlendi, çaktı ve Xar'ın yarattığı yapıya doğru uçtu.</p>

  <p>Ama Nexus Lordu izliyordu, yılanın böyle bir hareket yapmasını bekliyordu. Hızla eyleme geçti, kendi rününü fırlattı. Yapılar karşılaştı, patladı, bir kıvılcım yağmuru yağdırdı, birbirlerini geçersiz kıldılar.</p>

  <p>Xar ayağa kalktı. Yılan hançeri elinde tutuyordu. "Gerçek haini biliyorum," dedi, Sang-drax'ı izleyerek. Yılanda lordu kısık, pırıltılı kırmızı gözlerle izliyordu. "Halkımı yok etmeye çalışanı biliyorum."</p>

  <p>"Halkına yıkım getiren kişiyi görmek ister misin" diye alayetti Sang-drax. "Aynaya bak, Nexus Lordu!"</p>

  <p>"Evet," dedi Xar sessizce. "Aynaya bakıyorum."</p>

  <p>Sang-drax, Patryn bedeninden sıyrıldı, yılan şekline büründü, irileşti, genişledi, ta ki büyük, sümük kaplı cüssesi Lanetliler Odası'nı doldurana kadar.</p>

  <p>"Dünyayı paramparça edecek büyüyü yaptığın için teşekkür ederim, Nexus Lordu," dedi yılan, başı yükselerek. "İtiraf etmeliyim ki, bu bizim aklımıza gelmeyen bir plandı. Ama bizim için iyi olacak. Gelecek çağlar boyunca kargaşa ve kaostan besleneceğiz. Ve halkın sonsuza dek Labirent'te tutsak kalacak. Bunu görecek kadar yaşamayacağın için üzgünüm, Lord Xar, ama çok tehlikelisin..."</p>

  <p>Yılanın dişsiz ağzı açıldı. Xar sonuna baktı. Sonra sırtını döndü.</p>

  <p>Dikkatini büyüye, yarattığı harika rün yapısına çevirdi. Yaratmak için hayatını verdiği büyüye -nefretinden oluşan rüyaya.</p>

  <p>Yılanın saldırdığını, ölümcül çenelerinin onu yutmak için açıldığını biliyordu.</p>

  <p>Titremeyen bir elle havada bir desen çizdi. Ateşi mavi mavi parladı, sonra kırmızı, sonra kor beyaz, alev alev, kör edici. Xar yüksek, açık, kararlı bir sesle emri verdi.</p>

  <p>Desen büyülü rün yapısına çarptı, bir yıldız gibi patladı, büyünün yüreğini parçaladı.</p>

  <p>Çeneler Nexus Lordu'nun üzerinde kapandı.</p>

  <p class="whitespace">&nbsp;</p>
</body>
</html>
