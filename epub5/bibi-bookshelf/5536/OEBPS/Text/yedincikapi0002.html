<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ayhan Hocha</title>
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h1>İKİNCİ BÖLÜM</h1>
  <hr color="black" size="3" />

  <h3 class="sigil_not_in_toc">LABİRENT</h3>
  <hr color="black" size="3" />

  <p class="whitespace">&nbsp;</p>

  <p>"Vasu'ya göre, Alfred'i en son gördüğünde -Ejder- Alfred'i en son gördüğünde, göklerden düşüyormuş. Yaralıymış, kanıyormuş," Marit elindeki yeşil pulu çevirdi.</p>

  <p>"Savaşan bir sürü ejder vardı," diye itiraz etti Hugh.</p>

  <p>"Ama Labirent'in ejderlerinin pulları kırmızıdır. Yeşil değil. Hayır, bu Alfred olmalı,"</p>

  <p>"Ne dersen de, hanımefendi. Ben inanmıyorum. ‘Ejdere dönüşen bir adam’" Hıhladı.</p>

  <p>"Aynı adam seni ölümden geri getirdi," dedi Marit kısaca. "Gidelim."</p>

  <p>Kan izi -takip edilmesi kolaydı- ormana uzanıyordu. Marit otların üzerinde, ağaçların yapraklarında pırıldayan kan damlaları buldu. Zaman zaman o ve Hugh aşılması imkansız dikenli çalıların ya da gür otların çevresinden dolaşmak zorunda kalıyorlardı, ama her seferinde izi kolayca buluyorlardı. Ejder çok kan kaybetmişti.</p>

  <p>"Eğer ejder Alfred idiyse, kentten uzağa uçuyordu," diye gözlemde bulundu Usta Hugh, düşmüş bir kütüğün üzerinden geçerken. "Acaba neden? Eğer bu kadar kötü yaralandıysa, yardım bulmak için kente dönmeliydi bence..."</p>

  <p>"Labirent'te, bir anne genellikle düşmanını çocuğundan uzaklaştırmak için ondan ayrılır. Bence Alfred'in yaptığı da buydu. Bu yüzden kente doğru uçmadı. Takip ediliyordu ve bilinçli olarak düşmanlarını bizden uzaklaştırdı. Dikkat et. Ona yaklaşma!"</p>

  <p>Marit, Hugh'yu yakaladı, masum görünüşlü yeşil yaprak yığınına basmaktan alıkoydu. "O boğan-sarmaşıktır. Eğer bileğine dolanırsa, kemiğe kadar keser. Ayağın kalmaz geride."</p>

  <p>"Burada harika bir yeriniz var, hanımefendi," diye mırıldandı Hugh, gerileyerek. "Lanet ot her yerde! Çevresinden dolanmanın yolu yok."</p>

  <p>"Tırmanmak zorunda kalacağız." Marit kendini bir ağaca çekti, daldan dala sürünmeye başladı.</p>

  <p>Usta Hugh daha beceriksizce, daha yavaşça takip etti, sarkan ayakları boğan-sarmaşıktan biraz uzaktaydı. Sarmaşığın yeşil yaprakları ve minik, beyaz çiçekleri altında kıpırdanıyor, hışırdıyordu.</p>

  <p>Marit kasvetle ağacın gövdesinden sızan kan izlerine işaret etti. Hugh homurdandı, bir şey demedi.</p>

  <p>Sarmaşıklığı geçince, Marit yere kaydı. Derisini kaşıdı. Desenler kaşınmaya ve hafifçe parlamaya, onu tehlikeye karşı uyarmaya başlamıştı. Anlaşılan, tüm düşmanlar Son Kapı'daki savaşa koşmamışlardı. Daha büyük telaşla, daha büyük bir ihtiyatla ilerledi.</p>

  <p>Yoğun çalıların arasından çıkınca, aniden ve beklenmedik bir biçimde bir açıklığa adım attı.</p>

  <p>"Şuna bir bakar mısın!" Usta Hugh hafifçe ıslık çaldı. Marit şaşkın şaşkın bakakaldı.</p>

  <p>Ormanın geniş bir alanı tırpanla biçilmiş gibiydi. Küçük ağaçlar kırılmış, yatıyordu. Dalları kırılmış ve bükülmüş yaralı gövdelerden sarkıyordu. Çalılar çamurun içinde yatıyordu. Dallar ve yapraklar yere saçılmıştı. Yeşil ve altın rengi pullar çevreye yayılmış, gri şafakta mücevher gibi parlıyordu.</p>

  <p>Gökyüzünden dev, yeşil pullu bir beden ağaçların arasına düşmüştü. Alfred kuşkusuz.</p>

  <p>Ama şimdi neredeydi?</p>

  <p>"Bir şey onu taşımış..." diye başladı Marit.</p>

  <p>"Şşşt!" Usta Hugh uyarısını, Marit'in bileğini kırarcasına yakalayarak vurguladı, onu çalıların arasına çekti.</p>

  <p>Marit çöktü, kıpırdamadan bekledi. Usta'nın dikkatini çeken sesi duymaya çalıştı.</p>

  <p>Ormanın sessizliği zaman zaman düşen bir dalla bozuluyordu, ama bundan başka bir şey duyamadı. Sessiz. Lanet derecede sessiz. Usta'ya sorarcasına baktı.</p>

  <p>"Sesler!" Usta eğildi, kulağına fısıldadı. "Yemin ederim ses gibi bir şey duydum, sen konuşunca sustu."</p>

  <p>Marit başını salladı. O kadar da yüksek sesle konuşmamıştı. Sesin kaynağı her ne ise, yakında olmalıydı, kulakları keskin olmalıydı.</p>

  <p>Sabır. Kendine kıpırdamamasını, orada her ne varsa, kendini göstermesini beklemesini söyledi. O ve Hugh neredeyse nefes almadan beklediler ve dinlediler.</p>

  <p>O zaman sesi duydular. Dinlemesi korkunç, gıcırdar gibi bir sesle konuşuyordu, sanki kırık kemiklerin çentikli kenarları birbirine sürtünüyormuş gibi. Marit ürperdi, Usta Hugh bile soldu. Yüzü tiksintiyle buruştu.</p>

  <p>"Ne halt..."</p>

  <p>"Bir ejder!" diye fısıldadı Marit, dehşetle buz kesmiş bir biçimde. .</p>

  <p>Alfred bu yüzden kente geri uçmamıştı. Labirent'teki en korkunç yaratık tarafından takip edilmiş, muhtemelen saldırıya uğramıştı.</p>

  <p>Marit'in bedenindeki rünler parladı. Dönüp kaçma dürtüsüyle mücadele etti.</p>

  <p>Labirent'in yasalarından biri: köşeye sıkışmadığın sürece, kaçmak imkansız olmadığı sürece asla kırmızı ejderle savaşma. O zaman da, ancak ejderi seni bir an önce öldürmeye zorlamak için savaş.</p>

  <p>"Neden bahsediyor?" diye sordu Hugh. "Anlayabiliyor musun?"</p>

  <p>Marit başını salladı, midesi bulanmıştı.</p>

  <p>Ejder Patryn dilini konuşuyordu. Marit, Hugh için tercüme etti.</p>

  <p>"Ne olduğunu bilmiyorum, solucan-adam," diyordu ejder. "Sana benzer bir şeyi hiç görmedim. Ama bulmayı planlıyorum. Seni incelemek için boş zamanım olmalı. Seni parça parça etmek için."</p>

  <p>"Lanet olsun!" diye mırıldandı Usta Hugh. "Bu şeyin sesi bile donuma işetecek beni. Alfred'le mi konuşuyor sence?"</p>

  <p>Marit başını salladı. Dudaklarını ince bir çizgi halinde birbirine bastırdı. Ne yapması gerektiğini biliyordu; ama yapmak için cesarete ihtiyacı vardı. Yanan kolunu ovuşturdu. Desenler mavi kırmızı alevlenmişti. Marit uyarılarını görmezden geldi ve çalıların içindeki hareketlerinin sesini gizlemesi için sesin gümbürtüsünü kullanarak sese doğru sürünmeye başladı. Usta Hugh onu takip etti.</p>

  <p>Rüzgar ejderden onlara doğru esiyordu, Kokularını alamaması gerekirdi. Marit yalnızca, gerçekten Alfred'i yakalayıp yakalamadığını anlamak için yaratığı görmek istiyordu, Eğer yakaladığı Alfred değilse -ve ümitsizce olmamasını diliyordu- o zaman sağduyusunu dinleyip kaçabilirdi.</p>

  <p>Böyle güçlü bir düşmandan kaçmak onu utandırmazdı. Marit'in bildiği kadarıyla, Labirent'te bir ejderle savaşıp hayatta kalan tek Patryn, Lord Xar idi. Ve o savaştan hiç bahsetmezdi; konu ne zaman açılsa yüzü kararırdı.</p>

  <p>"Atalar merhamet etsin!" diye soludu Usta Hugh.</p>

  <p>Marit Hugh'nun elini sıktı, sessiz olması için uyardı.</p>

  <p>Artık ejderi kolayca görebiliyorlardı. Marit'in umutları paramparça olmuştu.</p>

  <p>Yıkılmış bir ağacın gövdesine dayanmış uzun boylu, ince, kel kafalı, kanla kaplanmış bir adam vardı -bir zamanlar pantolon ve kadife bir ceket olan bir şeyin parçalarına sarınmıştı. Savaş sırasında onu gördüklerinde ejder şeklindeydi. Kuşkusuz -ormanda gördükleri yıkıma dayanarak- kafaüstü ormana düştüğünde de ejder biçiminde olmalıydı.</p>

  <p>Artık ejder şeklinde değildi. Ya büyülü dönüşümü sürdüremeyecek kadar zayıftı, ya da, belki de, düşmanı Sartan'ın gerçek biçimini ortaya çıkarmak için büyüsünü kullanmıştı.</p>

  <p>Herhangi bir tehlikeye karşı verdiği ilk tepkinin düşüp bayılmak olduğu düşünülünce, Alfred'in bilinci şaşırtıcı bir biçimde yerindeydi. Hatta bu korkunç düşmanla belirli bir vakarla yüzleşmeyi başarıyordu, ama bu görüntü kırık kolunu tuttuğu ve yüzünün gri, acıyla gerilmiş olduğu gerçeğiyle bozuluyordu.</p>

  <p>Ejder avının tepesine dikilmişti. Başı dev gibiydi, küt burunlu ve yuvarlaktı, bıçak gibi keskin dizi dizi dişler alt çenesinden fırlıyordu. Başı, onu destekleyemeyecek kadar ince görünen bir boyna bağlıydı. Baş ileri geri sallanıyordu -öyle düzenli bir salınımdı ki, zaman zaman talihsiz kurbanları hipnotize edebiliyordu. Başın iki tarafındaki iki küçük ve kurnaz göz birbirinden bağımsız olarak hareket ediyordu. Gözler her yönde dönebiliyor, gerektiği zaman öne ya da arkaya odaklanabiliyor, ejderin çevresindeki her şeyi görebilmesini sağlıyordu.</p>

  <p>İki ön bacağı güçlü ve sağlamdı, uçarken nesneleri kaldırıp taşımasını sağlayan pençe gibi "elleri" vardı. Omuzlarından dev kanatlar çıkmıştı. Arka bacakları kaslıydı ve ejderi yerden havaya itmek için kullanılıyorlardı.</p>

  <p>Ama yaratığın en ölümcül organı kuyruğuydu. Kızıl ejderin kuyruğu bedene doğru kıvrılıyordu. Ucunda, kurbanına zehir aşılayabilen yuvarlak bir iğne vardı, zehri öldürebilir, ya da ufak dozlarda felç edebilirdi. Kuyruk Alfred'in yakınında sallanıyordu.</p>

  <p>"Bu biraz canını yakabilir," dedi ejder, "ama mağarama giderken uysal olmanı sağlayacak." İğnenin ucu Alfred'in yanağını çizdi. Alfred çığlık attı; bedeni kasıldı. Marit ellerini yumruk yaptı, tırnaklarını etine gömdü. Yanında, Usta Hugh'un derin derin nefes aldığını ve yutkunduğunu duyabiliyordu.</p>

  <p>"Ne yapacağız?" Yüzü terle kaplanmıştı. Elinin tersiyle ağzını sildi.</p>

  <p>Marit ejdere baktı. Gevşek ve direnmeyen bir Alfred yaratığın ön pençelerinden sarkıyordu. Ejder, adamı, tıpkı küçük bir çocuğun bir bezbebeği taşıması gibi aldırışsızca taşıyordu.</p>

  <p>Ne yazık ki, zavallı Sartan'ın bilinci hala yerindeydi, gözleri açıktı ve korkuyla irileşmişti. Ejderin zehrinin en kötü kısmı buydu. Kurbanı felç ediyor, ama ayık tutuyordu; hissederek, her şeyi bilerek.</p>

  <p>"Hiçbir şey," diye yanıt verdi Marit sessizce.</p>

  <p>Usta Hugh kaşlarını çattı. "Ama birşeyler yapmamız gerek! Uçup gitmesine izin veremeyiz..."</p>

  <p>Marit elini adamın ağzına kapattı. Yalnızca fısıldamıştı, ama ejderin dev kafası hızla o tarafa dönmüş, dönen gözleri ormanı araştırmaya başlamıştı.</p>

  <p>Kötücül bakış üstlerinden geçti. Ejder arayışını biraz daha sürdürdü; sonra, belki de ilgisini yitirerek hareket etmeye başladı.</p>

  <p>Yürüyordu.</p>

  <p>Marit'in umutları canlandı.</p>

  <p>Ejder yürüyordu, uçmuyordu. Pençelerinde Alfred'i taşıyarak hantal hantal ormanda yürümeye başlamıştı. Ve yaratık şimdi o yöne döndüğünden, Marit yaralı olduğunu görebiliyordu. Önemli bir yara değildi, ama onu yerde tutmaya yetiyordu. Kanatlardan birinin derisi yırtılmış, bir delik açılmıştı.</p>

  <p>Alfred'e bir puan, dedi Marit sessizce, sonra içini çekti. O yara ejderi daha da kızdıracaktı. Yaratık Alfred'i uzun, çok uzun süre hayatta tutacaktı.</p>

  <p>Ve Alfred bundan hiç hoşlanmayacaktı.</p>

  <p>Ejder görme ve işitme menzilinden çıkana kadar kıpırdamadan, sessizce bekledi. Usta Hugh ne zaman konuşmaya kalksa, Marit kaşlarını çattı, başını salladı. Artık ejderin ormanda çıkardığı çatırtıları duyamaz olunca, Hugh'ya döndü.</p>

  <p>"Ejderlerin mükemmel bir işitme yetenekleri vardır. Bunu unutma. Neredeyse bizi öldürtüyordun."</p>

  <p>"Neden ona saldırmadık?" diye sordu Hugh. "Lanet şey yaralıydı! Büyünle..." Bitiremeyecek kadar öfkeli, elini salladı.</p>

  <p>"Büyümle, kesinlikle hiçbir şey yapamazdım," diye terslendi Marit. "Bu ejderlerin, benimkinden çok daha güçlü büyüleri vardır. Ama onu kullanmaya zahmet bile etmezdi! Kuyruğunu gördün. O iğne hızlı hareket eder, şimşek gibi saldırır. Bir dokunuşu ile felç olursun, Alfred gibi savunmasız kalırsın."</p>

  <p>"Demek öyle." Hugh ona sert sert baktı. "Pes ediyoruz."</p>

  <p>"Hayır, etmiyoruz," dedi Marit.</p>

  <p>Yüzünü görmemesi için, "pes etmek" sözcüğünün ne denli harika geldiğini görmemesi için Hugh'ya sırtını döndü. Kararlılıkla, kırık ağaçların, dümdüz olmuş çalıların arasında yürümeye başladı.</p>

  <p>"İzini süreceğiz. Ejder Alfred'i mağarasına götürdüğünü söyledi. Eğer ejderin inini bulabilirsek, Sartan'ı kurtarabiliriz."</p>

  <p>"Ya Alfred'i yolda öldürürse?"</p>

  <p>"Öldürmez," dedi Marit. Bu emin olduğu tek şeydi. "Labirent'in ejderleri avlarını hemen öldürmez. Onları eğlenmek için saklar."</p>

  <p class="whitespace">&nbsp;</p>

  <p>Ejderin izini takip etmek kolaydı. Yolundaki her şeyi biçiyordu, ormanın içinden geçen düz bir yoldan asla sapmıyordu. Devağaçlar büyük kuyruğunun tek darbesi ile köklerinden sökülüyordu. Küçük ağaçlar ve çalılar iri arka ayaklarının altında eziliyordu. Kesici dallarını ejderin ayaklarına sarmaya çalışan boğan-sarmaşıklar, ne yakaladıklarını çok geç fark ediyorlardı. Sarmaşıklar kararmış, tüter vaziyette yerde yatıyorlardı.</p>

  <p>Hugh ve Marit ejderin harap dümensuyunda ilerliyorlardı. Yol onlar için kolaylaşmıştı ejder yolu etkili bir şekilde temizliyordu. Ama, Hugh'un ejderin çıkardığı onca gürültünün üzerinden onları duyamayacağı itirazlarına rağmen, Marit'in ısrarı üzerine ihtiyatla ilerliyorlardı. Ve yaratık yön değiştirdiğinde, rüzgar onlardan ejdere doğru esmeye başladı. Marit durup bedenini bir çamur çukurundaki pis kokulu çamurlarla kapladı. Hugh'yu da aynısını yapması için zorladı.</p>

  <p>"Bir kez bir ejderin bir Konakçı köyünü yok etmesini izledim," dedi Marit, kalçalarına çamur sürüp bacaklarına doğru sıvayarak. "Hayvan akıllı. Köye saldırabilir, yakabilir, köylüleri öldürebilirdi. Ama bu hiç de eğlenceli değil. Bunun yerine iki adamı canlı yakaladı -genç ve güçlü adamlardı. Sonra ejder onlara işkence etti.</p>

  <p>"Çığlıklarını duyduk -korkunç çığlıklar. Çığlıklar iki gün sürdü. Reis ejdere saldırıp adamları kurtarmaya karar verdi -ya da en azından acılarına son vermeye. Haplo da benimleydi," diye ekledi yumuşak sesle. "Kırmızı ejderleri biliyorduk. Reise aptalın biri olduğunu söyledik, ama bizi dinlemedi. Savaşçılar büyüyle güçlendirilmiş silahlar taşıyarak ejderin inine gittiler.</p>

  <p>"Ejder, iki pençesinde, iki kurbanının canlı bedenlerini taşıyarak mağarasından çıktı. Savaşçılar ejdere rünle yönlendirilmiş oklar attılar, hedeflerini şaşması mümkün olmayan oklar. Ejder rünleri kendi büyüsü ile çarpıttı. Ama okları durdurmadı; yalnızca yavaşlattı; ejder okları yakaladı -adamların bedenleriyle.</p>

  <p>"Adamlar öldükten sonra ejder, bedenleri arkadaşlarına fırlattı. O zamana kadar, okların birkaçı hedefini bulmuştu. Ejder yaralanmış ve sinirlenmeye başlamıştı. Kuyruğunu öyle hızlı savurdu ki, savaşçılar kaçamadı. Önce birini soktu, sonra safların arasında oraya buraya saldırarak bir başkasını soktu, sonra bir başkasını. Her seferinde, sokulan kişi korkunç bir acıyla haykırdı. Bedeni kasılarak, savunmasızca kıvranarak yere yıkıldı.</p>

  <p>"Ejder kurbanlarını aldı, mağarasına fırlattı. Daha fazla eğlence. Ejder hep genç ve güçlüleri seçiyordu. Reis, güçlerini geri çekmek zorunda kaldı. İki kişiyi kurtarmaya çalışırken yirmiden fazla adam kaybetmişti. Haplo ona toplanıp, halkını uzaklaştırmasını tavsiye etti. Ama reis yarı delirmişti, ejderin ele geçirdiklerini kurtarmaya yemin etti. Arkanı dön," diye emretti Marit aniden. "Sırtını çamura bulayacağım."</p>

  <p>Hugh döndü, Marit'in omuzlarına ve sırtına çamur sıvamasına izin verdi. "Sonra ne oldu?" diye sordu boğuk sesle.</p>

  <p>Marit omuzlarırı silkti. "Haplo ve ben gitme zamanının geldiğine karar verdik. Daha sonra, hayatta kalan birkaç Konakçı'dan birine rastladık. Ejderin oyunu bir hafta sürdürdüğünü anlattı -savaşmak için mağaradan çıkıyor, yeni kurbanlar yakalıyor, geceleri kurbanları ölene kadar işkence yaparak geçiriyormuş. Sonunda, köyde onu eğlendirmeyecek kadar hasta ve küçükler kaldığı zaman, köyü yerle bir etmiş.</p>

  <p>"İşte, artık anlıyor musun?" diye sordu Marit ona. "Patryn savaşçılarından kurulu bir ordu o ejderlerden bir tanesini altedemedi. Neyle karşı karşıya olduğumuzu anlıyor musun?"</p>

  <p>Hugh hemen yanıt vermedi. Kollarına ve ellerine çamur sürüyordu. "O zaman senin planın nedir?" diye sordu işini bitirdiği zaman.</p>

  <p>"Ejderin yemek yemesi gerek ve bu da dışarı çıkıp avlanmak zorunda, demek..."</p>

  <p>"Alfred'i yemeye karar vermezse."</p>

  <p>Marit başını salladı. "Kızıl ejderler kurbanlarını yemez. Bu eğlence sağlayacak bir şeyi boşa harcamak demek. Dahası, bu ejder Alfred'in ne olduğunu anlamaya çalışıyor, Ejder daha önce hiç Sartan görmemiş. Hayır, Alfred'i canlı tutacak, muhtemelen onun istediğinden daha uzun süre. Ejder beslenmek için mağarayı terk ettiği zaman, içeri girip Alfred'i kurtaracağız."</p>

  <p>"Kurtarılacak bir şey kalmışsa," diye mırıldandı Hugh. Marit yanıt vermedi.</p>

  <p class="whitespace">&nbsp;</p>

  <p>Ejderin izini takip ederek yola devam ettiler. Ejder ormandan çıktı, kentten uzaklaşarak bir sonraki kapıya yöneldi. Yer Yükselmeye başladı; dağların eteklerindeydiler. Bütün gün yolculuk etmişlerdi, ancak güçlerini koruyacak kadar yemek için durmuş, ne zaman berrak suya rastlasalar susuzluklarını gidermişlerdi.</p>

  <p>Günün gri ışığı solmaya başlamıştı. Gökyüzünü bulutlar doldurmuştu. Yağmur yağmaya başladı ve Hugh bunu nimet saydı. Çamurun pis kokusundan bıkmıştı.</p>

  <p>Yağmur başka bir açıdan da iyiydi. Gür ormanı arkada bırakmışlar, taşlar ve kayalar saçılmış ıssız bir yöreden geçmeye başlamışlardı. Açıktaydılar; yağmur onları perdeliyordu.</p>

  <p>Ejderin izi hala göreceli olarak kolay takip ediliyordu -görmeye yetecek kadar ışık olduğu sürece. Ayakları toprağı altüst ediyor, büyük toprak ve kaya parçalarını yerinden söküyordu. Ama gece çöküyordu.</p>

  <p>Ejder gece için bir barınak bulacak mıydı, dağlardaki bir mağaraya sığınacak mıydı? Yoksa inine ulaşana kadar yürümeye devam mı edecekti? Ve karanlık çöktüğü zaman ilerlemeye devam etmeliler miydi?</p>

  <p>İkisi tartıştılar.</p>

  <p>"Eğer biz durursak ve ejder durmazsa, sabaha kadar epeyce uzaklaşır," diye itiraz etti Hugh.</p>

  <p>"Biliyorum." Marit karasızca durdu, düşündü.</p>

  <p>Usta Hugh onun sözlerine devam etmesi için bekledi. Etmeyeceği belli olunca omuzlarını silkti, konuştu.</p>

  <p>"Ben iz sürmek konusunda üzerime düşeni yaptım. Daha önce de bu duruma düştüm. Genellikle hedefim hakkında bildiklerime güvenir, kendimi onun yerine koyar, onun ne yapacağını çıkarmaya çalışırım. Ama ben adamları izlemeye alışığım, hayvanları değil. Bu kararı sana bırakıyorum, hanımefendi.”</p>

  <p>"Devam edeceğiz," diye karar verdi Marit. "Rün ışığımı kullanarak iz süreceğiz." Derisindeki rünlerin ışıltısı yeri hafifçe aydınlatıyordu. "Ama yavaş hareket etmek zorundayız. Karanlıkta yanlışlıkla inine girmemeye dikkat etmeliyiz. Eğer ejder geldiğimizi duyarsa..." Başını salladı. "Bir seferini hatırlıyorum, Haplo ve ben..."</p>

  <p>Marit durdu. Neden Haplo'dan bahsedip duruyordu? Acı, yüreğinde bir ejder pençesi gibiydi.</p>

  <p>Hugh dinlenmek ve yemek için oturdu, kuru et parçaları kemirdi. Marit iştahsızca kendininkini didikledi. Islak, tatsız yığını yutamayacağını anlayınca tükürdü. Haplo'yu düşünüp durmamalı, ismini söylememeliydi. Bu rün söylemek gibiydi; gözlerinin önünde imgesini yaratıyordu, tüm yeteneklerini eldeki problem üzerinde yoğunlaştırması gerekirken, dikkatini dağıtıyordu.</p>

  <p>Xar onu götürdüğünde Haplo ölüyordu. Marit gözlerini kapattığında ölümcül yarayı, yırtılan yürek rününü gördü. Xar onu kurtarırdı. Kuşkusuz, Xar onu kurtaracaktı! Xar ölmesine izin vermeyecekti...</p>

  <p>Marit'in eli alnındaki yırtık desene gitti. Xar'ın ne yapacağını biliyordu. Kendi kendini kandırmasının bir faydası yoktu. Haplo'nun yüzünü, şaşkınlığını, o ve Xar'ın birleştiğini anladığındaki acısını hatırlıyordu. O anda, pes etmişti. Yaraları hayatta kalması için fazla derindi. Sahip olduğu her şeyi -halkını Marit'e emanet etmişti.</p>

  <p>Bir el elinin üzerinde kapandı.</p>

  <p>"Haplo'ya bir şey olmayacak, hanımefendi." Teselli sunmaya alışık olmayan Usta Hugh çekinerek konuşmuştu. "O dayanıklıdır."</p>

  <p>Marit gözyaşlarını tuttu, Hugh onu bu zayıflıkla yakaladığı için öfkelendi.</p>

  <p>"Devam etmemiz gerek," dedi soğuk sesle. Ayağa kalkıp, Hugh'nun takip edeceğini varsayarak yürüyüp gitti.</p>

  <p>Yağmur şimdilik durmuştu, ama dağların tepelerini görünmez kılan alçak bulutlar daha fazla yağmurun geldiğini gösteriyordu. Şiddetli bir yağmur ejderin izlerini tamamen silerdi.</p>

  <p>Marit bir kayaya tırmandı, karanlık çökmeden ejderi görmeyi umarak dağın yamacına doğru bakışlarını kaldırdı. Dikkati, ufuktaki gökyüzünü aydınlatan donuk, kırmızı bir parıltıya çekildi.</p>

  <p>O parıltı neydi? Ejder-yılanların başlattığı, tüm kötü yaratıkları savaşa çekmeyi hedefleyen bir yangın mıydı? Nexus şehri mi yanıyordu? Yoksa, belki de, Patrynlerin bir tür büyülü savunması mıydı? Kendilerini düşmandan korumak için yaktıkları bir ateş halkası mıydı?</p>

  <p>Eğer Kapı düşerse, içeride kısılı kalacaklardı. Kızıl ejderlerden daha da kötü yaratıklarla, kötücül güçleri gittikçe güçlenecek yaratıklarla birlikte Labirent'te kapalı kalacaklardı.</p>

  <p>Haplo, Marit'in onu sevmediğini düşünerek ölüyordu. "Marit."</p>

  <p>İrkildi, hızla döndü, kayadan aşağı düşecek oldu.</p>

  <p>Usta Hugh dengesini sağlamasına yardımcı oldu. "Bak!" Yukarıya işaret etti.</p>

  <p>Marit baktı, hiçbir şey göremedi.</p>

  <p>"Bekle. Bulutlar geçsin. İşte orada! Gördün mü!"</p>

  <p>Bulutlar bir anlığına kalktı. Marit dağın yamacında ilerleyen, büyük, karanlık bir açıklığa doğru ilerleyen ejderi gördü.</p>

  <p>Ve sonra bulutlar yine alçaldı ve ejderi gözlerden gizledi.</p>

  <p>Tekrar kalktığı zaman, yaratık görünürde yoktu.</p>

  <p>Ejderin inini bulmuşlardı.</p>

  <p class="whitespace">&nbsp;</p>
</body>
</html>
