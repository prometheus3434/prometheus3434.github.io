<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h1>YİRMİ DÖRDÜNCÜ BÖLÜM</h1>
  <hr color="black" size="3" />

  <h3 class="sigil_not_in_toc">YEDİNCİ KAPI</h3>
  <hr color="black" size="3" />

  <p class="whitespace">&nbsp;</p>

  <p>Rünler kemerli bir girişi çevreliyordu ve bu da -Alfred'in hatırladığı kadarıyla- geniş ve havadar bir tünele uzanıyordu. Alfred aynı zamanda aniden; o tünele adım attığı zaman onu sarmalayan huzur ve sakinlik duygusunu hatırladı. O duyguyu tekrar yaşamaya can attı, tıpkı yetişkin bir adamın zaman zaman başını teselli veren bir göğse dayamayı, nazik kollarına dolanmasını, yumuşak bir sesin, ninnilerle onu uyutmasını özlemesi gibi.</p>

  <p>Alfred kemerin önünde durdu, desenlerin pırıldayıp ışıldamasını seyretti. Duvarlara işlenmiş rünlere bakan herkes için, desenler duvarın dibinde uzananlar ile aynı görünmüş olmalıydı. Zararsız rünler, rehberlik yapması için işlenmiş. Ama Alfred ince farklılıkları görebiliyordu: bir çizginin altına değil üzerine konulmuş bir nokta; bir yıldız yerine haç; bir çemberin çevresine çizilmiş bir kare. Bu tür farklılıklar rehber rünleri koruyucu rünler haline getiriyordu -Sartanların işleyebileceği en güçlü rünler. Bu kemere yaklaşan herhangi biri...</p>

  <p>"Ne halt etmeye bekliyorsun?" diye sordu Usta Hugh. Alfred'e şüpheyle dik dik baktı. "Bayılacak gibi hissetmiyorsun, değil mi?"</p>

  <p>"Hayır, Sir Hugh, ama -Dur! Yapma!"</p>

  <p>Usta Hugh Alfred'i itip geçti, doğrudan kemere yöneldi. Mavi rünler renk değiştirdiler, alevleri maviden kırmızıya döndü Usta irkilerek durdu, rünlere şüpheyle baktı.</p>

  <p>Hiçbir şey olmadı. Alfred sessiz kaldı. Muhtemelen mensch ona inanmazdı zaten. Kendi kendine öğrenmeyi tercih eden bir tipti.</p>

  <p>Usta öne bir adım attı. Desenler kızdı, alevaldı. Kemer ateşten bir yayla çevrelendi.</p>

  <p>Köpek büzüldü.</p>

  <p>"Lanet olsun!" diye mırıldandı Usta Hugh. Etkilenmişti. Telaşla geriledi.</p>

  <p>O gerilediği an ateş öldü. Desenler bir kez daha asık suratlı bir kırmızı ile parladı, maviye dönüşmedi. Alevlerin ısısı koridorda kaldı.</p>

  <p>"Geçmemiz istenmiyor," dedi Alfred sessizce.</p>

  <p>"Bunu anlayabiliyorum," diye mırıldandı Usta Hugh, kollarında alevlerin gür, siyah tüyleri yaktığı yeri ovalarken. "Atalar adına, nasıl içeri gireceğiz?"</p>

  <p>"Rünleri kırabilirim," dedi Alfred, ama bunu yapmak için kıpırdamadı.</p>

  <p>"Titreme mi tuttu?" dedi Haplo.</p>

  <p>"Hayır," diye yanıt verdi Alfred kendini savunarak. "Yalnızca..." Koridora, geldikleri yöne baktı.</p>

  <p>Duvarın dibindeki mavi rünler solmuştu, ama bir bakışı, bir düşüncesi sonucunda tekrar parlamaya başlayacaklar, onları hücreye, Haplo'ya götüreceklerdi..</p>

  <p>Alfred köpeğe baktı. "Sana ne olacağını bilmek zorundayım."</p>

  <p>"Fark etmez."</p>

  <p>"Ama..."</p>

  <p>"Lanet olsun, ne olacağını bilmiyorum!" diye karşılık verdi Haplo sabrını yitirerek. "Ama eğer burada başarısız olursak ne olacağını biliyorum. Sen de öyle."</p>

  <p>Alfred başka bir şey söylemedi. Dans etmeye başladı. Hareketleri zarif, yavaş ve ciddiydi, bir şarkıyla kendine eşlik ediyordu. Elleri ezgi ile birlikte desenleri çiziyor, ayakları aynı karmaşık deseni yerde oluşturuyordu. Dans, büyü, kanındaki sarhoş edici kabarcıklar gibi içine giriyordu. Zaman zaman, sanki başkasına aitmiş de ona yalnızca ödünç verilmiş gibi beceriksiz ve hantal gelen bedeni şimdi gömlek değiştirmiş, deri değiştiren yılan gibi değişmişti. Büyü onun etiydi, kemiğiydi, kanıydı. O ışıktı, havaydı, suydu. Mutluydu, hoşnuttu ve korkmuyordu.</p>

  <p>Koruyucu rünlerin kırmızı ışığı bir kez parlak bir şekilde alevlendi, sonra soldu ve tamamen söndü.</p>

  <p>Koridorda karanlık yüzdü. Karanlık Alfred'i söndürdü.</p>

  <p>Kabarcıkları patladı, düzleşti, yıprandı. Büyü içinden dışarı sızdı. Yaşlı, ağır bedeni önünde, kancaya takılmış dev bir ceket gibi asılıydı. Yine içine girmek için çabalamayı, ağırlığının omuzlarını aşağı çektiğini hissetmeyi, yine ete kemiğe bürünmüş bir şekilde yürümeyi denemeliydi ama bunları yapamayacak kadar hantaldı.</p>

  <p>Alfred'in ayakları sürünerek durdu. Bir kez içini çekti, sonra sessizce konuştu, "Artık geçebiliriz. Rünler kemerden içeri girince yine yanacak. Belki bu Lord Xar'ı durdurur."</p>

  <p>Haplo homurdandı, yanıt vermeye zahmet etmedi.</p>

  <p>Alfred önden gitti. Usta Hugh rünleri ihtiyatla gözleyerek takip etti. Görünüşe göre onların her an alevlere boğulmasını bekliyordu. Canı sıkılmış görünen köpek Hugh'nun arkasında yürüyordu. Jonathan en son girdi, lazarın sürüklenen ayakları tozun içinde iz bırakıyordu. Alfred bakışlarını yere indirdi, kemerin altından son geçtiklerinde tozun üzerinde bıraktığı kendi ayak izlerini görünce ilgisi çekilmiş, bir şekilde huzursuz hissetmişti. Amaçsızca her yerde dolanan dengesiz izlerden tanımıştı.</p>

  <p>Ve Haplo'nun ayak izleri -düz bir çizgi halinde, belirli bir amaç ve kararlılıkla yürüyen. O odayı terk ederken adımları daha az kararlıydı. Yolu dramatik bir şekilde değişmiş, yaşamında izlediği yön sonsuza dek sapmıştı.</p>

  <p>Ve Jonathan. Buraya geldiği son seferde yaşayan bir adamdı. Şimdi tozların arasında -ne canlı ne de ölü olan- cesedi yürüyor, yaşarken bıraktığı izi siliyordu. Ama köpeğin son seferde bıraktığı izler görünmüyordu. Şimdi bile, geçişinden sonra iz bırakmıyordu. Alfred bunu daha önce fark etmeyişine şaşarak bakakaldı.</p>

  <p>Ya da belki izler görüyordum, diye düşündü, özlemle gülümseyerek, çünkü onları görmek istiyordum.</p>

  <p>Uzandı, hayvanın yumuşak başını okşadı. Köpek parlak gözlerini ona çevirdi. Ağzı açıldı, sırıtma denilebilecek bir şeyle aralandı.</p>

  <p>"Ben gerçeğim," diyor gibiydi. "Aslında, belki de ben tek gerçekliğim. "</p>

  <p>Alfred döndü. Ayakları artık sendelemiyordu. Dik ve kararlı bir şekilde, bir zamanlar Abarrach'ta yaşayanların Lanetliler Odası olarak bildiği Yedinci Kapı'ya yürüdü.</p>

  <p class="whitespace">&nbsp;</p>

  <p>Son seferde olduğu gibi, tünel onları doğrudan katı, siyah taştan boş bir duvara götürdü, üzerinde iki dizi rün vardı. İlk dizi basit kilit desenleriydi, kuşkusuz oraya Samah tarafından işlenmişti. Diğer desenler Abarrach'ta yaşayan ilk Sartanlar tarafından eklenmişti. Diğer dünyalardaki kardeşleriyle iletişim kurmaya çalışırken, kazayla Yedinci Kapı'yı bulmuşlardı. İçinde huzur, kendini bilme, tatmin bulmuşlardı -onlara daha yüksek bir gücün bahşettiği, anlayışlarının ve kavrayışlarının ötesinde bir gücün bahşettiği duygular. Ve böylece bu odayı kutsal saymışlardı.</p>

  <p>Bu odada ölmüşlerdi. Kleitus bu odada ölmüştü.</p>

  <p>O korkunç deneyimi hatırlayan Alfred ürperdi. Eli duvardaki rüne dokunuyordu. Eli titreyerek yana düştü. Dehşet verici bir açıklık ile yerde yatan iskeletleri gördü. Kitle katliamı. Kitle intiharı.</p>

  <p><i>Ve bu odaya şiddet getirenler şiddet bulacaklar</i>.</p>

  <p>Duvarlarda böyle yazılıydı. Alfred o zaman nasıl, neden diye merak etmişti. Artık anladığını düşünüyordu. Korku -hepsi gelip korkuya varıyordu. Samah'ın neden ve neden korktuğunu kim kesin olarak bilebilirdi? Ama korkuyordu, hatta Konsey'in en güçlü büyülerle donattığı bu odada bile. Konsey'in düşmanlarını yok etmesi düşünülmüştü. Kendi yaratıcılarını yok etmişti sonunda.</p>

  <p>Alfred'in eline soğuk bir el dokundu. Alfred irkilerek yerinden sıçradı ve Jonathan'ın yanında durduğunu gördü. "İçeride olandan korkma."</p>

  <p>"... korkma ..." dedi hüzünlü yankı.</p>

  <p>"Artık, sonunda, ölüler huzur içinde. Trajik sonlarından iz yok. Bunu ben sağladım."</p>

  <p>"...sağladım..."</p>

  <p>"Oraya girdin mi" diye sordu Alfred şaşkınlık içinde.</p>

  <p>"Defalarca." Ve lazar, ölü, karanlık gözlerinde, hayaletimsi bir ışıltıyla gülümser gibi oldu. "Giriyorum, çıkıyorum. Bu oda benim evim gibi oldu. Burada varlığımın işkencesine teselli bulabiliyorum. Burada sonuna kadar ona tahammül etmek, beklemek için sabır buluyorum."</p>

  <p>"Son mu?" Alfred bundan pek de hoşlanmamıştı.</p>

  <p>Lazar hiçbir şey söylemedi; hayalet cesetten çıktı, huzursuzca bedenin yanında kıpırdandı.</p>

  <p>Alfred titrek bir nefes aldı; hissettiği ne kadar özgüven varsa, hızla sızıp gidiyordu.</p>

  <p>"Başarısız olursak ne olur?"</p>

  <p>Alfred Haplo'nun sözlerini tekrarlayarak ellerini duvara koydu, rünleri söylemeye başladı. Parmaklarının altında kaya yok oldu. Desenler mavi mavi parlayarak odaya girdikleri son seferde olduğu gibi karanlığa değil, aydınlığa giden bir kapıyı çerçeveledi.</p>

  <p class="whitespace">&nbsp;</p>

  <p>Yedinci Kapı yedi mermer duvarı olan, kubbeli bir tavanla kaplı bir odaydı. Tavandan asılmış bir küre yumuşak, beyaz bir parıltı yayıyordu. Jonathan'ın söylediği gibi, bedenleri yere saçılmış ölüler yok olmuştu. Ama uyarı sözleri hala duvarlardaydı: <i>Bu odaya şiddet getiren şiddet bulacaktır</i>.</p>

  <p>Alfred eşikten aştı. Bir kez daha, bu odaya ilk girdiğinde hissettiği aynı sarmalayan, sevgi dolu sıcaklığı yaşadı. Rahatlama ve sakinlik hissi endişe dolu ruhuna merhem gibi yayıldı. Bembeyaz ahşaptan -kadim, koparılmış dünyadan gelen ahşaptan-oyulmuş dikdörtgen masaya yaklaştı, ona saygı ve hüzünle baktı.</p>

  <p>Jonathan gelip masanın yanında durdu. Alfred dikkat ediyor olsaydı, odaya girdiğinde lazarda bir değişiklik olduğunu fark ederdi. Hayalet bedenin içinde kalmıştı, artık kıvranarak kaçmaya çalışmıyordu. Belirsiz, şekilsiz ruh katılaşarak bir zamanlar Alfred'in tanıdığı dükün pırıltılı bir imgesi haline gelmişti: genç, canlı, neşeli. Ceset ruhun gölgesi gibi görünüyordu.</p>

  <p>Ama Alfred fark etmedi. Masaya oyulmuş rünlere baktı. Sanki hipnotize edilmiş gibi, bakışlarını kaçıramıyormuş gibi gözlerini dikti. Yaklaştı, yaklaştı.</p>

  <p>Usta Hugh kapıda durmuş, odaya huşu içinde bakıyordu, belki de -şimdi o an yakında olduğundan- eşiği aşmaya gönülsüzdü.</p>

  <p>Köpek Hugh'yu burnuyla dürtükledi, kuyruğunu güven verircesine sallayarak ilerlemesi için zorladı.</p>

  <p>Hugh'nun sert yüzü rahatladı. Gülümsedi. "Eh, sen öyle diyorsan," dedi hayvana ve içeri girdi. Çevresine bakındı, her şeyi gördü, beyaz masaya yürüdü ve ellerini üzerine koyarak parmağını tembel tembel rünlerin üzerinde gezdirdi.</p>

  <p>Köpek odanın içine yürüdü.. ve yok oldu. Yedinci Kapı'nın kapısı kapandı.</p>

  <p>Alfred, Hugh'yu fark etmedi. Alfred köpeğin yok olduğunu görmedi. Kapının kapandığını duymadı. Masanın yanında duruyordu. Ellerini uzatarak parmaklarını nazikçe, saygıyla beyaz ahşabın üzerine koydu...</p>

  <p class="whitespace">&nbsp;</p>

  <p>"Bugün buraya," dedi Samah masanın başındaki yerinden, "dünyayı koparmak için geldik, kardeşlerim."</p>

  <p class="whitespace">&nbsp;</p>
</body>
</html>
