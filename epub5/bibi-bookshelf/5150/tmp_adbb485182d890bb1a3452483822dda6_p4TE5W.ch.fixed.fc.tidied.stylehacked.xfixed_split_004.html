<?xml version="1.0" encoding="UTF-8"?><html xmlns="http://www.w3.org/1999/xhtml">
<head>

<meta http-equiv="CONTENT-TYPE" content="text/html; charset=utf-8"/>










<title>Tarihimiz ve Biz</title>
<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" type="text/css" rel="stylesheet"/><style type="text/css">
		@page { margin-bottom: 5.000000pt; margin-top: 5.000000pt; }</style></head>
<body dir="ltr" class="calibre">
<p class="western6" xml:lang="tr-TR"><span>XIV, XV,
XVI. asır boyunca kilise, Türklere aleyhinde yoğun bir propaganda
yapmıştır. Türkler için korkunç hikâyeler anlatılmıştır. Bunlar
matbaa yoluyla, o zamanki tiyatro kanalıyla yayılmıştır. Bugün de
benzer önyargılar belli kalıntılarla sürmektedir. Zira toplumların
iki asır içinde tarihî doğruları kabul edecek seviyeye geldiklerini
söylemek mümkün değildir. Dolayısıyla, bunların bir şekilde devam
ettiğini düşünmek zorundayız. Bunu söylemek, ne milliyetçi bir
tavırdır ne de yabancı düşmanlığıdır. Bu yüzden, Batılı kaynakları
da ustalıkla kullanarak Türk tarihini yeniden yorumlamak
gerekmektedir.</span></p>
<p class="western6" xml:lang="tr-TR"><span>Batı,
Balkanlar’da başlar. Osmanlı İmparatorluğu Balkanlar’da nasıl bir
ilerleme kaydetmiştir? Prof. Dr. Halil İnalcık Hoca, Türkçe ve
Osmanlıca kaynakları inceleyerek, tercümeleri yapılmış Bizans ve
Slav yorumlarını dikkate alarak bu konuyu ortaya koymuştur.
İlerlemede iki neden üzerinde durmalıyız: Başta Osmanlı ordusunun,
ateşli silahlar kullanan bir ordu olduğunu kabul etmeliyiz. Bu
dönemde Osmanlı ordusu öyle kılıç kalkan ile iş görmekten çok barut
kullanır. Erken Rönesans askerî savaş tekniklerine ve ateşli
silahlarına sahip, mühendisliği kavramış bir ordu vardır. Osmanlı
Türk ordusunun vasfı budur.</span></p>
<p class="western6" xml:lang="tr-TR"><span>İkinci
nokta, Osmanlı’nın bir iktisadî-sosyal yapıya sahip olduğudur.
Osmanlılık, yerleştiği yerde kendisinden evvelki devletin malî ve
içtimaî nizamını toptan değiştirmektedir. Bir kere Balkanlar’da
vergileri düşürmüş, angaryayı azaltmıştır. Raiyyet dediğimiz konum
ne Stefan Duşan’ın Sırplarıyla, ne Bizans’ın tekfurlarıyla, ne
Atina civarındaki Haçlı prensliklerinin yönetim tarzıyla, ne de
Dimiter Şişmanov zamanında Tırnova’daki Bulgaristan Çarlığı’nın
içtimaî nizamı ile kıyas kabul eder. Osmanlılar döneminde köylüler
rahatlamış ve daha az vergi verir hale gelmiştir. Bu bakımdan
Osmanlı’dan yana bir üstünlük söz konusudur.</span></p>
<p class="western6" xml:lang="tr-TR">
<span>Üçüncüsü, kilise rahat bırakılmıştır. Halil İnalcık Hoca’nın
çok etraflı incelemesinde (istimalet sistemi) bunu görüyoruz.
Osmanlı, fetihten önce manastırlarla ve kiliselerle adeta bir ön
antlaşma yapmış ve bu, kilisenin çok işine gelmiştir. Manastırların
vergi imtiyazı aldığını görüyoruz. Bu konuda sayısız ferman ve
belge vardır. Dolayısıyla bölgelerde Hıristiyanlık içindeki kavga
bitmiştir. Mesela Venedik’in ve Cenova’nın hükmettiği yerlerde,
Katoliklerin yerli Ortodokslara yaptıkları zulüm sona ermiştir.
Antisemit politikalar son bulmuştur.</span></p>
<p class="western6" xml:lang="tr-TR"><span>Şunu iyi
bilmeliyiz: Yahudi düşmanlığı, bizim tarihimize ve medeniyet
perspektifimize son derece aykırı bir görüştür. Bu görüşün, Osmanlı
ananesiyle bağdaşır yanı yoktur. Osmanlıların Balkanlar’da hâkim
olmasıyla, eski kudretli sınıfların iktidarı kaybolmuştur. Burada
Roma İmparatorluğu benzeri yeni bir ruh ortaya çıkmıştır; üniversal
bir imparatorluk...</span></p>
<p class="western6" xml:lang="tr-TR"><span class="c3">Osmanlı’nın ilerlemesi sırasında Balkanlar’da nasıl bir durum
vardı?</span></p>
<p class="western6" xml:lang="tr-TR"><span>Buradaki
devlet yapıları bizim tasavvur ettiğimiz veya o milletlerin kendi
millî tarihlerinde yazıldığı gibi değildir. Bulgar Çarlığı başkenti
olan Tırnova çok güzel bir şehir, idarî ve kültürel bir merkezdi.
Ancak Bulgaristan parçalanmış, küçük feodal prenslikler arasında
kalmıştı. Ziraî alanda tahribat vardı. Sırbistan da farklı değildi.
Bugünkü Yunanistan’da sırf Hellenler yaşamıyordu; bazı Arnavut ve
Eflaklılar da orada meskun idi. Anlaşılıyor ki burada etnik bir
bütünlük yoktu. Bu farklı kültürler de, birbirleriyle ilişki içinde
değillerdi, çok kapalı yaşıyorlardı. Mesela burada Türklerden
önceki Avrupalı Haçlı hakim zümreler Doğu’daki kültürlere yaklaşmak
ve onlarla kaynaşmak gibi bir niyet taşımayan, kaba bir feodal
düzen içindeydiler. Oysa Batı Avrupa’da artık teknolojik bir devrim
başlamıştı. Tarımda yenilikler, yeni arazilerin ekime açılması gibi
şeyler oluyordu.</span></p>
<p class="western9" xml:lang="tr-TR"><img src="tmp_adbb485182d890bb1a3452483822dda6_p4TE5W_html_711a2295.gif" id="graphics12" alt="" class="calibre15"/></p>
<p class="western6" xml:lang="tr-TR"><span>Burada
Haçlılara dönük bir parantez açmak gerekir. Çünkü bu konuda
bildiklerimiz tashihe muhtaçtır. Sanıyoruz ki Haçlılar, gittikleri
yerlere kültür ve uygarlık taşırlar. Buralara baktığımızda, pek de
öyle olmadığı anlaşılır. Çünkü buradaki Haçlıların günlük
hayatlarında önemli bir değişiklik olmamıştır. Temizlik
alışkanlıkları, mutfak kültürleri değişmemiştir. İsrailli ünlü
Ortaçağ tarihçisi Joshua Prawer’in bu konudaki tetkikleri
incelendiğinde, bu durumun Antakya veya Mora için de geçerli olduğu
görülecektir. Haçlılar gittikleri yerlere bir şeyler götürmekten
çok, oralardan çok şeyler almışlar. Yağmalayarak tabii ki… Kültürel
kalıplar değişmemiş...</span></p>
<p class="western6" xml:lang="tr-TR">
<span>Haçlıların Kudüs’ü ve Şark’ı bırakıp Bizans’a saldırmasına
kadar, Ortodoksluk ve Katoliklik arasındaki ayırım ciddi bir mevzu
değildir. İki mezhep, sadece teolojik bazı tartışmalar içindedirler
ki sokaktaki insanı ilgilendirmeyen bir tartışma ve ayrışmadır bu.
Ortodoksluk ve Katoliklik arasındaki asıl ayrım, Haçlıların
Bizans’a saldırmasından sonra belirginleşmiştir. Artık kan
girmiştir araya. Doğu Ortodoks dünyası, bundan sonra Batı dünyasına
iyi bakmaz. Neticede Katoliklik ve Ortodoksluğu bağdaştırmak için,
1430’ların sonunda Floransa’da bir konsil toplanır.</span></p>
<p class="western6" xml:lang="tr-TR"><span>Floransa
Konsili’nde Ortodoks âlemini temsil eden Bessarion, son derece
kültürlü bir adamdır, birleşmeyi savunmaktadır. Belagati kuvvetli
bir adam olan Kardinal Cesarini de bu görüştedir. Rusya’dan gelen
Metropolit İzidor da kendilerine katılmıştır. Fakat Doğulular
burada alınan kararı tanımazlar. Çünkü onlar için Katolik; “gaddar,
kan içici, barbar” insan demektir. İşte Türkler bu durumdan
istifade etmeyi bilmişlerdir. Osmanlı, Katoliklere karşı
Ortodoksları himayesine almış, Ermeniler ile Rum Kilisesi
arasındaki ayrılıktan yararlanmış, Ermenilerden yana tavır
izlemiştir. Fatih’in ilk yaptığı iş, İstanbul’da bir Ermeni
Patrikliği ihdas etmek olmuştur. Önceleri böyle bir makam yoktur.
Osmanlı’da idarî otorite olarak bu patrikliği ihdas eden Fatih’tir.
Bundan sonra Osmanlı İmparatorluğu’nda Ermenilerin ruhanî lideri,
ama bilhassa milletbaşı (etnark) İstanbul Ermeni Patriki
olmuştur.</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">YABANCILARIN
GÖZÜYLE OSMANLI</span></a></span></p>
<p class="western2" xml:lang="tr-TR"><a id="YGO"/> <span class="c1">Vatan bildiğimiz bu toprak parçası,
miladi XI. asırdan itibaren Türkleşmiştir. Osmanlı öncesinde
buralar Türkiya (Turchia’dan) veya Turcmenia olarak biliniyordu.
Yakın Doğu’yu iyi tanıyan, burada ticaret yapan İtalyanlar,
Cenevizliler ve Venedikliler topraklarımıza bu adları vermişlerdi.
Biz ise, imparatorluk iddia ve hedefini önde tutmamız sebebiyle
topraklarımıza Rum ülkesi, Rumî veya Rumeli gibi isimler
vermişizdir. (Roma İmparatorluğu)</span></p>
<p class="western6" xml:lang="tr-TR">
<span>Topraklarımızı, Osmanlı Devleti’ni ve onun selefi Selçuki
İmparatorluğu’nu, daha çok yabancı seyyahların yazdıklarından
öğreniyoruz. Bu seyahat notları önemli kaynaklardandır. Seyyahların
1135’ten itibaren sistematik olarak devam eden, Türkiye’ye dair
raporlarını bugün Vatikan arşivlerinde bulmak mümkündür. Venedik ve
Cenova arşivleri de, bu gibi bilgileri içermektedir. Sadece XIX.
yüzyılda, Osmanlı coğrafyasına yapılan gezilerle ilgili
seyahatnamelerin adedi 5000’i geçmektedir.</span></p>
<p class="western6" xml:lang="tr-TR"><span>Türkiya
üzerine en eski Fransızca-Almanca seyahatnameler, Osmanlı öncesine
kadar uzanmaktadır. Bu seyyahlar Bizans İstanbulu’ndan geçmişler;
Türklerin elinde olan o zamanki Anadolu’yu da canlı bir biçimde
anlatmışlardır. Hatta Hans Schiltberger, eserinde Tatarca, yani
Kırım Kazan Çağatay Türkçesiyle dualar kaydetmiştir. Bu çok
enteresan bir olgudur. Demek ki misyonerler daha o zamandan Türk
halklarına yönelik propaganda metinlerini bu halkların kendi
dillerinde hazırlamaktadırlar. Bu Vatikan’ın tarihi ve dünyevi
konumunun gücünü gösterir.</span></p>
<p class="western6" xml:lang="tr-TR"><span>İşin
daha da ilginci, bu kitapların matbaadan evvel yazılmış ve matbaa
icat edilip kullanıma geçmeden çok evvel el yazmasıyla onlarca
nüsha olarak etrafa dağılmış olmasıdır. Batı’daki halklar,
matbaadan evvel de o kadar okuyor ki Türkiye’yi bile merak
ediyor.</span></p>
<p class="western2" xml:lang="tr-TR"><span class="c1">Bu zenginliklerin ortasında seyahat felsefesinin ve coğrafya
edebiyatının şaheserlerinden bahsedilebilir. XVII. asrın ünlü
Fransızı</span> <span class="c9">Jean Chardin</span><span class="c1">, Paris’ten Tiflis’e ve Paris’ten İsfahan’a uzanan
seyahatnamelerin öncüsüdür. Bu seyahatnamelerde, canlı ve diri bir
coğrafya tasvirinin ve çok iyi bilginin yanında bir şeyi daha
görüyoruz; Avrupalı artık Şark’a, ‘atıl, değişmeyen, gelişmeyen
ülkeler’ diye bakmaya başlamıştır. Asya’da değişmezlik, Avrupa’da
ise devamlı değişme vardır. Bu seyahatnamelerde bunu ifade
ediyorlar. XVII. asırda, yani Barok aydınlanma çağında artık o
doruğa ulaşıldığını</span> <span class="c9">Jean Chardin</span>
<span class="c1">gibi fevkalade bir yazarın kaleminden de
gözleyebiliyoruz. Gene aynı şekilde Fransız aydınlanma çağının iki
önemli seyyahı, bilhassa Doğu Akdeniz seyahatnamesi yazarı,</span>
<span class="c9">Voyages de Levant</span> <span class="c1">ile</span> <span class="c9">İran ve Türkiye’de Altı
Seyahat</span> <span class="c1">başlığıyla kitaplarını
yayımlayan</span> <span class="c9">Jean Baptiste Tavernier</span>
<span class="c1">de bu görüştedir.</span></p>
<p class="western6" xml:lang="tr-TR"><span>Bu iki
gezginin notları, sadece verilen bilgi açısından değil; artık
Garp’ın Şark’a nasıl bakmaya başladığı, Garp’ın Şark diye bir
medeniyet yarattığını göstermesi açısından da önemlidir.</span></p>
<p class="western2" xml:lang="tr-TR"><span class="c1">Başka yönlere bakalım. Devlet ve toplumumuz hakkında, bilhassa
toplumsal yaşayışımız hakkında çok ilginç bilgiler veren</span>
<span class="c9">Nicolay de Nicolas,</span> <span class="c1">eserinin adını “</span><span class="c9">Navigation into the
Turkiya”,</span> <span class="c1">yani “Türkiye’ye</span>
<span class="c1">Deniz Yolculuğu” koymuş. Dikkatinizi çekerim;
bugünkü İngilizler gibi “Turkey” diye yazmıyor ve memleketimizi
hindiye benzetiyorlar diye komplekse girmemize gerek bırakmıyor,
düpedüz “Turkiya” yazıyor.</span></p>
<p class="western2" xml:lang="tr-TR"><span class="c1">16. asır sonunda ülkemize gelen</span> <span class="c9">Salomon Schweigger</span><span class="c1">, oldukça kapalı
bir Protestan papazıdır. Schweigger’in seyahatnamesindeki
bilgilerden çok, Şark’a bakışı ilginçtir. Fotoğraf albümü şeklinde
basılıp yayımlanan seyahatnamesi dilimize yakın zamanlarda
kazandırılmıştır. Daha önce bendeniz seyahatnamenin İstanbul
kısmını şerhli olarak yayınlamıştım.</span> <span class="c9">Schweigger</span><span class="c1">’in çok ilginç gözlemleri
vardır: Topkapı Sarayı’na yaklaşımı, Türk hamamını tasviri ve korku
unsuru olarak anlatılan Türk ordusuna bakışı… “</span><span class="c9">Adamlar hamamda bile bir örtü kuşanıyorlar. Ne kadar edepli
insanlar. Bu edep ve namusu bu barbarlardan öğrenmemiz
lazım.</span><span class="c1">”</span> <span class="c1">Büyük
mabetler ve kamu eserleri inşa ettiğimizi, ama oturduğumuz evlerin
bir şeye benzemediğini düşünür.</span> <span class="c9">Schweigger</span> <span class="c1">ucu keskin heccav
üslubuyla olmadık tezatları gözleyip kaleme almıştır.</span></p>
<p class="western6" xml:lang="tr-TR"><span>Şark’ın
seyyahlarına gelirsek, Evliya Çelebi Seyahatnamesi önemli bir
Türkoloji kaynağıdır. Çelebi’nin yazdıkları, incelemekle bitmeyecek
bir coğrafya ve kültür kaynağıdır. Seyahatname abidevî bir eserdir.
Evliya Çelebi gibisi daha evvel ve daha sonra ne bizde çıkmıştır ne
de Avrupa’da... O günün hayatı içinde konuşulan dilleri, lehçeleri
kaydetmiş gibidir. Çoktan kaybolup gitmiş Kafkas dillerinin bazı
izleriyle onun seyahatnamelerinde karşılaşılabilir. Bu yüzden
Kafkasyalılar için vazgeçilmez bir kaynak haline gelmiştir. Ama
şunu unutmayalım ki Evliya Çelebi’nin de yanıldığı yerler
olmuştur.</span></p>
<p class="western6" xml:lang="tr-TR"><span>Evliya
Çelebi gibi olmasalar da, bugünlerde ortaya çıkan başka kaynaklar
da vardır. Mesela Yirmisekiz Çelebi Mehmet Efendi Seyahatnamesi...
Hiç şüphesiz ki Fransız devri dediğimiz, yani XV. Louis’nin çocuk
krallığına rastlayan, bu dönemi sadece Yirmisekiz Çelebi Mehmet
Efendi’den öğrenecek değiliz. Bu döneme dair kayıtların,
resmî-gayriresmî mektupların, kitapların haddi hesabı yok. Bunları
yetmiş iki millet incelemiş, çünkü Fransa o zamanlar medeniyetin,
Garp medeniyetinin kaynağı. Peki niye bu insanlar, sadece
Türkologlar değil Fransız sosyologu da dâhil bütün Avrupalı
sosyologlar, tarihçiler, Yirmisekiz Çelebi Mehmet Efendi’nin
sefaretname tercümesine saldırıyorlar? Çünkü başka bir göz, başka
bir eleştiri, başka türlü bir zihniyete has bir hayranlık söz
konusu.</span></p>
<p class="western6" xml:lang="tr-TR"><span>Buradan
şu çıkıyor: Herhangi bir medeniyet, geçmişini anlamak için sadece
kendi büyükbabalarının tuttuğu notlara ve kanaatlere değil,
başkalarının değerlendirmelerine de bakmalıdır. Bunun böyle
olduğunu bilmemiz gerekir. Hele Osmanlı medeniyeti ve devleti gibi,
çeşitli milletlerin coğrafyası üzerinde kurulmuş, farklı etnik
grupları idare etmiş, yeniçağlara hükmetmiş, 6 asır yaşamış bir
devletin içtimaî hayatını, ekonomisini ve kültürünü anlamak için
çok farklı kaynaklara başvurmak bir mecburiyettir.</span></p>
<p class="western6" xml:lang="tr-TR"><span>XIX.
yüzyıl işte bu değişik veçhelerden bakan kaynakların bırakıldığı
dönemdir. XIX. yüzyılda Olivier gibi birisi çıkıyor, yukarıda
bahsettiğim Yirmisekiz Çelebi Mehmet Efendi gibi birisi çıkıyor,
sonraları Texier ve Mordtman çıkıyor. Bunlar artık bu medeniyete,
sadece maddî çevreye bakarak değil, kendi önyargılarıyla da
yanaşıyorlar. Çok bilgili kişiler oldukları, hatta Türkçe
bildikleri için bu önyargıları bir kalemde atamayız; elimizin
tersiyle de itemeyiz. Dikkatle anlamak zorundayız. Unutmayalım ki
XIX. yüzyılın Türk seyahatnameleri de çok ilginçtir. Mesela
Direktör Ali Bey’in “Bağdat’tan Hindistan’a” kadar giderken yazdığı
seyahatname son derece ilginçtir. Direktör Ali Bey zamanın
Bağdatı’na, ki bu aşağı yukarı Mithat Paşa’nın reformlar yaptığı
bir Bağdat’tır, nasıl yaklaşmaktadır, onu nasıl gözlemlemektedir,
Hindistan’a nasıl bakmaktadır? Türklerin kaleme aldığı diğer
Hindistan seyahatnameleri de böyledir.</span></p>
<p class="western6" xml:lang="tr-TR"><span>Asıl
önemlisi, XX. yüzyılın Türk seyyahı, ki başlarında Falih Rıfkı Atay
gelir, dış dünyaya nasıl bakmıştır? Balkanlar’a Batı Avrupa’ya,
komünist Rusya’ya, faşist İtalya’ya ve o zamanki Britanya
Hindistanı’na.</span></p>
<p class="western6" xml:lang="tr-TR"><span>Herhangi
bir yerde bir siyasî görüşün, bir dünya görüşünün izlerine
rastlamamak mümkün değildir. Seyahatnameler sadece maddî olayları,
maddî varlıkları, geçmişi tespit edebileceğimiz kaynaklar değil;
fakat tarihçi için anlaşılması en zor alanı anlaşılır kılan
kaynaklardır. İnsanların zihniyeti, kafalarının içi, dünyaya ve
komşuya bakışları…</span></p>
<p class="western6" xml:lang="tr-TR"><span>Bu
bakımdan seyahatnamelerin derhal Türkçeye çevrilmesi, çeviri
yoluyla kazanılması gerekmektedir. Oysa bizler bunu yapmak bir yana
seyahatname yazan, hem de iyisini yazan kendi ecdadımızınkini eski
harflerden yenisine aktaramadık. Bunlar gazetenin, mektubun, resmî
evrakın, resmî kayıtların veremediğini verecek kaynaklardır. Bu
noktayı unutmamalıyız.</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">AVRUPA NEDİR,
NERELERİ KAPSAR?</span></a></span></p>
<p class="western2" xml:lang="tr-TR"><a id="ANNK"/> <span class="c1">Avrupa bir birliktir. Ancak bu
birliği bütün Avrupa’nın siyasî-coğrafî sınırlarını kapsayacak
şekilde genişletmemek gerekir. Bizim Avrupa Birliği’nden
anlayacağımız şey, bugünkü batı ve kuzeybatı Avrupa olmalıdır.
Avrupa Birliği her şeyden önce siyasî bir ortaklıktır. Çünkü Roma
İmparatorluğu yıkıldıktan hemen sonra bu sahaya yerleşen barbar
krallıklarla birlikte burada gevşek bir siyasî birlik ortaya
çıkmıştır. Avrupa’nın bundan sonraki siyasî müesseseleri, içtimaî
gelişmesi ve hatta hukukî yapısı, bu gevşek yapılı imparatorluğun
izleri üzerinde gelişecektir. Hiç şüphe yok ki bugünkü AB; hem
ekonomik, hem siyasî, hem de kültürel açıdan en organize, en
yaygın, en hâkim dinî kuruluştur. Bunun etrafında bir Avrupa
şekillenmiştir.</span></p>
<p class="western6" xml:lang="tr-TR"><span>Bugünkü
Avrupa’yı ortaçağlar çıkarmıştır. Gerçi Avrupa kendisinin Romalı ve
giderek Hellen olduğunu söylemektedir. Ama Hellenlik ve Romalılık,
bugünkü Avrupa’dan çok, belki Akdeniz’in doğusundaki milletleri
kapsayan bir medeniyettir. Bu yönüyle Hellenlik ve Romalılık
üniversaldır; bir tarafı bir taraftan ayıran unsur değildir. Kaldı
ki Hellen uygarlığıyla Avrupa Doğu Akdeniz’e göre daha geç temasa
geçmiştir. Hem de 14-15 asır kadar sonra.</span></p>
<p class="western6" xml:lang="tr-TR"><span>Bugünkü
Avrupa, IX. asırdan itibaren kendisine Mukaddes Roma diyen Büyük
Batı İmparatorluğu’nun ve Katolik Kilisesi’nin elinde biçimlenen
bir dünyadır. Ne yazık ki bizim bu dünyaya dair bilgilerimiz
noksandır. Bu bilgileri okul düzeyinde öğretmediğimiz için, siyasî
karar mekanizmalarında söz sahibi olan kimseler bile Avrupa
hakkında yanlış bir kanaate kapılmaktadırlar.</span></p>
<p class="western6" xml:lang="tr-TR"><span class="c3">Avrupa bir kontratlar sistemidir</span></p>
<p class="western6" xml:lang="tr-TR"><span>Tarihî
Avrupa bir kontratlar, akidler sistemidir. Bütün toplum belirli bir
hiyerarşiye bağlıdır; alt-üst ilişkisi, düzgün bir akidle
belirlenmiştir. İmparatorun düklerle ve kontlarla bir akdi vardır.
İmparator, alttakilerin efendisidir; alttakiler kendisine tabi
olur, imparator da onları korumakla, hukuklarına riayet etmekle
mükelleftir. Bu hiyerarşik durum en alttaki köy baronlarına,
üretimi sağlayan serfe yani köylüye kadar iner. Köylü, efendisine
tabidir; arazisini terk edemez, belirli vergileri vermek ve
angaryasını yerine getirmekle mükelleftir. Hatta evlilik zamanında
‘gerdek resmi’ ödenir; evlenilecek kızın ilk gecesi senyöre aittir.
Bu mutlaka uygulanması gereken bir husus olmasa da böyle bir hukukî
durum mevcuttur ve zaman zaman da uygulanmıştır.</span></p>
<p class="western6" xml:lang="tr-TR">
<span>Avrupa’da yöneten sınıflar, işi belirli bir hiyerarşi içinde
ve irsî olarak götürmektedirler. Halbuki Doğu’da böyle irsî bir
durum çok zayıftır; bazı yerlerde var, bazı yerlerde ise yoktur.
Mesela Osmanlı İmparatorluğu’nda irsî bir vezir ve sancak beyi
sınıfı mevcut değildir. Vilayetleri yöneten büyük beylerbeylerinin
ve onların altındaki sancakbeylerinin hâkimiyetlerini irsen
götürdükleri söylenemez, bu mümkün değildir.</span></p>
<p class="western6" xml:lang="tr-TR"><span>Bu
kontrat sistemi, Avrupa kıtasında çok erkenden bir tür kamusallık,
bir amme müessesesi alışkanlığını doğurmuştur. Siyasetin bu sistem
içerisinde yürütüldüğü açıktır. Tanrı’nın kurumu sayılan kilise de
bu kontratlar sisteminin içindedir. O da belirli kontratlarla
siyasî otoritenin dışında kalmayı bilmiştir. Mesela kilisenin
içindeki tayinlere siyasî otorite karışmaz. İngiltere’deki en büyük
din adamını İngiliz Kralı değil, Roma’daki Papa tayin ederdi.
Almanya’nın devletçiklerinin başındaki başpiskoposları ve
kardinalleri, Alman hükümdarları veya İmparator değil, Roma’daki
Papa tayin ederdi. Macaristan’ın en büyük din adamını ve daha
alttakileri, Macar Kralı değil, Roma’daki Papa tayin ederdi.
Şüphesiz aralarında istişare olur, mahallî özelliklere ve taleplere
kulak verilirdi.</span></p>
<p class="western6" xml:lang="tr-TR"><span>Kilise
Batı’da siyasetin öncüsü ve ustası olmuştur. Bu çok açıktır. Bir
şehrin yönetiminde din adamları hemşehri sayılmazdı; şehir
ahalisinin hemşehri olarak yaptıkları müşterek yemine
katılmazlardı. Onların bağlılıkları kilisedeydi. Kilisenin şehir
idaresiyle bağlantısı ise yine bir kontrat, bir akid, bir antlaşma
konusuydu. Yahudiler hemşehri sayılmazdı, çünkü onların İncil’e
göre yemin etmeleri mümkün değildi. Böyle bir şeyi ne onlar kabul
ederdi, ne de Hıristiyanlar. Yahudiler sadece bir şehirde oturan
insanlardı. Rey hakkı olan, seçen, seçilen hemşehriler
değillerdi.</span></p>
<p class="western6" xml:lang="tr-TR"><span>Bu
kontratlar sistemiyle Batı Avrupalılar, çok erkenden, hukukî
normlar çerçevesinde ilişkiler kurmayı başarmıştır. Bu yüzden de
Antik Roma hukukunun müesseselerini alıp geliştirmeyi
denemişlerdir. Hukukçuluğun üniversal zamanları, mekânları kapsayan
teknikleri ve ilkeleri vardır. Batı Avrupa’nın hukukçuları, bir
araya gelip tartışmayı, belirli kurumları, âdetleri ve kuralları
birbirlerini referans göstererek geliştirmeyi öğrenmişlerdir. İşte
bütün bunların neticesinde Avrupa, diplomasi sanatının doğup
geliştiği yer olmuştur. Buna öncülük eden ülke de İtalya’dır.
Nitekim İtalya, Doğu ile Batı arasında köprü olmakla birlikte,
Avrupa’nın temel kurumlarının kurulmasına ve gelişmesine de öncülük
etmiştir.</span></p>
<p class="western6" xml:lang="tr-TR"><span>Evet,
diplomasi sanatı Avrupa’nın önemli taraflarından biridir. Filoloji
ve müzikte Avrupa, Doğu’nun önündedir ve hâlâ üstünlüğünü
korumaktadır. Ama lütfen bu hükmü felsefeye, tıbba, fizik ve
eczacılığa, teknik ve matematike, tarih ve coğrafya gibi dallara
yaymayalım.</span></p>
<p class="western6" xml:lang="tr-TR"><span class="c3">Avrupa kıtasına dair yanlışlarımız</span></p>
<p class="western6" xml:lang="tr-TR"><span>Bizim
Avrupa kıtası etrafında geliştirdiğimiz yanlışlar vardır. Evvelen;
Protestanlığın “dinde reform” olduğunu düşünürüz. Bu reformla
Avrupa’nın lâikleştiğini, Batı düşüncesinin yine bu reform
sayesinde dinî kurumu tenkit ettiğini ve kendisini ondan
kurtardığını ileri süreriz.</span></p>
<p class="western6" xml:lang="tr-TR">
<span>Gerçekten böyle midir?</span></p>
<p class="western6" xml:lang="tr-TR"><span>Batı
Avrupa’da din savaşları vardır. Avrupa kanlı bir bedel ödeyerek
dini ve kiliseyi siyasetten uzaklaştırmıştır. Bu hiç de kolay
olmamıştır. Dinin ve kilisenin siyasetten uzaklaştırılması durumunu
lâikliğin temeli olarak görmek ne kadar doğrudur, bilemiyoruz.
Protestanlığın çok liberal olduğu ve lâik düşünceyi getirdiği
şeklinde yorumlar yapılmaktadır. Hatta Luther’in İncil’i çevirerek
bir çığır açtığı söylenmektedir. Oysa İncil’i millî dile çeviren
Luther değildir. Luther’den evvel de bu yapılmıştır. Luther, bunu
yapanlardan biridir sadece. Evet, Luther İncil’i Alman diline
çevirmiştir. Dili çok iyi kullanarak ve bunu Almanlar arasında
yaygın olan bir lehçe ile yaparak dilin gelişmesine yardım etmesi
de çok önemlidir. Ama İncil o dönemlerde Finceye, İsveççeye,
Fransızcaya da çevrilmiştir.</span></p>
<p class="western6" xml:lang="tr-TR"><span>İncil’in
asıl eski İbranî, Aramî metinlerinin Yunanca-Latince çevirisini
yapan (tenkitli metin biliminin ölçülerini ve filolojik yöntemleri
kullanarak, önce metni düzeltip sonra millî bir dile çeviren) kişi
Rotterdamlı Erasmus’tur. Erasmus, Rönesans Avrupası’nın ilk büyük
entelektüel portresidir. Mesela Avrupalılar Erasmus’tan evvel,
Musa’yı başında boynuzlarla tahayyül ederlerdi. Çünkü Musa’nın
Tur-ı Sina’dan inişi, yanlış bir İbranca okuması ile
değerlendirilirdi. Bu yanlış okuma sebebiyle “ker’en” sözü “karen”
yani ‘nur’ ‘boynuz’ olurdu. Michelangelo’nun ünlü heykelinde,
elinde On Emir’i tutan Musa peygamberin başında iki küçük boynuz
vardır. Bu, metnin yanlış okunmasıyla ilgili popüler bir
örnektir.</span></p>
<p class="western6" xml:lang="tr-TR"><span>Demek ki
Protestanlık, Avrupa’nın hayatında siyasî mekanizmalara ve siyasî
parçalanmalara tekabül eden yeni bir yorumdur. Bu Luther’le
başlamış bir hareket de değildir. Kendisinden iki asır kadar önce
Jan Hus, Bohemyalı ünlü reformatör, aynı şeyi yapmaya teşebbüs
etmiş ama muvaffak olamamıştır. Çekya, Protestanlığın öncüsü
olacakken Katolik bir ülke olarak kalmıştır.</span></p>
<p class="western6" xml:lang="tr-TR"><span>Bu
hareketlerin ve kavgaların etrafında gelişen Avrupa, siyasal
bakımdan ne kadar çekişmeli ise, kendi içinde de o kadar gelişen
bir kıtadır. Avrupa çok ilginç bir şekilde, medeniyetin
referansları bakımından bir merkez olmaktadır. Bir adam
İngiltere’den Floransa’ya kadar aynı dili konuşarak seyahat
edebilmekteydi. Tabii sadece Latince bilenlere rastlamak
şartıyla...</span></p>
<p class="western6" xml:lang="tr-TR"><span>Geç
ortaçağda aydınlar, yeşermeye başlayan Yunan kültürünün ortak
paydaları etrafında ortak bir dil geliştirmişlerdir. Avrupalılar
giyimde, eğlencede, ikili ilişkilerde ortak bir tarzın etrafında
toplanmaktadırlar. Aynı ressamları seyretmekte ve onlardan
hoşlanmakta, aynı müziği dinlemektedirler. Hangi ülkeden olurlarsa
olsunlar, sonuçta kilise gibi birleştirici bir kurum etrafında
toplanmaktadırlar.</span></p>
<p class="western6" xml:lang="tr-TR"><span>Avrupa
işte bu kurumlarıyla Avrupa olmuştur. Bu durumun kıtanın tamamını
kapsamadığı açıktır. Mesela Balkanlar ve Rusya bunun dışındadır.
Rusya ancak XVIII. yüzyıldan sonra bu atmosferin içine girmeye
çalışmıştır ki Rus Batılılaşması, Türk Batılılaşmasına göre daha
erken, daha yoğun ve yaygındır. Ama bir yerde, yine de bizim gibi
Batılılaşan bir ülkedir Rusya; başından beri Avrupalılığın içinde
değildir. Sonradan Avrupa’nın içinde yer almaya çalışmıştır.
Çalışmıştır da ne olmuştur? Bazı yerlerde boynuz kulağı geçmiştir.
Gelin görün ki kulağı geçen bu boynuzu, Avrupa hâlâ kendinden
addetmemektedir. Mesela IV. Henry’nin nazırlarının büyük ideali,
Osmanlı İmparatorluğu ile Rusya’yı Avrupa milletler topluluğuna
dâhil etmemektir. Aristokrat ve idareci sınıftaki bu eğilim halkta
da vardır. XVIII. yüzyılda Avusturya’da resimli bir halk işi
tabloda milletler yer alıp sıralanıyor. Burada istenmeyenlerin
başında Türk ve Grek bir arada zikredilmektedir. Sonra da
“Moskovith” diye Rus yer almaktadır. Bunların dinleri bile
birbirine benzer görülmekte, bu halklar adeta aforoz edilmektedir.
İşte bu Avrupa, muhtelif yaklaşımlara rağmen Türk unsuruyla
bağdaşmakta büyük zorluklar çekmektedir.</span></p>
<p class="western6" xml:lang="tr-TR"><span>Avrupa
ideali ne 1960’larda doğmuştur, ne de General de Gaulle ve Adenauer
bu işin öncüleridir. Hitler, Pétain ve Fransa’nın diğer
politikacıları daha önceleri bu ideal için birlikte çalışmışlardır.
Bu durum, anti-semitizm, anti-komünizm ve anti-sosyalizmde birleşen
bir diktatoryayı doğuran bir rejim olarak anılarda kalsa da,
Fransa-Almanya ittifakına ve Avrupa’nın kuruluşuna sebep
olmuştur.</span></p>
<p class="western2" xml:lang="tr-TR">“<span class="c9">Çok partili rejimler, Avrupa’nın geliştirdiği bir
şeydir</span><span class="c1">” diyemeyiz. Çünkü karşımızda
Avrupa’yı bir baştan bir başa istila eden bir Napoleon vardır.
Kurduğu Avrupa, Campo Formio Antlaşması’nın Avrupasıdır,
Austerlitz’deki savaşla kurulan Avrupadır. Burada eski Avrupa’nın
bazı unsurları tarihe karışmaktadır. Ayrıca Napoleon’un iddialarına
ve ideallerine karşı çıkan Avrupalılar, 1815’te, Viyana
Kongresi’nde yeniden bir Avrupa kurmak istemişler fakat
başaramamışlardır. Çünkü bu Avrupa’ya da tepkiler başlamıştır.
Nihayet 1856’da Paris Konvansiyonu’ndaki Avrupa’nın içinde, Osmanlı
İmparatorluğu tam üye ve büyük devlet olarak yer
almaktadır.</span></p>
<p class="western2" xml:lang="tr-TR"><span class="c1">Avrupa Birliği, Fransa’nın millî kahramanı General de
Gaulle’ün</span> <span class="c1">önderliğinde dünyaya gelmiştir.
Gerçi onun zamanında bu birlik henüz sadece iktisadî bir bütünleşme
hedefi etrafında oluşmaktaydı. Kendisine tabi olan Federal Şansölye
Adenauer bugünkü birleşik Almanya’yı bile hayal etmiyordu, etmeye
de niyeti yoktu. Onun Federal Almanyası için komünizmin ve ona
bulaşan Doğu Almanya’nın mümkün mertebe kapı dışında kalmasında
hiçbir mahzur yoktu.</span></p>
<p class="western6" xml:lang="tr-TR"><span>Mareşal
de Gaulle eski bir Fransızdı. Derin tecrübesi ve önsezisinden
dolayı mağrur olmaktan çok vakurdu. Fransa’nın gururlanacak hali
kalmadığının farkındaydı; ama büyük Fransız ulusu(!), tarihî
mirasını muhafaza etmeli ve vekarına sahip olmalıydı. Kıta
Avrupası’nı İngiltere’nin şerrinden korumak için illa Mareşal
Pétain’in yoluna, yani Nazi düşmanla işbirliğine gitmeye ihtiyaç
yoktu. Mağlup ama zengin, muhafazakâr demokrat Almanya ile yeni
Avrupa pekâlâ inşa edilebilirdi. Onların yeniden kuracağı
Charlemagne Avrupası’na, yanı başlarındaki Benelux denen Belçika,
Hollanda, Lüksemburg; ayrıca güneyi o tarihte çok fakir olsa da
(bugün de pek matah değil) kuzey canibi zengin ve endüstriyel
İtalya da bu ittifaka dâhil olmalıydı.</span></p>
<p class="western6" xml:lang="tr-TR"><span>Avrupa
buydu. Almanya, İngiltere’yi istese de, de Gaulle Fransası buna
şiddetle direndi. Bugünkü kalabalık Avrupa’yı ne Fransa ne Almanya
isterdi. Onlar için Portekiz, İspanya, Yunanistan söz konusu
olamazdı; velev ki komünizmin yıkılacağı tutsa da Macarlar, hele
Polonezler gibi sözü sohbeti, çalgısı çengisi hoş ama agrar
(tarımsal) milletlerin böyle birliklere alınması düşünülemezdi
bile... Çeklerin eskimiş sanayii de kimseyi alakadar etmezdi.
Almanların kardeş Avusturya’ya dahi sıcak bakmaları için 1970’lerin
başına kadar beklemek gerekti. Avusturya o zaman verimli bir ortak
sayılmazdı. Bugün de ihtiyar bir ülkedir ama zaten 1970’lerin
sonunda iktisaden Almanya’nın bir parçasıydı.</span></p>
<p class="western2" xml:lang="tr-TR"><span class="c1">Bugünkü geniş Avrupa’yı yaratan saikler muhteliftir. Genç
nüfus isteyenler (Gerçi artık Avrupa’nın hiçbir bölgesinde genç
nüfus kalmadı) veya sosyalist eğilimleri dolayısıyla güneyli ve
doğulu kardeşlerini aralarında görmeyi dileyenler veya eski
Britanya Dışişleri Bakanı Lord Owen’ın söylediği gibi
“</span><span class="c9">kendilerine ahlakî borç duyulan büyük
Avrupa’nın parçaları</span><span class="c1">”nı, yani Çekya’yı,
Polonya’yı, Macaristan’ı yanlarında isteyen birtakım romantik
görünümlü ve yanlış hesaplı Avrupa siyasîleri, bu bölgelere
yönelmenin sebebidir.</span></p>
<p class="western6" xml:lang="tr-TR">
<span>Kısacası, şunun üzerinde durmamız gerekmektedir: Avrupa
Birliği Rönesans’tan beri değişen bir idealdir. Bu birliğin
kültürel temelleri vardır. Bu yönüyle, iktisadî yapısından daha
sağlamdır. İçerdiği unsurlarla birlikte bu birlik, bugünkü Avrupa
kıtasının tümünü kapsamamaktadır. Bunun üzerinde durmamız
gerekir.</span></p>
<p class="western6" xml:lang="tr-TR"><span>Şimdi
bütün bu açıklamalardan sonra şöyle bir soru sorulabilir: Avrupa
nedir? Nereleri kapsar? Cevabını sarahaten bilen var mı?</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">ROMALILIK,
TÜRKİYELİLİK, OSMANLILIK</span></a></span></p>
<p class="western2" xml:lang="tr-TR"><a id="RTO"/> <span class="c1">Eskilerin</span> <span class="c9">Türkiya</span> <span class="c1">diye telaffuz ettikleri
vatanımızın isim babaları, bir bakıma ortaçağların becerikli,
gözlemi kuvvetli, dünyayı tanıyan İtalyan tüccar cumhuriyetleri
olduğunu belirttik. 12. yüzyılda Küçük Asya’daki yerleşimleri dört
köşeyi kaplayan dedelerimizin Türkçesi, bu kıtada yaşayan başka
kavimlerin ortak anlaşma dili haline geldiğinden; Cenovalı,
Venedikli tüccarlar ve diplomatlar ülkemize</span> <span class="c9">Turchia</span> <span class="c1">veya</span> <span class="c9">Turcmenia</span> <span class="c1">dediler. Bizim dedelerimiz
o zaman Roma İmparatorluğu’nun varisi olma iddiasındaydılar ve
Bizanslıların kendilerine Romalı demesi gibi, Romalı
anlamında</span> <span class="c9">Rumi</span> <span class="c1">kelimesini kullandılar. Bu isim zamanla tutundu, büyük
adamlara bu unvan veriliyordu. Belh’ten gelmesine rağmen Mevlana
Celaleddin hazretlerine Rumi denmesi gibi, bu topraklara hükmeden
hanedana da Roma (Rum) Selçukluları denirdi.</span></p>
<p class="western6" xml:lang="tr-TR">
<span>Romalılık modern çağlarda yaşaması mümkün olmayan bir
emperyal kavramdır. Bahsettiğimiz dönemlerde kiliseye dahi Roma,
yani Rum-Ortodoks kilisesi denilirdi. Bugün Batılılar bu kelimeyi
Hellen Ortodoks anlamında Grek Ortodoks diye yanlış kullanıyorlar;
kilise de Romalılık kavramının zaten bütün dünyayı kapsadığını
unutmuş, “okumenik” kavramı peşinde koşuyor.</span></p>
<p class="western2" xml:lang="tr-TR"><span class="c1">Romalılık bütün dinlere ve dillere mensup olanları bir çatıda
toplardı. Modern zamanlarda bunu yaşatmak mümkün değildir. Söğüt’te
teşekkül eden beylik kısa zamanda cihanşümul oldu, ama bütün İslam
devletleri gibi hanedanın ismini taşıdı. Geçmiş asırlarda “Osmanlı”
hanedanın ve ona mensup olan devletlilerin adıydı; bir halkın
kimliği olarak kullanılmadı. Osmanlılığın emperyal bir kimlik
haline dönüşmesi, 19. yüzyılın ulusalcı Avrupası’nı gözleyen ve
göğüsleyen Babıâli yöneticilerinin icadıdır. Kavram, bütün
milletleri, çeşitli dinden ve dilden bütün kavimleri kapsar gibiyse
de imparatorluğun tebaasını yeterince kucaklayamadı ve Osmanlılık
bir Rum milletvekilinin tarifiyle; “</span><span class="c9">Osmanlı Bankası ne kadar Osmanlı ise o kadar
Osmanlı</span><span class="c1">” olarak eridi, Türk halkı arasında
ve Avrupa edebiyatında yaşadı. Ne var ki Cumhuriyet’i kuranlar da
Türk deyimini hiç değilse başlangıçta Osmanlı kadar geniş
tutmuşlardır, kavramın 1924 anayasasındaki kullanılışı bu genişlik
içindedir.</span></p>
<p class="western2" xml:lang="tr-TR"><span class="c1">19. yüzyılda imparatorluk tebaasından herhangi birinin
“</span><span class="c9">Biz Osmanlıyız</span><span class="c1">”
demesi veya bürokrasinin Osmanlı pasaportundan söz etmesi emperyal
bir tutumdu. Gerçi, Avrupalıların Türk İmparatorluğu demesi gibi
bazı ahvalde Rodoplar’daki Bulgarlar da Türk İmparatorluğu’ndan ve
Türkiye’den söz ederlerdi. Ama bu “Osmanlılık” umumî bir deyimdi, o
dahi tutunamadı.</span></p>
<p class="western2" xml:lang="tr-TR"><span class="c1">Avrupa’da coğrafyaya göre isimlendirilen ülke pek azdır. Büyük
Britanya ve artık resmen kullanılsa da pek sevilmeyen “British”
terimi böyledir. Son kalıntı Avusturya’dır, Österreich; doğu
devleti demek olan bu ülkenin sakinlerine de Österreicher,
Avusturyalı adı verilmiştir. Avusturyalılık bir ara
Alman</span><span class="c1">ları, Tri</span><span class="c1">este
İtalyanlarını, bazı Çekleri içeren ve sevilen bir isim olduysa da
sonunda onlar da herkes gibi bu unvana isyan ettiler. Bugün
Avusturya ismi ihtiyar halkın yorgunluğundan, dolu kasalarından ve
Avusturya’da artık Alman’dan başka kayda değer bir halk grubunun
olmamasından dolayı yaşıyor.</span></p>
<p class="western6" xml:lang="tr-TR"><span>Bir
müddettir gazete sütunlarında Fransa, İtalya, Almanya gibi
tabirlerin böyle olduğundan söz ediliyor. Hatta bence ansiklopedi
ve sözlüklerde çok açık anlatıldığı halde, yanıltma yoluna
sapılarak bu isimleri coğrafyayla aynîleştirip etnik kimliği pas
geçme eğilimi var. Avrupa kıtasında İspanya gibi, iki küçük azınlık
grubunu tanıdığı halde kendileri Endülüslü, Aragonlu veya
Kastilyalı olan etnik İspanyolların bu etnik ismini ayrı dil
konuşan Katalan ve Basklara da örtüştüren bir devlet vardır. Gene
Bröton, Bask ve Korsikalı gibi ayrı dil sahibi azınlıklarına
aldırmadan kendi tarihî ismini kullanan Fransa da onun yanı
başındadır. Bu tarihtir ve bu ülkelerin geldikleri nokta onlara
başka bir seçim bırakmamaktadır.</span></p>
<p class="western2" xml:lang="tr-TR"><span class="c9">Türkiye</span> <span class="c1">tabiri hâkim etnik gruba
göre, ülkemize başkalarının verdiği bir isimdir. Şimdi bir de
Türkiyeli tabiri yaratmanın mantıkla bağdaşır bir yanı olamaz.
Kaldı ki, bu gibi mantık çıkmazlarını önlemenin önemli bir yolu
tercüme etmekten geçer. Bir çevirin bakalım, Türkiyeli’yi hangi
gümrükten nasıl çevirip geçeceğiz? Size kimlik soruyorlar,
kimliğinizi açık söyleyin. Türkiyeli bir üst kimlik olamaz.
Başkaları da başka bir kelimeyi üst kimlik olarak kullanmaya
kalkarsa ne dersiniz?</span></p>
<p class="western6" xml:lang="tr-TR">
<span>Terimlerin nasıl oluştuğunu bilmek için çocukların lego oyunu
gibi zihinsel idman yapmak yetmez. Kelimelerin arkasında uzun bir
tarih, beklenmedik metaforlar ve değişimler yatar. Filoloji ve
tarih bilgisinden yoksun olarak, masa başında ortaya konan bazı
terimlerin hiç kimseye bir ufuk açacağına inanmıyoruz. Zaten işin
garibi, kimse de bazı gayretkeşlerden bu gibi zihin oyunları
istemiyor. Türk aydınları, ta Ziya Gökalp’ten beri, üstünkörü
sözlüklere bakarak ortalığa kendilerince büyük ve ufuk açıcı
kavramlar atmakla meşguldür. Hepsi biraz ortalığı karıştırır, sonra
da unutulur gider.</span></p>
<p class="western2" xml:lang="tr-TR"><span class="c1">Birileri diyor ki: “</span><span class="c9">Amerikalı oluyor
da Türkiyeli niye olmasın?</span><span class="c1">” Şüphesiz
ikisine de göçmenler gelmiş, ama birine silahlı kafilelerle;
öbürüne ise bavulu, vapur bileti ve özgür iradesiyle. Birinin adı
Christophe Colomb’un farkına varmadığı bir bilinmezi, yeni kıtayı
bilinir kıldığı için ismi verilen Cenovalı bir kaptandan, Amerigo
Vespucci’den geliyor. Diğerininki ise XII. asırdan.</span></p>
<p class="western6" xml:lang="tr-TR"><span>Sorsanız
iyice okumuş yazmışların dışında sokaktaki Amerikalıların çoğu bile
Vespucci’yi bilmez. Hiçbir kavimle, hiçbir dil ve dinle alakası
kurulmayan bir âdem ismi, yeni keşfedilen kozmopolit bir kıtaya
verilmiş. Öte yanda ise Küçük Asya’nın XII. asırdan bu yana gelen
adı var. Bu adın anlamıyla ve bunun o ülke üzerindeki tarihî
oluşumuyla “Amerikalı” tabiri arasından paralellik kurabilmek için
ancak bizim memlekette sözde tarih ve coğrafya okumuş olup,
gerçeklerden bihaber olmak lazımdır.</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">OSMANLI
MİRASI</span></a></span></p>
<p class="western2" xml:lang="tr-TR"><a id="OsmanliMirasi"/> <span class="c1">Kimileri,
tarihin oluşumunda savaşların ve antlaşmaların önemli olmadığını
söyler. Tarihin; sanatın, ekonominin, felsefenin ve bilimin izahına
dayandığını iddia ederler. Bu boş bir yorum değildir, saygıya
değerdir ve reddi de mümkün değildir. Ancak antlaşmaları ve
savaşları da görmezlikten gelemeyiz. Zira bazı antlaşmalar ulusları
oluşturur.</span></p>
<p class="western6" xml:lang="tr-TR"><span>Mesela
Ahıska (Meshet) Türkleri’nden bahsedip duruyoruz. Bunlar Eski
Sovyetler Birliği’nin muhtelif yerlerine sürülmüş ve şimdiki Türk
Cumhuriyetlerinde sorun haline gelmişlerdir. Niçin? Seksen sene
evvel Doğu sınırımız 50 km daha doğudan geçseydi, bugün bu sorun
olmayacaktı. Oysa sınır, evin ortasından geçti; mutfak ve oturma
odası bir tarafta kaldı, yatak odası diğer tarafta… Bu durum,
ekonomik ve kültürel gelişmelerle oluşmadı, bu sınırları çizen şey
savaş idi. Evet, o sınır 50 km daha doğudan geçseydi bugün Ahıska
(Mesket) Türkleri gibi sorunlarla uğraşmayacaktık. Oysa bugünkü
Türkiye için bu bir dış sorun konusudur. Demek ki bu tamamen
tarihin bir ürünüdür.</span></p>
<p class="western6" xml:lang="tr-TR"><span>Yine
Ukrayna diye bir millet, bir etnik grup vardır; onlar da bir dile,
edebiyata ve dine sahiptirler. Ukrayna, evvelce bir siyasî oluşum
değildi, oysa bugün Ukrayna diye bağımsız bir devletten
bahsediyoruz. İşte bu kimliği besleyen ve oluşturan en önemli
unsur, siyasî tarihin kendisidir. Harplerle ve barış
antlaşmalarıyla sınırları tespit edilmiş bir ülkedir burası. Demek
ki siyasî tarih, savaşların tarihinin önemli bir safhasıdır. Bu
sebeple, Osmanlı tarihini ele aldığımızda, tarih bilinci diye bir
şeyden bahsedildiğinde, bütün savaşlarıyla, antlaşmalarıyla ve
barışlarıyla tarihi bir bütün olarak bilmemiz lazımdır.</span></p>
<p class="western6" xml:lang="tr-TR"><span>Osmanlı
tarihyazımı, ne yazık ki, başarılı bir yazım değildir. Oysa Osmanlı
Türklerinin muhteşem bir tarihi vardır, Avrupa Tarihi’nin
oluşumunda vazgeçilmez bir parçadırlar. Bunun içindir ki, Avrupa
milletlerinin %80’i bugün Osmanlı tarihini ciddi bir şekilde etüt
etmektedir. Bütün Balkanlar ve Orta Avrupa ülkeleri için böyle
olduğu gibi, doğrudan Osmanlı hâkimiyetine girmemiş komşu ülkeler
için de bu böyledir. Mesela Avusturya, İtalya ve Polonya da bu
tarihin bir parçasıdır. Çünkü tarihleri boyunca, bütün askerî ve
dış politikaları ve medeniyetleri bununla temas ederek
şekillenmiştir. Durum böyleyken, başkaları Osmanlı tarihini
sağlıklı bir şekilde okurken, biz bunu yapmamakta, kendi tarihimizi
çalışmamaktayız. Bizde iyi bir Osmanlı tarihi yazılmamış, büyük
sentezler ortaya konulmamıştır. Bu olmadığı gibi, halka
indirgenmiş, vülgarize edilmiş bir tarihyazımı da yoktur. Mesela
okul kitaplarındaki tarih, ihtiyacı karşılamaktan uzaktır. Oysa
keyfiyet bütün uluslar için geçerlidir; tarih ancak okullarda
öğrenilebilir.</span></p>
<p class="western2" xml:lang="tr-TR"><span class="c1">Büyük Osmanlı tarihçileri kimlerdir? Bizim ilk büyük
tarihçimiz, şüphesiz ki Ahmet Cevdet Paşa’dır. XIX. asır
Türkiye’sinin, Türk edebiyatı ve hukukçuluğunun dehasıdır Ahmet
Cevdet Paşa. 12 ciltlik</span> <span class="c9">Tarih-i
Cevdet</span><span class="c1">, itiraf etmeliyim, bugünkü Türkçe
Latin harflerine doğru dürüst çevrilememiştir. Yüz sene evvel
hayatımızın içinde olan bir dil ile yazılmış bu eseri bugün
anlayamıyoruz. Çünkü o dil bize çok ağdalı geliyor. O dilde
yazılmış eserleri bugünkü dile sağlıklı bir şekilde çeviren bir
yazarımız da yok. Yakın sayılan bir zamanda yaşamış ve yazmış Fuat
Köprülü’yü bile okuyamıyor, dolayısıyla tanımıyoruz. Onun eski
risalelerde ve gazete sayfalarında kalmış nice makaleleri var ki,
bunları derlemiş değiliz. Daha ilginci, tamamen yeni harflerle
yazmış rahmetli Ömer Lütfi Barkan’ı bile tam anlamıyla bilmiyoruz.
Halbuki bunlar, üslupları ve metotları itibarıyla modern Türk
tarihçiliğinin öncüleridir.</span></p>
<p class="western6" xml:lang="tr-TR"><span>Türkiye,
tarih okumuyor. Yazılan tarih sentezlerini halka mal edilecek
şekilde yeni bir üslupla kaleme alamıyoruz. Biz çocuklarına ve
gençlerine bir şey veremeyen nesilleriz. Kendimizden öncekilerden
ne aldığımız tartışılabilir, ancak şu bir gerçek ki bizden
sonrakilere de biz bir şeyler veremiyoruz. Oysa mazisini bilmeyen
bir toplumun geleceğini inşa etmesi düşünülemez.</span></p>
<p class="western2" xml:lang="tr-TR"><span class="c1">Israrla geçmişe mesafeli duruyoruz, tarihimizi bir dönemden
sonra başlatıyoruz ki bu hiç doğru değildir. Hiçbir toplumun, pasta
dilimler gibi, zamanı bir yerden bıçakla kesme lüksü yoktur. Fransa
tarihinin büyük düşünürlerinden biri,</span> <span class="c9">Alexis de Tocqueville</span><span class="c1">;</span>
<span class="c1">“Eski Rejim ve Devrim” [l’Ancien Régime et la
Revolution] adlı eserinde Fransız İhtilali’nin, Fransız idare
sistemi ve bürokrasisinde yeni bir şey yaratmadığını, hiçbir önemli
yenilik getirmediğini, eskinin ve sistemin devamı olduğunu ifade
etmektedir. Doğrusu da budur. Napoleon’un yaptığı reformlar bile,
XIV, XV, XVI. Louis devirlerindeki reformların bir
uzantısıdır.</span></p>
<p class="western6" xml:lang="tr-TR"><span>Bu
bakımdan mevcut bünyeyi ve mekanizmayı anlamak için, tarihi çok iyi
bilmek, hukuk ve idare tarihinin esaslarını anlamak durumundayız.
Bu temel bir unsurdur. Hiçbir unsur tek başına dünyayı ve toplumu
yeniden oluşturamaz. Bu, mümkün değildir. Toplum devamlı üreyen,
ölen, nesilden nesile birtakım şeyleri miras bırakan büyük bir
organizmadır. Sonuç olarak, Türkiye de, Osmanlı mirasını
sürdürmektedir ki Türk tarihi, bir anlamda Osmanlı devlet
tarihidir. Bu takdirde şunu söylemek gerekiyor: Türkçe yazılı Türk
tarihi içinde, Osmanlı tarihi ve Osmanlı devlet yapısı bir zirveyi
ifade eder. Bütün o Osmanlı öncesi asırlar, adeta Osmanlı
İmparatorluğu’nu ve Osmanlı medeniyetini inşa etmek için gayret
göstermişlerdir. Böylesi bir tarihsel ustalık, bir değer söz
konusudur. Türkiye Cumhuriyeti bu değerin devamı bir
devlettir.</span></p>
<p class="western6" xml:lang="tr-TR"><span>Bu şu
anlama geliyor: Osmanlı Devleti’nin mirası her anlamıyla Türklere
yüklenmiştir. Ordumuzla, bürokrasimizle, hatta borçlarımızla
Osmanlı’nın devamıyız. Bilindiği gibi, Türkiye Cumhuriyeti ilan
edildiğinde Osmanlı’nın borçları inkâr edilmemiştir. Türkiye, Rusya
gibi yapmamıştır. Onlar “Çarın borcu bizi ilgilendirmez”
demişlerdir. O zamanki fakir Türkiye, tahıl ülkesi Türkiye ise
Osmanlı’nın borçlarını yüklenmiştir. Hukukî halefiyet ve ulusal
ahlâk bunu gerektirir.</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">DOĞU VE BATI
AYRIMLARI</span></a></span></p>
<p class="western2" xml:lang="tr-TR"><a id="DoguVeBati"/> <span class="c1">Genellikle
Doğu–Batı ayrımı, çağdaş düşüncenin, XIX. ve XX. yüzyıl
düşüncesinin temel eksenidir. Bu karşıtlık, sadece toplumların
kültürel anlayışlarını değil, siyaseti de etkilemiştir. Medeniyet
tarihine dayanılarak ortaya konan bu ayrım, hem kafaları hem de
sokağı şekillendirmiştir. İnsanlar tarihten ve coğrafyadan bir şey
anlamadan, çok da fazla düşünmeden yazmakta, politika yapmakta,
hatta işi sokak kavgasına kadar götürebilmektedirler.</span></p>
<p class="western6" xml:lang="tr-TR"><span class="c3">Doğu nedir? Batı nedir?</span></p>
<p class="western6" xml:lang="tr-TR"><span>Batı
medeniyeti, Hellen-Hıristiyan bir uygarlıktır deniyor. Hıristiyan
uygarlık dediğimiz şey, aslında Doğulu tek tanrılı semavî dinlerin
bir devamıdır. Hıristiyanlık ise, özde Yahudiliğe yaslanır;
Yahudiliğin beynelmilelleşmiş bir boyutudur ve inananları için son
vahiy, son risalettir. İslam da aynı kaynaktan devam etmektedir.
İslam şeriatı, kendinden evvelki dinleri ve şeriatları
tanımaktadır. Eğer mesele Hellenizm, Yunan felsefesi ve bilimi ise;
bugünkü Ortadoğu, yani Akdeniz’in doğusu, Kuzeydoğu Avrupa’dan çok
daha evvel Hellen medeniyetiyle, yani Yunan felsefesiyle
tanışmıştır. Ortadoğu’da Yunancadan çeviriler yapıldığında, yani
Yunan siyasî düşüncesi ve biliminin nakli tamamladığında, henüz
Güneybatı Avrupa’da böyle bir süreç ve emare
görülmemektedir.</span></p>
<p class="western6" xml:lang="tr-TR">
<span>Hellenizasyon, havalideki bütün milletleri kapsayan bir
süreçtir. Hellenizasyon ve Yunanlılık, kendi başına orijinal bir
yaklaşım değildir. Yunan bilimi, geometrisi, düşüncesi, hatta dini
ve mitolojisi, Doğu’daki din ve uygarlıklardan kaynaklanmaktadır ve
hiç şüphesiz ki, Doğu’da farklı bir bilim ve dünya görüşünün olduğu
düşüncesi de bir Batı efsanesidir. Sanılır ki Doğu, bilimsel
düşünceye sahip değildir; o, kendinden evvelkileri tekrarlar. Doğu
metafizik safhadayken, Batı ilmî safhadadır.</span></p>
<p class="western2" xml:lang="tr-TR"><span class="c1">Tam da burada bir hatırayı nakletmek gerek: 1910’larda
Darü’l-Fünun’dan bir tabip heyeti Almanya’ya geziye davet
edilmiştir. İçlerindeki hocalardan Hulki Bey hatıratında anlatıyor;
heyet Robert Koch Enstitüsü’nü gezerken oradaki laboratuarları,
hasta bakımını, çalışma yöntemlerini takdirle, hatta hayranlıkla
izlemektedir. Bu hayranlık içinde Almanlara bazı sorular
yöneltirler. Alman meslektaşları bu sorular karşısında hayret ve
şaşkınlık içinde kalırlar. Meğerse onlar, Osmanlı başkentinden
gelen üniversiteli meslektaşlarının başka türlü bir anlayışla,
büyücü tarzı bir hekimlikle uğraştıklarını zannediyorlarmış. Tıpkı
Fransızların o devirde</span> <span class="c9">le Toubibe</span>
<span class="c1">diye adlandırdıkları bir büyücü hekim gibi.
İstanbul’dan gelen hekimlerin sordukları sualler, aradıkları
şeyler, dikkatlerini yönelttikleri noktalar, onları çok
şaşırtmış.</span></p>
<p class="western2" xml:lang="tr-TR"><span class="c1">Dememiz şu ki Batı, henüz Akdeniz’in doğusunu iyi
tanımamaktadır. İranlı ve Hintli entelektüellerin uğraşları,
Türklerin uzmanlık alanlarında ortaya koydukları performans, Batı
Avrupa’nın yabancı kaldığı bir durumdur. Bunda belki birtakım
siyasî anlaşmazlıkların, diplomatik gerilimlerin de etkisi vardır.
Ama bu durum daha çok, Avrupa kültürel kimliğinin kendini
olduğundan fazla abartmasından doğuyor. Zira Doğu’da oluşan
uygarlık, Avrupa’ya göre geç devirlerde meydana gelmiştir.
Avrupa’daki hızlı gelişme, Avrupa’nın kendini yüceltmesini ortaya
çıkarmıştır. Avrupa, zihinlerde, merkezî bir ülke ve medeniyet
olarak yer alır. Bu, haritalarında dahi böyle okunur. Avrupa,
düşüncenin ve bilimin geliştiği, üzerinde ilerlemenin sağlandığı
bir kıtadır. Mousnier’nin Fransız Akademisi adına yaptığı meşhur
açıklama bunu göstermektedir: “</span><span class="c9">Avrupa hep
değişir. Dünyanın diğer bölümlerinde ise atalet ve durgunluk
vardır.</span><span class="c1">” Seyyah Chardin de bunu söyler:
“</span><span class="c9">Asya atalet, Avrupa ise değişme
demektir.</span><span class="c1">” 19. yüzyılın İngiliz şairi Lord
Alfred Tennyson ise şöyle der: “</span><span class="c9">Çin’in 500
yılından ise, Avrupa’nın 50 yılı daha ilginçtir.</span><span class="c1">”</span></p>
<p class="western6" xml:lang="tr-TR"><span class="c3">Roma Sonrası Avrupa</span></p>
<p class="western6" xml:lang="tr-TR"><span>Oysa
Avrupa dediğimiz kıta; milad senelerinde, henüz tarihi tayin eden,
tarihin gelişmesinde, beşeriyetin ilerlemesinde ve hareketliliğinde
rolü olan bir kıta değildir. Bu kıtayı tarihe ve insanlığın
bilincine açanlar Romalılardır. Zira önceleri buralar her türlü
adaletsizliğin ve kapkaçın yürüdüğü bir kıtaydı. Güçlü kabile,
diğerini son ferdine kadar ya öldürüyor ya da köle gibi
topraklarında çalıştırıyordu. Julius Caesar, Galya’nın fethinden
evvel buralara geldiğinde, bugünkü Almanya topraklarında Suebler,
Galya topraklarında yaşayanlar ve Sekuanlar vardı. O sırada
kabileler arasında çatışma başlıyor. Daha güçlü olan kabile
diğerlerini toprak esiri olarak çalıştırıyor, bu duruma itiraz
ediliyor, nihayet Romalılardan yardım isteniyor. Bunun üzerine Roma
duruma müdahale ediyor, orada kendi imparatorluk düzenini ve
adaletini kuruyor. Bu kıtadaki insanlar ancak Julius Caesar’ın
Galya Savaşı’yla birlikte tarihe takdim edilebiliyorlar. Daha
önceleri, kendilerini beşerî mirasa katacak yazılı bir edebiyattan
ve tarihçilikten mahrumlar.</span></p>
<p class="western6" xml:lang="tr-TR"><span class="c3">İnsanlık tarihine katkıda bulunan öncüler</span></p>
<p class="western6" xml:lang="tr-TR">
<span>Yeryüzünde kavimler iki kategoride yer alır. Bir tanesi
tarihe, beşerî mirasa kendi çabaları ve ürettikleriyle çok önceden
katılanlar; mesela Çinliler, İranlılar, Hintliler, Mısırlılar,
Mezopotamya’dan Kaldeli, Asuri ve İbraniler ve Yunanlılar, insanlık
tarihine katkı yapan öncülerdir. İkinci kategoride yer alanlar ise,
bu sürece daha sonra katılmışlardır, ki bunlar genellikle Avrupa
milletleridir. İnsanlık tarihine daha erken katılanlar arasında
Türkler de vardır. VII. asırdaki yazılı kaynaklarımız bizlere daha
öncelerini gösteriyor. Göktürk yazıtlarında, tarihe adım atan, yani
kendini tanıyan bilinçli bir toplumdan açıkça söz ediliyor. Bundan
evvel de, bazı kavimlerin yazıtlarında tarihe kendi dilimizle ve
varlığımızla katıldığımızdan bahsediliyor.</span></p>
<p class="western6" xml:lang="tr-TR">
<span>Çinlilerin, Hintlilerin, daha sonra İranlıların, Bizans
dediğimiz Yunan ve Roma mirasının hakkımızdaki kayıtları ortadır.
Bunları incelememiz, maalesef kuzeybatı Avrupalıların kendileri
hakkındaki Latince kaynakları incelemeleri kadar sarih, kesin ve
kolay olmuyor. Bu filolojik metinlerin incelenmesi pek kolay değil.
Ama bu bir şekilde yapılmıştır ve bunu yapanlar da, XVII. yüzyıldan
beri yine Batılılar olmuştur. Türkler hakkında; Çince, Hintçe ve
Pahlavi denen eski İran kaynaklarında bilgi vardır. Filoloji ve
tarih alanında ortaya konulan düşük icraat ise, Türk milletinin
büyük noksanlarından biridir. Oysa Türkler tarih yapan uluslardan
biridir. Yerkürede Türklerin adının geçmediği hemen hemen hiçbir
kompartıman yoktur. Almanya, Fransa, İspanya, özellikle Orta
Avrupa, Rusya ve Ortadoğu tarihini Türksüz okumak mümkün değildir.
Bununla birlikte, tarih yapımında bu kadar aktif olan bir ulus,
tarihçilik alanında emeklemektedir.</span></p>
<p class="western6" xml:lang="tr-TR"><span>Avrupa
kimliği, olandan daha özgün, daha sanal, daha farazi bir şekilde
ayrımlanmıştır. Tarihi bilgiler ışığında, Doğu Akdeniz’i veya
Ortadoğu’daki medeniyeti Batı’dan ayırmak veya Batı’yı buralardan
bağımsız düşünmek mümkün değildir. Bugünkü ayrımlar sanaldır ve
Batı Avrupa, tarih boyunca büyük imparatorlukların ve müesseselerin
devamlılık kazandığı bir kurum değildir. Daha küçük boydaki
kuruluşlarla ve kamusal örgütlenmelerle oluşmuştur. Bu belki
Avrupa’nın batısını ve kuzeybatısını, dünyanın diğer yerlerinden
ayıran bir durumdur. Unutmayalım, Avrupa’nın tarihe katılımı çok
daha geç devirlerde olmuştur.</span></p>
<p class="western6" xml:lang="tr-TR"><span>Mesela
şehirleşmede, insanoğlunun gelişiminde önemli yeri olan şehir
medeniyetinin ortaya çıkışında, tarım reformunda, Doğu ile Batı
arasında binlerce yılla ifade edilen bir fark vardır. MÖ 5000’li
yıllarda Mezopotamya ve İran’da ziraat yapıldığından, şehirlerin ve
devletin kurulduğundan bahsediliyor. Oysa bunlar Avrupa’da ancak
milat civarı zamanlar için tartışılabiliyor. Fakat gelin görün ki
aynı Avrupa, Sanayi Devrimi’ni bizden önce yapabilmiştir.
Şehirlerin aniden büyüdüğü, milletlerin iktisadî refahının arttığı,
hayatın her safhasında örgütlenmenin çok geliştiği Sanayi
Devrimi’nde bizler Batı’yı çok değilse de belki bir buçuk asır
geriden takip ediyoruz. Bu geriden takip sıralamasının başında
Rusya vardır, sonra Türkiye ve İran gelir. Bunu Ortadoğu’daki diğer
halklar takip eder. Bu dönem, beşer tarihinin en sancılı
safhasıdır. Bugün bu sancılı safha bütün şiddetiyle devam
etmektedir. Yani biz bazılarının telkin ettiği gibi bir mutluluk ve
ilerleme safhasından geçmiyoruz. Mücadelenin en derin, yaralı ve
sıkıntılı safhasından geçiyoruz. Bunun üstesinden nasıl geleceğimiz
konusu beşer tarihinin en önemli meselesidir. Bütün ahlakî
sorunlarımız ve toplumsal tahlillerimiz bu eksenin etrafında
toplanmaktadır.</span></p>
<p class="western6" xml:lang="tr-TR"><span class="c3">Örgütlenen Avrupa</span></p>
<p class="western6" xml:lang="tr-TR"><span>Yine bu
çerçevede bir husus daha vardır ki bu çok daha önemlidir.
Karşımızda örgütlenen bir Avrupa kıtası vardır. Bu örgütlenmenin
tarihi nedir, ne zaman başlamaktadır? İşte asıl bunun üzerinde
durmak gerekmektedir. Avrupalılık nedir? Bu çok eski bir düşünce ve
birlik değildir. Yeryüzünde bundan daha eski birleşme eğilimleri
vardır. Ama Avrupa bunu en etkin ve gürültülü bir şekilde
götürmektedir. Sanmayınız ki Avrupa Birliği düşüncesi II. Dünya
Savaşı’nda veya sonrasında ortaya çıkmış bir bilinç ve çabadır. Bu
düşüncenin kökeni çok daha eskilere dayanır. Rönesans’tan beri bu
alanda örgütlenmeler vardır.</span></p>
<p class="western2" xml:lang="tr-TR"><span class="c1">Avrupa Birliği Napoleon’un, hatta -çok ilginçtir- Hitler’in
idealidir ve Fransa ile birlikte bu yolda farklı ve hayli önemli
adımlar atılmıştır. Nihayet Avrupa Birliği, II. Dünya Savaşı’ndan
sonra demokrat muhafazakârların, General de Gaulle ve Konrad
Adenauer</span> <span class="c1">gibilerinin ideali olmuştur. Başta
iktisadî bir birlik olarak düşünülmüş, giderek kültürel birlik
şeklinde ifade edilmiştir. Doğrusu da budur. Çünkü Avrupa, belirli
bir dinin ve yaşam biçiminin etrafında şekillenmiştir. Bu birliğin
üzerinde İspanya ve Fransa sarayının, Britanya parlamentarizminin
etkisi ve imzası vardır. Fransız ve Alman edebiyatı ve felsefeleri,
hepsinin anası İtalyan Rönesansı, bu birliği ve medeniyeti ortaya
çıkarmıştır. Şimdi bu medeniyetin etrafında bir Avrupa’dan
bahsedilmekte ve şu sorulmaktadır: Bazıları buraya ne kadar
dâhildir? Evet, bazıları buraya ne kadar dâhildir? Fransız, İtalyan
ve İsveçliyi düşününüz, bunlar birbirine ne kadar benziyor; hele
İspanyol ile İsveçliyi düşününüz, bunlar birbirine ne kadar
benziyor? Çağdaş Balkan milletlerinin ve Doğu Avrupa’nın durumu
nedir?</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">OSMANLI
BATILILAŞMASI</span></a></span></p>
<p class="western2" xml:lang="tr-TR"><a id="OsmanliB"/> <span class="c1">Batılılaşma
sürecinden ve Batılılaşma hareketlerinden bahsedildiğinde akla
hemen Türkiye geliyor. Sanki bu daha çok Türkiye’yi ilgilendiren
bir meseleymiş gibi... Bu doğru değildir. Evet, Türkiye Batı’ya
açılan, Batı’nın tekniklerini, ilmini, düşüncesini, modasını
kabullenmeye teşne ilk İslam ülkesidir. Ama unutulmasın, bunu
imparatorluktan kopan, hatta o tarihte henüz kopmamış olan Mısır
ile birlikte yapmıştır. Gerçi Mısır’da Batı ile içli dışlı olmanın
tarihi Osmanlı Türkiyesi kadar eski değildir.</span></p>
<p class="western6" xml:lang="tr-TR">
<span>Batılılaşma Türkiye ve Mısır ile sınırlı kalmamış, İran’a da
sıçramıştır. Mesela XIX. ve XX. yüzyıl İranı’nda belirli sınıfların
Batı kültürüne ve diline eğilimi daha fazla olmuştur. Bugün bizim
gerici diye tanıdığımız “ayetullah” sınıfının içinde, Batı
eğitimini bizlerden çok daha önce ve yoğun biçimde görenler vardır.
Immanuel Kant’ın felsefesini ana diliyle takip eden, fizikçi olup
felsefe yapan İranlı din adamları görülebilmektedir.</span></p>
<p class="western6" xml:lang="tr-TR"><span>Türk
Batılılaşmasının özelliği, ordunun ve sivil bürokrasinin etrafında
gelişmiş olmasıdır. Batılılaşmaya gönüllü girişmiş sivil ve askerî
bürokrasi bu süreci temellendirmiştir. Bu mevzuda bize benzeyen iki
ülke daha vardır: Uzakdoğu’daki Japonya ve yanı başımızdaki
Rusya.</span></p>
<p class="western6" xml:lang="tr-TR"><span class="c3">Osmanlı ve Rus Batılılaşmasında Benzerlikler</span></p>
<p class="western6" xml:lang="tr-TR"><span>Rusya’da
Batılılaşma, Büyük Petro’nun eline verilmiştir. Büyük Petro’nun
ani, radikal, kararlı hareketleriyle Rusya Batılılaşma ve reform
çağına girmiş, Ortaçağ Rusyası peynir dilimleri gibi kesilip
atılmaya çalışılmıştır. Şunu unutmamak gerekir: Tarihte böyle kesin
dönemeçler yoktur ve zamanlar böyle peynir kalıbı gibi birbirinden
ayrılamaz, ani değişiklikler akşamdan sabaha olmaz. Zira cemiyet
hayatı bir bütünlük içinde akar. Cemiyet hayatının gelişimini bir
ölçüde kontrol edebilir, yönlendirebilirsiniz; ama her şey
tamamıyla idarecinin ve seçkinlerin elinde değildir. İstenen
sonuçlar, istenen ölçüde sağlanamadığı gibi, istenmeyen veya
öngörülemeyen hareket ve akımlar da ortaya çıkabilir.</span></p>
<p class="western6" xml:lang="tr-TR"><span>Rusya’da
Batılılık unsuru Büyük Petro’dan evvel de zayıf da olsa vardı.
XVI-XVII. yüzyıldan itibaren insanlar Fransa’ya, İtalya’ya, o
dillere ve kültürlere merak sarmıştı. Alman dili ve ticarî
yöntemleri Rusya’da yavaş yavaş hâkim olmaya başlamıştı. Büyük
Petro “Batılılaşacağım” dediğinde, etrafında bu ideale gönül vermiş
insanlar bulmuştu.</span></p>
<p class="western6" xml:lang="tr-TR"><span>Aynı
durum bizim için de söz konusudur. Osmanlı Batılılaşması da benzer
tenakuzlar, çelişkiler yumağı içinde gerçekleşmiştir. Başta şunu
bilmeliyiz: Avrupa’ya öykünme, II. Mahmut’la başlamadı. II. Mahmut
Osmanlı modernleşmesinin hareket emrini verdiğinde,
imparatorluktaki bazı kurumlarda bu güzergâhtaki ilerlemeler çoktan
başlamıştı. Mesela II. Mahmut Batı tipi bir mühendisliği ilk kez
ithal etmiş değildir, bu zaten imparatorlukta uygulanıyordu. Tıp
konusunda da durum böyle olmuştur. Kaldı ki XVIII. asırdasınız,
ordularınız Avusturyalılarla ve Rusyalılarla kavga ediyor,
karşınızdaki ordular modern dönemin kışlalarına, bitişik harp
nizamına, topçuluğuna ve mühendisliğine sahip. Bunlarla baş etmeniz
ancak bir şekilde mümkün: O ordulardaki mühendisliği, tıp ve
cerrahlığı, veterinerliği benimsemeniz yoluyla. O dönemde
Osmanlı’da tıp okulu olmasa da tıp ekolü vardır. Mühendislik ise
zaten okullaşmıştır. Okullaşan mühendislikle birlikte matematik,
trigonometri, sonra fizik kuralları, kimya ve yabancı dil, yabancı
dilde okunan eserler ve arkasından aileye yabancı eğitmenler
gelmiştir.</span></p>
<p class="western6" xml:lang="tr-TR"><span class="c3">Batılılaşmamızın Zaaf Noktaları</span></p>
<p class="western6" xml:lang="tr-TR"><span>XIX.
yüzyılın insanları, bu mirasın etrafında, Batı felsefesine ve
edebiyatına yönelmiştir. Osmanlı Batılılaşmasının Rusya’dakine göre
zaafı buradadır. Hatta bu konuda bizden çok daha ileride görünen
İran’a göre de bir zaafımız vardır. Fizik, mühendislik ve tıp
öğrendik; yeni kurduğumuz okullar bu dallarda eğitim veriyor ama
biz bunu bir şeyin üzerini çizerek yaptık, yapıyoruz: Medreseleri
iyi değerlendiremedik. Bu kurum gerilemiş ve yerinde sayıyor olsa
da orta çağlardan kalma bir geleneğe sahipti. Mesela iyi bir
filoloji ve mantık eğitimi veriyordu, ki bunun temeli Eski Yunan
felsefesine, mantığına dayanıyordu. Ortaçağların Doğusu’nda
filolojik metotlar, gramer ve metin tetkikleri son derece
gelişmişti. Batılılaşma ile birlikte bu damar epey hasar gördü.
Batılılığımızın ve Batı eğitimimizin en büyük zaaf noktası
buradadır. Ne Batılılaşmayı savunanlar medreselerin bu tarafını
gördüler, ne de medreseler Batı’daki gelişmelerden haberdar
oldular. Batıcılar ve medreseliler birbirlerini gırtlaklayarak
yollarına devam ettiler.</span></p>
<p class="western6" xml:lang="tr-TR"><span>XIX.
yüzyıl Batılılaşmasının fotoğrafı budur. Bir farkla! Bu fotoğrafta
yer almayan, başka türlü duranlar da vardır. Mesela Ahmet Cevdet
Paşa farklı bir yerde durur. Batı tipi bir tarihçilik ve hukukçuluk
yöntemini bilir, bunu dener ve oldukça da yol alır. Kendisinden çok
sonra gelen Elmalılı Hamdi gibi bir ilahiyatçımız bu şekilde Batı
dilini öğrenir, Batı tipi bir felsefî yöntemi takip etmeye kalkar
ve Kur’an tefsirinde dirayet tefsiri dediğimiz çok etkili yöntemi
geliştirir. Medreseli dediğimiz adam da tek tip değildir, XIX.
yüzyılın bazı modern medreseleri vardır ki, astronomi ve Fransızca
gibi dersler verirler. Ancak bazıları da Ortaçağ yöntemlerinden,
hatta daha da gerisinden kurtulamamıştır. Mesela II. Mahmut
devrinde hukuk mektebi kurmuşuz, ama Batı Romanist hukuk ekolüne
bir türlü adım atamamışızdır. Eğitim o kadar zayıf kalmıştır ki,
bir asır sonra gelen Fuat Köprülü gibi bir Türk dâhisi bile, hukuk
mektebinde hiçbir şey öğrenemeyeceğini anlayıp, haklı olarak,
mektebi terk eder. Ama öbür taraftan eski medrese takımı “Artık
bize hayat hakkı kalmaz” diyerek yeni bir teşkilat ortaya çıkarır.
Ancak çok ilginçtir, ders programlarına baktığınızda, hukuk
mektebinden daha Batılı oldukları görülmektedir; Romanist hukuk
sisteminin esaslarını kavramaya, öğrenmeye çalışmaktadırlar. Ders
saatleri medresedeki gibi değildir; daha düzenli ve programlıdır.
Öyle bir şey ki, modern hukuk fakültelerimiz bile bu ders
programını taklit etmiştir.</span></p>
<p class="western2" xml:lang="tr-TR"><span class="c1">Osmanlı Batılılaşması hiç şüphesiz askerî olarak başlamıştır.
Batılıl</span><span class="c1">aşma, felsefesi yapılarak
başlamamış, süreç bir zaruretten doğmuştur. Avrupa’nın ortalarına
kadar giden bu devlet, hayatta kalmak adına evvela askerî
reformlara başvurmuş, arkasından bu modern orduyu besleyecek bir
kaynak ihtiyacını hissetmiştir. Bu da sağlıklı ve ilmî bir malî
sistemin gerekliliğini ortaya çıka</span><span class="c1">rmıştır.
Mesela XIX. yüzyılda da Sultan Abdülhamid dönemine kadar Osmanlı
Devleti’nin henüz merkezî bütçesi yoktur. Bu yüzdendir ki reformlar
sürekli yavaşlamış, idareye bile yansımıştır. Merkezî hükümet,
taşradaki halkı ve ayanları vergileri toplamak babında işbirliğine
çağırmıştır. Bu gelişmelerin ortasında iflas eden maliye ve kurulan
Düyun-ı Umumiye neticesinde, maliye teşkilatı yeniden
düzenlenmiştir.</span></p>
<p class="western6" xml:lang="tr-TR"><span>Bütün
bunlar, modern maliyemizi teşkilatlandıracak bilgileri Düyun-ı
Umumiye’de [Osmanlı Borçlar İdaresi] edinen Mehmet Cavid Bey gibi
bir seçkin maliyeciyi ortaya çıkarmıştır. İşe bakın: II. Mahmut
memurların derecelerini tespit ediyor; orduda, mülkiyede, yani
sivil idarede ve ilmiyede bunları birbirine eşitliyor. Fakat maliye
henüz bunlara standart maaşlar vermeyi bilmiyor, çünkü maaş verecek
durumda değil. Bu iş 100 sene sonrasına, yani II. Meşrutiyet’e
kalıyor, Mehmet Cavid Bey Maliye Nazırı oluyor ve bu işi
düzenliyor.</span></p>
<p class="western6" xml:lang="tr-TR">
<span>Batılılaşma sürecinde devletin ve toplumun içinde yeni
gelişmeler oluyor. Arazilerin mülkiyetinin düzenlenmesi ihtiyacı
doğuyor. Çünkü temel gelir noktası toprak. Bu, 1858, yani 1274
Hicri tarihli Arazi Kanunnamesi ile sağlanıyor. Kız evlada da erkek
evlat gibi eşit pay veriliyor. İslam hukukunun bilinen hükmü burada
istisna ediliyor. Ordudaki merkeziyetçilik, bir nevi sanayi
merkantilizmini meydana getiriyor. Ordunun ihtiyacına yönelik
dallarda sanayi inkişaf ediyor. Türkiye sanayiinin ve teknolojik
bilgisinin esasını teşkil eden askerî fabrikalar; cam, porselen ve
kumaş fabrikaları; deri gibi dallar, birtakım yerlerdeki
baruthaneler bu sayede inkişaf ediyor.</span></p>
<p class="western6" xml:lang="tr-TR">
<span>Padişahından en küçük neferine kadar Osmanlı toplumundaki
sanayi düşkünlüğü, kısmen bununla izah edilebilir. XVIII. yüzyıla
kadar dünyanın en güzel yerlerinden biri olan Haliç’te hiç
acımadan, kirlilik yaratan fabrikalar ve dökümhaneler kurulmuştur.
Padişahların ve kızkardeşleri sultanların köşkleri, yalıları bile
bunun için yıkılmıştır. Bu ne demektir? Demek ki bir sanayi
ihtirası vardır. Bu bir şeye işaret eder: Türkiye Batılılaşma
konusunda, bir ideolojik seçimden çok bir zarureti takip etmiştir.
Nitekim Batılılaşma literatürümüz, tatbikatın çok gerisinde
gitmektedir. Batılılaşmanın teorisi pratikten sonra gelir. Bu çok
önemli bir konudur.</span></p>
<p class="western6" xml:lang="tr-TR"><span>XIX.
yüzyıl sanayi ve ekonomisinin en önemli zaaf noktalarından biri,
tarıma yönelik olmamasıdır. Avusturya ve Rusya’da fabrikacılık, ilk
önce şeker sanayii ve değirmenler gibi doğrudan doğruya ziraî
mahsulatı değerlendirmeye ve pazara sevk etmeye yönelikken, Osmanlı
Türkiyesi’nde ziraî üretimle sınaî üretim ve planlama at başı
gitmemektedir. Hiç XIX. yüzyıldan kalma şeker fabrikası duyduk mu?
Ama XIX. yüzyıldan kalma bir şekerlemecimiz var: Hacı Bekir… Büyük
şeker fabrikaları kurulması XX. yüzyılın mesaisidir. Yine o
yıllarda çimento sanayiinin kurulduğunu duyduk mu? Hayır, o da XX.
yüzyılda mümkün olur. Bu kadar ihtiyaç duyulan malları dışarıdan
getiriyoruz, peki niçin buna kendimiz yönelmiyoruz? XIX. yüzyılda
özel sektörün elinde alkol üreticiliği gibi bazı imalathaneler
vardır. Ziraata dönüklük bundan ibarettir. Çiftçi doğrudan doğruya,
Batı sanayiinin ve pazarlarının ihtiyacına göre üretime
geçmektedir.</span></p>
<p class="western6" xml:lang="tr-TR"><span>Evet,
Türkiye’nin XIX. yüzyıldaki Batılılaşması; Rusya’da olduğu gibi,
kavgası yapılmamış, teorisi ve ideolojisi kurulmamış bir
harekettir. Doğrudan doğruya, hayatın zaruretleri istikametinde
ortaya çıkmıştır. İş ne zaman ki gündelik yaşamımızı düzenlemeye
gelmiştir, işte o vakit dananın kuyruğu kopmuştur. Batıcısı,
İslamcısı ve milliyetçisi, bir kör dövüşün içinde birbirlerine
girmiştir. Bu da, Türk Batılılaşmasının kendine has
tarafıdır.</span></p>
<p class="western2" xml:lang="tr-TR"> <br class="calibre1"/></p>
<p class="western2" xml:lang="tr-TR"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c6">OSMANLI
BATILILAŞMASINDA</span> <span class="c6">YERLİ VE YABANCI
KADROLAR</span></a></p>
<p class="western2" xml:lang="tr-TR"><a id="OsmanliBYV"/> <span class="c1">Batılılaşma
dediğimiz süreç, yeni insan tipine ve kadrolara gereksinim duyar;
bu kaçınılmazdır. Osmanlı İmparatorluğu askerî bir imparatorluk ve
askerî bir toplumdur. Ama bu, onun sivil yönetim ve mülkiyede
belirli bir hiyerarşi içinde yeni insanlar yetiştirmeyi bilmediği
anlamına gelmez.</span></p>
<p class="western6" xml:lang="tr-TR">
<span>Osmanlı’nın klasik yönetim şeması askerî bir hiyerarşiye
sahiptir. Beylerbeyi, vilayetlerin başıdır. Merkezde ve sarayda
birtakım görevler yine böyle askerî bir hiyerarşi içindedir. Fakat
aynı zamanda sadaretin, defterdarlığın, hatta askerî kurumların
içinde medreseden gelme insanlar bulunmaktadır. Unutmayalım, bu çok
enteresan bir yapıdır. 12-13 yaşlarında mahalle mektebinde okuma ve
yazmayı söken bir çocuk, doğrudan kaleme çırak olabilmektedir.
Böylelikle zeki çocukların, çok genç yaşta devlet memuru olarak
yetiştirilmesine başlanmaktadır. Çoğu zaman bu çocuklar fakir bir
ailenin içinden gelirler ve tahsillerine ancak bu sayede devam
edebilmektedirler.</span></p>
<p class="western2" xml:lang="tr-TR"><span class="c1">Örnek mi? Çok! İşte Osmanlı İmparatorluğu’nun güçlü sadrazamı!
Sadece devletimizi değil, Avrupa devletlerinin siyasilerini de
etkileyen Mehmet Emin Ali Paşa… Bu güçlü sadrazam Fransızcayı, ne
Paris’te Sorbonne’da, ne Viyana’da, ne de Londra’da öğrenmiştir. Bu
dili Bab-ı Âli kalemlerinde, çok küçük yaştan itibaren kendi başına
öğrenmiştir. Kaleme aldığı layihalar ortadadır. Mükemmel bir
Fransızcası vardır. Devrin edibi La Martine, “</span><span class="c9">Fransa’da okuduğu için Fransızcası benimki kadar
düzgündür</span><span class="c1">” diyor. Heyhat, Mehmet Emin Ali
Paşa Fransa’yı ancak Hariciye Nazırı olarak görmüştür. Başka örnek
mi? Basın tarihimizin kralı Ahmet Mithat Efendi... Beriki nasıl
Mısır Çarşısı’nın fakir kapıcısının oğluysa, Ahmet Mithat Efendi de
bu çarşıda çıraktı. Elinden ilk tutan adamlardan biri ünlü valimiz
Mithat Paşa’ydı. Onunla Tuna’da ve Bağdat’ta kalemde gezindi.
Sonunda ortaya basın tarihimizin en ilginç simalarından biri çıktı.
Kalemden yetişen âlimler vardır. Örnek mi istiyoruz? İşte XVII.
yüzyılın ünlü mütebahhiri, beynelmilel dâhimiz Kâtip Çelebi...
Avrupalıların Hacı Halife diye bildikleri Kâtip Çelebi’nin coğrafya
ve nebatat konularındaki malumatı sonsuzdur. Medresede okumuş olsa
da kalemde yetişen dâhilerdendir. Örnekler saymakla
bitmez.</span></p>
<p class="western6" xml:lang="tr-TR"><span class="c3">XIX. Yüzyılda Okullaşma</span></p>
<p class="western2" xml:lang="tr-TR"><span class="c1">Bu toplum, Batılılaşma sürecinde “</span><span class="c9">kendi adamını kendin yetiştir</span><span class="c1">”
fehvasınca kadrolarını üretmiştir. Hiç şüphesiz ki, bir mektepleşme
de başlamıştır; malî, hukukî ve idarî alanda mektepler açılmıştır.
Bu reel durum, Fransızcayı, Fransız siyasî ilimlerini ve
edebiyatını öğrenmeyi gerektirmiştir, insanlar bu nedenle
çocuklarını yeni kurulan misyoner mekteplerine yollamışlardır. Buna
yalnız Müslümanlar değil; ilginçtir, Ermeni Kilisesi, Rum-Ortodoks
Kilisesi, hatta imparatorluğun Yahudi cemaati ve reisleri de karşı
çıkmışlardır. Ancak bu karşı çıkışlar çok şeyi değiştirmemiştir,
çünkü bir şeyler yapmak gerekmektedir.</span></p>
<p class="western6" xml:lang="tr-TR"><span>Nitekim
1860’ta Tanzimat’ın zeki ve akil adamları Mekteb-i Sultani’yi,
bugünkü Galatasaray Lisesi’ni kurdular. Böylelikle Fransızca
eğitimin en iyisine, Türkçe de ihmal edilmeden devam edildi. Bu
durum, Batılılaşan devletler ve bugün üçüncü dünya dediğimiz o
geniş dünya için özgün bir örnektir. Kendi okulunu açma
teşebbüsleri, bir kültür emperyalizmi olarak tarif ettiğimiz
yabancı okullara karşı, bu asrın icatlarını kavrayan yerli bir
okullaşma çabasıdır. Zamanla açılan okullar çeşitlenir. Mesela
eğitim alanındaki Darü’l Muallimat… İmparatorluğun yeni kadrolarını
oluşturacaklar arasında kadınların da olması zarurî görülmüş ve kız
okullarına öğretmen yetiştirmek üzere Darü’l Muallimat
kurulmuştur.</span></p>
<p class="western6" xml:lang="tr-TR"><span>İşin
ilginç tarafı şuradadır: XIX. yüzyılın başında, medreseye karşı
Batı eğitimini ve Batı tarzında bilimsel düşünceyi geliştirmeyi
öneren kişi, bir ulema aileden gelme, medreseden yetişme bir
simadır: Tabib ve tarihçi Şanizade Ataullah! Ahmet Cevdet Paşa
gibi, tahsilini Osmanlı medreselerinde tamamlayan biri de yine bu
kadrolardandır.</span></p>
<p class="western6" xml:lang="tr-TR"><span class="c3">Osmanlı Batılılaşması’nda Yabancı Kadrolar</span></p>
<p class="western6" xml:lang="tr-TR"><span>Yukarıda
bahsettiklerimiz Osmanlı Batılılaşmasını yürüten özgün misallerdir,
bu çok tipik bir yapıdır. Hiç şüphesiz, Osmanlı Batılılaşmasında
yer alacak kadroların bir kısmı da yurtdışından gelmiş, bu
kaçınılmaz olmuştur. Daha II. Mahmut devrinde, sonradan Prusya
Genelkurmay Başkanı olan Mareşal Moltke, genç bir teğmen olarak
Osmanlı ordusuna gelmiştir. XVIII. yüzyılda Baron de Tott’la
karşılaşıyoruz. Baron de Tott, yani Humbaracı Ahmet Paşa, sonradan
Müslüman olmuş, Avrupalı bir aristokrattır.</span></p>
<p class="western6" xml:lang="tr-TR"><span>Ancak
dışarıdan adam gelme/getirme durumu bir ara çok ilginç bir şekilde
kesintiye uğrar. Zira 1848 ayaklanması, Osmanlı İmparatorluğu’ndaki
yabancı kadrolar için önemli bir kilometre taşı olur. 1848 yılında
Polonyalılar ve Macarlar, Avusturya İmparatorluğu’na ve Rusya’ya
karşı ayaklanırlar. Kossuth Layoş’un önderliğinde Macar Cumhuriyeti
kurulur. Macarlara yardım eden Polonyalı taburların başında General
Jozef Bem vardır. Avusturya ve Rusya’nın ortak müdahalesiyle bunlar
yenilirler. Polonyalılar ve Macarlar kurtuluşu Osmanlı
İmparatorluğu’na iltica etmekte bulurlar. Osmanlı İmparatorluğu
baskılara rağmen bu askerî mülteci alaylarını geri göndermez.
“Bunlar mülteci değil, isyankâr ordulardır” denilmesine rağmen
Osmanlı, kendisine sığınan bu insanları korur.</span></p>
<p class="western6" xml:lang="tr-TR"><span>İşte bu
mültecilerden bir kısmı Müslüman olmuş, bir kısmı kendi dinlerinde
kalmış, ama hepsi Osmanlı toplumuna intibak etmişlerdir. Mesela
General Bem, Murat Paşa olmuştur. Generallerden Kosiyevsky, Sefer
Paşa adını almıştır. Çok önemli albaylardan biri olan Konstantin
Borzecky, Mustafa Celaleddin ismini almıştır, ki Nazım Hikmet’in
dedesi olan bu zat, sonradan general, yani paşa rütbesiyle Karadağ
muharebesinde şehit düşmüştür.</span></p>
<p class="western6" xml:lang="tr-TR"><span>Macar ve
Polonyalı olan bu insanlar, haritacılıktan topçuluğa,
kimyagerlikten ressamlığa kadar Osmanlı cemiyetinin ihtiyacı olan
kadroları meydana getirmişlerdir. Bu, Osmanlı için bir talih
olmuştur. Çünkü gelenler ne maceraperestti, ne de para kazanmak
için buraya gelmiş insanlardı. Doğrudan doğruya yeni bir vatan,
yeni bir toplum ihtiyacı içindeydiler. Dolayısıyla buldukları yeni
vatana hizmet etmişlerdir. Adı sonradan Sadık Rıfat Paşa olmuş
General Çaykovsky’nin Kırım Savaşı’nda gösterdiği hizmet
ortadadır.</span></p>
<p class="western6" xml:lang="tr-TR"><span>İltica
etmiş bu insanlar, Osmanlı cemiyetinde yeni bir sınıfın ve yaşam
tarzının gelişmesine de ön ayak olmuşlardır. Şair Nigar Hanım,
Macar Süleyman Paşa’nın kızıdır. Kadınlı-erkekli salon geleneğini
geliştirmiştir. Kendisi büyük şair olmasa da, birtakım şairleri,
yerli-yabancı edipleri bir araya getirmiştir. Ignacz Kunoş gibi bir
Macar Türkolog bile, Nigar Hanım’ın bu yöndeki rolünü ortaya
koymaktadır. Medreseden gelme Ahmet Cevdet Paşa’nın kızları -en
başta Fatma Aliye Hanım- tıpkı Nigar Hanım gibi edebî ve ilmî
faaliyetlerin içinde olmuşlardır.</span></p>
<p class="western6" xml:lang="tr-TR">
<span>Cemiyette derinden hissedilen bu dönüşümün sancıları da
olmamış değildir elbette. Zaman zaman ortaya çıkan aşırılıklar,
muhafazakâr çevrelerin tepkisini çekmiştir. Bu dönemde bir terim
telaffuz edilir: Garbzede... Felaketzede, depremzede der gibi...
Çünkü Batılılaşmanın cemiyete yansıyan görüntülerinde aşırılıklar
göze batıyor. Garip Batılı tipler ve hayatlar ortaya çıkıyor,
Felatun Beyler gibi…</span></p>
<p class="western6" xml:lang="tr-TR"><span>Hiç
şüphesiz ki, Osmanlı Batılılaşmasında çok farklı düşünceler ortaya
atılmıştır. En pozitivist ve Batıcı gördüğünüz kişide bile, bazı
hallerde İslam toplumunun müesseselerine sarılma gözlenir. Abdullah
Cevdet böyledir, Ahmet Vefik Paşa böyledir. Şemseddin Sami’de bile
bu anlayışı görmek mümkündür. Mesela Ahmet Vefik Paşa, Fransa’da
okumuştur, Divan-ı Hümayun tercümanı bir ailenin çocuğudur.
Yunancayı eskisi ve yenisiyle bilmektedir, Fransızcası mükemmeldir,
Farsçası ve Arapçası da iyidir; ama çelişkiden kurtulamayan, zaman
zaman Doğucu, zaman zaman da Batıcı olan, hayatımızın
modernleşmesinde keskin sloganlara sahip bir edibimiz, bir fikir
adamımızdır.</span></p>
<p class="western6" xml:lang="tr-TR"><span>XIX.
yüzyılın Türkiyesi, aslında -pragmatik yapısı dolayısıyla- Batı
medeniyetini ve kültürünü kavramak konusunda az kavga etmiştir.
XIX. yüzyıl İranı’nın veya XIX. yüzyıl Rusyası’nın literatürüne
bakarsak, Batılılaşma konusunu daha az sancıyla atlattığımızı
göreceğiz. Dedelerimizin tevazuu bir ölçüde zedelenmiş olsa bile,
yine de mütevazı bir hayat yaşamışız. Osmanlı başkentinde Kahire ve
İskenderiye’deki lüks bile görülmemektedir. Mesela hiçbir
sadrazamımızın ve bahriye nazırımızın bugüne kalmış konağı yoktur.
Kayserili Ahmet Paşa’nın Süleymaniye’deki mütevazı konağı buna
örnektir. Talat Paşa Nişantaşı’ndaki sadaret konağına pahalı diye
çıkmamış ve Cağaloğlu’nda kiralık konakta oturmuştur. Mısırlı Sait
Halim Paşa, Mısır’dan gelen zenginliğiyle, bildiğimiz konaklara
sahiptir. Genelde Osmanlı üst sınıfı XIX. ve XX. asırda bile
sınırlı hayat sürmüştür. Buna karşılık, Mısırlı Hıdiv hanedanından
gelen paşaların ve prenseslerin konak ve sarayları, İstanbul’un en
göze batan binalarından sayılabilir.</span></p>
<p class="western6" xml:lang="tr-TR">
<span>Batılılaşma bir anlamda da bir edebiyat zevkidir. Batılılaşma
ile birlikte Batı romanı ve tiyatrosu da Türkiye’ye girmiştir. Ama
sanki bu kerhen olmuştur. Osmanlı, eski edebî zevkini terk etmemiş,
Türk halkı eski edebiyat türüne ilgi göstermeye devam etmiştir.
Eski edebiyata ve ananeye sadakat, son derece yüksek bir biçimde
muhafaza edilmiştir.</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">OSMANLI
ÜZERİNDE ALMAN ETKİSİ</span></a></span></p>
<p class="western2" xml:lang="tr-TR"><a id="OsmanliUzerinde"/> <span class="c1">Osmanlı İmparatorluğu’ndaki Alman nüfuzunun etkisini üç
aşamada ele alabiliriz. Birisi II. Mahmut devrinde gelen Helmuth
von Moltke’nin dönemi... Burada Prusya krallığının bir askerî
müdahalesi, bir yardımı söz konusudur. Moltke, Kütahya ve Nizip’te
savaşları izlemiş; reform geçiren, dağılan ve yeniden kurulan
Osmanlı ordusunun, Mısırlı Mehmet Ali Paşa’nın oğlu İbrahim Paşa
kuvvetleri karşısındaki durumunu ele almıştır. Fakat daha da
önemlisi, imparatorluğun coğrafyasını Mezopotamya’dan İstanbul’a
kadar tarif etmiş olmasıdır. Yazdıkları bir dönemi oldukça doğru
aksettirmektedir ve merhum Hayrullah Örs’ün nefis tercümesinden
okunmalıdır.</span></p>
<p class="western6" xml:lang="tr-TR"><span>İkinci
isim, von der Goltz’dur. Her ne kadar kendi yurdunda, Prusya
Genelkurmayı’nda sevilmese de çok yetenekli bir askerî uzmandır.
Türkiye’de iken yazdığı askerî eğitim kitapları, 4000 sayfayı aşar.
Genç subaylar üzerinde etkisi olan, sevilen biridir. Berlin
Kongresi’nden sonraki yükselme döneminde, Osmanlı ordusundaki
eğitimde ve Almanya’dan silah alımında etkisi olmuştur. II.
Meşrutiyet’ten sonra, Sadrazam ve Harbiye Nazırı Mahmut Şevket
Paşa, Goltz Paşa’yı tekrar getirtmiştir. Birinci Cihan Harbi’nde
Şark-Arabistan ordularına müşavir olarak atanan Goltz Paşa, burada
hastalanarak ölmüş, Tarabya’daki yazlık Alman Sefareti’nin
bahçesine gömülmüştür.</span></p>
<p class="western6" xml:lang="tr-TR"><span>Üçüncü
isim, II. Meşrutiyet devrinin ünlü ve kuvvetli Alman sefiri Baron
von Wangenheim’dır. Alman kapitülasyonlarının iptaline karşı çıkan,
tarihimizin hakikaten yetenekli Maliye Nazırı Cavit Bey’in
karşısına çıkıp protestosunu bildirmekten çekinmeyen biridir bu.
İstanbul’da öldüğünde, o da muazzam bir cenaze töreniyle
Tarabya’daki yazlık sefaret bahçesine gömülür.</span></p>
<p class="western6" xml:lang="tr-TR">
<span>Tarabya’daki bu sefaret bahçesiyle Moltke’nin heykeli
birlikte düşünüldüğünde, Osmanlı İmparatorluğu üzerinde Almanya’nın
tarihî seyri okunabilir. Taksim’e doğru tırmanırken görülen,
Beyoğlu’ndaki Venedik Sarayı’dır. Bu saray, Fossati’nin yaptığı
Rusya Elçilik Sarayı ve Hollanda Elçilik Sarayı gibi sevimli
yapılarla pek mukayese edilemez. Alman sefaret binası geç kurulmuş
olmalı ki saray, Beyoğlu’nda cadde üzerinde kendisine yer
bulamamış, bu uzak semtte kurulmuştur.</span></p>
<p class="western6" xml:lang="tr-TR"><span>Almanya,
Sultan Abdülhamid döneminin gözde müttefikiydi. İki ülke arasındaki
askerî işbirliği, daha çok dış dünyaya karşı bir gösterişti. Gelen
danışmanlar pek başarılı olmadılar. Muhtemelen Sultan Abdülhamid,
onların etkili olmasını da pek istemiyordu. Bunun için enteresan
bir düzen kurmuştu. Plevne kahramanı Gazi Osman Paşa, bu konuda
padişahın yardımcısıydı. Gelen müşavirlerin arasında zaman zaman
çatışma yaşanırdı. Mesela von Kamphoevener, yüzbaşı olarak gelir ve
müşirliğe kadar çıkar. Bu ani terfiler, bazılarının zannettiği
gibi, bir görgüsüzlük müydü, Almanların kendi yanlarında olduğunu
dış dünyaya göstermek için uygulanan bir yöntem miydi? Yoksa bu
usul, gelen müşavirlerin arasında bir ihtilaf yaratarak, onların
etkili olmasını önlemek için miydi? İşte bu, II. Abdülhamid dönemi
politikasının ilginç yanıdır.</span></p>
<p class="western6" xml:lang="tr-TR"><span>Şüphesiz
ki II. Meşrutiyet’te ordunun modernleşmesi tamamen Alman
talimnamelerine ve sistemine dayanılarak yapılmıştır. Bu hızlı
modernleşme, I. Dünya Harbi’ne girişimizde Alman tarafına
yanaşmamızı kolaylaştırmıştır.</span></p>
<p class="western6" xml:lang="tr-TR"><span class="c3">Demiryolu Projesi</span></p>
<p class="western6" xml:lang="tr-TR"><span>Osmanlı
İmparatorluğu’nda Almanya demek, Anadolu’dan Mezopotamya’ya kadar
uzanan demiryolu demektir. Bu demiryolu, teknik bakımdan İngiliz ve
Fransız hatlarından daha mükemmel görünse de yine de çağın
gerisindeydi. İşte görülüyor; Türkiye’de ulaşım ve ticaret daha çok
karayolu üzerinden gerçekleşiyor. Çünkü demiryollarımız daha
başından yanlış ve eksik kurulmuş, ıslahı ve yeniden yapılanması da
son derece pahalı tesislerdir. Bu, Osmanlı İmparatorluğu’nda
görülen umumi bir zafiyettir.</span></p>
<p class="western6" xml:lang="tr-TR"><span>Bizden
ayrılan ülkelerde de aynı şey görülüyor. Mesela Yunanistan, Avrupa
Birliği’nin uyarılarına ve ısrarlarına rağmen demiryolu alt
yapısını tamamlayamayan bir ülkedir. Güneyimize gidelim; Suriye,
Irak, Lübnan, Ürdün ve şaşılacak şey, bu konularda çok daha uyanık
olması beklenen İsrail… Hiçbiri sağlam bir demiryolu alt yapısına
sahip değildir; demiryollarını yenileyemiyor ve geliştiremiyorlar.
Bu sayılan yerlerde her şey kara taşımacılığıyla devam
ediyor.</span></p>
<p class="western6" xml:lang="tr-TR"><span>Bağdat
demiryolu ilk etapta Ankara’ya, Konya ovalarına, oradan Adana’ya
kadar indi. Gerçi bu yine de büyük bir reformdu. Bu sayede Osmanlı
İmparatorluğu Anadolu buğdayıyla geçinmeye başladı. Daha önceleri
buğday Dobruca’dan, Romanya’dan ve Odessa üzerinden Rusya’dan
geliyordu. Türk–Yunan savaşında ordumuz ilk defa Anadolu buğdayıyla
beslenebildi. Kurulan bu demiryolu hattının çevresine de Rumeli
göçmenleri yerleştirildi. Böylelikle bu hat boyunca tarım gelişti.
Ziraî tekniklerle Eskişehir–Konya arası zenginleşmeye, Anadolu’da
ziraî bir zenginlik doğmaya başladı.</span></p>
<p class="western6" xml:lang="tr-TR"><span class="c3">Osmanlı Kültür Hayatında Alman Etkisi Zayıf Kaldı</span></p>
<p class="western6" xml:lang="tr-TR"><span>Almanya,
donanmada başarılı olamadı. Jandarmamızın ıslahı Fransızların
elindeydi. Almanya Osmanlı İmparatorluğu’na, kültürü ve diliyle de
giremedi. Orduda subaylar, talimi bile Fransızcayla yapıyorlardı.
Osmanlı aydını, Alman filozoflarını tercümeler üzerinden
tanıyabildi. Almanca, öğrenilen bir dil olmadı, Beyoğlu ile sınırlı
kaldı. Musiki çevrelerinde Alman etkisinden bahsedilebilir, ama
mesela tıp konusunda aynı şeyi söyleyemeyiz. Ne gariptir ki bu
memlekete Alman bilimini, felsefesini ve dilini, Hitler’in
kovaladığı sosyal demokrat Yahudi Alman aydınları getirdiler. Bu
aydınlar, kendilerine kucak açan ülkenin üniversitelerinde yararlı
ve öncü etkinliklerde bulundular. İstanbul Üniversitesi ve sonradan
kurulacak olan Ankara Üniversitesi’nde yetiştirdikleri uzman
kuşaklarla bu ülkede Almanya etkisi hissedildi.</span></p>
<p class="western6" xml:lang="tr-TR"><span>Beyoğlu
bu insanları hiçbir zaman unutmayacaktır. Apartman hayatı
İstanbul’da Galata’da, Beyoğlu’nda yaygındı. Ama gayrimüslimlerin,
yabancıların ve Müslümanların üst sınıflarının karışması asıl
Gümüşsuyu, Teşvikiye, Nişantaşı bölgesindeki apartmanlarda
olmuştur. XIX. yüzyılın küçük sefarethaneleri buradadır.
Büyükelçiliklerden değil, ortaelçiliklerden söz ediyoruz. Romanya,
Yunanistan elçilik binaları burada yer alır. Bizantino Morik, yahut
Bizans-Osmanlı denen üslûbdaki Aya Triada Kilisesi buradadır. 19.
yüzyıl Bizans-Osmanlı üslubundaki kiliselerin en göze çarpan
örneklerindendir. Kilisenin etrafı vakıf, dükkân ve binalarla
doludur. Eski İstanbul’un ünlü eğitim kurumlarından Zapyon
(Zappeon) Rum Kız Lisesi de bu tarafta yer alır. Zapyon’un
karşısında Esayan Ermeni Okulu vardır. Birincisi kadar olmasa da,
azalan öğrencisiyle o da İstanbul’da eğitim hayatına devam eden
eski kurumlardan biridir.</span></p>
<p class="western6" xml:lang="tr-TR"><span>Lozan
Anlaşması’yla teminat altına alınan azınlık okulları, maalesef
talebe ve öğretmenlerin azaldığı yerlerdir. Bunların kültür
hayatımızda yeniden daha etkili ve yararlı kurumlar olması için
çalışılması gerekiyor.</span></p>
<p class="western6" xml:lang="tr-TR"><span>Geçen
yüzyılda ve bu yüzyılın başında Sıraselviler-Cihangir,
İstanbul’daki üst tabaka yabancıların ve çok az sayıdaki Müslüman
Türk’ün yaşadığı bir yerdi. Bugün ise alt yapısı itibarıyla makbul,
pahalı ve kozmopolit bir entelektüel semt haline dönüştü. İtalyan
mimar ve kalfaların ve onların yetiştirdikleri Rum ustaların
ellerinden çıkan apartmanlarla bezeli bu semtte İstanbul’un
kozmopolit yapısı halen devam ediyor.</span></p>
<p class="western2" xml:lang="tr-TR"> <br class="calibre1"/></p>
<p class="western2" xml:lang="tr-TR"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c6">XIX. YÜZYILIN SON
ÇEYREĞİNDE</span> <span class="c6">İNGİLTERE-FRANSA-ALMANYA
REKABETİ</span></a></p>
<p class="western2" xml:lang="tr-TR"><a id="Y19"/> <span class="c1">XIX. yüzyılın son çeyreğinde
Avrupa’da savaş rüzgârları esmeye başlamıştır. Büyük devletlerin
arasında karşılıklı ziyaretler, ittifak antlaşmaları yapılmaktadır.
Çar III. Alexander, Paris’i ziyaret eder, hatta Seine nehri
üzerindeki bir köprüye onun adı verilir. Fransa ve Rusya’nın
birbirlerine yaklaşması, Almanya ve Rusya arasındaki yakınlaşmanın
gerçekleşmemesindendir.</span></p>
<p class="western2" xml:lang="tr-TR"><span class="c1">Aslında Rusya’da sanayici, modern çiftçi ve maliyeci çevreler,
Almanya’ya sempati duyarlar. Bu, Almanya’nın eğitimdeki etkisi ve
Büyük Katerina’dan beri Rusya topraklarına yerleştirilen Süvebyalı
Alman çiftçilerin yarattığı ziraî modernleşme sebebiyledir. Ünlü
çiftçilerin hepsi çocuklarını Alman Gymnasium’una gönderir. Bu
çevrelerde Almanca, konuşulan bir dildir. Alman-Rus yakınlaşması,
Rusya’da; ‘</span><span class="c10">Alman teknolojisi gelişecek,
hammadde zenginliklerimiz oraya akacak, karşılığında Rusya
zenginleşecek, teknik güç elde edilecek, sanayi gelişecek, işçi
sınıfı güçlenecek, köylülük gittikçe
zayıflayacak</span><span class="c1">’ gibi bir sevinç
yaratmıştır.</span></p>
<p class="western6" xml:lang="tr-TR"><span>Ancak
Almanya ile Avusturya’nın yakınlaşmaya başlamasıyla, Silezia
olayından ve Prusya-Avusturya Savaşı’ndan sonra ortaya çıkan
Rusya-Almanya gerilimi Rusya’yı Fransa blokuna itmiştir. İngiltere
de Fransa’nın müttefiki olarak kıtadaki büyük devletlerin
karşısında yer almıştır.</span></p>
<p class="western6" xml:lang="tr-TR"><span>Böyle
bir ortamda, bilhassa Osmanlı-Rus Savaşı’ndan sonra, II. Abdülhamid
yönetimi, barışçı politika güder, ama ordunun Almanya tarafından
eğitilmesine önem verir. II. Abdülhamid, Almanya’yı yanında
göstermekten istifade etmektedir. 1877–78 Osmanlı-Rus Savaşı ve
Berlin Kongresi’nden sonra Osmanlı İmparatorluğu, -özellikle
oralardaki liberaller anti-Türk bir politika güttüklerinden-
İngiltere ve Fransa’ya sığınamayacağı için ister istemez Almanya’ya
yanaşır.</span></p>
<p class="western6" xml:lang="tr-TR"><span>Şu
tarihî hakikate işaret edelim: II. Abdülhamid’in Alman taraftarlığı
ve dostluğu, Jön Türklerle ve kendisinden sonraki İttihatçılarla
mukayese edilmeyecek kadar sathîdir. II. Abdülhamid aslında Alman
eğitmenlerin ve müşavirlerin orduda gerçek anlamda hâkim olmalarına
pek taraftar değildir. Alman silahlarını almayı, daha ziyade,
İngiliz ve Amerikan silahlarına karşı bir rekabet unsuru olarak
düşünmekte; Almanları yanına çekip Batı blokuna ve Rusya’ya karşı
kullanmayı düşlemektedir. Bir yandan da, Rusya ile Osmanlı
İmparatorluğu arasında gizli bir barış söz konusudur. III.
Alexander otokrat biridir ama barışın Rusya için gerekli olduğunu
anlamış; Osmanlı İmparatorluğu ile çatışmanın Rusya’ya pek kâr
getirmediğini, savaşın kendilerine çok pahalıya mal olduğunu
görmüştür. Oysa Rusya’ya sanayileşme ve okul lazımdır. Aynı şeyler,
II. Abdülhamid için de doğrudur. Osmanlı İmparatorluğu’na yol,
fabrika inşası, ziraatın geliştirilmesi ve okullaşma lazımdır ona
göre de.</span></p>
<p class="western6" xml:lang="tr-TR"><span>Şimdi
büyük devletlerin iç durumuna bakalım: İngiltere -bilhassa Boer
Savaşı’ndan sonra- Afrika’nın güneyini ve bu kıtanın en verimli
bölgelerini kontrol altında tutmaktadır. Bunun üstüne bir de
Avustralya’yı elde tuttuğunu hatırlayalım. Çin üzerinden büyük
devletlerle sağlanacak anlaşmanın önemi buradan anlaşılır. Bugünkü
Pakistan, Bangladeş ve Hindistan’ı içeren büyük kıta, yani o
zamanki Hindistan, yeryüzünün en kalabalık ve en verimli ülkesi,
Britanya tacının en önemli parçasıdır. Mesela Victoria, Hindistan
İmparatoriçesi olarak taç giymiştir. Hindistan, kuru bir sömürge
olmanın ötesinde, kara talihine rağmen, İngiltere’yi çok
etkilemiştir. O kıtanın eski kültürü, egemen sınıflarının ve
okumuşlarının tavrı, İngilizlere derinden tesir etmiştir.
Hindistan’ın yetişmiş insanları da İngiliz İmparatorluğu’nun
kültürel kaynağından faydalanmakta gecikmemişlerdir. Bugünkü
Hindistan’ın oluşumunda böyle bir istifade yatmaktadır.</span></p>
<p class="western2" xml:lang="tr-TR"><span class="c1">Unutmamak gerekir ki, bu kıtanın insafsızca sömürülmesi
İngiliz İmparatorluğu’nun işine gelir. Britanya sömürgeleri
saymakla bitmez. Antiller, Okyanusya’daki takımadalar... Bu
üzerinde güneş batmayan büyük imparatorluğun, İngiliz halkının
refahına gerektiği şekilde yansıdığını söylemekse zordur. XIX.
asrın ortasında Victoria’nın kıymetli Başbakanı Benjamin
Disraeli’nin deyişiyle; ‘</span><span class="c9">Kraliçe Victoria,
iki milletin başındadır. Fakirlerin ve
zenginlerin...</span><span class="c1">’</span></p>
<p class="western6" xml:lang="tr-TR">
<span>İngiltere’nin asıl başarısı; Disraeli’nin, bir Fransız
projesi olan Süveyş Kanalı’nı ani ve akıllıca bir iktisadî kararla
ele geçirmesidir. (Bazıları, Süveyş’te Osmanlı İmparatorluğu’nun
elendiğini söylüyorlar. Oysa biz baştan itibaren o projenin içinde
değildik. Burada asıl kaybeden, o projeyi tahakkuk ettiren Fransız
mühendisliği ve Fransa’dır.) Evet, İngiltere Süveyş Kanalı’nı eline
geçirmekle denizlerin kontrolünü elinde tutmuştur. Berlin
Kongresi’nden sonra, en önemli Akdeniz üssü olan Kıbrıs’ı da
kontrol altına aldığını düşünürsek, İngiltere’nin nasıl
güçlendiğini anlarız. Zira Mısır, Afrika’nın en verimli bölgesidir.
Neticede Hint İmparatorluğu ve Britanya, XIX. yüzyılın son
çeyreğinde artık bir cihan devleti olarak kabul ediliyor. Britanya
bu adlandırmayı Napoleon Savaşları’nda elde etmiştir ve
sürdürmektedir. Mısır’ı, Hind’i ve Okyanus kolonilerinin yolunu;
Süveyş Kanalı’nı ve Akdeniz’deki Cebelitarık, Malta ve Kıbrıs’ı
elde tutarak kontrol ediyor.</span></p>
<p class="western6" xml:lang="tr-TR"><span>Fransa
ise ancak İngiltere’nin pek tenezzül etmediği sömürgelerin
üzerindedir. Buna rağmen Fransa XIX. yüzyılın son çeyreğinde,
parlak bir ülkedir. Yirminci yüzyılda, yeni konmuş Nobel ödüllerini
büyük ölçüde Fransızlar alırlar. Mısırlı el Tahtavi’nin
raporlarında belirttiği gibi, Fransa bilimlerin, bilhassa tıbbın
babasıdır. Tıp bilimi ve hasta bakımı, hiçbir yerde Fransa’daki
kadar mükemmel değildir. Fransa, XIX. yüzyılın son çeyreğinde;
kendine has fakirliği ve ataletiyle birlikte, zenginliği, zarafeti
ve zirveye ulaşmış üniversal kültürüyle Kıta Avrupası’nın en gözde
ülkesidir. Belki İngilizce ve İspanyolca kadar yaygın değildir ama
Fransızca okumak ve konuşmak, entelektüellerin ve diplomatların
ortak noktasıdır.</span></p>
<p class="western6" xml:lang="tr-TR">
<span>İngiltere ile Fransa arasında temel farklar vardır.
İngiltere, öncü bir sanayi devletidir. XIX. yüzyılın sonunda
Britanya Kıtası’nda birbiri ardından milyonluk şehirler
çıkmaktadır. Londra, Manchester, Birmingham, York gibi sanayi
merkezleri birbirini izlemektedir. Britanya’nın kırsal kesimleri
gittikçe nüfus kaybeder, dolayısıyla köylü nüfusun oranı %15’lere
kadar düşer. Oysa Fransa, II. Cihan Harbi’ne girdiği sırada bile,
%50’si köylü olan bir ülkeydi. Köylülerin yaşadığı ağır şartlar,
Paris’in ışıltısı ve parlaklığıyla büyük bir tezat teşkil
etmekteydi.</span></p>
<p class="western6" xml:lang="tr-TR"><span>Alman
İmparatorluğu, Versailles’dan sonra, hızlı bir şekilde
sanayileşmekteydi. Daha evvel Prusya Krallığı, demiryolu ve
kanallar ağıyla Almanya’yı Baltık’a ve Akdeniz’e bağlamaya muvaffak
olmuştu. Şurası açıktır ki Almanya, Avusturya’yı Königsgraetz’da
yenmiştir ve Silezia’yı almakla, iktisadî bakımdan Avusturya’yı
geçmiştir. Bir yerde Avusturya da demiryolları açısından ve
iktisadî bakımdan Almanya ile bütünleşmeye başlamaktadır. Bu durum
20. yüzyıla kadar devam edecektir. Bugün Almanya ve Avusturya iki
ayrı devlet olmakla birlikte aslında iktisadî ve kültürel bir
bütünlüktür.</span></p>
<p class="western6" xml:lang="tr-TR"><span>Daha
önemlisi Almanya, Prusya’nın tarihteki rolünü devam ettirmektedir.
Rusya’nın Batı eyaletlerine; Polonya’daki Lodz şehri gibi dokuma
merkezlerine, Macaristan’a, hatta Romanya’ya, Romanya’da yeni doğan
petrol endüstrisine, tekstile ve dokumacılığa el atmaktadır. Alman
kültürü, Balkanlar’ı istila etmiştir. Buralarda lingua franca
olarak Fransızcadan çok Almancanın konuşulduğu gerçektir. Dahası,
İngiliz bankacılığını yenen Alman bankacılığı teşekkül etmektedir.
Bu çok aktif bir bankacılıktır. Sadece kredi vererek yaşamaz,
icabında çürük ve cılız sanayi dallarını destekler, ortak olur,
yeni yatırımları teşvik eder.</span></p>
<p class="western6" xml:lang="tr-TR"><span>Doğu
Avrupa’ya, hatta Osmanlı İmparatorluğu üzerinden Mezopotamya’ya
yayılan Alman nüfuzu, kendisini “dört D”ye muhtaç hissetmektedir:
Deutsche Bank, Dresdner Bank, Darmstaedter Bank ve Deutsche Bahn
ile buralarda kendisini sağlam hissetmektedir. Bu bankalar o kadar
iyi bilgi devşirmektedir ki batık sermayeyi, tahsil edilemez
alacakları ile birlikte toplayabilmektedirler. Bu ilginç bir
gelişmedir.</span></p>
<p class="western6" xml:lang="tr-TR"><span>Alman
demiryolu, teknikleri bakımından da üstündür. İngilizler Orta Doğu
ve Osmanlı İmparatorluğu’nda bu konuda yarışı bırakmışlardır.
Fransız demiryolculuğu da ipin ucunu bırakmamıştır, ama üstünlük
Almanlardadır. İstanbul’dan başlayan demiryolları Ankara’ya,
Konya’ya, demiryolları görmemiş yerlere ulaşmakta, kısa bir zamanda
Mezopotamya’ya dayanmaktadır. Öyle ki, I. Cihan Harbi’nin çıkışı
biraz gecikseydi, Bağdat’a da ulaşabilecekti.</span></p>
<p class="western6" xml:lang="tr-TR"><span>İşte
burada İngiltere İmparatorluğu ile Almanya sıcak bir çatışmanın
içine girmektedir. Orta Avrupa’yı çok etkileyen
Avusturya-Macaristan’a gelince… Bilhassa 1860’taki ikiye ayrılmadan
ve eşitlik kontratından sonra Macaristan bir ayrı hükümet ve
parlamento, Avusturya İmparatorluğu ayrı bir hükümet ve parlamento
şeklindedir. Müşterek olan, sadece İmparator François Joseph ve
Habsburglar hanedanıdır. Ondan da Avusturyalılar, “Unser Kaiser”,
yani “İmparatorumuz” diye; Macarlarsa ısrarla “Krali, Kralina”,
yani “Kral ve Kraliçe” diye bahsederler. Macarlara göre o,
İmparator değil, Macar Kralıdır.</span></p>
<p class="western6" xml:lang="tr-TR">
<span>Bürokraside memurlar birbirine girmiş durumdadır. Bütün
eyaletler Avusturya ve Macaristan arasında bölüşülmüştür. Sadece
1878 Berlin’de işgal edilen, dikkat edin, henüz ilhak edilmeyen
Bosna Hersek, iki tarafın ortak idaresi altındadır ve burada Macar
ve Avusturya kökenli memurlar birbirleriyle gayet gerilimli
ilişkiler içindedirler.</span></p>
<p class="western6" xml:lang="tr-TR"><span>Bir
yandan da sanayii, burjuvası ve entelektüelleriyle gelişen bir
Çekya vardır. Bugünkü Çekya, yani Bohemya, o kadar büyük kalkınma
göstermektedir ki Avusturyalılara adeta tepeden bakmaktadır. Böyle
bir Çek burjuvazisi ortaya çıkmıştır. Diğer taht ülkeleri bu
imparatorlukta yılda %1 ile 2 oranında gelişme gösterirken,
Macaristan, tarihî tarımsal yapısını yıkıp yıllık kalkınma hızı
%6’ya ulaşan bir gelişme göstermektedir. Şehirler o kadar büyük bir
tekâmül içindedir ki binalar birbirini izlemektedir.</span></p>
<p class="western6" xml:lang="tr-TR">
<span>Avusturya ve Macaristan’da işçi sınıfının vaziyeti ise çok
fecidir. Bunların çoğu sıhhî şartları son derece kötü binalarda
yaşarlar. Ücretlerin düşüklüğünden dolayı huzursuzluk içindedirler.
Yaşam standartları son derece düşüktür. Düşünün, Viyana gibi
şehirlerde, I. Cihan Harbi’nden evvel, 8 nüfusa bir oda
düşmekteydi. Bu oran, İngiltere ve Almanya’da ise 2 ya da 3’tür.
Fakirlik, Orta Avrupa şehirlerinde derin bir problem haline
gelmiştir.</span></p>
<p class="western6" xml:lang="tr-TR"><span>Bu
problemi yaşayan bir diğer büyük ülke de Rusya’dır. Ancak XIX.
yüzyılın son 25 yılında büyük gelişme kaydetmektedir. Bu gelişme,
diğerlerinden daha kırsal bir ülke olduğu gerçeğini örtemiyor.
Unutmayalım; Rusya, %90’ı cahil, okuma ve yazma bilmeyen bir
nüfusla Birinci Cihan Harbi’ne girmiştir. Ama ilginçtir, geriye
kalan %10 gibi bir nüfusun içinden bütün bir yeryüzünü aydınlatan
romancı, yazar, bilgin ve sanatçı sınıfını
çıkarabilmiştir.</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">KATOLİK –
ORTODOKS DÜNYASI</span></a></span></p>
<p class="western2" xml:lang="tr-TR"><a id="KOD"/> <span class="c1">Yahudilik ve Müslümanlık, bir açıdan
benzerdir. Bu temel bir benzerliktir; ikisinde de ruhban sınıfı
yoktur. Bu olmadığı için de, bu dinlerde insanların ruhları
üzerinde hükmeden bir ruhanî kurum şekillenmemiştir. İbrancadaki
‘kinisa’ sözcüğü, sadece bir topluluğu ifade eder. Bizdeki “cami”
de -adı üzerinde- toplanmaya, toplanılan yere işarettir.</span></p>
<p class="western2" xml:lang="tr-TR"><span class="c1">Kilise bir kurumdur. Bir ruhaniyeti ve ruhban sınıfı vardır;
yeryüzünde Tanrı’nın vekili olduğu iddiasındadır. Hurucundan
(ascension/göğe yükselme) evvel Hz. İsa’nın havarilerine, bilhassa
St. Petrus’a “</span><span class="c9">Kilise bundan sonra sana
ait, sen Tanrı’nın yeryüzündeki kurumunu
götüreceksin</span><span class="c1">” dediği rivayet edilir. Bu
ifade, Hıristiyanlık için temeldir. Hıristiyanlık bu bakımdan
Tanrı’nın yeryüzündeki gölgesi olarak işlev görmüştür. Fakat zaman
içinde ortaya çıkmıştır ki bu, kiliseler arasında çatışmaya sebep
olmuştur.</span></p>
<p class="western6" xml:lang="tr-TR">
<span>Bilindiği gibi, IV. asırda toplanan bir İznik Konsili vardır.
Bu konsili İmparator Konstantin toplamıştır. İlginçtir, Konstantin
bu konsili toplantıya çağırdığında, kendisi henüz vaftiz
edilmemişti, Hıristiyan değildi.</span></p>
<p class="western6" xml:lang="tr-TR">
<span>Konstantin himayesindeki Hıristiyanların sorunlarını çözmek
için bu konsili topladı. Piskoposlukların belirlenmesi dışında,
konsilde alınan en önemli kararlardan birisi, geçerli/doğru
İncillerin tespitidir. Zira ortada çok sayıda İncil vardı.
Bunlardan bazılarının yanlış ve sahte olduğu iddia ediliyordu.
Kilise nihayette; Marcus, Lucas, Mattheus ve Yuhanna olmak üzere
dört havarinin yazdığı/derlediği İncil’i kabul etti. Buna, St.
Paul’ün Efeslilere, Corinth’lilere, Atinalılara, Selaniklilere
verdiği vaazlar ve gönderdiği mektuplar da eklendi. En nihayette,
“Resuller İşleri” başlıklı, havarilerin ve birtakım azizlerin
yaptıklarını anlatan bölümle “Yeni Ahid” meydana geldi. Bu Yeni
Ahid Hıristiyanlığın esasıdır. Hıristiyanlık bundan böyle,
Yahudilik gibi sadece bir kavme değil, bütün milletlere gönderilen
bir mesajdır. St. Paul bunu böyle yorumlamış ve kilise bu esas
üzerinde teşkilatlanmıştır. St. Paul’ün kurduğu hiyerarşi ve
teşkilat Roma İmparatorluğu’nda önce gizlidir, zamanla yer yer
ortaya çıkar, İmparator Konstantin zamanında kabul görür ve beşinci
asırda İmparator Theodosius’tan itibaren topluma hükmeden bir kurum
haline gelir.</span></p>
<p class="western6" xml:lang="tr-TR">
<span>İnsanların kurduğu her kurum, -velev ki ilahî işaret ve
mesajla kurulmuş olsun- insanlara has temel bir durumdan uzak
kalamaz: çatışma, çekişme, fikir ayrılığı ve giderek ayrışma...
Hıristiyanlığın ilk asırlarında bu tip çekişmeler, 325 İznik
Konsili, 431 Efes Konsili ve ardından 451 Kadıköy–Kalkedon
Konsili’nde ortaya çıkmıştır. Efes’te Rahip İskenderiyeli Arius’un
ileri sürdüğü fikirler ve yorumlar reddedilmiş olmakla birlikte
bunlar bazı barbar kavimlerin arasında taraftar bulmuştur.
Hıristiyanlık tarihinde organize bir Ariusçuluk devam etmemişse de,
bunun muhtelif doktrin ve görüşleri etkilediği bir gerçektir. Efes
Konsili’nde ise o sırada İstanbul Patriki olan Rahip Nasturius’un
görüşleri aforoz edilmiştir. Ancak bu görüş de bugün Hakkâri
taraflarında, İran’daki Hıristiyan göçebeler arasında ve Orta Asya
üzerinden Çin sınırlarına, Moğolistan’a kadar yayılmıştır. Bu,
İsa’nın uluhiyyetini sınırlayan bir görüştü.</span></p>
<p class="western6" xml:lang="tr-TR"><span>Kadıköy
Konsili’nde İsa’nın uluhiyyeti meselesinde çok ilginç bir tartışma
çıkmıştır. Şu soru sorulmuştur: Acaba İsa efendimizle Tanrı aynı
cevher midir? Aynı mıdır, yoksa baba ve oğul ayrılığı mı vardır?
Süryani Kilisesi, Ermenistan Kilisesi ve Mısır’daki Kobtlar buna
evet demişlerdir. Hayır diyenlerse mevcut Roma Kilisesi’dir. Bu iki
grup, bu şekilde ayrışmıştır.</span></p>
<p class="western6" xml:lang="tr-TR"><span>Ama
bugünkü Hıristiyanlık açısından asıl ayrışma, Bizans
İmparatorluğu’nun en şaşaalı zamanında gerçekleşmiştir. Roma’daki
patrik –ki kendisine Papa denir- mevcut piskoposların içinde çoktan
beri sıralamada bir numaradır. Doğudaki kiliseler ve piskoposlar
da, Justinyanus’tan beri Roma’daki patriki eşitler arasında birinci
olarak görmektedir. Doğulular, Roma’daki Papa’nın bir nevi
tanrısallık (ulûhiyyet) iddiasını kabul etmemişlerdir.</span></p>
<p class="western11" xml:lang="tr-TR"><img src="tmp_adbb485182d890bb1a3452483822dda6_p4TE5W_html_3f4bf37f.gif" id="graphics13" alt="" class="calibre16"/></p>
<p class="western6" xml:lang="tr-TR"><span>İkinci
tartışma ise İncil’in Latinceye çevirisi sırasında çıkmıştır.
“filioque” ibaresinin Latinceye, “baba ve oğul” şeklinde değil de,
“oğulla baba” biçiminde çevrilmesi gibi ince bir ilahiyat meselesi
yüzünden problem çıkmıştır.</span></p>
<p class="western6" xml:lang="tr-TR"><span>Ekânim-i
selâse (trinite veya triada) Baba, Oğul, Ruh’ül Kudüs’ü ifade eder.
Katolik ve Ortodoks herkes için bu aynı şeydir. Fakat Ortodokslar
için Oğul, Baba’nın uluhiyyetini alan bir parçasıdır. Katolik
kilisesi ise Kutsal Ruh’un kaynağını “filioque” [ve oğuldan]
ifadesi sebebiyle Baba ve Oğul’a nispetler. Bu terim yüzünden
Katolikler Ortodokslarca Tanrı’ya ortak koşmak, Tanrı’yı ikiye
eşitlemekle, küfürle suçlanırlar. Gerçi bu filioque’nin de sadece
bir yanlış tercüme ile ortaya çıktığı söyleniyor. V. yüzyıldaki
konsil kararlarının Yunancadan Latinceye yanlış tercümesi
olmalıymış. Hülasa, kılı kırk yaran ve niteliği karanlık bu teolog
kavgası iki kilisenin dogma ayrılığı gibi görünüyor. “filioque”
sorunu iki kilise arasında çatışma kadar, birleşme söz konusu
olunca da ortaya çıkmaktadır.</span></p>
<p class="western6" xml:lang="tr-TR"><span>Bu tip
çatışmalar iki dünya arasında süregelmekteydi. Ancak büyük kitle bu
yorum farklılıklarıyla ilgilenmiyordu. Ne zamanki XI. asırda;
bugünkü Galata’da bulunan bazı İtalyan kiliselerinin, Batı
kiliselerinin, Roma’ya bağlı cemaatlerin konumları ve yaşayışları
çatışma konusu oldu ve Bizans’taki Konstantinopol Patrikliği bu
kiliselere müdahale etti, kavga o zaman sokağa döküldü.</span></p>
<p class="western2" xml:lang="tr-TR"><span class="c1">Roma’dan gelen bir kardinal (Konrad), aforoz beratını
Ayasofya’nın mihrabına bıraktı. Bununla “</span><span class="c9">Sizi tanımıyoruz! Doğu Patrikliği, İstanbul Patrikliği
uydurma bir makamdır. Bize itaat etmediğiniz ve bu davranışınızda
devam ettiğiniz takdirde, sizinle uzlaşmamız mümkün değildir. Sizi
aforoz ediyoruz</span><span class="c1">” demekteydi. Mukabilinde de
Doğu Kilisesi, yani İstanbul Patrikliği de aynı şekilde Roma’yı
aforoz etti ve Konstantinopol Patriki mukabil aforoz beratını
yolladı.</span></p>
<p class="western12" xml:lang="tr-TR"><img src="tmp_adbb485182d890bb1a3452483822dda6_p4TE5W_html_m17154e0a.gif" id="graphics14" alt="" class="calibre17"/></p>
<p class="western2" xml:lang="tr-TR"><span class="c1">Kiliseler düzeyindeki bu çatışma, maalesef 1204’te,
Venediklilerin kışkırttığı Haçlı Seferleri’yle İstanbul’a yöneldi.
Konstantinopolis işgal edildi, kent yağmalandı, insanlar öldürüldü.
Bu feci duru</span><span class="c1">m,</span> <span class="c9">Niketas Konyatis</span> <span class="c1">gibi o zamanki
Bizans yazarları tarafından da tasvir edilmi</span><span class="c1">ştir. Bizzat Ayasofya bu Haçlı sürüleri tarafından işgal
edilip yağmalanmış, manen ve maddeten kirletilmiştir. 1204’ün
üzerinden 804 sene geçmiştir ama bu, Doğu Hıristiyanlığının
unutmayacağı bir olaydır. Bu olaydan sonra Ayasofya’da artık
Ortodoks kilisesi bile aforoz edilen İstanbul patrikinin elinden
alınmış ve şehir Roma’ya tabi olmuştur. Şehre bir kardinal
gönderilmiştir. Papa vekili olan bu kardinal Ayasofya’ya
yerleşmiştir.</span></p>
<p class="western6" xml:lang="tr-TR"><span>Paleolog
sülalesi yeniden dönüp Konstantinopolis’i Haçlılar’ın elinden
kurtarana kadar elli küsur sene geçmiştir. Bu süre içinde şehir
yağmalanmış, yıkılmış, birtakım zenginlikler Batılılara verilmiş;
İstanbul’un dışında da imparatorluğun limanları, Yunanistan kıtası
ve bir sürü yer, birtakım kontlara, düklere, prenslere, şövalyelere
dağıtılmıştır. Patras, Mora ve bugünkü Peleponnes, Batılı lordlara
verilmiştir. Bu durum, Ortodoks kilisesinin ve cemaatinin
hayatında, tarihî hafızasında çok derin yaralar açmıştır. Bu
yüzdendir ki, iki kilise arasındaki ayrılık bugüne kadar devam
etmiştir.</span></p>
<p class="western6" xml:lang="tr-TR"><span>Bu iki
kilisenin birleşmesi söz konusu olmuş mudur? Evet, 1440’lara
gelindiğinde İmparator Manuel Paleolog, Türk seferleri ve zaferleri
sebebiyle imparatorluğun küçüldüğünü görmektedir. 1354’te Türkler
Gelibolu’ya, Avrupa yakasına çıkmışlardır. 1358 tarihinde Edirne
Osmanlılar tarafından alınmıştır ve Osmanlı Trakya’ya doğru
yayılmaktadır. Bursa ve İznik gibi yerler çoktan Osmanlı’nın
hükmüne girmiştir. Adamakıllı küçülen Bizans’ın bugünkü Üsküdar
yakasında Türkler oturmaktadır. Oradan kayığa binilip karşıya,
Suriçi İstanbul’una bile geçilmektedir. Şehirde ticaretle uğraşan
bir Türk grup da vardır. Hatta bunların davalarına bakmak için bir
kadı dahi bulunmaktadır. Böyle zor bir zamanda, Balkanlara da
yerleşen Türkler karşısında Bizans, canını kurtarmak için Batı
Hıristiyanlığından yardım istemektedir.</span></p>
<p class="western2" xml:lang="tr-TR"><span class="c1">Batı Hıristiyanlığı bu yardımı yapacaktır ama taleplerin
arkası gelmemektedir. En önemli talep de, kiliseler arasındaki
ayrışmanın sona erdirilmesidir. Bu ayrılık sona erdirilirken bu
taraftaki ruhbanın hiçbir talep ve yorumu göz önüne alınmaz.
“</span><span class="c9">Siz bizim gibi yapacaksınız, bize itaat
edecek ve bizimle beraber olacaksınız</span><span class="c1">”
denmektedir. Çaresizlik içinde birleşmeye taraftar olanlar vardır.
Nitekim Floransa-Ferrara konsili 4 yıl devam etmiş, İmparator II.
Manuel, İslamiyet ve Hz. Muhammed konusunda konuşmuş, İslam
dünyasının farklı tenkitlerine ve tepkilerine neden olmuştur. Ne
garip, bugün Roma kilisesi elan bu nutka atıfta bulunuyor.
Gregorios Palamas isimli çağın meşhur teolog ve yazarı, Batı
Katolikliğine karşı Ortodoksluğu savunmuştur. Lakin uzlaşma ve
birlikteliğin mümkün olamayacağını ifade eden görüşleri dikkate
alınmamıştır.</span></p>
<p class="western6" xml:lang="tr-TR"><span>Nitekim
birleşmeye karşı kuvvetlerin başında duran Patrik Ghennadius,
İmparator tarafından azledilmiştir. Zira kendisi tutucu ve
reaksiyoner olarak görülüyordu. Âlim bir metropolit olan Bessarion,
Floransa Konsili’nde karşıt bir söylem geliştirmiş, Ortodoksluk
içinde Batı’yla uzlaşmayı savunmuştur. Moskova’dan giden Moskova
başpiskoposu İsidor da bu görüşlere katılmıştır. Tutulan notlardan
ve zabıtlardan anlaşılıyor ki bir tarafta Bessarion, diğer tarafta
ise Batı kilisesini temsil eden Kardinal Cesarini, gayet dolu ve
etkin nutuklar atıyorlar. Hıristiyan kardeşliği, yanılma, af dileme
ve affetme üzerinde gayet iyi bir uzlaşma sağlanıyor, varılan
karar; kiliselerin birleşmesidir.</span></p>
<p class="western2" xml:lang="tr-TR"><span class="c1">İstanbul’da ise durum farklıdır. İmparator ve çevresi bu
konsilin kararlarına katılsalar da ruhbanın ve aristokratların
büyük çoğunluğu buna karşı çıktılar. “</span><span class="c9">Bunlarla mı birleşeceğiz? Biz burada Kardinal mitrası
görmektense Türk sarığını tercih ederiz. Bu Batılılar mı bize ekmek
vereceklermiş? Onların vereceği ekmektense Türk kılıcı
evladır</span><span class="c1">” gibi sözler ortalıkta dolaştı.
Halk karara karşı çıkıp azledilen Ghennadius’un etrafında yer aldı.
Bugünkü Zeyrek’te kilisenin etrafına toplanan kalabalık
Ghennadius’u kutsadı.</span></p>
<p class="western6" xml:lang="tr-TR"><span>Kutsanan
Ghennadius çok zor bir döneme girmişti. Ama şehir Fatih Sultan
Mehmed tarafından alınınca, Avrupa tarihinin en bilge hükümdarı,
durumdan istifade etmekte gecikmedi. Ghennadius’u çağırıp, büyük
bir tören ve iltifatla kendisini yeni Roma-Ortodoks Patriki olarak
tayin etti. Bütün Ortodoks milletler ve topluluklar kendisine tabi
olacaktı. Onların vergilerini toplayacak, mekteplerini idare
edecek, idarî ve hukukî işlerinden sorumlu olacaktı. Burada hukuk
kelimesi ile kastedilen, özel hukuk idi, yani evlenme, boşanma,
miras gibi konular. Bu döneme biz hukuk tarihinde Türk idaresi
dönemi [Turkokratia] diyoruz. Roma hukuku tarihinde önemli bir
safhadır bu.</span></p>
<p class="western6" xml:lang="tr-TR"><span>Osmanlı
İmparatorluğu Ortodokslara özerklik verdi, kendilerine büyük
kolaylık sağladı. 451 Kalkedon-Kadıköy Konsili’nden kalan Süryani
Kilisesi (Süryani-Kadim), Ermeni Kilisesi ve Kobt Kilisesi
varlıklarını sürdürdüler. İmparatorlukta yaşayan eski İtalyan,
Cenevizli ve Venedikli aileler; buraya yerleşmiş, Avrupalıların
‘Levanten-Doğulu’ dediği Roma-Katolik inancındaki kimseler,
inançlarında özgür bırakılmıştı.</span></p>
<p class="western6" xml:lang="tr-TR"><span>Türk
İmparatorluğu, Luther’in ortaya çıkıp etkili olduğu günden itibaren
Protestanları da çok tutmuştur. Acaba Türkler, Protestanların
kendilerine taraftar olduklarını mı düşünüyorlardı? Protestanlar
Türkleri çok mu seviyorlardı? Hayır, Luther’in anti-Türk tezleri
malumdur. Bunlar yenir yutulur şeyler değildir. Bütün mesele,
Protestanlığın Katolik dünyasını rahatsız etmesiydi. Bu çok
desteklenen bir politikaydı. O devrin temsilî resimlerinde kilise
gemisini önleyenler; ejderhalar, sarıklı Türkler ve silindir
şapkalı Protestanlardır.</span></p>
<p class="western6" xml:lang="tr-TR">
<span>Kısacası, Hıristiyan kiliseleri arasındaki ayrılığın ve
Protestanlık gibi bağımsız yeni bir yorumun ortaya çıkışında,
Osmanlı fütuhatının büyük payı olmuştur. Bu dönemden sonra iki
kilise arasında birleşme ihtimali çok zayıflamıştır. Türk
İmparatorluğu’nun varlığı sebebiyle, İtalya merkezli Roma-Katolik
kilisesi ile Ortodoks kilisesinin birleşme ihtimali ortadan
kalkmıştır. Bir de şunu ekleyelim: Türk İmparatorluğu içindeki
Ortodoksluk, Protestan akımlara karşı Katolisizmden daha fazla
karşı koyabilmiştir. Nitekim Roma-Ortodoks patriklerinden biri olan
Kyril Loukaris, Protestanlığı benimsemiş görünmektedir. Bunun
propagandasını yapmaya çalışırken, mahallî Ortodoks çevreler ve din
adamları tarafından şiddetle itham edilmiş ve görevden alınmıştır.
Bab-ı âli ise onların bu taleplerini dinlemiş ve dikkate almıştır.
Bab-ı âli, din adamlarının ve kilisenin başını tayin ederken,
mahallî çevrelerin ve grupların taleplerini dikkate alırdı; aziller
konusunda da itirazları göz ardı etmezdi.</span></p>
<p class="western2" xml:lang="tr-TR"><span class="c1">Bilinmeyen ve araştırılmayan bir konu da Moskova’daki Patrik
ile İstanbul arasındaki ilişkilerdir. Bunu Ortodoks çevreler de iyi
bilmiyor. Rusya’daki Başpiskopos ve çevreleri, Konstantinopol
düştükten sonra, “</span><span class="c9">Bu kilisenin hâkimiyeti
artık bize aittir</span><span class="c1">” dediler ve patriklik
istediler. Bu patriklik derecesine yükseltilmede İstanbul’un rolü
ne olmuştur? Müspet midir, yoksa menfi mi? İstanbul bunu istemiş
midir, istememiş midir? Bu konu henüz karanlıktır. Moskova Merkezî
Devlet Eski Belgeler Arşivi’ndeki (ZGADA) fontları tetkik etmek
gerekir. Ama şurası bir gerçektir ki, 15. asrın sonundan itibaren
Ortodoks dünyada bir patriklik daha vardır ve ilerde bunların
sayısı artacaktır.</span></p>
<p class="western2" xml:lang="tr-TR"><span class="c1">Birleşme durumu, 1950’lerde ve fiilen 1960’larda gündeme
geldi. Papa’nın Türkiye’yi ve Fener Patrikhanesi’ni ziyaretiyle bu
konu açıldı. Katolik, Ortodoks ve Protestan dünyada bu soru
tartışılırken, bazıları “</span><span class="c9">mümkün
değil</span><span class="c1">” dediler. Çünkü eski zamanlardaki
kavgalara sebebiyet veren yorum farkı halen varlığını sürdürüyor.
Ortodoks dünyada birtakım zümreler hâlâ bu birleşmeye karşı
çıkıyorlar. Bazı Hellen çevrelerinde, bilhassa geniş Slav-Ortodoks
dünyasında bu konu hiç de iyi karşılanmıyor.</span></p>
<p class="western6" xml:lang="tr-TR">
<span>Meselenin ne olduğu bizim dışımızdadır. Bunlar sonunda
birleşecek değiller, ama iç içe ve müşterek hareket edecekler; bu
da Türkiye’nin aleyhine bir gelişme olacak diye şimdiden
tartışmalara başlamanın manası yoktur. Rusya ayrı, autosefal ve
iddialı bir ruhanî dünya, bir kilise olarak yola devam edecek gibi
görünüyor.</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A">‘</a><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">SOYKIRIM’ İDDİALARI
ÜZERİNE</span></a></span></p>
<p class="western2" xml:lang="tr-TR"><a id="Soykirim"/> <span class="c1">Génocide, kısaca
‘soykırım’ demektir. Soykırımın özgün bir tarifi vardır, ki bu
milletlerarası hukuk konusudur. Gene de yapılan tespitin ne kadar
işlerliği olduğu tartışılmaktadır. Bu karmaşık hukukî müesseseyi
anlamak için, hukukçu olmak da yetmez. Geniş ve mukayeseli bir
tarih bilgisine ve beşerî coğrafya hamulesine ihtiyaç
vardır.</span></p>
<p class="western6" xml:lang="tr-TR"><span>Bizim
ülkemizin okuryazarları, soykırım fiilini, herhangi bir katliamla
karıştırıyorlar. Tarih bilinci olmayan, özellikle de kültür
tarihini mukayeseli olarak mütalaa etme eğitiminden geçmeyen
aydınlar, bu gibi kavramları isabetli kullanamazlar. Geniş kitle,
Ermenilerin katledilmediğini, aksine onların Türk ve Müslümanları
katlettiğini söylüyor. Bu kaydı öne sürenlerin Ermeni olaylarını
sözel tarih yoluyla öğrendikleri anlaşılıyor. Bildikleri doğrudur,
ama tam değildir.</span></p>
<p class="western2" xml:lang="tr-TR"><span class="c1">Buna karşılık, kendilerini beynelmilel mehafilin üyesi
zanneden bazı işbitiriciler; “</span><span class="c9">Şu soykırımı
kabul edelim, bu sayede Avrupa’ya da alınırız</span><span class="c1">” diyorlar. Az sayıdaki bu hatipler, şu sıralarda en çok
iltifat görenler. Ama iltifat görmekle tasvip görmek aynı şey
değil. Ne var ki bu platformlarda, Ermeni-Türk çatışmalarının
tarihini ele alan Türkler, hatta Ermeniler ortaya çıkmaya başladı.
Başlangıçta pek sevimsiz ve lüzumsuz kabul edilen bu tez sahipleri,
giderek ciddiyetle dinlenmeye başlanıyor.</span></p>
<p class="western6" xml:lang="tr-TR">
<span>Soykırım, mürur-u zamana (zaman aşımına) bağlı olmayan bir
suçtur. Asırlar da geçse, kovuşturulur. Bunun tarihsel-kültürel
açıdan anlamı şudur: Soykırımın suçlusu, tarihsel ve kültürel
altyapıdır. Buna göre Türklerin geçmişi, yani dedelerimiz,
Ermenilere karşı kin tohumları atan ve onları yok etmeyi planlayan
adamlar olmalıdır. Oysa böyle bir durumu gösterecek yazılı-sözlü
bir kültürel altyapı mevcut değildir. Gene buna göre, torunlarımız
suçludurlar, suçlu olacaktırlar, çünkü ‘kasap’ların
torunlarıdırlar.</span></p>
<p class="western6" xml:lang="tr-TR"><span>Gerçi
bazıları, soykırımı iddiasını kabul etmemizin geriye yürüyen
tazminat yükümlülüğü getirmeyeceğini söylüyorsa da; bu gibi
talepler her zaman ve değişen zeminde ileri sürülebilir ve kabul
ettirilebilir.</span></p>
<p class="western6" xml:lang="tr-TR"><span>Kaldı
ki, bir toplum için ağır bir suç ve suçlama teşkil eden soykırımın
parayla ölçülmesi de mümkün değildir. Böyle bir suçu kabul edersek,
geleceğin Türk nesillerine de ecdada da haksız bir yafta
yapıştırmış oluruz. Üstelik biliyoruz ki imparatorlukların
parçalanması her yerde hazin ve kanlı etnik çatışmalara neden olur.
Bu gibi olaylar Karadeniz’de de, Arap Yarımadası’nda da farklı
düzey ve derecelerde kendilerini göstermiştir.</span></p>
<p class="western6" xml:lang="tr-TR"><span>Osmanlı
Ermeniliği, yaşadığı coğrafyada tarihsel ‘priorité’, yani
evleviyyet hakkı olduğunu iddia ederek mücadelesine başladı. Eğer
bu mücadele muvaffak olsaydı, başka türlü bir tarih yazılacaktı.
Muvaffakiyetsizliğin nedeni olarak, bölgedeki nüfuslarının azınlık
olduğu zikredilmeyecekti. Ne var ki, savaşan Osmanlı hükümeti de
civardaki diğer çeşitli etnik gruplar da Ermenilikle çatışmaya
düştü.</span></p>
<p class="western6" xml:lang="tr-TR"><span>Demek
istediğimiz şu ki gerçekten soykırımcı bir kültürel altyapı
olsaydı, çatışmaya neden olacak unsurlar daha baştan ortadan
kaldırılırdı. Soykırımcı bir kültürel ve idarî altyapı, Anadolu’nun
ortasında ve Batı Anadolu’da Ermeni bırakmazdı. Türk halk
edebiyatında ya da divan edebiyatında Ermeni karşıtı, çarpıcı ve
kışkırtıcı eserler olması gerekirdi, oysa böyle deyişler bile
yoktur.</span></p>
<p class="western6" xml:lang="tr-TR">
<span>Ortaçağlardan beri Avrupa’da Yahudi düşmanlığına yönelik
düşünce, deyiş ve eylemler vardı; ama özellikle Luther’den beri
Almanya, Yahudi ticarî tekelinden söz ederdi, Paskalya zamanı
iğneli fıçı hikâyeleri canlandırılırdı, vs. Hatta çağımızın
lâikliği, XIX. asırda yeni umutlarla yükselirken; yaşadığı
toplumlarla kaynaşma amacında olan reformist Yahudi Theodor Herzl,
Yahudi düşmanlığının bu sefer din dışı, ırkçı bir toplumda, sadece
Avusturya ve Almanya’da değil, lâik devrim geçiren Fransa’da dahi
yeniden doludizgin devam ettiğini gördü ve “Yahudi Devleti”
projesini yürürlüğe koydu.</span></p>
<p class="western6" xml:lang="tr-TR"><span>Osmanlı
toplumunda, Ermenilere karşı böyle yaygın bir edebiyat ve hareket
söz konusu değildir. Şurası bir gerçek ki, din değiştiren bazı
gruplar yerlerinde bırakıldılar ve sürgün sırasında da Batı
şehirlerindeki Ermeni nüfus yerlerinde kaldı.</span></p>
<p class="western6" xml:lang="tr-TR"><span>Ermeni
tehciri karşılıklı kanlı ve hazin olaylarla doludur. Türk ve Ermeni
tarihçilerin karşılıklı olarak bunları araştırmaları gerekir. Ne
var ki, unutulmaması gereken bu olayları saptırarak kullanmak ve
yerli yersiz haykırmak da doğru değildir. Ancak bu çatışmalarda
soykırımın kesin belirlenmiş şartları ve nedenleri yoktur. Siyasî
emellerle çıkan çatışmalarda uygulanan tedbirler ve tehcir,
soykırım havası ve programı içinde hazırlanmamıştır. Bizzat Osmanlı
hükümetinde Ermeni bakanlar vardır. İttihat ve Terakki’nin
önderleri içinde, Hüseyin Cahid, Halide Edip gibi Ermeni
taraftarları bulunmaktadır.</span></p>
<p class="western6" xml:lang="tr-TR"><span>Doğrusu,
bir asırdır Ermeniler lehinde literatür meydana getiren Avrupa
güçlerinin hiçbiri, sanıldığının aksine, Ermenilere ciddi
müzaherette bulunmamışlardır ve hatta tehcir planlarının Alman
Genelkurmayı’nın telkiniyle ortaya çıktığını Burckhardt, Brentjes
gibi yazarlar da tekrarlar. Tehciri öneren ve kabul ettirenler,
Enver Paşa’nın Almanlardan oluşan Genelkurmay heyetiydi.</span></p>
<p class="western6" xml:lang="tr-TR"><span>Hiç
şüphesiz, tehcirdeki bazı katliamlar her eyalette
tekrarlanmamıştır. Becerikli idareciler tehciri zayiatsız
yönetebilmiş, bazıları ise inisiyatifi sorumsuz parti militanlarına
veya Ermenilere kin tutan diğer mahallî etnik gruplara
kaptırmıştır. Bu durumun, gerçekten masum olan, organize olmayan ve
siyasî emelleri bulunmayan Yahudileri planlı şekilde yok eden Nazi
Holokostu’na benzetilemeyeceği açıktır.</span></p>
<p class="western2" xml:lang="tr-TR"><span class="c1">Hal böyle iken, Avrupa’da ortalama insanlar, yakın zamandaki
Nazi Holokostu’nu Ermeni tehcirine benzetiyorlar. O zamanın tarihçi
kaynaklarından çok, yeniden inşa edilen tarih risaleleriyle
ilgileniyorlar. Almanya’nın yeni nesilleri, II. Cihan Harbi’nde
devleti yönetenlerin yaptığı holokosttan çok utanıyorlar. Bir nesil
evvelki Almanlar, “</span><span class="c9">Schiller’in,
Goethe’nin, Wagner’in, Beethoven’ın halkıyız</span><span class="c1">” diye övünürlerken, bugünün Almanları, “</span><span class="c9">Yahudi kasabının çocukları</span><span class="c1">” diye
nitelendiriliyor. Yeni Avrupa gençliği de ulusal kimliğini
gölgeleyen bu olayları unutturmak elden gelmediği için yaymak,
başka kıtadaki benzerlerini yaratmak ve abartmak için
çırpınıyor.</span></p>
<p class="western6" xml:lang="tr-TR">
<span>Irkçılığa karşı olmak belki dürüst bir eğilim; ne var ki,
bütün dünyayı ve tarihi, engizisyonun ve Nazizm’in tekrarı olarak
vurguluyorlar. İşte bu vurgulamanın çok safiyane olmadığı açıktır.
Suçlular kendilerine suç ortakları, suç arkadaşları
arıyorlar.</span></p>
<p class="western6" xml:lang="tr-TR"><span>Hatta
bazen budalaca iddialara rastlanıyor. Alman resmî çevrelerine
yakın, Tessa Hoffman adlı bir yazar; Birinci Cihan Harbi’nde
Trabzon’da Ermeniler için gaz odası inşa edildiğini
yazıyor.</span></p>
<p class="western6" xml:lang="tr-TR">
<span>1914-15’in Trabzon’unda hangi para ve hangi teknolojiyle bu
iş başarılacaktı? Osmanlı başkentinde ve en mutena kolordularda
dahi, bırakınız gaz odasını, bitlenmeyi yok edecek etüv makinesi
bile yoktu, üretilemiyordu.</span></p>
<p class="western6" xml:lang="tr-TR"><span>Bunları
yazan, Auschwitz’deki gardiyanlara ortak arıyor. Mücrimlerin
halefleri ve çocukları, maalesef soğukkanlı tarih
değerlendirmelerinden çok, atalarının ayıbını dağıtma gayreti
içindeler. Gelecek nesilleri ipotek altına koyacak suçlamaları
kabul edemeyiz. Çünkü suçlamaların mahiyeti çok
değişiktir.</span></p>
<p class="western6" xml:lang="tr-TR"><span>Nihayet,
kavram ve hukuk bilmeden soykırım suçlamaları yapanlar kadar;
bunları aynı bilgisizlikle kabul veya reddedenleri de görüyoruz. Bu
haksız ve çok ciddi bir suçlamadır. Bunu kasten yapanları ciddi
olarak niteleyemeyiz, bunların art niyetliler kategorisinde
oldukları açıktır.</span></p>
<p class="western6" xml:lang="tr-TR"><span>Soykırım
suçlaması, ne Kıbrıs sorununa ne de Ege sorununa benzer. “Aman
canım” zihniyetiyle hareket edenlerin veya Amerikan üniversite
merkezlerindeki risaleleri okuyarak düşünmeye çalışanların konuyu
kavrayamadığı açıktır. “Soykırım” kavgası, Diaspora’daki sorumsuz
grup ve kişilerin kendilerine göre ürettikleri yorumlarla
çözülemez.</span></p>
<p class="western6" xml:lang="tr-TR"><span>Aynı
biçimde, Türkiye’deki bazı zümre ve şahıslar da Türk tarihçiliği
adına hareket ediyorlar. Resmî tarih fobisini kışkırtanların bir
tutumu var; soykırımı reddeden herkesi, devletin müstahdemi ilan
ediyorlar. Bu tutum, belki gürültüyü artırır, ama diyalogu
keser.</span></p>
<p class="western6" xml:lang="tr-TR"><span>Tarihî
yöndense bir gelişme var: Ermenistan’ın artık devlet olması, hem
Ermeniler hem de Türkler açısından bir avantaj. Ermeni devleti
olduğunu herkes her an hatırlamalı. Ve son zamanlarda, bu sorunu
Ermenistan’ın kurumları ve akademisyenleriyle tartışmaya başlamak
daha yararlı görünüyor. İki memleketin ortak geleceği ve sorunları,
bu sorunu tartışmada aklıselimi getiriyor gibi.</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">TARİH-SANAT
İLİŞKİSİ</span></a></span></p>
<p class="western2" xml:lang="tr-TR"><a id="TSI"/> <span class="c1">En önemli problemlerimizden biri;
tarih dediğimiz geçmişle, geçmiş malzememizle bugünkü sanatların
ilgisi, ilişkisidir. Roman, tiyatro ve sinemanın tarihle ilişkisi,
ilgisi…</span></p>
<p class="western6" xml:lang="tr-TR"><span>Sinema,
1960’lardan sonra tarih malzemesine el atmıştır. Tarihi kendi
episod ve dramatik formları için kullanması bir yana, Rossellini
gibileri adeta tarih hocalığı yapmaktadırlar. Akademya tarihçisinin
kâğıt üzerinde yapmaya çalıştığını, bunlar sinema üzerinden
gerçekleştirmeye çalışmaktadırlar. İtiraf etmek gerekir ki
1960’lardan sonra sinema, tarihe başka türlü bir yaklaşımı
getirmiştir. Mesela Polonya’nın ünlü rejisörü Andrej Wajda,
Macarların Istvan Szabo ve Zoltan Fabbri’si, İtalya’dan Pier Paolo
Pasolini ve Visconti insanlık tarihine yaklaşımları ile akademisyen
tarihçiden çok daha etkili olmaktadırlar. Bunun nedenleri üzerinde
durmak gerekir.</span></p>
<p class="western6" xml:lang="tr-TR"><span>Tarih
bilinci, özellikle XVIII. yüzyıl Avrupası’nda yeni bir görevle
ortaya çıkmıştır. Bu, Voltaire’in kullandığı bir terimle, tarih
felsefesiyle açıklanabilir. Geçmişi geleceğe yönelik bir biçimde,
teleolojik (gaî) bir yorumla kaidelelendirmek... Geçmiş geleceği
inşaya yöneliktir; geçmişin yorumlanmasıyla, bugünün insanına ve
toplumuna belirli görevler verilmektedir. Hiç şüphe yok ki,
Voltaire’in bu yaklaşımı 14. Louis Fransası’nı işaretler.
Beşeriyetin Eski Yunan-Roma-Rönesans diye biçimlendirilen
safhaları, nihayet 14. Louis Fransası’nda zirveye ulaşmaktadır.
Bundan sonra beşeriyet, çağdaş Fransa’dan, XVII-XVIII. yüzyıl
Fransası’nın dininden, edebiyatından, felsefesinden, ilminden ve
sanatlarından istifa ederek gelişecektir. Süreç buradan başladıktan
sonra insanların eğilimleri ve safhaların niteliği değişmiştir.
Hegel bambaşka bir filozofik yaklaşımla, işi Prusya Alman devletine
götürmektedir. Ona göre gelecek bundan sonra bu temeller üzerinde
inşa olacaktır.</span></p>
<p class="western6" xml:lang="tr-TR"><span>XIX.
yüzyıl felsefesinin ve toplum bilimlerinin insan düşüncesine ve
eğitimine ivme kazandıran olumlu yanı budur; ancak beşeriyeti yeni
sapmalara ve saptırmalara götüren yönü de budur. Oysa tarih kendi
koşulları içinde kaçınılmaz sonlara doğru gelişmektedir. Yani
toplumu ve insanları suyun kaynamasında geçerli olan kurallarla
yorumlamak ne kadar tutarlıdır? Ama şunu da söylememiz gerekir:
XVIII. yüzyıl aydınlanması, kitlelere tarihsel bilinç vermek,
tarihi yorumlayıp geleceğe dönük misyonlar yüklemek konusunda,
tarihî malzemeyi ustalıkla kullanmıştır.</span></p>
<p class="western6" xml:lang="tr-TR"><span>Bunu
yapanlar büyük yazarlardır. Bu yazarlar aynı zamanda tarihçidirler.
İşte Goethe… 1788’de “Egmont”u ortaya çıkarıyor. Tarihî bir kişilik
olarak Egmont aslında oldukça korkak ve çekingen biridir. Ama işe
bakın ki, Goethe’nin Egmont’u bir kahraman olarak yorumlanmıştır.
Mühim olan o değildir; İspanya’ya başkaldıran Egmont insanın
özgürlüğünü, başkaldırısını ve geleceğin tarihini inşa etmesini
imleyen XVIII. yüzyıl liberalizmini örneklemektedir.</span></p>
<p class="western6" xml:lang="tr-TR"><span>Çok
etkili mısraları ve tasvirleriyle Friedrich Schiller, mezhep
kavgalarına dayalı 30 Yıl Savaşları’nın (1618–1648) ikircikli
komutanı Wallerstein’i ele almaktadır. Marie Stuart da bir
çelişkinin ve monarşinin sınavının eseridir. XIX. yüzyıl
Avrupası’nda Fransa, imparatorluk kuruyor; yani bir bakıma
Hıristiyan Avrupa’nın yenildiğini, Alman Mukaddes Roma
İmparatorluğu’nun dağıldığını açıklıyor. Ola ki yalan söylüyor.
Avusturyalı Franz Grillparzer de, “Kahrolsun Yalan Söyleyen!” [Weh
dem, der Lügt!] adlı oyununda o dönemin tarihçiliğinde, romantik
bir yoruma tabi tutulan Hıristiyanlık öncesi Germen soylarının
hassaten yüceltilmesini adeta yerden yere vuruyor. Hıristiyan
Avrupa bu barbarlığı, bu aşağılık devri sona erdirmektedir. Bu bir
yorumdur. Gene aynı şekilde monarşinin, devlete hizmetin, ona tabi
olmanın, hükümdara sadakatin en büyük fazilet olduğunu; beşeriyetin
yazgısını müspet yolda sürükleyecek bir erdem, bir yöntem olduğunu
“Efendisinin Sadık Hadimi” adlı oyununda ortaya koymaktadır. Hiç
kuşkusuz ki bunlar basit propaganda eserleri değildir. Eğer öyle
olsaydı İmparator Franz Joseph dönemi Avusturyası’nın sansür
komisyonu, bu oyunları yasaklamazdı. Bu oyunlar, monarşinin
devletçiliğinin ve monarşist sadakatin kullanacağı söylemlerin
ötesindedir. Çok ilginç bir biçimde XX-XXI. yüzyılın insanı bile
konu üzerinde bazı siyasî formüller bulmaktadır.</span></p>
<p class="western6" xml:lang="tr-TR"><span>Tarih
bilinci, tarihin kitlelere kabul ettirilmesi, tarihin yorumlanarak
bir siyasî misyona dönüştürülmesi XIX. yüzyıl Avrupası’nın en
önemli yüzüdür. İşte Polonya edebiyatı, işte Rus edebiyatı! Puşkin,
merkezîleşmiş millî bir Rusya’nın kuruluşunu ortaya koyar. Ve şunu
itiraf etmeliyiz ki burada çizilen olaylar ve verilen tarihî
mesajlarla XX. yüzyılın parti teorisi sayılabilecek bu eserlerde
ünlü rejisör Eisenstein, Korkunç İvan’dan daha etkili, daha
sanatkâr bir üslup kullanır ve vakayinameci denen manastır keşişi
Pymen’in ağzından konuşur: “Söyleyecek son bir sözüm var ve
vakayinamem bitiyor.”</span></p>
<p class="western2" xml:lang="tr-TR"><span class="c1">Burada iktidarın ve düzenin, beşeriyeti ve Rusya’yı götüreceği
yola işaret ediliyor. Bu bir fetret devridir. Fetret devri sırf
Osmanlı için söz konusu değildir. 1613 öncesi Rusya’nın karanlık 16
yılını Boris Godunov da çiziyor; Rusya’nın nereye gideceğini,
gitmesi gerektiğini, Romanovlar hanedanının akıbetini adeta bir
tarihçi gibi yorumluyor. Puşkin</span> <span class="c9">Yüzbaşının
Kızı</span> <span class="c1">romanında, isyancıları çizerek ve
monarşinin oradaki tarihî gerekliliğini vurgulayarak aynı şeyi
yapıyor. Hiçbir zaman da taraf tutarak ucuz karalamalara veya
yüceltmelere gitmiyor.</span></p>
<p class="western2" xml:lang="tr-TR"><span class="c1">Galiba bizim tiyatro edebiyatımızda, bunu bir parça Orhan
Asena “Ya Devlet Başa Ya Kuzgun Leşe”de yapıyor. Turhan Oflazoğlu
da IV. Murat gibi bir portre çiziminde bunu açıkça ortaya
koymuştur, yalnız biraz fazla açık davranmıştır. Nitekim aynı
şey</span> <span class="c9">Sokrates’in
Savunması</span><span class="c1">’nda da görülür. Sokrates’in
muhalifleri, bu bilge ve dâhi kişinin karşısında adeta birer
maskara olarak dururlar. Oysa Eski Yunan tarihini ve felsefesini
bilenler durumun böyle olmadığını bilirler. Sokrates’in muhalifleri
çok çetin cevizdirler, Sokrates’e yaptıkları itirazlarda hakikat
payı da vardır. Tarihî drama, trajik çözülmezlik dediğimiz bu
noktanın üzerinde ustalıkla durmalı ve seyircide bunu
uyandırmalıdır.</span></p>
<p class="western6" xml:lang="tr-TR"><span>XIX.
yüzyılın büyük romancıları vardır. Ünlü Gustave Flaubert, Kartaca
hâkimi general Hamilkar Barkas’ın kızının, Hannibal’ın kız
kardeşinin etrafında, Kartaca tarihini çizmektedir. Romanda bir
isyancı şefin, genç bir asi komutanın Kartaca hâkimiyeti için
çatışması anlatılmaktadır. “Salambo” bu iki taraf arasında
kalmıştır; kendisi kenti yönetenin kızıdır, âşık olduğu adam ise
asi lideridir. Aslında bu biraz fantastik bir olaydır, ancak tam
tarihe uymasa da böyle bir fantezi yaratılabilir. Önemli olan, bu
trajik romanı yazan insanın derin bilgisidir. Flaubert, sadece
Salambo’nun makyaj ve kıyafetini tasvir edebilmek için 300 cilt
kitap karıştırmıştır. Tabii böyle meraklı bir romancıyı besleyecek
kütüphane ve çalışma ortamı da vardır etrafta. XIX. yüzyıl
Fransası’dır burası. Böyle bir ortamda yazar, istediğini millî
kütüphanesinde bulabilmektedir.</span></p>
<p class="western6" xml:lang="tr-TR"><span>Osmanlı
tarihi üzerine bir drama, bir roman kaleme almak isteyecek birinin,
buralarda bu şansı bulamayacağı ortadadır. Birçok engel vardır:
Maddî imkânsızlık, yazarların olur olmaz fantezileri, tarafgirliği
gibi…</span></p>
<p class="western2" xml:lang="tr-TR"><span class="c1">Yine de son zamanlarda iyi romanlar yazılabilmektedir. Mesela
genç tarihçi Reha Çamuroğlu’nun Şah İsmail’i anlatan</span>
<span class="c9">İsmail</span> <span class="c1">isimli romanı bu
konuda ümit vericidir. Reşat Ekrem Koçu’nun romanlarını da yabana
atamayız, bunları okumak gerekmektedir. Zira eksik de olsalar
insanı o tarihî atmosferin içine çekebilmektedirler.</span></p>
<p class="western2" xml:lang="tr-TR"><span class="c1">XIX. yüzyıl Polonya edebiyatı, tarihî roman alanında inanılmaz
başarılı örnekler vermiştir. Mesela Henryk Sienkiewicz,</span>
<span class="c9">Quo Vadis</span> <span class="c1">adlı romanıyla,
okuyucularına, Roma tarihini ve cemiyetini, tarihçilerden çok daha
etkin biçimde vermektedir. Sanki bu kitabı, bilgisi ve kalemi
kuvvetli bir Alman tarihçi yazmıştır. Kitapta müthiş bir Roma
tarihi anlatılır.</span> <span class="c9">Quo
Vadis</span><span class="c1">’i bu şekilde yazıp insanları
etkilemek, özellikle bunu romanla gerçekleştirmek şaşılacak bir
şeydir. Olayın kaynağı Roma Via Appia’daki bir kilisedir. Havari
Peter Roma’dan kaçarken karşısına Hz. İsa çıkar ve ona sorar:
“Domine, Quo vadis? -Nereye gidiyorsun?” O da “Roma’ya, senin
yerine çarmıha gerilmeye!” der. Aziz Peter misyonundan vazgeçtiği
için pişman olur, geri döner ve sonunda çarmıha gerilir. Bunun
üzerine Polonyalı Henryk Sienkiewicz bu müthiş romanı yazar. Aynı
yazarın diğeri kadar bilinmeyen “Ateş ve Kılıç” [Ogniem i Mieczem]
adlı eseri de 1630’lu yıllardaki Polonya’yı anlatan bir
eserdir.</span></p>
<p class="western6" xml:lang="tr-TR"><span>Nobel
alan bu Polonyalının yanında bir başka Nobelli yazar daha vardır:
Wladyslaw Reymont. Reymont, XIX. yüzyıl Polonyası’ndaki içtimaî
değişimi -tabii sadece sosyologluk yapmadan, romancıdan beklenen
başka boyutlarla- “Vaat Edilen Toprak” [Ziemia Obiecana] adlı
romanında kaleme alır. Wajda da bunu başarıyla filme almıştır.
Üzerinde biraz duralım: Polonya’da o zamanki Rusya hâkimdir.
Romanda I. Manchester denen, aslında Polonya sanayinin ve
yaratıcılığının yeni merkezi olan şehir, bütün şaşaalı tarafları
yanında bütün rezaletiyle de bir bir tasvir edilir. Böyle bir roman
3. Dünya ülkelerinde de, bugünkü Asya’da da, bugünkü Rusya’da da,
bugünkü Amerika’da da henüz yazılmadı. Yani beşeriyet, üzerinden
hemen hemen 150 sene geçmesine rağmen Polonya’nın Reymont’u gibi
bir yazar çıkarıp da o değişim asrının facialarını
romanlaştırabilmiş değildir.</span></p>
<p class="western2" xml:lang="tr-TR"><span class="c1">Türkiye roman türüne geç girmiştir. Maalesef tarihî roman
alanında da ne iyi bir malzemeye sahiptir, ne de farklı, renkli
örnekler çıkarabilmiştir. Bir zamanlar Kemal Tahir’in ‘Devlet
Ana’sı toplumda büyük bir münakaşa uyandırmıştı. Osmanlı Devleti
neydi, nasıl kurulmuştu? Bu devletin ve toplumun tarihî fonksiyonu,
misyonu neydi? Tartışılan bunlardı. Bu tartışmalar çok uzun sürmüş,
ben de buna katılmıştım. Bazıları kendilerine sormuşuz gibi yazarı
“faşist” roman yazmakla suçluyordu. Bir taraf Kemal Tahir’i
görmezliğe gelirken, öbür taraf “</span><span class="c9">Artık
Türk romanı budur. Bu romandan önce yazılanları unutun, bundan
sonra yazılacak romanlar da bundan hareketle
yazılmalı</span><span class="c1">” diyorlardı. Bu yaklaşım tabii ki
çok abartılıdır. Türk romancılığı, ne Yakup Kadri’yi ne de Reşat
Nuri’yi unutma lüksüne sahiptir. Ancak şurası da bir gerçek ki, bu
örnekler dışında tarihî malzemeyi roman formatında iyi işleyen az,
çok az örnek vardır.</span></p>
<p class="western6" xml:lang="tr-TR">
<span>Tiyatroda neler yaşadık? Reşat Nuri’nin “Yaprak Dökümü”
romanı 1930’larda tiyatrolaştırıldı ve ilk kez bir oyun 100. kez
perdelerini açabildi bu eserle. O zamanlar oyunların bir haftadan
fazla gösteri şansları yoktu. Peki, Yaprak Dökümü’nün şansı veya
farkı neydi? Kendisine gösterilen ilginin sebebi neydi? Kanaatimce
bu soruların cevabı şudur: Toplum, içinden geçtiği Batılılaşma
sürecinin, yaşadığı tarihin muhasebesini yapma ihtiyacını
hissediyordu. Üst üste yapılan ve kutlanan inkılâplara bir de başka
açıdan bakma imkânı sunuyordu bu oyun. İnkılâpların ve değişimin
ailede nasıl bir gidişata sebep olduğu gösteriliyordu. Reşat Nuri
elbette ki inkılâplara karşı değildi, ama inkılâpları bir tarafıyla
sorgulamıştı. İlginin nedeni buydu ve oyunun dramatik kurgusu da
romanın kendisi kadar sağlamdı.</span></p>
<p class="western2" xml:lang="tr-TR"><span class="c1">II. Meşrutiyet ve Cumhuriyet yıllarında yazılmış ve bugüne
kadar gelmiş çok az tarihî drama, tiyatro ve roman vardır.
Yazıldığı dönemde çok okunan romanlar bile bugüne kalamamıştır,
kalsalar da bugünkü okuyucuya hitap edememektedirler. Oysa</span>
<span class="c10">Boris Godunov, Yüzbaşının Kızı</span>
<span class="c1">ve</span> <span class="c10">Egmont</span>
<span class="c1">hâlen seyrediliyor ve okunabiliyor.</span></p>
<p class="western6" xml:lang="tr-TR"><span>Evet,
bugüne kalmış iyi romanların yazarları kabiliyetli olabilir, konuyu
sağlam dille işlemiş olabilirler ama özellikle şunu
yapabilmişlerdir: Yazdıkları konuyu çok iyi araştırma, okuma imkânı
bulmuşlardır. Zengin kütüphanelerde, ilgili oldukları konuya dair
akademik çalışmalarla karşılaşmışlardır. Demek ki akademik
tarihçiliğin gelişemediği ortamda tarihî romancılıktan önemli
atılımlar beklemek mümkün değildir.</span></p>
<p class="western6" xml:lang="tr-TR"><span>Son sözü
söyleyerek konuyu kapatalım. Romancı ve tiyatro yazarı tarihî
gerçeklere akademik tarihçi gibi sadık kalmak zorunda değildir. Ama
sadakatsizliğin de bir ölçüsü olmalı ve bu sadakatsizlik, cehaletin
sonucu olmamalıdır. Eğer bu sapma, bu yanlış ve ters yorumlama,
yanlış bilgiden veya bilgisizlikten kaynaklanıyorsa durum
vahimdir.</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">OSMANLI’DAN
GÜNÜMÜZE MÜZELER</span></a></span></p>
<p class="western2" xml:lang="tr-TR"><a id="OGM"/> <span class="c1">Müze, bilindiği gibi Yunanca kökenli
bir kelimeden gelir. Mitolojideki müzalar; Apollon’a bağlı, müzik
ve dansla tanınan periler etrafında gelişen bir tanımlamadır. Buna
karşılık Diyonisyen sanatlar vardır. Eski dünyadaki sanatları,
Nietzsche’nin tarifiyle Apolloniyen ve Diyonisyen diye ayırmak
mümkündür. Apolloniyen sanatlar; daha çok göze hitap eden mimarî,
resim gibi sanatlardır. Yine Nietzsche’nin tarifine göre Diyonisyen
sanatlar ise; tiyatro, müzik ve şiir sanatlarıdır.</span></p>
<p class="western6" xml:lang="tr-TR">
<span>Mitolojideki müzalar, yani güzellik perileri, musiki
kelimesine öncülük etmiştir. Sözcük, Eski Yunancadan Arapçaya
geçmiş ve müze kelimesinin de öncüsü olmuştur. Bu müzalar, bugünkü
müzelerin de ilham kaynağıdır. Peki, bu müzenin kendisi Eski
Yunan’da acaba var mıydı? Araştırmalarımıza göre yoktur. Müze
benzeri bir şey; ilk defa Mısır’da İskenderiye’de, Büyük
İskender’den sonra diyodohlardan, yani haleflerden General
Ptolemaios Mısır’da bir krallık kurunca ve Yunanlılar orada yeni
kurulan şehirde yerli unsurlarla kaynaşmaya başlayınca ortaya
çıkmıştır. Pinokotek denen bu bölümde, revaklı sütunlu yerde,
revakların altında bazı eserler teşhir edilmeye
başlanmıştır.</span></p>
<p class="western6" xml:lang="tr-TR"><span>Aslında
müze gibi kolleksiyonlar, insanlık kadar eskidir. Mesela Kalde
Kralları’nın, Eski Sümer eserlerini ve Sümer tabletlerini
sakladıkları biliniyor. Eski dünyada, eski edebiyatların ve
kaybolmuş medeniyetlerin eserlerini biriktirmek çok yaygındı. Çünkü
kolleksiyonculuk insanî bir eğilimdir. Rönesans’ta müze, halka açık
olmayan kolleksiyonlar demekti. Botanik bahçeleri, hayvan
cinslerinin beslendiği zooloji bahçeleri, bunların yanında satın
alınan tablolar, heykeller, özellikle eski dünyaya ait eserler ve
kitaplar, kütüphaneleri ve müzeleri meydana getirmiştir.
İtalya’daki dukalıklara ve papalığa ait bu tip kolleksiyonlar,
bilhassa Floransa’da Medici ailesi gibi zengin, bilgili ve zevkli
bir hanedanın ve Urbino dukalarının zamanında daha da gelişti.
İtalya Avrupa medeniyetinin kaynağıdır, Avrupa medeniyetinin temel
müesseseleri İtalya’da doğmuş veya inkişaf etmiştir. Sonra
Avusturya granddüklerinin, Alman imparatorlarının topladığı
kolleksiyon ve kütüphaneler, Fransa ve İspanya krallarının
kolleksiyonları İngiltere’de müzeciliği geliştirmiş, XVIII. asırda
bütün Avrupa ve Rusya da bu kervana katılmıştır.</span></p>
<p class="western6" xml:lang="tr-TR">
<span>Sanılmasın ki Osmanlı Türkiyesi bunun dışındadır. Tarihçi
Kemal Paşazade veya İbn-i Kemal’in tasvirleri çok açıktır. Batı ve
Doğu kültürleri konusunda bugünkü aydınlarımızın bile henüz
ulaşamadığı bir seviyenin sahibi olan bir Rönesans hükümdarı, genç
mareşal II. Mehmet’in malum dünyası böyle bir faaliyeti
doğurmuştur. İbn-i Kemal Topkapı Sarayı’nın Fatih Köşkü dediğimiz
çekirdek binasında, sadece mücevherat değil, bazı heykellerin de
toplandığını yazar. Bunlar Fatih’in ölümünden sonra dağılmıştır.
Dağılmayan kalıntısı, muhteşem çini kolleksiyonudur. Eğer Fatih
toplamasa 1200 parçalık bu kolleksiyonun en nadide parçaları eksik
olacaktı. Ancak ne yazık ki bu müzecilik denemesi XV. asrın sonunda
bitmiştir. Gerçi Kanuni de bu gibi konulara meraklı bir padişahtı,
Saray Kütüphanesi ona da çok şey borçludur. Budin’den Kral Matyas
Korvin’in kitaplığından getirttiği kitaplar dahi yeter.</span></p>
<p class="western6" xml:lang="tr-TR">
<span>Müzecilik Türkiye’de XIX. yüzyılda başlamıştır. Son derece
kültürlü biri olan Tophane Müşiri Fethi Ahmet Paşa, imparatorluğun
dört bir yanındaki eserleri elinden geldiğince toplamış, Aya İrini
Kilisesi’nde ilk müzeyi teşkil etmiştir. Bu toplanan eserlerin
sınıflanması ve kataloglanmasıyla bir müze meydana gelecektir.
Arkeoloji Müzesi’nin, Müze-yi Hümayun’un meydana gelmesiyle de
Türkiye’de modern müzeciliğin temelleri atılmış oldu. Zira Müze-yi
Hümayun’da, zamanın aydın sadrazamı Ahmet Cevat Paşa’nın verdiği
çok zengin bir seminer kitaplığı da vardı. Bu kütüphane 1925’lere
kadar, çağdaş araştırmacıların isteklerine cevap verecek kadar
kusursuzdu. Zamanla Osman Hamdi Bey ve Aziz Bey gibilerin
yaptıkları kazılar sonucunda, Mezopotamya ve Anadolu’dan gelen
tabletlerle bir Eski Şark Seksiyonu da kuruldu. Bu müthiş müze,
önemli bir başlangıçtır. Bunun ardından da bazı önemli faaliyetler
yapılmıştır. Fakat asıl önemli adımlar; Cumhuriyet devrinde kurulan
Ankara’daki Arkeoloji Müzesi, Etnografya Müzesi ve İstanbul’daki
Harbiye Askerî Müzesi’dir. Resim Heykel Müzesi de Türkiye tarihinin
önemli müesseselerinden biridir.</span></p>
<p class="western8" xml:lang="tr-TR"><img src="tmp_adbb485182d890bb1a3452483822dda6_p4TE5W_html_m374a4551.gif" id="graphics15" alt="" class="calibre18"/></p>
<p class="western6" xml:lang="tr-TR"><span>Osman
Hamdi Bey’in kardeşi Halil Ethem Bey zamanında Müzeler Genel
Müfettişliği gibi bir makam ihdas edilmiştir. Bu Müzeler Genel
Müdürlüğü’ne çok benzer bir yapılanmadır. Saltanatın
kaldırılmasından sonra Topkapı Sarayı da derlenip toplanmıştır.
Topkapı Sarayı Müzesi’nin ilk resmî müdürü Tahsin Öz’dür. 1928 ile
1952 arasında 25 yıl müdürlük yapmış, bu müzenin birçok kısımlarını
tamir ettirmiş, kolleksiyonların kataloglarını yeniden
düzenlemiştir. Arkasından gelen Hayrullah Örs ve Dr. Filiz Çağman
gibi direktörler sayesinde Topkapı Sarayı bugün dünyadaki haklı
şöhretini edinmiştir. Eksikler ve hatalara rağmen Cumhuriyet
devrinde Topkapı Sarayı ele alınmıştır.</span></p>
<p class="western6" xml:lang="tr-TR"><span>Türkiye
müzeleri, bazılarının sandığının aksine, medeniyet kervanında geç
kalmış müzeler değildir. Çünkü Rönesans’taki kapalı
kolleksiyonlardan sonra halka açık ilk kolleksiyon, Vatikan
müzeleridir. Britanya’da açılan ücretsiz kolleksiyon ise 1759’da
açılan British Museum’dur. Gerçi Britanya Kraliyeti’nin bu ünlü
kolleksiyonlarının görülmesi ücretsizdi, ancak ifade etmek gerekir
ki bunları göstermekte çok cömert davranmıyor, kısmen
gösteriyorlardı. Kolleksiyonlar üzerinde tahkikat yapmak ise çok
daha zor, hatta imkânsızdı. Bu bakımdan o yıllarda Fransa’da çıkan
ansiklopedilerde, “museum”, “musée” gibi deyimlerin karşılığı
verilirken; müzelerin, senyörlerin, kralların ve aristokratların
özel kolleksiyonları olmaları dışında halkın eğitimi için de
açılmaları gerektiği ifade edilmektedir.</span></p>
<p class="western6" xml:lang="tr-TR"><span>Peki, bu
ne zaman gerçekleşebilmiştir? Ancak monarşi yıkıldıktan sonra...
Ağustos 1793’te Louvre Kraliyet Sarayı bir müze olarak düzenlendi,
zengin kolleksiyonlar burada teşhir edildi. Belki bu ilk anda
gereken sonucu sağlamamıştır, ama zamanla düzelme başlamıştır.
Bilhassa General Bonaparte’ın “Napoleon” olarak taç giymeden önce,
Mısır seferi sırasında Mısır’ı adeta ilmî bir incelemeye tabi
tutması, ülkenin bitki ve hayvan örtüsü dâhil bütün eski eserlerini
kaydettirmesi, hiyeroglifleri çok usta gravürcüler tarafından kopya
ettirmesiyle müzeler düzelme yoluna gitmiştir. Nihayet bu sefer
sırasında bulunan, Rosetta yahut Raşid taşı denen üç ayrı dilde
yazılı ünlü kitabe ve epigrafik malzemeyle, Fransa’nın genç bilgini
Champolleon tarafından 1830’larda hiyeroglifinin çözülmesiyle, Eski
Mısır dünyası artık doğrudan zihinlerimize ve bilincimize girmiş ve
müzecilikte yeni bir sayfa açılmıştır. Bunun ardından çivi yazısı
çözülmüş, bu hazineler sadece zenginlik ve güzellik olarak değil,
aynı zamanda bilimsel malzeme olarak değerlendirilmiş ve müzeler
daha da gelişmeye başlamıştır.</span></p>
<p class="western6" xml:lang="tr-TR"><span>Osmanlı
müzelerinin bu gelişmelere ayak uydurduğunu, başka ülkelerdeki
müzecilikle boy ölçüştüğünü söyleyemeyiz. Bu büyük bir iddia olur;
ancak Osmanlı’da konunun önemi de anlaşılmış ve bu istikamette
adımlar atılmıştır. Osmanlı devlet adamları Tanzimat’tan beri,
eyaletlere eski eserlerin toplanması konusunda yazılar yazmaktadır.
Bunun örnekleri de vardır. İlk toplamalar 1830 tarihlidir. Bu arada
yanlış bir âdet de yaşamaktadır. Devlet, kendisiyle müttefik
hükümdarlara, kendisine hizmet ettiğine inandığı diplomatlara eski
eserler hediye etmektedir. Mesela Başbakanlık Arşivi’nde, Kırım
Savaşı sırasında Avusturya İmparatoru’nun tarafsız kalmasında
etkili olan Büyükelçi Baron Prokesch von Osten’e 50 küsur sikkenin
hediye edildiğine dair vesikalara rastlamıştım. Kayser Wilhelm’e
ünlü İskender Lahdi’nin verilmek istendiği, fakat bunun müze
yetkilileri tarafından önlendiği bilinmektedir.</span></p>
<p class="western6" xml:lang="tr-TR"><span>Ne yazık
ki Osmanlı, ve ardından Cumhuriyet, Türkiye’deki zenginlikleri
bilinçsizlikten değil, parasızlıktan koruyamamaktadır. Aynı
yağmacılık ve ilgisizlik kendi eserlerimiz için de söz konusudur.
Unutmayalım ki çok önemli mihrablarımız, minberlerimiz ve yüzlerce
kıymetli halımız yok pahasına ülkeden dışarı çıkmıştır. Halil Ethem
Bey, II. Meşrutiyet’ten sonra Süleymaniye Camii’nin yanındaki
medreselerden birinde Evkaf-ı İslamiye Müzesi’ni kurmuştur. Sırf
halılarımızı ve minberlerimizi korumak ve yağmadan kurtarmak
için…</span></p>
<p class="western6" xml:lang="tr-TR"><span>Müzeler
bütün dünyada problemlerle karşı karşıyadır. Kimileri çok
zengindir. Metropolitan ve Smithsonian gibi. Amerika’daki art
galeriler veya Vatikan müzeleri gibi. Hermitage Müzesi, ihtilalden
sonra Sovyet Hükümeti tarafından dünyanın en zengin müzelerinden
biri haline çevrilmiştir. Buradaki kolleksiyonları saymakla
bitiremeyiz. Bilhassa Türk tarihi için çok önemli parçalar bu
müzede bulunmaktadır. Sadece İslamî döneme değil, İslam öncesi
devirlere de ait çok önemli buluntular buradadır. Bunların bir
kısmını, başarıyla tertiplenen Londra’daki “Türkler” sergisinde
görmemiz mümkün oldu.</span></p>
<p class="western6" xml:lang="tr-TR">
<span>Türkiye’de ihtisas müzeleri teşkil ettirilmesi son derece
önemlidir. Artık elimize geçmiş bulunan, ama aşırı yük sebebiyle
Topkapı Sarayı gibi bir yerde teşhir edemeyeceğimiz,
Ayvazovskiler’i ve Picassolar’ı koyabileceğimiz bir millî müzeye
ihtiyaç vardır. Louvre ve British Museum gibi veya Hermitage Müzesi
gibi bir müzemiz yoktur henüz. Bu bir eksikliktir. Bu eksiklik
derhal giderilmeli, ihtiyacımız olan müzeler
kurulmalıdır.</span></p>
<p class="western2" xml:lang="tr-TR"> <br class="calibre1"/></p>
<p class="western4" xml:lang="tr-TR"><span class="c5"><a href="tmp_adbb485182d890bb1a3452483822dda6_p4TE5W.ch.fixed.fc.tidied.stylehacked.xfixed_split_001.html#A"><span class="c4">MATBAA VE
KİTAP</span></a></span></p>
<p class="western2" xml:lang="tr-TR"><a id="MVK"/> <span class="c1">Bu yıl Kasım ayında Harf Devrimi’nin
80’inci yılını kutlayacağız. Latin harflerinin kabul edildiği ilk
Müslüman toplum biz değiliz; Arnavutlar ilktir. Latin harflerini
kabul eden ilk Türk cumhuriyeti ise Azerbaycan’dır; bu reform
Çarlık hâkimiyeti ile Bolşevik Rusya’nın yeniden ilhakı arasındaki
müstakil Azerbaycan tarafından yapılmıştır. Şimdi de Azerbaycan o
zamanki alfabeyi yeniden kabul etti, kullanıyor.</span></p>
<p class="western6" xml:lang="tr-TR"><span>Doğrusu,
Türkiye’deki Latin alfabesi, mahallî telaffuzdan çok, İstanbul
temelli bir umumî Türkçeyi hedef edindi. Harf Devrimi yapılırken
iki gerekçe vardı; matbaanın ucuz ve seri kullanımı ve Türkçe
imlanın bir düzene konması.</span></p>
<p class="western6" xml:lang="tr-TR"><span>Muasır
insanlık matbaayı Strasbourg ve Mainz arasında iş tutan Alman
matbaacı Johannes Gutenberg’in icadı olarak kutlar. Bu doğrudur.
Ancak el yazması dışında bazı metinleri seri olarak basma işi çok
daha evvelden başvurulan bir teknikti. Özellikle Çinliler, çokça
dağıtılması gereken bazı metinleri tahta kalıplar halinde dizerek,
çabuk aşınıp erise de bir tür baskı tekniği
kullanmışlardır.</span></p>
<p class="western6" xml:lang="tr-TR">
<span>Gutenberg’in matbaası mürekkebi dağıtmayan, aynı zamanda da
aşınmayan yeni bir maden alaşımını bulmaya dayanır ve beş buçuk
asırdır insanlığın hizmetindedir.</span></p>
<p class="western6" xml:lang="tr-TR"><span class="c11">Shakespeare’in durumu</span></p>
<p class="western6" xml:lang="tr-TR"><span>Okul
eğitiminin getirdiği bir mütearife dolayısıyla, birçok kişi
matbaanın insanların okumasını hızlandırdığını, okumayla aydınlanma
vukua geldiğini bellemiştir. Oysa yaygın okuma alışkanlığının
nedenleri daha çeşitli olmalıdır. Nitekim Rönesans Avrupası’nda
bırakınız Aristoteles’in eserlerini ve dinî dua kitaplarını, mesela
Fransızların Bertrandon de la Broquiere veya  Almanların Hans
Schiltberger tarafından kaleme alınan Türkiye seyahatnameleri bile
matbaanın icadından çok önce yüzlerce kopya halinde çoğaltılıp
okunmuştur.</span></p>
<p class="western6" xml:lang="tr-TR"><span>Dahası,
İtalya’da günlük gazete çıkarılır ve bunlar elle çoğaltılarak
dağıtılırdı. Aslında matbaadan sonra da gazete değilse de birçok
kitap için bu durum devam etti.</span></p>
<p class="western6" xml:lang="tr-TR"><span>William
Shakespeare 1616’da öldü. Shakespeare’in hiçbir eseri o hayattayken
basılmış değildir. Ancak ölümünden birkaç sene sonra bazı
eserlerinin tiyatrocu arkadaşlarınca kâğıda dökülüp iki forma
halinde bastırıldığını bütün uzmanlar söyler, rahmetli Mina
Urgan’dan da okuyabilirsiniz. Birçok tiyatro eseri, şiir ya
kaybolmuştur ya da ilginç bir şey, sonradan basılmıştır. Demek ki
insanlar, kültürel mirası uzun zaman hafızalarıyla yaşatmış ve
devretmişlerdir.</span></p>
<p class="western6" xml:lang="tr-TR"><span>Eski
Roma edebiyatı ezbere uygun bir üslup taşır. Bütün klasik edebiyat
türlerinin böyle bir uygunluğu vardır. Arap dilini konuşan
kitlelerin ezber konusunda yetenekleri olduğu bilinir. Matbaa
zamanla düz yazıyı hafıza dışına itti ve ayrı bir matbaa üslubu hem
günlük gazetelerde hem de edebiyatta gelişti. Matbaayı Orta
Avrupa’da geliştiren bir unsur da 17’nci asırdaki Türk ilerlemesine
karşı el ilanlarının basımı ve dağıtımı için daha ucuz tekniklerin
icadı oldu.</span></p>
<p class="western6" xml:lang="tr-TR"><span class="c11">En iyi matbaa</span></p>
<p class="western6" xml:lang="tr-TR"><span>Şunu
söylemek isteriz: Türkiye’de matbaa 18’inci asırda hayata girdi,
ilk listeye baktığınız zaman en çok okunan ve aranan divan, yani
şiir derlemelerinin, vakayinamelerin burada yer almadığını
görürsünüz. Mesela “Naima Tarihi” mevcut 50 veya 100 adet el
yazması nüshadan okunur ve dinleyiciler tarafından takip
edilirdi.</span></p>
<p class="western6" xml:lang="tr-TR"><span>İlginç
bir şey, 18’inci yüzyılda umumî kitaplıklar hayatımıza girmiş ve
yazma nüshalar burada çoğunluğu meydana getirmiştir. Bununla
birlikte matbaa Türk diliyle ilk defa İbrahim Müteferrika sayesinde
tanışmıyordu. Sağda solda, İtalya’da pek nadir olsa da Türk dilinde
metinler basılmıştır. İşin ilginci 18’inci asır Rusyası’nda Türk
halklarına dinî propaganda yapan İskoç misyonerler, o mahallî
lehçelerdeki İncil ve dua kitaplarını Arap harfleriyle basmışlardı.
Baskı teknikleri Arap harflerini mükemmel şekilde dizmeyi imkânsız
kılıyordu. Doğrusu, Müteferrika matbaası eserleri de mükemmel baskı
örneklerinden sayılmaz.</span></p>
<p class="western6" xml:lang="tr-TR"><span>Mehmet
Ali Paşa’nın kurduğu yeni Mısır’da Arapça ve Türkçe birlikte
kullanıldığından Kahire’deki Bulak Matbaası’nda basılan Arap harfli
kitaplar en mükemmel örnekler sayılır ve bizzat Türkiye’de bu
mükemmelliğe ulaşan ve onun tekniğini yer yer geçen ilk matbaa,
Matbaa-ı Amire yani Topkapı Sarayı’nda açılan devlet matbaası
değil, Ebuzziya Tevfik Bey’in kurduğu basımevidir.</span></p>
<p class="western6" xml:lang="tr-TR"><span class="c11">Bilgisayarla gelen tehlike</span></p>
<p class="western6" xml:lang="tr-TR">
<span>Türkiye’de matbaanın, ilk başta yasak edilmesine rağmen,
zamanla Kur’an-ı Kerim basımına kadar yayılması her şeyden evvel
ordunun kendi ihtiyaçları için matbaayı yaygın olarak
kullanmasından, sonra merkezileşen eğitim sisteminin bu tekniğe
başvurmasından ileri gelir. Gene de Harf Devrimi’ne geçtiğimiz
yıllarda, Türkçe matbaa eserleri başlık olarak 40 bin
kadardı.</span></p>
<p class="western6" xml:lang="tr-TR"><span>Aynı
rakam 18’inci asırdan 20’nci asra kadar Rusya’da 300 bine,
İngiltere’de 2 milyona yaklaşıyordu. İşin garibi, Harf Devrimi’ne
rağmen okullardaki ders notları dâhil birçok eser el yazısına ve
dolayısıyla Arap harflerine dayanmıştır. Okuma alışkanlığı için
galiba iyi eğitim ve insanların yalnız kalmayı sevmesi baş
şarttır.</span></p>
<p class="western6" xml:lang="tr-TR"><span>Bugün
okuma yazma alışkanlığı bilgisayar sayesinde gelişiyor diyoruz.
Bilgisayardan metin taraması yaptığımız zaman okuma dışında
dedikodunun yaygın olduğu görülüyor. Ciddi bir tehlike daha var;
bilgisayar üslubu nedeniyle imla bozuluyor. Demek ki bilgisayarın
kayıt ve saklama üstünlüğünden ve hızlı işlem niteliğinden
yararlanmak için dahi kitap okumak gerekiyor ve unutmayalım,
başarılı bir matbaanın eseri olan güzel bir kitabın yerini hiçbir
şey alamaz.</span></p>
</body>
</html>