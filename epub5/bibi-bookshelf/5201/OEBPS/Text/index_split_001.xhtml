<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="http://calibre-ebook.com" name="generator" />

  <title>Ter?r</title>
  <meta content="User" name="author" />
  <meta content="2014-12-14" name="creation-time" />
  <meta content="2014-12-17" name="revision-time" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="s">
      <h1>1<br />
      CROZIER</h1>

      <p class="calibre2">&nbsp;</p>

      <p class="calibre2">&nbsp;</p>

      <p class="calibre2"><span class="none">Yüzbaşı Crozier güverteye çıktığında, gemisinin göksel hayaletlerce saldırıya uğradığını gördü. Yukarıda, Terörün üstünde büklüm büklüm titrek bir ışık saldıracak gibi oluyor, sonra atılgan ama kararsız hayaletlerin bu renkli kolları hemen geri çekiliyordu.</span></p>

      <p class="calibre2"><span class="none">Ektoplazmik iskelet parmakları gemiye uzanıyor, açılıyor, gemiyi kavrayacak gibi yapıyor ama sonra vazgeçiyordu.</span></p>

      <p class="calibre2"><span class="none">Sıcaklık eksi kırk beş derece ve hızla düşüyor. Olduğundan küçük görünen gemi direkleri, sis erken bastırdığı zaman bir saat süren zayıf alacakaranlık boyunca kabaca budanmış ağaçlara benziyor, zor seçilen ufukta dans eden kızıl ışığı yansıtıyor, üç galya çubuğu, babafingolar, üst donanım ve en uzun kalın direklerden oluşan gemi direkleri yukarıdan buz düşme tehlikesine karşı ve buzların yaptığı ağırlıktan dolayı geminin alabora olmasını engellemek için yan yatırılıyor. Crozier, gemiyi saran sivri çıkıntılı buz tarlalarının önce maviye, sonra kanarcasına menekşeye ve büyüdüğü Kuzey İrlanda’nın tepeleri kadar koyu bir yeşile bürünüşünü izliyor.</span></p>

      <p class="calibre2"><span class="none">Sancak tarafındaki pruvanın neredeyse bir buçuk kilometre ötesinde Terör’e eşlik eden Erebus’u kapatan dev buz dağı çok kısa bir an için sanki büründüğü rengi kendi içinden veriyormuş, kendi soğuk, içsel ateşiyle parlıyormuş gibi görünüyor.</span></p>

      <p class="calibre2"><span class="none">Crozier yakasını düzeltiyor; kırk yıldır direklerin ve yelkenlerin ne durumda olduğunu denetlemeye alıştığından olacak, başını hafifçe yukarı kaldırıyor ve tepedeki yıldızların soğuk ve parlak ışığını fark ediyor. Ama ufka yakın yıldızlar sadece titrek bir ışık vermekle kalmıyor, dikkatli bakıldığında aniden sola, sağa, yukarı, aşağı hareket ediyor. Crozier bunu daha önce de görmüştü, Ross’la birlikte Güney Yarımküre’de ve daha önceki seferlerde geldiği bu denizlerde. Güney Kutbu yolculuğu sırasında tanıştığı bir bilim adamı, yıldızlardaki bu hareketliliğin buzla kaplı denizler ve görülmeyen, buz tutmuş kara kütleleri üzerine ağır ama kararsızca çökmüş soğuk havadaki hızla değişen kırılımlardan kaynaklanıyor olabileceğini söylemişti. Başka deyişle insanların hiç görmediği bu yeni kıtaya özgü bir şeydi bu. Ya da, diye düşündü Crozier, beyaz insanların hiç görmediği bu Kuzey Kutbuna özgü.</span></p>

      <p class="calibre2"><span class="none">Beş yıl önce Crozier ve arkadaşı, aynı zamanda komutanı James Ross bir kıta keşfetmişlerdi, Antarktika. Denize, koylara, büyük kara kütlelerine Ross’un ismini vermişlerdi. Dağlara ise sponsorlarının ve arkadaşlarının isimlerini. Ufukta gördükleri iki volkana -şu anda da seferde oldukları- iki geminin ismini vermişlerdi: Erebus ve Terör. Crozier herhangi bir yere kendilerinin ismini vermediklerine şaşırmıştı.</span></p>

      <p class="calibre2"><span class="none">Hiçbir yere Crozier’ın ismini vermemişlerdi. 1847 Ekiminde, bu karanlık kış akşamında Francis Rawdon Moira Crozier isminde ne bir kıta, ne bir ada, burun, koy, dağ, buz tabakası, volkan ne de lanet olası bir buzdağı vardı.</span></p>

      <p class="calibre2"><span class="none">Crozier bunu şu kadarcık bile takmıyor. Hatta bunun aklına gelmesini bile biraz sarhoş olmasına veriyor. On iki derece sancak, sekiz derece pruva tarafına eğimli buzlu güvertede otomatik olarak dengesini ayarlarken şöyle düşünüyor: Şu üç yıl boyunca şimdikinden daha sarhoş olduğum zamanlar oldu. Ama bu halimle bile, ömründe ağzına içki koymamış şanssız piç Franklin’den daha iyi bir denizciyim.</span></p>

      <p class="calibre2"><span class="none">Crozier toparlanıp buzlu güverteden pruvaya, alacakaranlığın zayıf ve titrek ışığı sayesinde seçebildiği tek nöbetçinin bulunduğu yere doğru ilerliyor.</span></p>

      <p class="calibre2"><span class="none">Nöbetçi kısa boylu, fare suratlı kalafatçı yardımcısı Cornelius Hickey. Soğuk havada herkes aynı elbiseyi giydiği için karanlıkta nöbetçileri birbirinden ayırt etmek zordur: Kat kat kalın, pamuklu iç çamaşırı, ağır, su geçirmez bir palto, kalın parmaksız eldiven, nöbetlerde giyilen ve kulakları örten bir başlık -Galler başlığı- sadece buzdan donmuş burun uçları görünecek şekilde sarılmış uzun, yün boyun atkısı. Ama soğuk havada giydikleri bu elbiseleri her biri farklı bir tarzda taşırdı üstünde evden getirdikleri fazladan bir atkı ya da ilkinin üzerine geçirdikleri ikinci bir Galler başlığı ya da belki anneleri, eşleri ya da sevgililerinin ördüğü, deniz piyadelerinin giydiği parmaksız eldivenin altından görünen renkli eldivenler bulunurdu mutlaka. Crozier hayatta kalan toplam elli dokuz komutan ve askerin her birini uzun mesafeden karanlıkta bile ayırt edebilirdi.</span></p>

      <p class="calibre2"><span class="none">Hickey, gözlerini buz sarkıtlarıyla kaplı cıvadranın ötesine dikiyor; cıvadranın ön kısmındaki üç metre buz tutmuş deniz suyuyla kaplı, Kraliyet Gemisi Terör’ün kıç tarafı buzun baskısıyla havaya kalkmış, pruva ise alçalmış durumda. Hickey düşüncelerine öylesine dalmış ya da öylesine üşüyor ki Crozier buz ve kar kaplı küpeşteye kadar yaklaşıp yanına gelmese onu hiç fark edemeyecek. Nöbetçi tüfeğini yere dayamış. Kimse bu soğukta eldivenle bile olsa herhangi bir metal cisme dokunmak istemiyor.</span></p>

      <p class="calibre2"><span class="none">Crozier küpeşteye gelip iyice yaklaşınca Hickey bir an irkiliyor. Terör’ün kaptanı yirmi altı yaşındaki bu adamın yüzünü göremiyor sadece adamın dumanlı nefesi kat kat atkısının kalın dairesiyle Galler başlığının yanından çıkıyor ve çıkar çıkmaz da alacakaranlığı yansıtan bir buz kristali bulutuna dönüyor.</span></p>

      <p class="calibre2"><span class="none">Askerler normalde buzlu kışlarda komutanlarına selam vermiyorlar, hatta komutanlara denizlerde verilen alışılmış baş selamına bile gerek görülmüyor. Ama kalın giyimli Hickey Crozier’a garip bir selam veriyor ve komutan gelince yapıldığı üzere hazır ola geçiyor. Soğuk yüzünden nöbetler dört saatten iki saate düştü, Tanrı bilir ya, diye düşünüyor Crozier, bu kalabalık gemide nöbetleri iki katına çıkarsak bile bunu yapacak kadar adamımız var. Crozier, Hickey’in ağır hareketlerinden adamın neredeyse donduğunu anlıyor. Crozier nöbetçilere güvertede buza dikkat ederek sürekli hareket etmelerini -yürümelerini, koşmalarını, gerekirse hoplayıp zıplamalarını- defalarca söylediği halde askerler sanki Güney denizlerinde tropikal elbiselerini giymiş, denizkızlarını hayal edercesine nöbetlerinin büyük kısmında öylece hareketsiz kalıyorlar.</span></p>

      <p class="calibre2"><span class="none">“Emredin Yüzbaşım.”</span></p>

      <p class="calibre2"><span class="none">“Yeni bir şey var mı Bay Hickens?”</span></p>

      <p class="calibre2"><span class="none">“Silah sesinden</span> <span class="none">Neredeyse</span> <span class="none">iki saat önce tek el duyulan silah sesinden bu yana yeni bir şey yok komutanım. Ama bir saat önce buzdağının ötesinden gelen bir çığlık ya da ona benzer bir şey duydum...</span> <span class="none">Duyduğumu</span> <span class="none">sanıyorum. Bunu Teğmen Irving’e rapor ettim ama o bunun muhtemelen hareket eden buzdan gelen ses olduğunu söyledi.”</span></p>

      <p class="calibre2"><span class="none">Crozier’ın Erebus tarafından gelen silah sesinden haberi olmuş, iki saat önce hemen güverteye çıkmış ama başka silah sesi gelmemişti; Crozier diğer gemiye bir haberci ya da etraflarını saran buza neler olduğuna baksın diye birini yollamamıştı. Karanlıkta bir yığın buz çıkıntısı ve uzun buz direkleri arasında o... şey...</span> <span class="none">Onları</span> <span class="none">beklerken donmuş denize birini göndermek o kişiyi ölüme göndermek demekti. Artık bir gemiden diğerine mesaj götüren haberciler sadece sabaha karşı kısa süreli yarı aydınlıkta yola çıkabiliyordu. Birkaç gün sonra bu aydınlık da kalmayacak, sadece kutup geceleri yaşanacaktı. Bütün gün. Yüz gün sürecek bir gece.</span></p>

      <p class="calibre2"><span class="none">“O ses muhtemelen buzdan gelmiştir,” diyor Crozier, Irving’in bir çığlık olması muhtemel bu sesi neden rapor etmediğini merak ediyor. “Silah sesi de öyle. Buzdan geliyordur.”</span></p>

      <p class="calibre2"><span class="none">“Evet Yüzbaşım. Buzdan geliyordur.”</span></p>

      <p class="calibre2"><span class="none">İkisi de söylediklerine inanmıyor. Alaybozan tüfeğinden ya da çifteli tüfekten gelen sesi ayırt etmek kolaydır; bu uzak kuzeyde ses olağanüstü uzak bir mesafeye bozulmadan ulaşabiliyor. Bununla birlikte Terörü saran buz kütlesi her zaman gürlüyor, inliyor, kırılıyor, kopuyor, kükrüyor ve çığlık atıyor.</span></p>

      <p class="calibre2"><span class="none">Crozier’ı en çok çığlıklar rahatsız ediyor, onu</span> <span class="none">yakl</span><span class="none">aşık</span> <span class="none">bir saatlik uykusundan ediyor. Bu çığlıklar son günlerini yaşayan annesinin çığlıklarına çok benziyor... Buna ve halasının geceleri inleyen, evdeki birinin ölümünü önceden bilen cadı hikâyelerindeki çığlıklara. Her ikisi de çocukken onu uyutmazdı.</span></p>

      <p class="calibre2"><span class="none">Crozier yavaşça arkasını dönüyor. Kaşlarında buz çizgileri belirmeye başladı bile, üst dudağı donmuş nefesi ve sümüğüyle kaplı. Askerler sakallarını atkılarının ve kazaklarının içine tıkmayı öğrendiler. Aksi takdirde donup elbiselerine yapışan sakallarını kesmek zorunda kalırlar. Crozier, diğer subayların çoğu gibi her sabah tıraş oluyor. Kömürden tasarruf etmek için az kaynatılan tıraş suyunun içinde buz parçaları var ve tıraş olmak canını acıtıyor.</span></p>

      <p class="calibre2"><span class="none">“Bayan Sessizlik güvertede mi?” diye soruyor Crozier.</span></p>

      <p class="calibre2"><span class="none">“Ah, evet Yüzbaşım, neredeyse hep orada,” diye fısıldıyor Hickey, sanki fısıltıyla söylemek bir işe yarayacakmış gibi. Sessizlik onları duysa da İngilizce anlamazdı. Ama askerler buzun üstünde gezen o şey onları kovaladıkça, genç Eskimo kadının gizli güçlere sahip bir cadı olduğuna her geçen gün daha fazla inanıyorlar.</span></p>

      <p class="calibre2"><span class="none">“Teğmen Irving’le beraber nöbetçi yerindeler,” diye ekliyor Hickey.</span></p>

      <p class="calibre2"><span class="none">“Teğmen Irving mi? Ama onun nöbeti biteli bir saat oluyor.”</span></p>

      <p class="calibre2"><span class="none">“Bu doğru Komutanım. Ama bugünlerde Bayan Sessizlik nereye giderse Teğmen de oraya gidiyor Komutanım, bunu söylediğim için bağışlayın beni. Kadın aşağı inmezse Teğmen de inmiyor. Tabii inmek zorunda kalana kadar. Hiçbirimiz o cadı, pardon, o kadın kadar dışarıda kalamıyoruz.”</span></p>

      <p class="calibre2"><span class="none">“Gözlerini buzdan ayırma ve kendi işine bak Bay Hickey.”</span></p>

      <p class="calibre2"><span class="none">Crozier’ın boğuk sesi kalafatçı yardımcısının irkilmesine neden oluyor ama adam hemen toparlanıp garip bir selam verip ve pruvanın ötesine bakmaya başlıyor.</span></p>

      <p class="calibre2"><span class="none">Crozier güvertede nöbetçi yerine doğru gidiyor. Geçen ay, ağustosta oradan kurtulacaklarını ummuşlar ama bu umut boşa çıkınca gemiyi kışa hazırlamaya başlamışlardı. Crozier bir kez daha kısa olan kalın direklerin geminin paralel eksenine yerleştirilmesi, bunların mahya kirişi olarak kullanılması emrini veriyor. Daha sonra güvertenin büyük bölümünü kumaşla örtüyor, iyimserlik içinde geçen birkaç hafta boyunca kullanmayı düşünmedikleri tahtalarını yeniden döşemeye başlıyorlar. Ama askerler güverteyi her gün temizleyip, kazma ve keskilerle buzu söküp yelkenleri kaplayan buzları silip son olarak zemine kum dökseler de güvertede ince bir buz tabakasının kalmasına engel olamıyorlar. Crozier eğri duran güvertede ilerlerken yürümekten çok kayarak yol alıyor.</span></p>

      <p class="calibre2"><span class="none">Bu bölgede nöbet tutmakla görevli deniz yarbayı Tommy Evans, Crozier gemideki en genç asker olan bu adamı büyük ihtimalle annesi tarafından örülmüş, Evans’ın her zaman Galler başlığının üzerine taktığı çoraba benzeyen garip başlığından tanıyordu, Teğmen Irving ve Sessizlik’i yalnız bırakmak için durması gereken yerden on adım daha ileride duruyor.</span></p>

      <p class="calibre2"><span class="none">Bunu gören Yüzbaşı Crozier birinin -aslında herkesin- kıçını tekmelemek istiyor.</span></p>

      <p class="calibre2"><span class="none">Eskimo kadın kürk parkası, başlığı ve elbisesi içinde küçük, yuvarlak bir ayıya benziyor. Uzun boylu teğmene arkasını yarım dönmüş duruyor. Ama Irving tırabzan boyunca ona iyice yaklaşmıştı, dokunmuyordu ama bir subay ve bir beyefendi bir partide ya da bir yatta bir bayana bu kadar yaklaşmazdı.</span></p>

      <p class="calibre2"><span class="none">“Teğmen Irving.” Crozier bunu bu kadar yüksek sesle söylemek istememişti ama Irving’in keskin bir bıçakla dürtülmüşçesine sıçramasından, neredeyse dengesini yitirmesinden dolayı hiç üzülmüyor; Irving düşmemek için sol eliyle tırabzana tutunuyor ve etrafı buzlarla sarılı bir gemide selam vermek zorunda olmadığını bildiği halde sağ eliyle selam veriyor.</span></p>

      <p class="calibre2"><span class="none">Aptalca bir selam bu diye düşünüyor Crozier. Sadece kalın eldivenlerin, Galler başlığının, soğuk havadan korunmak için kat kat giyindiği elbiselerin onu bir denizaygırı gibi göstermesinden değil, aynı zamanda -muhtemelen Bayan Sessizlik’e ne kadar yakışıklı olduğunu göstermek için olsa gerek- yüzünü kaplayan atkıyı çıkardığı için burun deliklerinde biten iki buz sarkıtının onu tam bir</span> <span class="none">denizayısına</span> <span class="none">benzetmesinden.</span></p>

      <p class="calibre2"><span class="none">“Devam,” diye emir veriyor Crozier sertçe. Allah’ın belası aptal diye ekliyor içinden.</span></p>

      <p class="calibre2"><span class="none">Irving hazır olda bekliyor, Sessizlik’e bakıyor, ya da en azından tüylü başlığının arkasına sonra konuşmak için ağzını açıyor. Görünüşe göre söyleyecek bir şeyi yok. Ağzını kapatıyor. Dudakları, donmuş derisi kadar beyaz.</span></p>

      <p class="calibre2"><span class="none">“Bu sizin nöbetiniz değil Teğmen,” diyor Crozier, bunu söylerken sesindeki sertliği bir kez daha hissediyor.</span></p>

      <p class="calibre2"><span class="none">“Evet, evet komutanım. Yani hayır komutanım. Yani haklısınız yüzbaşım. Demek istiyorum ki...” Irving yeniden ağzını kapatıyor ama bu, dişlerinin birbirine sertçe çarpmasına neden oluyor. Bu soğukta iki ya da üç saat kalan bir kişinin dişleri birbirine çarparsa dişler parçalanabilir -hatta patlar- kemiklerin ve diş minelerinin kapalı ağzın içine dağılmasına neden olur. Crozier kırılan diş minesinin sesinin diş patlamadan önce duyulduğunu geçmiş deneyimlerinden biliyor.</span></p>

      <p class="calibre2"><span class="none">“Neden hâlâ buradasın John?”</span></p>

      <p class="calibre2"><span class="none">Irving gözlerini kırpmaya çalışıyor ama gözkapakları kelimenin tam anlamıyla donduğu için bunu beceremiyor. “Misafirimize göz kulak olmamızı, Bayan Sessizlik’e dikkat et... etmemi söylemiştiniz Yüzbaşım.”</span></p>

      <p class="calibre2"><span class="none">Crozier’ın iç çekişi bir saniye için havada asılı kalan buz kristallerine dönüşüyor, sonra binlerce minik elmas parçası gibi güverteye dökülüyor. “Ama bunu her saniye yapmanı istememiştim, Teğmen. Onu gözlemeni, neler yaptığını bana anlatmanı, kadının başını beladan uzak tutmanı, mürettebattan kimsenin onunla</span> <span class="none">yakınlaşmamasını sağlamanı istemiştim. Sence kadın güvertedeyken birisinin onunla yakınlaşma şansı var mı Teğmen?</span></p>

      <p class="calibre2"><span class="none">“Hayır, Yüzbaşım.” Irving bunu yanıt verir gibi değil de soru sorarcasına söylemişti.</span></p>

      <p class="calibre2"><span class="none">“Açıkta kalan herhangi bir uzvun ne kadar sürede donduğunu biliyor musun Teğmen?”</span></p>

      <p class="calibre2"><span class="none">“Hayır Yüzbaşım. Yani, evet Yüzbaşım. Oldukça çabuktu sanırım.”</span></p>

      <p class="calibre2"><span class="none">“Bunu bilmen gerekir Teğmen Irving. Daha şimdiden altı kez soğuk ısırması yaşadın ve henüz kış aylarına girmedik bile.”</span></p>

      <p class="calibre2"><span class="none">Teğmen Irving kendisine söylenenleri hüzünle onaylıyor.</span></p>

      <p class="calibre2"><span class="none">“Açıkta kalan bir parmak -ya da herhangi bir başka uzuv- bir dakikadan kısa bir sürede soğuktan katılaşır,” diye sözüne devam ediyor Crozier. Bunun palavra olduğunu biliyor. Uzuvları eksi ellide bile bundan çok daha yavaş donduğunu biliyor. Ama “umarım Irving bunu bilmez” diye düşünüyor. “Bundan sonra açıkta kalan uzuv tıpkı bir buz sarkıtı gibi kopup gider,” diye ekliyor Crozier.</span></p>

      <p class="calibre2"><span class="none">“Evet Yüzbaşım.”</span></p>

      <p class="calibre2"><span class="none">“</span><span class="none">Peki,</span> <span class="none">gerçekten de konuğumuzun buradayken birisiyle yakınlaşma ihtimali olduğuna inanıyor musunuz Bay Irving?”</span></p>

      <p class="calibre2"><span class="none">Irving yanıt vermeden önce düşünüyor. Crozier Irving’in bu soru için gereğinden fazla düşündüğü kanısına varıyor.</span></p>

      <p class="calibre2"><span class="none">“Aşağı in John,” diye emrediyor. “Bay McDonald’a yüzünü ve parmaklarını göster. Yemin ederim, yine soğuk ısırması olursa bir aylık maaşını kesip annene mektup yazıp seni görevden aldığımı söyleyeceğim.”</span></p>

      <p class="calibre2"><span class="none">“Emredersiniz Yüzbaşım. Teşekkür ederim.” Irving yine selam vermeye yelteniyor, ucuz atlattığını düşünüyor, yelkene çarpmamak için başını hafifçe eğerek tek eliyle selam verir vaziyette ana merdivene doğru ilerliyor. Sessizlik’e geri dönüp bakmıyor.</span></p>

      <p class="calibre2"><span class="none">Crozier yine iç çekiyor. John Irving’i seviyor. Bu genç adam Excellent Kraliyet gemisinden tanıdığı iki arkadaşı Teğmen Hodgson ve yardımcısı Hornby ile beraber bu sefere katılmak için gönüllü olmuştu, ama Excellent Nuh’un Gemisi’nden bile eski, üç katlı bir gemiydi. Gemide direk yoktu ve çürüyene kadar Porsmouth’da demirlenmiş olarak kalacaktı. Ama bu gemi on beş yıldan fazla kullanılmıştı ve zamanında Kraliyet Donanması’nın en iyi gemilerinden biri sayılıyordu. Crozier onlara seferlerinin ilk gününde -ki o gün normalden daha sarhoştu- şöyle bir konuşma yapmıştı: Baylar Terör ve Erebus bombardıman gemileri olarak inşa edilmiş olsalar da, iyice bakarsanız anlayacaksınız ki maalesef hiçbirine bir tane bile top yerleştirilmemiş. Depodaki tüfekleri saymazsak Excellent gemisinden gelip de burada gönüllü olan bizler yeni doğmuş bebekler kadar silahsızız. Lanet olası</span> <span class="none">Âdem</span> <span class="none">Peygamber kadar silahsız. Başka deyişle beyler, siz güle uzmanları, bu sefer boyunca çöldeki bir avuç kum kadar yararsızsınız.</span></p>

      <p class="calibre2"><span class="none">Crozier’ın o günkü acı nüktedanlığı genç topçu teğmenlerin şevkini kırmamıştı, Irving ve iki arkadaşı birkaç kışı orada geçirmek için her zamankinden daha hevesliydiler. Tabii bütün bunları 1845 Mayıs’ında, İngiltere’de, sıcak bir günde böyle düşünüyorlardı.</span></p>

      <p class="calibre2"><span class="none">“Ve şimdi zavallı çocuk şu Eskimo cadısına</span> <span class="none">âşık</span> <span class="none">oldu,” diye mırıldanıyor Crozier.</span></p>

      <p class="calibre2"><span class="none">Bayan Sessizlik, onun söylediklerini anlamışçasına yavaşça Crozier’a doğru dönüyor.</span></p>

      <p class="calibre2"><span class="none">Genelde kadının kafası büyük başlığının içinde kaybolur ya da yüz çizgileri kürkün arkasında kalırdı ama bu gece Crozier onun küçük burnunu, büyük gözlerini ve ağzını görebiliyor. Alacakaranlık kadının siyah gözlerine yansıyor.</span></p>

      <p class="calibre2"><span class="none">Yüzbaşı Francis Rawdon Moira Crozier onu çekici bulmuyor. Crozier’ın onu tamamen insan olarak görmesini engelleyen bir vahşilik var kadında. Hele fiziksel olarak onu hiç çekici bulmuyor, Presbiteryen bir İrlandalı olmasına rağmen. Ayrıca aklı hâlâ Sophia Cracroft’la yaşadıklarıyla dolu. Ama Irving’in evinden, ailesinden ve sevgililerinden bu kadar uzaktayken neden bu dinsiz kadını sevebildiğim anlıyor. Kadının garipliği ve belki de çok garip koşullarda yanlarına gelişi, yanındaki adamın ölümü ve bunların garip bir biçimde karanlıkta gezen o canavarın saldırılarıyla aynı zamana denk gelmesi umutsuz, romantik bir genç olan Teğmen John Irving’in yüreğini tutuşturmuş olmalı.</span></p>

      <p class="calibre2"><span class="none">Diğer taraftan Crozier, 1840’ta Van Diemen Adasında ve daha sonra bu sefere çıkmadan birkaç ay önce İngiltere’de</span> <span class="none">âşık</span> <span class="none">olamayacak kadar yaşlı olduğunu anladı. Ve</span> <span class="none">âşık</span> <span class="none">olamayacak kadar fazla İrlandalı. Ve fazla sıradan. Şu anda bu kadının karanlığa doğru yürüyüp bir daha geri gelmemesini istiyor.</span></p>

      <p class="calibre2"><span class="none">Crozier, Doktor McDonald’ın kadını muayene ettikten sonra hem Franklin’e hem de kendisine verdiği raporu hatırlıyor. Crozier bu raporu kadınla beraber gelen erkek Eskimo’nun kan kusarak öldüğü gün almıştı. McDonald’a göre kızın on beş-yirmi yaşları arasında olduğunu söylemişti, yerlilerin yaşını tahmin etmek daha güç oluyordu. Adet kanaması geçirmiş ama tüm tetkiklerden çıkan sonuca göre bakireydi. Ayrıca, kızın babası ya da kocasının ölümünden sonra bile tek bir kelime etmemesinin, hatta ses bile çıkarmamasının nedeni kadının dilsiz olmasıydı. Doktor McDonald’a göre dili kesilmemiş, kendisi ya da bir başkası tarafından, kökünden ısırılarak koparılmıştı.</span></p>

      <p class="calibre2"><span class="none">Crozier şaşkına dönmüştü, kadının dilinin olmamasından değil, bakire olmasından ötürü. Kuzey Kutbu’nda öyle çok zaman geçirmişti ki, özellikle de bir Eskimo köyünde kışı geçirdikleri Parry seferinde öylesine fazla tecrübe edinmişti ki yerlilerin cinsel ilişkiyi hiç önemsemediklerini, Keşif Seferi mürettebatına kızlarını ya da karılarını değersiz incik boncuklar karşılığında sunduklarını iyi biliyordu. Bazen kadınlar kendi istekleriyle erkeklere sokulur, denizciler</span> <span class="none">üzerlerinde</span> <span class="none">kasılıp, inleyip soluksuz kalırken başka kadın ya da çocuklarla gülüşüp sohbet ederlerdi. Hayvan gibiydiler.</span> <span class="none">Üzerlerine</span> <span class="none">giydikleri kürklerin pekâlâ kendi derileri de olabileceğini düşünüyordu Crozier.</span></p>

      <p class="calibre2"><span class="none">Yüzbaşı eldivenli elini iki kat atkıyla sardığı ve böylece uçmasını önlediği kepine götürerek selam veriyor. “Merhaba bayan, kısa süre içinde odanıza gitmenizi öneririm. Burası biraz fazla soğuk olmaya başladı.”</span></p>

      <p class="calibre2"><span class="none">Sessizlik ona bakıyor. Nedense gözlerini kırpmıyor; kirpikleri buz tutmamış olmasına rağmen. Doğal olarak konuşmuyor. Crozier’ı izliyor.</span></p>

      <p class="calibre2"><span class="none">Crozier sembolik bir selam daha veriyor ve güverte boyunca ilerlemeye devam ediyor, geminin buz nedeniyle yukarıya doğru kalkmış kıç tarafına çıkıyor, sonra sancak tarafına iniyor, nöbet tutan iki kişiyle konuşmak için duruyor, böylece Irving’e aşağıya inip elbiselerini değiştirmesi için bir fırsat vermiş oluyor. Arkasında her an onu izliyor izlenimi vermek istemiyor.</span></p>

      <p class="calibre2"><span class="none">Titreyerek nöbet tutan son nöbetçi olan yetenekli denizci Shanks ile konuşmasını bitirmek üzereyken mürettebatın en genç üyesi Er Wilkes aceleyle yelkenlerin altından geçip yanlarına geliyor. Wilkes üniformasının üzerine sadece iki kat giyinmiş olduğu için daha konuşmaya başlamadan dişleri birbirine vurmaya başlıyor.</span></p>

      <p class="calibre2"><span class="none">“Mühendis Thompson size saygılarını iletti Yüzbaşım. Bir de mümkün olduğunca çabuk ambara gelmeniz gerektiğini söyledi.”</span></p>

      <p class="calibre2"><span class="none">“Neden?” Crozier eğer kazan sonunda bozulduysa sonlarının geldiğini biliyor.</span></p>

      <p class="calibre2"><span class="none">“Bay Thompson size ihtiyaç duyulduğunu, çünkü denizci Manson’un isyanın eşiğinde olduğunu söyledi komutanım.”</span></p>

      <p class="calibre2"><span class="none">Crozier vücudunu dikleştiriyor. “İsyan mı?”</span></p>

      <p class="calibre2"><span class="none">“Bay Thompson onun neredeyse isyan edeceğini söyledi.”</span></p>

      <p class="calibre2"><span class="none">“Açık konuş Er Wilkes.”</span></p>

      <p class="calibre2"><span class="none">“</span><span class="none">Manson</span> <span class="none">Ölüler Odası’nın yanından geçmek zorunda kaldığı için kömür çuvallarını taşımaya çakmış. Ambara inmeye de niyeti yokmuş. İnmeyi reddediyormuş Yüzbaşım. Yukarı da çıkmıyor, merdivenin altına oturmuş artık kazan dairesine kömür taşımayacağını söylüyor.”</span></p>

      <p class="calibre2"><span class="none">“Bu saçmalık da nereden çıktı?” Crozier yakından tanıdığı kara İrlanda öfkesinin içinde kıpırdadığını hissediyor.</span></p>

      <p class="calibre2"><span class="none">“Hayaletler Yüzbaşım,” diyor Er Wilkes titreyen dişlerinin arasından. “Kömür taşırken ya da depodan bir şey almaya giderken onları duyuyoruz. Bu yüzden de tayfalar komutanları emir vermediği takdirde alt kata inmiyorlar komutanım. O depoda, karanlıkta bir şey var. Bir şey geminin içinden gemiyi tırmalıyor, gemiye darbeler indiriyor. Sesler buzdan gelmiyor komutanım.</span> <span class="none">Manson</span> <span class="none">bu sesleri eski arkadaşı Walker” in ve...</span> <span class="none">Ve</span> <span class="none">Ölüler Odasındaki diğer cesetlerin yaptığına emin komutanım. Dışarı çıkmaya çalışıyorlar.”</span></p>

      <p class="calibre2"><span class="none">Crozier bu ere gerçekleri anlatacak sabrı olup olmadığını tartıyor. Gerçekler genç Wilkes’i tatmin etmeyebilir.</span></p>

      <p class="calibre2"><span class="none">İlk gerçek şu: Ölüler Odası’ndan gelen tırmalama sesleri neredeyse kesinlikle Wilkes’in arkadaşlarının cesetlerini kemiren yüzlerce ya da binlerce büyük siyah fareden geliyor. Norveç fareleri -Crozier’ın genç denizciden çok daha iyi bildiği gibi- geceleri ayaktadırlar ve uzun kutup kışı boyunca hiç uyumazlar. Bu yaratıkların dişleri sürekli büyür. Bu da, bu lanet olası iğrenç yaratıkların sürekli kemirmek zorunda oldukları anlamına gelir. Crozier bu hayvanların Kraliyet Donanması’ndaki fıçıları, kalın tenekeleri ve hatta kurşun kaplamaları kemirmeye çalıştıklarını görmüştü. Fareler şu anda, nasıl bir insan tuzlu bir bifteği afiyetle midesine indirirse, denizci Walker ve onun beş talihsiz yoldaşını -bunların arasında Crozier’ın en iyi üç subayı da vardı- yiyorlardı.</span></p>

      <p class="calibre2"><span class="none">Ama Crozier,</span> <span class="none">Manson</span> <span class="none">ve diğerlerinin duyduğu seslerin sadece farelerden geldiğini düşünmüyor.</span></p>

      <p class="calibre2"><span class="none">Fareler, Crozier’ın buzlarda geçirdiği on beş talihsiz yılda öğrendiği gibi, insanları sessizce ve mümkün olduğunca hızlı bir biçimde yerlerdi ve bu kana susamış yaratıkların yemek yerken çıkardıkları tek ses viyaklamalardı.</span></p>

      <p class="calibre2"><span class="none">Aşağıdaki sesleri çıkaran, gemiyi tırmalayan ve gemiye darbeler indiren başka bir şeydi.</span></p>

      <p class="calibre2"><span class="none">Crozier’ın, Er Wilkes’a hatırlatmak istemediği ikinci bir gerçek daha vardı: Geminin en alt katı, su seviyesinin ya da donmuş suyun hemen altında olduğu için normalde soğuk ama güvenli olurdu. Buzun yaptığı baskıyla geminin kıçı olması gerektiği yerden birkaç metre yukarıdaydı. Geminin dışı buza saplanmıştı ve etrafı binlerce ton yığılmış buzla ve ayrıca mürettebatın kış boyunca daha fazla yalıtım sağlamak amacıyla yığdığı binlerce ton karla kaplıydı.</span></p>

      <p class="calibre2"><span class="none">Francis Crozier bir şeyin bu binlerce ton karı kazıp demir sertliğinde buz levhalarından bir tünel açarak geminin dış yüzeyine ulaştığından şüpheleniyor. Bir biçimde o yaratık geminin dış yüzeyinden su deposu tankları gibi demirle kaplı bölgeleri sezmiş ve geminin içine doğru açılan boş depoları -Ölüler Odası’nı- keşfetmişti. Şimdi de içeri girmek için kapıyı tırmalıyor ve kırmaya çalışıyordu.</span></p>

      <p class="calibre2"><span class="none">Crozier dünyada bu kadar güçlü, böylesine ölümcül bir inada, böylesine kötücül bir zekâya sahip olan tek bir yaratık olduğunu biliyor. Buzdaki yaratık onlara geminin altından girerek ulaşmak istiyor.</span></p>

      <p class="calibre2"><span class="none">Crozier, denizci Er Wilkes’a başka bir şey demeden işleri halletmek için alt kata</span> <span class="none">iniyor.</span></p>

      <p class="calibre2">&nbsp;</p>

      <p class="calibre2">&nbsp;</p><br class="calibre3" id="calibre_pb_1" />
    </div>
  </div>
</body>
</html>
