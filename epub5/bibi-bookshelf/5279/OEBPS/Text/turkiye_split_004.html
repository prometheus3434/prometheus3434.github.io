<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>turkiye</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">II.&nbsp;CEPHE HÜKÜMETİ DÖNEMİNDE EKONOMİ</h1>

  <p class="normal">Değerli arkadaşlarım,</p>

  <p class="normal">Cephe Hükümeti'nin göreve gelmesiyle birlikte, Türkiye, üç alanda birden, günden güne yoğunlaşan bir bunalım sürecine girmiştir. Ekonomik alanda bunalım sürecine girmiştir; iç durum bakımından bunalım sürecine girmiştir; dış ilişkileri bakımından bunalım sürecine girmiştir. Tabii, başka alan da kalmamaktadır.</p>

  <p class="normal">Şimdi ilkin ekonomik durum üzerinde ve ekonominin, Cephe Hükümeti işbaşındayken, nasıl bunalıma sürüklendiği üzerinde, resmi rakamlara dayanarak duracağım.</p>

  <p class="normal1">Acı Gerçekler Saklanamıyor Artık</p>

  <p class="normal">Demirel Hükümeti, Sayın Demirel Başkanlığı'ndaki Cephe Hükümeti, ekonomik konularda, ilk birkaç ay çok iddialı konuşmuşlardır. Fakat, artık giderek, acı gerçekleri saklayamaz duruma gelmişlerdir. Bunun yarattığı çaresizlik içinde şimdi Hükümet, resmi belgelerde tahrifat yaparak, ekonomik gerçekleri saklama çabası içine girmiştir. Tabii resmi belgelerde tahrifat yaparak ekonomik gerçekler yurttaştan saklanamaz. Resmi belgelerde tahrifat yaparak, ancak Başbakan gerçekleri kendi kendinden saklayabilir. Sayın Bakanlar kendi kendilerinden saklayabilirler. Bir gece vakti Devlet Planlama Teşkilâtı'ndan çıkmış, Yüksek Planlama Kurulu'ndan çıkmış belgeleri Hükümet, açıkça suç niteliğinde tahrifatla değiştirse bile, ertesi sabah uyandığında yurttaş, bir devlet çiftliğinin ürettiği, satışa çıkardığı süte bir hamlede yüzde 20, ayrana yüzde 100 zam geldiğini çarşıda görürse; traktör almaya giden vatandaş bir hamlede devlet eliyle satılan traktöre yüzde 10-15 zam geldiğini görürse; nazari olarak 250 liraya satılması gereken kömürü, kış ortasında aylarca bekleyip alamadıktan sonra, soğuktan donmamak için 700-800 liraya almak zorunda kalırsa, suç işlemek pahasına Yüksek Planlama Kurulu'nun belgeleri ne kadar tahrif edilirse edilsin gerçekler –ekonominin katı gerçekleri– vatandaştan saklanamaz.</p>

  <p class="normal">Vatandaş bunu cebinde duyar, midesinde duyar, yüreğinde duyar.</p>

  <p class="normal">Aslında bu konuda bir komedi oynanıyor, arkadaşlarım.</p>

  <p class="normal">Sayın Başbakan beyanat veriyor: "Hiçbir şeye zam olmayacaktır. Zam olacak yolundaki haberler yalandır" diyor. Televizyon bunu veriyor. Hemen arkasından, aynı televizyon ekranında, o gün, hem de bazı devlet mamullerine yapılan zamlar ilân ediliyor.</p>

  <p class="normal">Sayın Demirel, "Zam yapılmayacaktır" diyor. Ertesi gün traktör fiyatına yüzde 15 zam geliyor. Aslında bu kadar zam da nazari. Çünkü herkes biliyor ki, Türkiye'nin bozuk ve gitgide daha bozulan dağıtım düzeni, pazarlama düzeni içinde, traktör resmi fiyatların çok üstünde satılmaktadır.</p>

  <p class="normal">Sayın Başbakan, "Hiçbir şeye zam yok" diyor. Hemen arkasından, yalnız gazeteler değil, radyo ve televizyon da elektrikli ev araçlarına, gereçlerine gelen zamları sıralıyor.</p>

  <p class="normal">Sayın Başbakan, "Hiçbir şeye zam olmayacak" diyor. Radyo ve televizyon hemen arkasından Orman Çiftliği üretimine yapılan zamları açıklıyor.</p>

  <p class="normal">Sayın Başbakan, "Hiçbir şeye zam olmayacaktır" diyor. Süte yüzde 20, ete yüzde 25-35, tavuğa yüzde 30, sabuna yüzde 30, biraz önce belirttiğim gibi ayrana yüzde 100 zam geliyor.</p>

  <p class="normal">Köylünün pamuğuna geçen yıl, fiyatlar yükselmeyecek diye hiç zam verilmedi; ama Sayın Demirel, "Zam gelmeyecek" diyor, ertesi gün köylünün 1974 fiyatları ile kendisinden alınmış pamuğundan yapılan ipliğe yüzde 30-35 zam geliyor.</p>

  <p class="normal">Sayın Başbakan, "Zam olmayacaktır" diyor. Ertesi gün cam fiyatlarına zam geliyor. "Zam olmayacaktır" diyor. Ertesi gün demire zam geliyor, keresteye zam geliyor...</p>

  <p class="normal">(HASAN CERİT [Adana, chp] – Mobilya...)</p>

  <p class="normal">(HİLMİ TÜRKMEN [Samsun, chp] – Rüşvete zam geliyor.)</p>

  <p class="normal">Böylece değerli arkadaşlarım, bütçe yılı sona ererken, "zam yok, fiyatlar yükselmiyor" masalına inanacak, kala kala, belki de bir tek Hükümet üyeleri kalmıştır. O da eğer kendi hükümetleri zamanında yetkili devlet müesseselerinin bu konuda yayınladıkları rakamları, belgeleri okumadılarsa... Bütçe yılı sona ererken, ekonomik yaşamın bu gerçekleri, biraz önce belirttiğim gibi, bırakınız söylevleri, resmi belge tahrifatı ile bile artık gözden saklanamayacak duruma gelmiştir.</p>

  <p class="normal1">Enflasyon Hızı 1974'ten Yüksek</p>

  <p class="normal">Sayın Demirel, hükümeti kurduktan birkaç ay sonra Senato seçimlerine giderken diyordu ki: "Biz yüksek bir enflasyon hızı devraldık Cumhuriyet Halk Partisi'nden, fakat bunu çok düşük düzeye indirdik." Ne kadar düşük düzeye indirmiş, kendisinin bu kürsüden bu vesile ile lütfedip, ama devletin belgelerine dayanarak, açıklamasını bekliyoruz.</p>

  <p class="normal">Bütçe yılı sona ererken görülmüştür ki, enflasyon hızı 1974'ten daha yüksektir. Oysa, 1975 yılında enflasyon hızının 1974'tekinden daha yüksek olmasının hiçbir mazereti yoktur. Çünkü, 1974 yılı, yani Cumhuriyet Halk Partisi'nin Milli Selamet Partisi'yle birlikte hükümet kurduğu yıl, dünyada 1930'lardan beri görülmemiş bir ekonomik bunalımın doruğuna çıktığı yıldı. Başta petrol olmak üzere bütün temel maddelerin, hammaddelerin fiyatları 1974 yılında büyük ölçüde yükseliyordu ve eski Demirel Hükümetleri yüzünden Türk ekonomisi büyük ölçüde dışa bağımlı duruma geldiği için de dünyadaki fiyat artışları olduğu gibi, hatta daha büyümüş olarak, Türk ekonomisine yansıyordu.</p>

  <p class="normal">Yine 1974'te Cumhuriyet Halk Partisi hükümet kurduğu zaman, bir Demirel Hükümeti'nin 1970'te yapmış olduğu devalüasyondan o yana zorunlu olan, fakat sözüm ona yapılmayan, piyasada gerçekleştiği halde resmi istatistiklerde bir ölçüde gizlenen fiyat artışlarını resmileştirme görevi ve sorumluluğu da 1974'te kurulan ve Cumhuriyet Halk Partisi'nin başında bulunduğu hükümete yüklenmişti.</p>

  <p class="normal">1975'te ise ne oldu? Bütün dünyada enflasyonun hızı kesildi, enflasyon hızı düşmeye başladı, fiyat artış hızları düşmeye başladı. Böyle bir yılda Demirel Hükümeti enflasyon hızını 1974'ten daha yüksek bir düzeye çıkarabilmeyi başarabilmiştir.</p>

  <p class="normal">Bunu, dünyadaki durumla ilgili bir karşılaştırma yaparak da Yüce Meclis'in dikkatlerine sunmak isterim: 1974 dünyada nasıl bir yıldı, 1975 nasıl bir yıl olmuştur, fiyatlar bakımından?</p>

  <p class="normal">Japonya'dan başlayalım. 1973 yılında Japonya'da fiyat artışları yüzde 11.7; 1974'te yüzde 25; 1975'te yüzde 12.2 olmuştur.</p>

  <p class="normal">İtalya'da fiyat artışları 1973'te yüzde 10.8; 1974'te yüzde 19.5; 1975'te yüzde 16.6'ya iniyor.</p>

  <p class="normal">Fransa'da fiyat artışları 1973'te yüzde 7.1; 1974'te yüzde 13.5; 1975'te yüzde 11.5'e iniyor.</p>

  <p class="normal">Amerika Birleşik Devletleri'nde 1973'te fiyat artışları yüzde 5.5; 1974'te yüzde 11.5'e yükseliyor; 1975'te yüzde 8'e düşüyor.</p>

  <p class="normal">Federal Almanya'da (ekonomik bakımdan en istikrarlı ülkelerden biri) 1973 yılında fiyat artış hızı yüzde 7; 1974'te yüzde 7.5; 1975'te ise yüzde 5.6'ya düşüyor.</p>

  <p class="normal">Demek ki, bütün dünyada eğilim belli, fiyatlar eğrisi belli: 1973'te fiyatlar nispeten düşük, 1974'te alabildiğine yükseliyor, 1975'te ise fiyat artış hızı büyük ölçüde düşüyor. Bunun çok nadir istisnalarından biri hangisi? Cephe Hükümeti yönetiminde Türkiye!..</p>

  <p class="normal">Türkiye'de fiyatlar 1975'te, 1974'teki artış hızının da üstüne çıkmıştır.</p>

  <p class="normal">Şimdi bunun birkaç kanıtını devlet belgelerine dayanarak Yüce Meclis'e sunmak isterim. Devlet İstatistik Enstitüsü'nün en son rakamlarına göre –ki Ticaret Bakanlığı Konjonktür Dairesi'nin en son rakamları da bunları yaklaşık olarak doğruluyor– 1974 ve 1975 yıllarında bazı büyük kentlerde fiyat artışları şöyledir:</p>

  <p class="normal">Ankara'da 1974'te yüzde 18.5; 1975'te yüzde 20.1.</p>

  <p class="normal">İstanbul'da 1974'te yüzde 16; 1975'te yüzde 18.9.</p>

  <p class="normal">İzmir'de 1974'te yüzde 17.8; 1975'te yüzde 20.5.</p>

  <p class="normal">Eskişehir'de 1974'te yüzde 16.9; 1975'te yüzde 21.3.</p>

  <p class="normal">Diyarbakır'da 1974'te yüzde 19; 1975'te yüzde 19.3.</p>

  <p class="normal">Hükümet bunu acaba nasıl tevil edebilir? Sayın Maliye Bakanı'nın ağzından –kendilerinden özür dilerim, belki bazı politikacılardan beklenebilecek, fakat Planlama Teşkilâtı'ndan gelen bir uzmana yakışmayacak– bir tevil dinlemiş bulunuyoruz.</p>

  <p class="normal">Sayın Maliye Bakanı, "Bu tüketici endeksleri bütün yurda şamil değildir" buyuruyorlar. Yani, sadece şu verdiğim örneklere göre, Ankara'da, İstanbul'da, İzmir'de, Eskişehir'de ve Diyarbakır'da fiyatlar 1974'e göre yükselecek; Türkiye'nin geri kalan kısmında büyük ölçüde düşecek!.. Buna Sayın Maliye Bakanı inansa bile, Türkiye'nin geri kalan kısmında yaşayan yurttaşlarımız inanmazlar.</p>

  <p class="normal">Öte yandan Cephe Hükümeti, bir süre, toptan eşya fiyatlarındaki artışın düşük kaldığı iddiasıyla kendi kendini avutmuş ve halkı aldatmaya kalkışmıştır.</p>

  <p class="normal">Toptan eşya fiyatları yurttaşın karnını doyurmaz. Yurttaşı perakende eşya fiyatları ilgilendirir. Toptan eşya fiyatı ile perakende eşya fiyatı arasındaki fark, yurttaşın, tüketicinin cebine gitmez; aracının, sömürücünün cebine girer.</p>

  <p class="normal">Toptan eşya fiyatları alabildiğine düşük görünecek, tüketici açısından önem taşıyan fiyatlar, geçim endekslerine yansıyan fiyatlarsa alabildiğine yükselecek; bundan bir hükümetin kıvanç değil, utanç duyması gerekir.</p>

  <p class="normal">Cumhuriyet Halk Partisi hükümetteyken böyle bir durum, böyle bir çelişki, böylesine büyük bir fark yoktu. Toptan eşya fiyatları ile perakende eşya fiyatlarındaki artış hızı birbirini çok yakından izlemekteydi. Eğer ikisinin arası büyük ölçüde açılmışsa o ülkenin ekonomisinde ve sosyal durumunda bir hastalık başlamış demektir.</p>

  <p class="normal">Ayrıca oecd dahil bütün ülkelerde hayat pahalılığının ölçüsü olarak kullanılan endeksler perakende, yani tüketici fiyat endeksleridir.</p>

  <p class="normal">(HASAN ÖZÇELİK [Ankara, ap] – Bir şey kalmamıştı ki ortada...)</p>

  <p class="normal">Değerli arkadaşlarım, şimdi "bir şey kalmamıştı" dedi Adalet Partili bir arkadaşımız; ben de tam yoklar konusuna gelmiştim. Hükümet istediği kadar, "Artık memleketimizde yok yoktur" desin; istediği kadar "fiyatlar yükselmiyor" diye kendi kendini aldatsın; kış ortasında kömürsüz kalan yurttaş, devletin kömür satış yerlerinde sözüm ona 250 liralık kömürü aylarca alamayınca, eğer gücü yetiyorsa serbest piyasadan 700-800 liraya kömürü almaya mecburdur.</p>

  <p class="normal">Hükümet'çe ilân edilmiş resmi fiyatı 280 kuruş olan bir gübreyi, çiftçi, yine yokluk nedeniyle, ancak 350 kuruşa alabilmektedir.</p>

  <p class="normal">Yokluk nedeniyle bazı tarım ilâçları, Hükümet'in ilân ettiği fiyatın yüzde yüz üstünde satılmaktadır. Kaldı ki artık toptan eşya fiyatları endeksi de Hükümet'in sözünü eskisi kadar dinlemez olmuştur.</p>

  <p class="normal">Nitekim, 1975 yılı sonunda (1975'in son üç ayında) toptan eşya fiyatları endeksindeki artış, 1974'ün son üç ayının üstüne çıkmıştır. 1974'te Sayın Demirel'in Cephe Hükümeti'nin bazı sözcülerinin, "büyük enflasyon yılı" dedikleri 1974 yılının son üç ayında toptan eşya fiyatlarındaki artış 5.2 puandan ibaret iken, 1975 yılının son üç ayında toptan eşya fiyatları 20.4 puan birden artmış bulunmaktadır.</p>

  <p class="normal">Sayın milletvekilleri, gerçek şudur: Enflasyon bir anda ortaya çıkmaz ve enflasyon bir anda ortadan kalkmaz. Hiçbir hükümetin işbaşına geldiği gün elinde bir sihirli değnekle enflasyonu durdurma gücü yoktur. Eğer Cephe Hükümeti'nin ilk aylarında enflasyon hızı kesilmiş ise, bu, 1974 yılının ikinci yarısında, Cumhuriyet Halk Partisi'nin başında bulunduğu Hükümet'in izlediği mali politika sayesinde, 1974 Haziranı'ndan başlayarak enflasyon hızının kesilmiş olmasının sonucu idi. Demirel Hükümeti birkaç ay memlekette onun çalımını yaptı. Senato seçimine onun çalımı ile gitti... Ama ne zaman ki bu Hükümet birkaç ay işbaşında kaldı ve kendi ekonomik ve mali politikasının sonuçları ortaya çıkmaya başladı –işte resmi rakamlar ortada–, 1974'ün sonunda ancak 5.2 puan artan –bırakıyorum geçim endeksini– toptan eşya fiyatlarında, 1975'in son üç ayında 20.4 puan birden artış oluyor.</p>

  <p class="normal">Cephe Hükümeti'nin ilk aylarında enflasyon hızının kesilmiş gibi görünmesinin başka bazı nedenleri de vardı. Cephe Hükümeti yalnız Cumhuriyet Halk Partisi'nin izlemiş olduğu mali politikanın, bedelini sosyal adaletten ödemeksizin enflasyon hızını kesmedeki başarısının sonucunu, semeresini toplamakla kalmadı, enflasyon hızını bir süre için kesmiş gibi görünebilme uğruna çok tehlikeli bazı çözümlere de başvurdu. Örneğin, Merkez Bankası kasalarında büyük döviz rezervleri bulunmakta idi. Demirel Hükümeti ne yaptı? Gelir gelmez, ne kadar döviz buldu ise Merkez Bankası'nın kasalarında, şu kadarı demir-çelik tüccarına, bu kadarı tüketim mallarına diyerek harcamaya başladı. O sayede belki bir süre için enflasyon hızını kesilmiş gibi gösterdi. Bu, bir ağrıyı, zehirli uyuşturucu madde ile tedavi etmeye benzer. Uyuşturucu maddenin etkisi kalktıktan sonra ağrı daha kötü bir biçimde ortaya çıkar, nitekim 1975 yılı sonunda öyle ortaya çıkmıştır.</p>

  <p class="normal">Aynı şekilde, Cephe Hükümeti, yine o dövizleri sorumsuzca harcarken ithal malı dampingi yapmıştır piyasaya... Senato üçte bir yenileme seçimlerine giderken aldatıcı, geçici ve birkaç ay sonrası için son derecede tehlikeli bir tutuma girerek ithal yolu ile, yani taşıma su ile, mal bolluğu görüntüsü yaratmıştır. Onun sonucu ilk kez ülkemizde biriken stok miktarı resmi program rakamlarına göre 11 milyar lira dolayına çıkmıştır. Şimdi o taşıma suyun kaynağı kesilince, durum bütün acılığı ve açıklığı ile ortaya çıkmıştır.</p>

  <p class="normal">Yine Hükümet'in enflasyon hızını bir süre kesmiş gibi görünebilmesinin bir başka nedeni, bu geçici görüntünün bedelini Kamu İktisadi Teşebbüsleri'ne yüklemiş olmasıdır. Ama bunun sonucu ne olmuştur? Devlet, Hükümet'in söz verdiği yatırımlardan çoğunu yapamamıştır; o yüzden de yatırımların artış hızı kesilmiştir ve işsizlik artmıştır.</p>

  <p class="normal1">Programda Tahrifat</p>

  <p class="normal">Şimdi Cephe Hükümeti, yıllık programda, bu program metni Yüksek Planlama Kurulu'nda imzalanıp çıktıktan sonra (ne söylediğimi bilerek konuşuyorum arkadaşlarım. Yüksek Planlama Kurulu'nda görüşüldükten, müzakeresi bittikten, imzaları atıldıktan sonra), o metin üzerinde tahrifat yapmak suretiyle, bu gerçekleri gözden saklamaya çalışıyor. Nasıl yapıyor bunu? Bir-iki örnek vermek isterim.</p>

  <p class="normal">1976 Programı'nın hile karışmadan, yani değiştirilmeden önceki metninde şöyle bir cümle var: "1970 yılından başlayarak, (yani yine Sayın Demirel'in ve Adalet Partisi'nin hükümette bulunduğu dönemden başlayarak) gerek dış ekonomik gelişmeler, gerek iç ekonomide uygulanan politika kararlarının etkisiyle giderek hız ve süreklilik kazanan fiyat artışları, 1974 yılı haziran ayından başlayarak (yani Cumhuriyet Halk Partisi'nin kurduğu hükümetin beşinci ayından başlayarak) hızını azaltmıştır."</p>

  <p class="normal">Bu gerçeğin bir resmi devlet metninde dürüstçe ortaya konmasına Cephe Hükümeti tahammül edememiştir. Dediğim işlemler yapıldıktan sonra Bakanlar Kurulu kararında yaptıkları değişikliğe benzetmek ihtiyacı ile geri dönüp resmi belgede tahrifat yoluna giderek, bu cümlenin yerine şu şekilde sona eren bir cümle konulmuştur:</p>

  <p class="normal">"... süreklilik kazanan fiyat artışları 1974 yılında artarak devam etmiş (aslındaki, "1974 Haziran ayından itibaren hızını azaltmıştır" sözü tersine çevriliyor), 1975 Nisan ayından itibaren hızı azaltılmış ve fiyat istikrarı sağlanmıştır."</p>

  <p class="normal">Asıl metindeki cümle eğer gerçeklere dayanmıyor idi ise, niçin Hükümet üyelerince Yüksek Planlama Kurulu'nda kabul edilmiştir? Niçin orada imzalanmıştır?</p>

  <p class="normal">Bir bakıma denebilir ki, bunun üstünde durmanın ne gereği var. Cephe Hükümeti'nin plâna, programa önem vermediği belli... Adalet Partisi'nin öteden beri plâna, programa önem vermediği belli!.. Fakat, söz konusu olan, plâna, programa önem verip vermemenin çok ötesinde, bir suçtur. Devlet belgeleri üzerinde tahrifat yapma suçudur. Sayın Demirel, "Böyle bir şey olmadı" diyor. Kendine özgü üslupla yalanlıyor, 13 Şubat 1976 günü. Kendiliğinden de yalanlamıyor, gazeteciler soruyor Sayın Cumhurbaşkanı'nın yanından çıkarken. Gazeteciler bu konudaki haberlerle ilgili olarak kendisine bir soru yöneltiyorlar. Sayın Demirel aynen şunları söylüyor (Son Havadis'ten aldım):</p>

  <p class="normal">"Rakamlar iyi şeyi gösteriyorsa bunları kötü şeyler gösteriyor diye ortaya atmak mümkün olabilir. (Sayın Demirel'in mantığı ve devlet anlayışı.) Buna karşı görüş çıkar. Rakamı kimse değiştirmez değiştirmez de, devletin arşivleri değişmez. Çünkü devletin arşivleri el değiştirir. Bugün siyasi iktidar olan yarın değildir. Yarın başkası gelir. Hiç kimse bu kadar cüreti göze alamaz ve açıklıkla ifade edeyim, değişen rakam filan yoktur" diyor Sayın Demirel.</p>

  <p class="normal">Sayın Demirel'in davranışı, bizim devlet anlayışımıza göre oldukça garip... 11 Şubat günü gazeteler haberler yayınlıyorlar büyük başlıklarla: "Hükümet, Program'ı yasadışı yollardan değiştirdi" diyorlar. Bu haberler, doğrudan doğruya Devlet Planlama Teşkilâtı'nın iki daire başkanının Başbakan'a ve Yüksek Planlama Kurulu üyesi öteki Bakanlar Kurulu üyelerine gönderdikleri resmi yazıdaki iddialara dayanıyor.</p>

  <p class="normal">Yine gazetelere göre hukukçular, bu işlemin "Türk Ceza Yasası'na göre resmi evrak üzerinde tahrif niteliğinde" olduğunu öne sürüyorlar.</p>

  <p class="normal">11 Şubat günü Cumhuriyet Halk Partisi Genel Sekreter Yardımcısı arkadaşım Deniz Baykal demeç veriyor. Demecinin bir yerinde şunları söylüyor:</p>

  <p class="normal">"Böyle bir olayla plânlama tarihimizde ilk defa karşılaşılmaktadır. Planlama Teşkilâtı'nın görüşlerinden hoşlanmayan Hükümet, görüş ayrılıklarını Yüksek Planlama Kurulu'nda açıkça ortaya atıp tartışacağına, bir gece yarısı sessizce, kendisini Yüksek Planlama Kurulu'nun yerine koyarak, Program klişeleri üzerinde tahrifat yapma yolunu tercih etmiştir" diyor.</p>

  <p class="normal">Bu sözler, hele bir hükümete yöneltildiği zaman, çok ağır ithamlardır; fakat Hükümet duymazlıktan geliyor, Başbakan duymazlıktan geliyor, üstünde bile durmuyor.</p>

  <p class="normal">(HASAN SEVER [Çanakkale, chp] – Eski âdeti.)</p>

  <p class="normal">Bakıyoruz ki... (Bakanlar Kurulu sıralarından "alıştık" sesinin gelmesi üzerine.) Siz alıştınız belki Sayın Demirel, ama biz böylesine sakat bir devlet anlayışına alışmadık ve inşallah alışmayacağız.</p>

  <p class="normal">Bakıyoruz ki Sayın Başbakan duymazlıktan geliyor; çünkü cevap veremediği şeyleri duymazlıktan gelme huyu vardır...</p>

  <p class="normal">(NURETTİN KARSU [Erzincan, chp] – Sıkıntı içinde.)</p>

  <p class="normal">Onun üzerine 12 Şubat günü ben bir demeç veriyorum. Cumhuriyet Halk Partisi'nin Genel Başkanı olarak; ve o arada şunları söylüyorum:</p>

  <p class="normal">"Bu, tarihimizde eşi görülmemiş bir sahteciliktir. Bu tahrifatla Demirel Hükümeti, bazı ekonomik ve sosyal gerçekleri değiştirmiştir. O arada ekonomiyi nasıl perişan duruma getirdiğini, hayatı ne kadar pahalılaştırdığını gözden saklamak istemiştir. Oysa bu konulardaki gerçekler, evrak sahteciliği ile gözden kaçırılamaz" diyorum. Ve devam ediyorum: "Hukuk devleti kurallarının ve demokratik ahlâkın işlemediği bir ülkede böyle sahteciliklere başvurduğu anlaşılan bir hükümet, bir gün bile yerinde duramaz" diyorum.</p>

  <p class="normal">Bu sözlerimi gazeteler yayınlıyor, radyo yayınlıyor, televizyon yayınlıyor; Sayın Başbakan gene duymazlıktan geliyor veya önem vermiyor. Hükümet'ten gene tepki gelmiyor; ancak gazeteciler soru soruyor, o soruya cevaben, biraz önce okuduğum Demirel'ce sözleri söylüyor, Sayın Demirel.</p>

  <p class="normal">Değerli arkadaşlarım, bu kadar ağır itham altında kalan bir hükümet, eğer kendine güveniyorsa, resmi belgeler üzerinde tahrifat yapmadığına inanıyorsa, bu işin üstüne yürür, yürümek zorundadır. Böyle iddiaların, ithamların hükümetçe "alıştık" diyerek...</p>

  <p class="normal">(BAŞBAKAN SÜLEYMAN DEMİREL [Isparta] – Demedim öyle bir şey, demedim öyle bir şey.)</p>

  <p class="normal">Alışmamanıza memnun olurum. Demin söyledim, itiraz etmediniz.</p>

  <p class="normal">Nihayet bu kadar önemli bir konuda bir tepki gelebildi. Bu bile sevindiricidir.</p>

  <p class="normal">(O arada Devlet Bakanı Seyfi Öztürk, yerinden "alıştık" diyenin kendisi olduğunu söyler).</p>

  <p class="normal">Değerli arkadaşlarım, mesele anlaşıldı "alıştık" diyen Sayın Başbakan değilmiş. Devlet Bakanı Sayın Seyfi Öztürk'müş ve benim...</p>

  <p class="normal">(DEVLET BAKANI SEYFİ ÖZTÜRK [Eskişehir] – İftiralarına alıştık, iftiralarına alıştık...)</p>

  <p class="normal">Değerli arkadaşlarım, mesele anlaşıldı. Meğer Devlet Bakanı Sayın Seyfi Öztürk, benim "yalanlarıma, iftiralarıma alışık olduğunu" yerinden ifade etmiş. Kendisinin bu kürsüde birkaç yıl önce bana yönelttiği bir iftira vardı, benim Berlin gezimle ilgili olarak ve o iftirasını ispat edemezse kendisini "şerefsiz" ilân edeceğimi söylemiştim; kendisinin o iddiasının yalan olduğunu benimle birlikte Berlin'de dolaşan Türkiye Cumhuriyeti'nin başkonsolosu demeç vererek ortaya koydu.</p>

  <p class="normal">(Gürültüler...)</p>

  <p class="normal">Ben burada devletin belgelerine dayanarak gerçekleri dile getiriyorum, tahammül etmeye mecbursunuz...</p>

  <p class="normal">Değerli arkadaşlarım, program metninde yapılan tahrifata birkaç kısa örnek daha vermek isterim.</p>

  <p class="normal">Programda, plân ilkesine de uygun olarak, ham ve konsantre cevher ihracatının teşvik edilmemesi yolunda bir ilke, bir ifade yer alıyor.</p>

  <p class="normal">Yani işlenmemiş madenin ihracının teşvik edilmemesi hükmü...</p>

  <p class="normal">Fakat, Türkiye'nin ulusal menfaatlerini hiçe sayarak işlenmemiş maden ihracını da gerçekleştirmek isteyen Hükümet, programda usulsüz olarak yaptığı değişiklikle bu hükmü de metinden çıkarıyor.</p>

  <p class="normal">Asıl metinde, eğitimle ilgili olarak okullar ve bölgeler arasındaki farklılıkların devam ettiği bildiriliyor; usulsüz olarak değiştirilen program metninden bu konudaki cümleler de çıkarılmış bulunuyor.</p>

  <p class="normal">Yine, eğitimle ilgili bölümde, olumlu gelişmelere değinen ifadeler olumsuz hale getiriliyor, olumsuz gelişmelere değinen ifadeler de, tersine çevrilerek, olumlu hale getiriliyor. Bunlara benzer, programda yüze yakın sayfada değişiklik yapılıyor.</p>

  <p class="normal">Şimdi, Sayın Başbakan'ın bu iddiaları nasıl karşıladığına bir daha bakalım:</p>

  <p class="normal">"Rakamlar iyi şeyi gösteriyorsa bunları kötü şeyler gösteriyor diye ortaya atmak mümkün olabilir. Burada karşı görüş çıkar." Vesaire...</p>

  <p class="normal">Yani, açıkça Başbakan demek istiyor ki, biz Hükümet olarak, iyi şeyleri gösteren rakamları kötü şeyler gösteriyor hale getirebiliriz, kötü şeyler gösteren rakamları da iyi şeyler gösterilmiş gibi bir görüntüye sokabiliriz.</p>

  <p class="normal">(İSMAİL HAKKI KÖYLÜOĞLU [Ankara, ap] – Sana öyle geliyor.)</p>

  <p class="normal">(chp sıralarından gürültüler.)</p>

  <p class="normal">Hayır Başbakan'ınızın ifadeleri bu, bu anlama geliyor.</p>

  <p class="normal">Değerli arkadaşlarım, hükümetlerin, bu şekilde, yalan ölçüsüne varan yorumlar, ters yorumlar yapmamaları gerekir, ama belki yapabilirler. Fakat devlet yalan söyleyemez, devlete yalan söyletemezler. Üstelik, onurlu, dürüst devlet memurları, imzaları altında kendi imzaladıklarından farklı bir metin yayınlanarak, devlet adına yalan söylemiş gibi gösterilemezler. Hiçbir hükümetin, resmi belge tahrifatıyla devlet memurunu, millet karşısında yalancı gibi gösterme hakkı yoktur.</p>

  <p class="normal">Kaldı ki, Devlet Planlama Teşkilâtı Daire Başkanları, bu konuda Başbakan'a ve diğer Yüksek Planlama Kurulu üyesi sayın bakanlara gönderdikleri yazıda şu gerçeği de hatırlatıyorlar:</p>

  <p class="normal">"Toptan eşya fiyatlarındaki artışın, Haziran 1974'ten bu yana azalma gösterdiği, bir değer yargısı değildir. Toptan eşya fiyatlarındaki aylık sayısal durumun ortaya koyduğu bir gerçektir" diyorlar.</p>

  <p class="normal">Hükümet, Devlet Planlama Teşkilâtı'nın, Yüksek Planlama Kurulu'ndaki Devlet Planlama Teşkilâtı Üyelerinin, görüşlerini, onların hazırladıkları metinleri kabul etmeye mecbur mudur? Elbette mecbur değildir. Ama onların imzasını, onların kabul etmedikleri bir metnin altına koymaya ve o şekilde yayınlamaya da hiçbir hükümet mezun değildir. Bu, ne yasaya sığar, ne de ahlâka sığar.</p>

  <p class="normal">Şimdi, –iddialarımız çok açık– Sayın Başbakan temize çıkabilmek için ya bu iddialarda bulunduğumuz için bizden hesap sormaya mecburdur ya da kendisi hesap vermeye mecburdur. Köşeye sıkıştıkça "aman diyalog kuralım" demekle devlet yönetilmez. Diyalog başka şeydir, dürüstlük başka şeydir.</p>

  <p class="normal">Değerli arkadaşlarım, bu konuda bu durumu alan insanlar, bu gerçeklerin, bu tahrifatın açıklanmasından sonra, "ne olmuş yani, başka hükümetler gelir, onlar başka türlü yorumlar" diyebilenler, hükümet idare etmek, devlet idare etmek şöyle dursun, bir demokratik hukuk devletinde dükkân idare edemezler; çünkü devlet gelir, dükkânda onların yakasına yapışır.</p>

  <p class="normal">(YÜCEL DİRİK [İzmir, ap] – Ama kaçmazlar iktidardan.)</p>

  <p class="normal">Değerli arkadaşlarım, eğer bu konuda iddialarımız yanlışsa, tekrar ediyorum, Hükümet'in bizden hesap sorması lâzımdır; iddialarımız doğruysa, Hükümet'in hesap vermesi lâzımdır.</p>

  <p class="normal">Dosya elimizdedir, belgeler elimizdedir, iddialarımızı her an belgelerle ispat etmeye hazır durumdayız.</p>

  <p class="normal">(HÜSEYİN SUAT SUNGUR [Bursa, ap] – Af Kanunu'yla bütün dosyalar kapandı.)</p>

  <p class="normal">Siz af çıkartmazsınız ve bunların hesabını verme fırsatını Hükümet'e sağlarsınız.</p>

  <p class="normal1">chp'nin ve Cephe'nin Fiyat-Gelir Politikası</p>

  <p class="normal">Değerli arkadaşlarım, hükümette bulunduğumuz sırada da söylediğim gibi, fiyat yükselişleriyle hayat pahalılığı her zaman aynı şey değildir. Bazen aynı şeydir; fakat her zaman aynı şey değildir.</p>

  <p class="normal">1974 yılında Cumhuriyet Halk Partisi hükümetteyken, fiyat yükselişleriyle hayat pahalılığı aynı şey değildi; ama şimdi Cephe Hükümeti işbaşındayken, fiyat yükselişleri, hayat pahalılığı anlamına gelmektedir. Neden böyledir? Biz, fiyatları, dünya ekonomisindeki bunalımın gereği olarak ve devraldığımız ekonomik sorunların gereği olarak yükseltirken, halka bir söz verdik, dedik ki: "Türk ekonomisini batmaktan kurtarmak için, devlet sektörünü batmaktan kurtarmak için bazı maddelerin fiyatlarını yükselteceğiz; ama köylünün gelirini, işçinin gelirini, kamu görevlisinin gelirini fiyatlardan daha çok yükselteceğiz."</p>

  <p class="normal">Bu sözü verdik ve bu sözü tuttuk.</p>

  <p class="normal">Demirel Hükümeti ne yaptı?</p>

  <p class="normal">"Biz fiyatları yükseltmiyoruz, onun için kamu görevlilerinin katsayısını da yükseltmiyoruz" dedi.</p>

  <p class="normal">"Biz fiyatları yükseltmiyoruz, onun için pamuğun taban fiyatını da yükseltmiyoruz, üzümün taban fiyatını da yükseltmiyoruz, incirin taban fiyatını da yükseltmiyoruz" dedi.</p>

  <p class="normal">Ama ne oldu? Hayat 1975'te yüzde 20 pahalılandı, kamu görevlileri, birçok köylüler ve birçok işçiler böylelikle hayat pahalılığının yükü altında ezilme durumunda kaldılar.</p>

  <p class="normal">Biz 1974 yılında adaletli bir gelir politikası izledik. Bugün Cephe Hükümeti'ni oluşturan bazı partiler (başta Adalet Partisi olmak üzere) buna "enflasyonist politika" dediler. Oysa kendileri, hem adaletsiz gelir politikası izlediler, hem de 1974 yılındakinden daha hızlı bir enflasyon getirdiler ülkemize.</p>

  <p class="normal">1975'te fiyatlar yüzde 20 dolaylarında yükselirken, bunun yükü altında ezilen, yalnız köylü değil, yalnız kamu görevlisi değil, aynı zamanda işçiler de oldu. İşçilerin gerçek ücretleri, yani sabit fiyatlarla, 1974 yılında yüzde 8.8 oranında yükselmişken. Cephe Hükümeti döneminde, 1975 yılında, yükselmek şöyle dursun, yüzde 2.3 oranında düştü. Bu da iki yılın ilk 9 aylık bölümlerinin karşılaştırmasıdır. 1975 yılında enflasyon hızı daha çok yılın son üç ayında artmaya başlamıştır. Korkarım ki bütün yılın hesapları ortaya kesin olarak çıktığında, daha da acı bir durum belirecektir.</p>

  <p class="normal">Böylece "yokluk kalmadı", "enflasyonun hızı kesildi", "refah tabana yayıldı" gibi iddialar daha yıl sona ermeden iflas etmiştir.</p>

  <p class="normal">"Bizim zamanımızda yokluk olmadı, olmayacaktır", "kuyruk olmadı, olmayacaktır" diyordu Sayın Demirel; fakat sanırım artık bunu da eskisi kadar kolaylıkla söyleyemeyecektir. Geçen gün, Adalet Partisi'ni ve Sayın Demirel'i en çok tutan bir gazetede, Son Havadis gazetesinde, birinci sayfada (görmeyenler varsa diye, getirdim, bakın göstereyim) şu başlık ve haber yayınlandı: "İstanbul'da kalorifer yakıtı bulunamıyor. 200 tanker fuel-oil almak için 15 gündür Ambarlı'da bekliyor." Ve kuyrukta bekleyen kamyonların resimleri var.</p>

  <p class="normal">Başlık devam ediyor: "Bazı büyük fabrikalar yakıtsızlıktan durdu." Son Havadis gazetesinde resmin üzerinde kırmızı yuvarlak içinde bir başlık daha: "Yöneticimiz uyuyor mu?"</p>

  <p class="normal">Şimdi, Sayın Demirel'i en yakından destekleyen, onu böyle Hükümet Başkanlıklarına falan değil, "triumvira"lara lâyık gören Son Havadis gazetesinin<sup class="calibre2"><a href="../Text/turkiye_split_014.html#footnote-100-2" id="footnote-100-2-backlink">[2]</a></sup> ağzıyla biz de soruyoruz: "Yok kalmadı, her şey bol, kuyruklar kalktı" diyen "yöneticimiz uyuyor mu?.."</p>

  <p class="normal">Şimdi, değerli arkadaşlarım, ödemeler dengesinin 1975 yılındaki durumuna bakalım ve bunu 1974 yılıyla karşılaştıralım:</p>

  <p class="normal1">Dış Ticaret Açığında Rekor</p>

  <p class="normal">1974 yılında 1 milyar 532 milyon dolar olan ihracatımız 1975 yılında 1 milyar 400 milyon dolara düşüyor. Yani, 132 milyon dolar eksiliş, 1974'ten 1975'e...</p>

  <p class="normal">1974 yılında buna karşılık 3 milyar 777 milyon doları bulan ithalâtımız, 1975 yılında 4 milyar 750 milyon dolara yükseliyor. Yaklaşık olarak 1 milyar dolar artış...</p>

  <p class="normal">Böylelikle 1975 yılında dış ticaret açığı 3 milyar 340 milyon dolarla rekor düzeye ulaşmış bulunuyor. 1976 yılı için acaba daha iyimser olunabilir mi? Belirtmek gerekir ki bu sabahki konuşmasında Sayın Maliye Bakanı bu bakımdan gerçekçi konuşmuştur: "Ödemeler dengesinin 1976 yılında tümü ile sıhhat kazanacağını ifade etmek yanlış olur" demiştir. Demek ki bizzat Sayın Maliye Bakanı, 1976 yılında da ödemeler dengemizdeki bu bozukluğun düzelebileceğini bekleyememektedir.</p>

  <p class="normal">Dış ödeme dengemizdeki bu açıkları kapatabilmek için "dövize çevrilebilir mevduat" gibi tehlikeli borçlanmalara gidiliyor. Merkez Bankası'nın üzerinde her an Demokles'in kılıcı gibi asılı duran tedbirlere gidiliyor ve daha da garibi, Türkiye'de mevduatın büyük ölçüde arttığı iddiası, bu el parasına dayanılarak, yabancılardan bir süre için Türkiye'ye ödünç getirilmiş, Merkez Bankası'na ödünç getirilmiş paralara dayanılarak ileri sürülüyor. Oysa, dövize çevrilebilir mevduat çıkarılacak olursa –ki bunu kendi tasarrufumuzun ortaya çıkardığı bir mevduat sayma olanağımız elbette ki yoktur– o zaman 1975 yılında mevduat artışının ancak yüzde 3 dolaylarında kaldığı görülür.</p>

  <p class="normal">1974 yılında dünya petrol fiyatlarındaki olağanüstü artış dolayısıyla sırf petrol için 600 milyon dolar fazladan dış ödeme yapmak zorunda kalmışlık. Ona rağmen hükümetten ayrılırken, 1 milyar 900 milyon dolar tutarında brüt döviz rezervi bırakmıştık. Bu rezerv şimdi, görünüşte 1 milyar 165 milyon dolara, gerçekte ise 180 milyon dolara inmiştir. 1 milyar 900 milyon dolar brüt döviz rezervi, Demirel Hükümeti'nin birinci yılı sona ermeden, 180 milyon dolara inmiştir. Çünkü rezerv gibi gösterilen dövizin içinde 986 milyon dolarlık bölüm, "dövize çevrilebilir mevduat" denilen ve bir kısmı da sakıncalı yollardan sağlanan ödünç dövizlerdir.</p>

  <p class="normal">1975 yılı, dışarıdan Türkiye'ye işçi dövizlerinin gelişinin azalmaya başladığı bir yıldır. 1975 yılı, ithalâtımızın büyük ölçüde arttığı, ihracatımızın azaldığı ve aradaki açığın görülmemiş ölçüde arttığı bir yıldır. Ona rağmen sanki dış ödemeler dengemizde hiçbir sıkıntımız yokmuş gibi, sanki döviz rezervlerimizin erimesi söz konusu değilmiş gibi, akıl almaz bir sorumsuzluk ve müsriflikle ithalât yoluna gidilmiştir. Eğer yapılan ithalât, üretime dönük ithalât olsaydı, buna elbette ancak sevinmek gerekirdi. Fakat yapılan ithalât, stoklamaya dönük, istifçiliğe dönük ithalât olmuştur, karaborsacılığa dönük ithalât olmuştur, tüketime dönük ithalât olmuştur. Böyle bir ortamda, dövizimizin eridiği bilinirken, Türk parasının dünyadaki değerinin taksit taksit düşmekte olduğu bilinirken, ithalât musluklarını açmakla yaratılan sahte ucuzluk ve bolluk uzun süre devam ettirilemez. Çünkü hükümet adamları kendi kendilerini aldatabilirler; haydi diyelim ki halkı da bir süre için aldattılar; ama işadamı, işini bilen adamdır, işadamını aldatamazlar, bir gün bile aldatamazlar. Çünkü işadamı, dövizlerimizin nasıl erimekte olduğunu görüyordu. İşadamı, Türk parasının değerinin dünyada nasıl taksit taksit düşmekte olduğunu görüyordu. Onun için Hükümet, piyasaya ithalât dampingi yapabilmek amacıyla, son döviz rezervlerimizi de tüketme pahasına, ithalât musluklarını açtığı vakit, birçok işadamları bunu istifçilik için kullandılar; bunu kim söylüyor? Ben söylemiyorum. Yine, takdir edilecek bir objektiflikle, bundan birkaç ay önce, Türk İşadamları ve Sanayiciler Derneği'nin yayınladığı bir bültende nazik bir üslup içinde bu uyarı, bu hatırlatma Hükümet'e yapılıyordu.</p>

  <p class="normal">O arada, akıl almaz birtakım işler de yapıldı. 1975 yılında 980 bin ton stok birikmesi sonucunu doğuran ve 330 milyon dolar dövizin zamansız harcanmasına neden olan demir-çelik ithaline, hem de büyük kısmı sıfır gümrükle demir-çelik ithaline izin verildi. Bu aşırı stok yüzünden, Türkiye Demir-Çelik İşletmeleri kendi üretiminin büyük bir kısmını satamadı. Yaz ayları boyunca, gazeteci arkadaşlarımla birlikte, Karabük'ten birkaç kez geçtik. Nasıl dağlar gibi yığılmış demirlerin, çeliklerin yağmur altında paslandığını, yeri çökertip yerden su çıkarttığını gözlerimizle gördük. Gazeteciler, bunların fotoğraflarını çektiler, yayınladılar, ama "yöneticimiz uyuyordu," yöneticimizi yine de uyandıramadılar ve 980 bin ton stok birikmesi sonucu ortaya çıktı. Daha acı bir sonuç da ortaya çıktı: Türkiye Demir-Çelik İşletmeleri, bu büyük stok birikimi yüzünden, tabii, büyük zarara uğradı. Hükümet'in sorumsuzca tutumu nedeniyle, devletin Demir-Çelik İşletmeleri büyük zarara uğrayınca ne oldu? Demir-Çelik İşletmeleri vergi borcunu ödeyemez duruma geldi ve, geçen gün bir gazetede okuduk, bunun üzerine Sayın Maliye Bakanı, devletin Demir-Çelik İşletmeleri'ne haciz koydurma kararını almış. Yani, evvela devlet müessesesini batıracaksınız, ondan sonra da "niye battın, seni haciz altına alıyorum" diyeceksiniz. Bu, Hükümet'in devlet sektörüne ihaneti demektir.</p>

  <p class="normal">Bir yıl, iki yıl önce döviz bolluğu içinde olan Türkiye, şimdi dışarıdan hangi koşulla olursa olsun, döviz bulmak için çırpınmaktadır.</p>

  <p class="normal">Avrupa Ekonomik Topluluğu karşısında yıllardır ihmal edilen haklarımızı almanın vakti gelmiş geçiyor. Yıllarca bu konuda yalnız yöneticilerimiz değil, işadamlarımız da uyudular. Eskişehir Sanayi Odası dışında bütün sanayicilerimiz uyudular. Şimdi, onlar da, sanayiciler de, işadamları da uyandılar, tehlike çanlarını çalıyorlar ve Hükümet'i uyarıyorlar.</p>

  <p class="normal">"Ya Avrupa Ekonomik Topluluğu'yla doğru dürüst pazarlığını yap, Türkiye'nin haklarını koru yahut başının çaresine bak, çekileceksek çekilelim" diyorlar. Fakat Hükümet bu anlattığım sorumsuzca tutumu yüzünden öylesine döviz ihtiyacı içine düşmüş bulunuyor ki, 500-600 milyon dolarlık, astarı yüzünden pahalıya gelecek birtakım proje kredilerini alabilmek uğruna, görünüşe göre Avrupa Ekonomik Topluluğu'nda haklarımızı aramaktan bile vazgeçme noktasına gelmiş bulunuyor. Bununla da yetinmiyor, topraklarımızda egemenlik hakkımızdan kısmen de olsa fedakârlık pahasına üs kiralamak için çareler arıyor, çırpınıyor. Gerçi buna birtakım kelime örtüleri sağlanıyor, "kira olarak istemiyoruz" deniliyor; ama buna Amerika bile inanmıyor, bunun kira olduğunu açıkça söylüyor ve "ittifak sisteminde üs kiralanmaz" diyerek, onu da reddediyor.</p>

  <p class="normal">Artık dövize çevrilebilir yeni mevduat sağlama yolları da hemen hemen tıkanmıştır. Böylece, işçilerimiz sayesinde elde edilen ama değeri maalesef bilinmeyen birkaç yıllık döviz bolluğundan sonra, o bolluk bir yıllık Cephe Hükümeti zamanında yokluğa çevrildiği için, Türkiye şimdi yeniden dünya para piyasasına gözü kapalı avuç açmış duruma gelmiş bulunuyor.</p>

  <p class="normal">Eğer bu israf, bu döviz stoklarının tüketilmesi, yeni iş alanları açmanın, yatırımları hızlandırmanın bedeli olsaydı, bunun bir süre için doğuracağı sıkıntıya belki yurttaşlarımız seve seve katlanırdı, fakat tam tersine, bu dövizler, tüketim için, istifçilik için yapılan ithalât uğrunda harcanmıştır.</p>

  <p class="normal1">İşsizlikte de Rekor</p>

  <p class="normal">Sayın Demirel ve Adalet Partisi sözcüleri, uzun süre, "1974 yılında Cumhuriyet Halk Partisi hükümette bulunduğu sırada işsizlikte rekor kırıldığını" söyleyip durdular, "işsizlik, görülmemiş ölçüde arttı" dediler. Şimdi elimizde yine devletin resmi belgeleri var. Ne görüyoruz bu belgelerde? 1974 yılında işsiz sayısı 1 milyon 750 bin, 1975 yılında 2 milyon. Yani "rekor" dediği şeyi Demirel Hükümeti kırmış ve işsizlik oranında Türkiye'yi rekor kırar duruma getirmiş.</p>

  <p class="normal1">Gelişme Hızı</p>

  <p class="normal">Şimdi büyüme hızları bakımından duruma bakalım: 1974 yılında bütün dünyada büyüme hızları düşüyordu; zengin ülkelerde düşüyordu, orta hallilerde düşüyordu, yoksul ülkelerde düşüyordu. Oysa o yıl, Cumhuriyet Halk Partisi-Milli Selamet Partisi hükümet ortaklığı sırasında, hemen hemen bütün dünyada gelişme hızı düşerken, Türkiye'de gelişme hızı 1973'ün yüzde 5.5'inden yüzde 7.4'e yükseldi. 1975'te ise gelişme hızı ancak yüzde 7.9'a yükselebilmiş. Yani biz, dünya bunalımının doruğunda gelişme hızını 2 puan yükseltmişiz, bunalım hafiflediği sırada Cephe Hükümeti ancak yarım puan yükseltebilmiş. Üstelik Cumhuriyet Halk Partisi'nin 1974 yılında hükümette bulunduğu yıl, kendi ekonomik ve sosyal felsefesini uygulama olanağını bulamadığı, bulabilmesi söz konusu olmayan bir yıldı; dünyada bir ekonomik bunalım yılıydı ve Türkiye için bir savaş yılıydı. Ona rağmen, bu başarı sağlanabilmiştir.</p>

  <p class="normal">Toplam büyüme hızı, kalkınmanın sayısal göstergelerinden biri olmakla birlikte, aslında kendi başına pek de büyük anlam taşımayabilir. Önemli olan, büyüme hızının içeriğidir, niteliğidir. 1975'i bu açıdan değerlendirirken, sanayi ve tarım kesimlerindeki gelişmeye bakmak gerekir. Hizmet sektöründeki gelişme ancak sanayideki ve tarımdaki gelişmeyi izliyor ve yansıtıyorsa bir değer taşır. Yoksa, özellikle Türkiye gibi, nüfusunun yarıdan çoğu tarıma bağlı bir ülkede ve sınaileşme sürecinin henüz başlarında olan bir ülkede, tarım ve sanayi sektörlerindeki gelişme hızı yavaşlarken, hizmetler sektöründe gelişme hızı artıyorsa, bu, ekonominin bir hastalık dönemine girdiğini ve bir anlamda gizli işsizliğin ve israfın arttığını gösterir. Şimdi bu açıdan duruma bakalım:</p>

  <p class="normal">Tarım sektöründe 1974'ün büyüme hızı yüzde 10.7; tarım sektöründe 1975'in büyüme hızı ise yüzde 8.9 olmuştur. Sanayi sektöründe 1974'ün büyüme hızı yüzde 9.1; Cephe Hükümeti döneminde, 1975'te, bu da yüzde 8.6'ya düşmüş. Oysa plâna göre sanayi sektöründe gelişme hızının yüzde 11.2 olması gerekliydi.</p>

  <p class="normal1">Sınaileşme Yolunda Gerileme</p>

  <p class="normal">Bir ülkenin sınaileşmedeki başarısının bir ölçeği sanayi sektörünün gayrisafi milli hasıla içindeki payıdır. Şimdi bu bakımdan duruma bakalım:</p>

  <p class="normal">Bu oran, yani sanayi sektörünün gayrısafi milli hasıla içindeki payı, 1974'te, Cumhuriyet Halk Partisi hükümette iken, yüzde 22.5; 1975'te bu oran yüzde 21.9'a düşmüş. Yani oransal olarak 1975 yılında Türkiye sanayi ülkesi olma yolunda ilerlememiştir, gerilemiştir.</p>

  <p class="normal">Sınaileşmenin yapısına bakacak olursak durumun daha da kötü olduğu ortaya çıkar. Madencilik, Türkiye'nin kendi kaynaklarına dayanarak sınaileşmesi bakımından büyük önem taşıyan bir alandır. Bu alanda Plan hedefine göre gelişme hızı yüzde 13.4 olmak gerekirken, 1975'te bunun yarısı kadar bile gelişme hızı sağlanamamıştır. Ancak yüzde 5.6 oranında sağlanabilmiştir.</p>

  <p class="normal">İmalat sanayiinde hedef yüzde 10.8 iken bu da 1975'te ancak yüzde 8.5 oranında gerçekleşebilmiştir.</p>

  <p class="normal">Sınaileşme açısından büyük önem taşıyan üç alanda, madencilik, imalat ve enerji alanlarında, sabit sermaye yatırımlarının toplam sermaye yatırımları içindeki payı, yine, hem Plan hedeflerinin hem de 1974 oranlarının altında kalmıştır. Yüzeysel bir bakışla 1975'in sabit sermaye yatırımları bir ölçüde artmış gibi görünse de, artış üretken alanlarda değildir; daha çok üretken olmayan alanlarda, hizmetler sektöründe sağlanan bir artıştır.</p>

  <p class="normal">Sayın Demirel başkanlığındaki Cephe Hükümeti'nin ekonomik kalkınmamızda ve sınaileşmemizde neden olduğu duralama asıl bundan sonraki yıllarda olumsuz sonuçlarını belli edecektir. Bunun bir göstergesi de projelerdir.</p>

  <p class="normal">Sayın milletvekilleri, takdir buyurursunuz, proje olmadan ancak uydurma temel atılabilir. Proje olmadan nutuk atılabilir; ama gerçek yatırım yapılamaz, fabrika kurulamaz, baraj, enerji santrali kurulamaz.</p>

  <p class="normal">1974 yılında programa alınan yeni kamu yatırımı projelerinin tutarı 23 milyar lirayı buluyordu; 1975 yılında ise ancak 5.5 milyar düzeyinde kalmıştır. Yani bir yıl öncesinin dörtte birine bile ulaşmamıştır. Öte yandan, 1974'te başlanan yeni projelerin toplam yatırımdaki yeri yüzde 24.4 iken, 1975'te de bu oran yüzde 15.8'e düşmüştür. Üstelik 1976 için de yüzde 12'ye düşürülmüş bulunmaktadır. Bütün bunlar gösteriyor ki, yatırımcılık edebiyatından geçilmeyen 1975 yılında, daha çok lafla yatırım yapılmıştır, 1975 yılında Türkiye yatırım hızı bakımından 1974'ün bir hayli gerisinde kalmıştır ve 1976 yılında da bu geri kalış devam edecektir.</p>

  <p class="normal">Türkiye'nin ekonomik gelişmesinde Kamu İktisadi Teşebbüsleri'nin büyük rolü vardır. Bunlar güçlü ise ekonomi de güçlü olabilir. 1974'te Kamu İktisadi Teşebbüsleri işletme açığı vermemişlerdi, 1975'te ise işletme açıkları 6 milyar lirayı bulmuştur. 1976'da açığın en az 10 milyar lira olması beklenmektedir.</p>

  <p class="normal">Kamu İktisadi Teşebbüsleri'ni kendi tasarrufları ile kaynak yaratır duruma getirebilmenin iki yolu vardır:</p>

  <p class="normal">1) Mal ve hizmetlerinin fiyatlarını, eğer gerekli ise, gerçekçi biçimde ayarlamak. Bu bir siyasal cesaret işidir, 1974'te biz bu cesareti gösterdik.</p>

  <p class="normal">2) Daha önemli, daha etkin tedbir, bu kuruluşları verimli işletmecilik kurallarına göre çalıştırmaktır.</p>

  <p class="normal">Fakat birincisini yapmaya Demirel Hükümeti'nin cesareti yoktur, ikincisini yapmaya da yeteneği yoktur ve en başta partizanlığı engeldir. Kamu İktisadi Teşebbüsleri'ne özel yöntemlerle toplanılan "militan yetişmiş Ülkücüler" yerleştirilirken bunlar elbette memlekete yük olmaya devam edecektir.<sup class="calibre2"><a href="../Text/turkiye_split_015.html#footnote-100-3" id="footnote-100-3-backlink">[3]</a></sup> Bu işletmelerin işçileri İzmir'de, Seydişehir'de, İskenderun'da örneklerini gördüğümüz gibi birbirine kırdırıla kırdırıla verimlerini de maalesef büsbütün yitireceklerdir. Üstelik biraz önce verdiğim örnekte, Karabük Demir Çelik'te, görüldüğü gibi, devlet bunlardan bazısını âdeta özenle batırmaktadır, ondan sonra da haraç-mezat satışa çıkarmaya kalkışmaktadır.</p>

  <p class="normal">Demirel Hükümeti 1976 yılında 133 milyarlık yatırım öngörüyor. Bu 133 milyarlık yatırım için yaklaşık 4 milyar dolarlık ithalât gereklidir. Başta petrol olmak üzere başka zorunlu ithalâtla birlikte Türkiye 1976'da en az 6 milyar dolarlık mal ithal etmek zorundadır. Bunun en çok 2 milyar doları ihracatla, en çok 1.5 milyar doları da işçi dövizlerinden sağlanabilecektir. Geriye 2.5 milyar dolarlık dış finansman açığı kalmaktadır. Bu kaynak sağlanmadıkça Türkiye bu yıl korkarız ki yatırım hedeflerinin bir hayli gerisinde kalacaktır. Döviz açığı bir yana, bütçe açığının ve kamu kesimindeki finansman açığının ne kadar büyük olduğunu, gelir tahminlerinin ne kadar şişirilmiş olduğunu da Bütçe'ye değinirken açıklamış bulunuyorum. Yatırımlar ayrıca o nedenle de aksayacaktır.</p>

  <p class="normal1">Enerji Sorunu</p>

  <p class="normal">Kalkınmayı ve yatırımları hızlandırmada en önemli etkenlerden biri enerjidir. Oysa kaynak ve döviz darlığından ötürü Afşin-Elbistan Santrali'nin, Seyitömer Santrali ikinci ve üçüncü aşamalarının yapımları şimdiden Cephe Hükümeti döneminde bir yıl gecikmiştir; eski gecikmelere ek olarak bir yıl daha gecikmiştir ve 1976'da daha da gecikmesi beklenmelidir.</p>

  <p class="normal">Elektrik kesintileri 1975 yılında sanayimize 480 milyon liraya mal olmuştur.</p>

  <p class="normal">Köy elektrifikasyonu bakımından da Sayın Demirel'in yıl boyunca ileri sürdüğü iddiaları gerçekleşememiştir. Yıllardan beri Sayın Demirel bir yılda 2.500 köye elektrik götürmenin sözünü eder, sözünü verir, söylevlerini verir. İddia etmiştir ki Cumhuriyet Halk Partisi 1974'te hükümetteyken ancak 500 köye elektrik götürebilmiştir.</p>

  <p class="normal">Oysa gerçek şudur: 1974'te Cumhuriyet Halk Partisi 500 köye değil, 1.142 köye elektrik götürmüştür. Cephe Hükümeti ise güya 2.500 köye elektrik götürecekti, oysa Halk Partisi Hükümeti'nin 1974'te harcadığının yaklaşık olarak iki kat para harcamıştır; fakat yaklaşık olarak ancak chp'nin 1974'te götürdüğü sayıda köye elektrik götürebilmiştir.</p>

  <p class="normal1">Demirel Şimdi Seçim İsterse Şaşılmaz</p>

  <p class="normal">Bu başıboş ekonomik tutumun foyası iyice meydana çıkmadan önce Sayın Demirel seçim isterse şaşmamak gerekir. Nitekim, bu söylentiler şimdiden dolaşmaya başladı. Memleketin kurtuluşu için gerektiği zaman seçimden kaçan Sayın Demirel, şimdi, kendi kurtuluşu için kaçınılmaz görürse, seçim isteyebilir ve buna şaşmamak gerekir; ama tabii, Sayın Demirel'in evvelce söylemiş olduğu gibi, takdir Yüce Meclis'in olur.</p>
</body>
</html>
