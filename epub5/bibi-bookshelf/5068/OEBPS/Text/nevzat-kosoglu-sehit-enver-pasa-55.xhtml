<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>nevzat-kosoglu-sehit-enver-pasa-55</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="nevzat-kosoglu-sehit-enver-pasa" xml:lang="tr-TR">
  <div class="_idGenObjectStyleOverride-1">
    <p class="baslik_Bolum_no" id="_idParaDest-45"><span class="baslik_Bolum_no_i _idGenCharOverride-7">Sarıkamış Kuşatma Harekâtı</span></p>

    <p class="Temel-Paragraf_g"><span class="_idGenDropcap-2">O</span><span class="metin_normal _idGenCharOverride-1">SMANLI 3. Ordusu 118.000 civarındadır. Sarıkamış çevresindeki Rus kuvvetlerinin ise, yedekleriyle birlikte 100.000’in üzerinde olduğu tahmin edilmektedir. Bu, Rusların doğu cephesinde en az kuvvet bulundurdukları zamandır.</span> <span class="metin_indentmetin_n _idGenCharOverride-8">(Gen.Kur. ATASE Başkanlığı,</span> <span class="metin_indentmetin_i _idGenCharOverride-8">Birinci Dünya Harbinde Türk Harbi, Kafkas Cephesi, 3. Ordu Harekâtı,</span> <span class="metin_indentmetin_n _idGenCharOverride-8">c.1, s.385)</span> <span class="metin_normal _idGenCharOverride-1">Üç kolordudan oluşan 3. Ordunun, X. Kolordusu Aras nehrinin kuzeyinde ve iki Nizamiye Süvari Fırkası da nehrin güneyindedir. IX. Kolordu Hasankale’nin kuzeyinde, XI. Kolordu ise Tortum’da toplanmıştır.</span></p>

    <p class="Temel-Paragraf"><span class="metin_normal _idGenCharOverride-1">Başkomutan vekili Enver Paşa, Hasan İzzet Paşa’nın çekilme isteği üzerine aynı zamanda 3. Ordu komutanlığını üstlenmiştir. İzzet Paşa, Enver Paşa’ya, yapılan hazırlıkların bu plan için yeterli olmadığını, hareketten vazgeçilmesini, aksi halde kendisinin “hareketi yönetecek durumda olmadığını” beyan ederek komutanlıktan affını istemiştir. Naciye Sultan’a yazdığı mektupta şöyle söyler:</span></p>

    <p class="temel_indentmetin_tek"><span class="metin_minion _idGenCharOverride-9">“3. Ordu komutanı Hasan İzzet Paşa orduyu bundan böyle yönetmek için kendisinde cesaret göremediğini söylüyor. Akşamki telgrafından bunu anlayınca, bugün hemen buraya, karargâha geldim (Köprüköy). Hepsini itiraf etti. Bunun üzerine kendisini derhal emekli etmek gerekirdi; fakat, vazgeçtim. Şimdilik İstanbul’a göndermekle iktifa ettim.”</span> <span class="metin_indentmetin_n _idGenCharOverride-1">(İnan,</span> <span class="metin_indentmetin_i _idGenCharOverride-1">a.g.e.</span><span class="metin_indentmetin_n _idGenCharOverride-1">, s.190)</span></p>

    <p class="Temel-Paragraf"><span class="metin_normal _idGenCharOverride-1">Enver Paşa 6 Aralık 1914 günü orduya ilk taarruz emrini yayımlamıştır:</span></p>

    <p class="Temel-Paragraf"><span class="metin_normal _idGenCharOverride-1">Genel Kurmay ATASE Başkanlığının yayımladığı esere göre planın esası şudur:</span></p>

    <p class="temel_indentmetin_tek"><span class="metin_minion _idGenCharOverride-9">“3. Ordu, biri zayıf biri kuvvetli olmak üzere iki gruba ayrılacak; zayıf grup, Rusların Aras nehrinin iki yanından Erzurum doğrultusunda yapacakları taarruzları önlerken, diğer kuvvetli grup, Rus mevziinin kuzey yan ve gerisine derin ve kuşatıcı bir taarruz yapacaktı. Bu maksatla XI. Kolordu ile 2. Nizamiye Süvari Tümeni düşmanı cepheden durdururken, IX. Kolordu Pitkir-Çatak doğrultusunda düşmanın kuzey kanadını kuşatacak ve X. Kolordu da Oltu üzerinden Bardız-Sarıkamış doğrultusunda Rus mevzilerinin gerilerine düşecekti. Artvin bölgesinde bulunan Ştange Bey birliği ile sınır birlikleri ve diğer özel milis kuvvetleri Olur-Şenkaya üzerinden Oltu-Vartanik doğrultusunda ilerleyerek X. Kolordunun harekâtını kolaylaştıracaktı.”</span> <span class="metin_indentmetin_n _idGenCharOverride-1">(ATASE,</span> <span class="metin_indentmetin_i _idGenCharOverride-1">a.g.e</span><span class="metin_indentmetin_n _idGenCharOverride-1">., s.355)</span></p>

    <p class="temel_yildiz"><span class="metin_yildiz _idGenCharOverride-1">* * *</span></p>

    <p class="Temel-Paragraf"><span class="metin_normal _idGenCharOverride-1">Savaşın gelişmelerini çok kısa çizgilerle ve Enver Paşa’nın yanından izleyelim.</span></p>

    <p class="Temel-Paragraf"><span class="metin_normal_i _idGenCharOverride-1">22 Aralık 1914</span><span class="metin_normal _idGenCharOverride-1">’te harekât başlar. Enver Paşa, Koşa’ya, oradan Hahor’a geçer. İlk günden itibaren birlikler arasında haberleşme bozuklukları ve keşif hareketlerinde aksamalar olur. Birlikler karşılaştıkları Rus kuvvetlerini geri atarak ilerler; Ardoz ve Yeniköy’e girilir, Narman alınır. IX. ve X. Kolordular arasında bağlantı kesilir. XI. Kolordunun ileri harekete geçen birlikleri karşısında Ruslar dört kilometre kadar geri çekilerek teması keserler. Kolordunun takip edip sürekli teması sağlaması ve bu birlikleri karşısında tutması gerekirdi.</span></p>

    <p class="Temel-Paragraf"><span class="metin_normal _idGenCharOverride-1">Sarıkamış Rus kuvvetleri bir kuşatma hareketine ihtimal vermemektedir.</span></p>

    <p class="Temel-Paragraf"><span class="metin_normal_i _idGenCharOverride-1">23 Aralık</span><span class="metin_normal _idGenCharOverride-1">. Ele geçirilen Rus esirlerinden, düşman birliklerinin, yanlarındaki Ermeni çeteleriyle birlikte geri çekilmekte oldukları haberleri alınır.</span></p>

    <p class="Temel-Paragraf"><span class="metin_normal _idGenCharOverride-1">Türk birlikleri ilerlemektedir; ancak, Kolordular arasındaki bağlantı kesiktir. Her yan karla örtülü ama hava açıktır. X. Kolordu Oltu’ya girer; çok sayıda esir, dört top ve dört makineli tüfek ele geçirilir. Ciddi bir ikmal merkezi olan Oltu, komutanların gerekli önlemi almaması sebebiyle askerimiz tarafından yağmalanır. Çok üzücü bir gün yaşanır.</span></p>

    <p class="Temel-Paragraf"><span class="metin_normal _idGenCharOverride-1">Birlikler arasındaki bağlantısızlık ve sis bir felakete yol açar; Oltu boğazında karşılaşan 31. ve 32. tümenlerimiz birbiriyle savaşmaya başlar. Teğmen Rasim Bey’in fark etmesiyle daha ileri boyutlara varmadan çatışma durdurulur.</span></p>

    <p class="Temel-Paragraf"><span class="metin_normal _idGenCharOverride-1">Sarıkamış grubu Rus kuvvetleri XI. Kolordu üzerine çekilmiş, üslerinden uzaklaştırılmıştır; plan yürümektedir.</span></p>

    <p class="Temel-Paragraf"><span class="metin_normal_i _idGenCharOverride-1">24 Aralık.</span> <span class="metin_normal _idGenCharOverride-1">Ruslar şüphelenmekle birlikte, henüz kuşatma yapılacağı kanaatinde değillerdir.</span></p>

    <p class="Temel-Paragraf"><span class="metin_normal _idGenCharOverride-1">Enver Paşa ve karargâhı, IX. Kolordu ile birlikte Bardız’a (Gaziler) doğru hareket eder. Yollar dar, karlı ve kaygandır; yürümek son derece yorucu olmaktadır. Enver Paşa askerin önündedir. Birlikler artık yürüyemeyecek hale geldiğinde onları Terpenik köyünde bırakır. Sonrasını kurmay başkanı Şerif Bey şöyle anlatır:</span> <span class="metin_normal_i _idGenCharOverride-1">“Beş on karargâh atlısını önüne ve tüm kurmaylarını arkasına takarak, hiç bilmediği ve tanımadığı bu yalçın arazide, karanlıklar içinde Bardız’a doğru başını aldı gitti. Eğer yol üstünde tesadüfen beş on özverili Rus bulunsaydı, tüm karargâhı canlı veya cansız kökünden koparıp atması işten sayılmazdı. Yol o kadar sarp bir boğazdan geçer ki.... Bu geceki hedefleri olan Bardız’a girerken, karşılarına iki Rus nöbetçisi çıksaydı, bu karanlık gecede ne olacaktı? Bu paşalar, beyler nereye döneceklerdi? Ben size cevap vereyim: Enver, mahvolurdu da geri dönmezdi. Kesinlikle beş-on karargâh süvarisiyle gece hücumu yapmaya kalkışırdı.”</span> <span class="metin_indentmetin_n _idGenCharOverride-8">(İlden,</span> <span class="metin_indentmetin_i _idGenCharOverride-8">a.g.e,</span> <span class="metin_indentmetin_n _idGenCharOverride-8">s.131)</span></p>

    <p class="Temel-Paragraf"><span class="metin_normal _idGenCharOverride-1">Enver Paşa’nın sınır tanımayan gözü karalığı bazı subayları da korkutmaktadır.</span></p>

    <p class="Temel-Paragraf"><span class="metin_normal _idGenCharOverride-1">Bardız’a yaklaştıkları sırada rastladıkları bir köylü, 29. Tümenin buradaki Rus birliğini geri atarak Bardız’a girdiğini haber verir. 28. Tümen ve şiddetli bir tipide epeyce kayıp veren 17. Tümen de Bardız’a ulaşırlar.</span></p>

    <p class="temel_tp_sb"><span class="metin_normal _idGenCharOverride-1">Enver Paşa’nın kişiliği ile ilgili bir hatırayı da, başyaveri olan Kâzım Orbay’dan</span><span class="metin_dipnot _idGenCharOverride-6"><a class="_idFootnoteLink" href="#footnote-238-31" id="footnote-238-31-backlink">31</a></span> <span class="metin_normal _idGenCharOverride-1">dinleyelim:</span> <span class="metin_normal_i _idGenCharOverride-1">“Enver Paşa başkomutan vekili ve ordu komutanı olarak, arkada ve harekâtın bütününe hâkim olması gereken bir noktada kalamıyordu. Bir defasında yine atlara bindik. İlerledik. Kolordu karargâhını geride bıraktık. Sonra cephe istikametinde Tümen karargâhını da geçtik. Bir süre sonra Alay cephesine vardık. Ama, orada da durmadık. Hep ilerliyorduk. Taburlar ve ateş sahası içindeydik. Bronzar Paşa beni boyuna sıkıştırarak, Enver Paşa’yı uyarmamı istiyordu. Ben bunu yapamazdım. Ben yaverdim ve o kadar. Ama, Enver Paşa daha da ilerledi. Tehlikenin tam içinde idik. Bronzar Paşa her adımda ısrarlı uyarılarını tekrarlıyordu. Ben de ona, bu uyarıları kendisine yapmasını söylüyordum. Fakat, o da Paşa’ya bir şey söylemekten çekiniyordu. Bu gibi sahneler daima tekrarlanıyordu.”</span> <span class="metin_indentmetin_n _idGenCharOverride-8">(Aydemir,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">., c.3, s.142)</span> <span class="metin_normal _idGenCharOverride-1">Enver Paşa, bu harekâtta bütün subaylara askerin önünde olmalarını emretmiştir.</span><span class="metin_dipnot _idGenCharOverride-6"><a class="_idFootnoteLink" href="#footnote-238-32" id="footnote-238-32-backlink">32</a></span></p>

    <p class="Temel-Paragraf"><span class="metin_normal _idGenCharOverride-1">Askerî birlikler erimekte ve aralarında bağlantı kurulamamaktadır. Kolordular kendi başlarına, verilen genel taarruz planını uygulamaya çalışmaktadırlar. Bu plana göre 25 Aralık’ta Sarıkamış’a girilmesi gerekir. Bardız’la Sarıkamış arası da bir günlük yoldur.</span></p>

    <p class="Temel-Paragraf"><span class="metin_normal _idGenCharOverride-1">Kuşatmayı gerçekleştirecek diğer Kolordudan yani Hafız Hakkı Bey’in X. Kolordusundan haber alınamamaktadır; ama, Enver Paşa ona güvenmekte ve yetişeceğine inanmaktadır. Enver Paşa Karargâh kurmaylarını toplar, ne yapmaları gerektiğini sorar. Alman kurmaylar da dahil, X. Kolordudan haber almak üzere Bardız’da beklenmesini önerirler. Enver Paşa, hayır, der; yarın</span> <span class="metin_normal _idGenCharOverride-1">Bardız’dan hücuma geçilecektir. Akşamdan hazırlıklara başlanır.</span></p>

    <p class="Temel-Paragraf"><span class="metin_normal _idGenCharOverride-1">Bu arada X. Kolordu 24 Aralık günü temas kurduğu Rus birliklerini süngü hücumu ile geri atarak ilerlemektedir. Epeyce silah ve araba ele geçirilir. Rus birlikleri gece karanlığından yararlanarak geri çekilirler. Patikadan ibaret ve karla kaplı yollarda yürümek asker için çok sıkıntılı olmaktadır.</span></p>

    <p class="Temel-Paragraf"><span class="metin_normal _idGenCharOverride-1">O gün bir başka şanssızlık yaşanmış, X. Kolordu kurmay başkanı Binbaşı Nasuhi Bey Ruslara esir düşmüştür. Üzerindeki evraklardan Türklerin bir kuşatma hareketine geçtikleri anlaşılmıştır. Bunun üzerine XI. Kolordu karşısındaki birlikler geri çağrılmış, yardım çağrıları yapılmış ve Sarıkamış kuvvetlerinin komutanı değiştirilmiştir.</span></p>

    <p class="temel_tp_sb"><span class="metin_normal_i _idGenCharOverride-1">25 Aralık.</span> <span class="metin_normal _idGenCharOverride-1">Her taraf kar; ama hava açıktır. Enver Paşa yine askerin önünde harekete geçer; Bardız-Yayla-Kızılkilise yoluyla Sarıkamış’a çıkılacaktır. Özellikle üst rütbeli subaylar, zafer zamanlarının serdarları gibi ordunun önünde yürüyen Enver Paşa’ya ayak uyduramamakta, yer yer savsaklamalar olmaktadır. Enver Paşa kendisi en öne geçtiği gibi, ısrarlı emirlerle bütün subayların birliklerinin önünde yürümesini istemektedir. Öyle görülüyor ki, o çetin şartlar altında askeri yürütmenin ve şevke getirerek savaştırmanın başka bir yolu da yoktur. Kızılkilise’ye girdiklerinde epey miktarda yiyecek ve arpa ele geçirilir.</span></p>

    <p class="otuken_resim"><span class="metin_normal _idGenCharOverride-1"><img alt="" class="_idGenPageitem-13" src="../Images/sarikamis.jpg" /></span></p>

    <p class="otuken_resim_aciklama_sb"><span class="metin_resim_n _idGenCharOverride-3">Sarıkamış cephesinden bir görüntü</span></p>

    <p class="Temel-Paragraf"><span class="metin_normal _idGenCharOverride-1">IX. Kolordunun 29. Tümeni Sarıkamış’a dört kilometre kadar yaklaştığında, sırtların</span> <span class="metin_normal _idGenCharOverride-1">Rus birlikleri tarafından tutulduğunu görür. Saat 13.30 sularında Rus topçusunun ateşi başlar. Asker yorgundur; soğuğa karşı direnci azalmıştır ve çok miktarda döküntüsü vardır. IX. Kolordu komutanı İhsan Paşa, o akşam ordunun dinlenmesini ve ertesi gün saldırıya geçilmesini önerir. Enver Paşa, hayır, der, bu iş bu gece bitmeli...</span></p>

    <p class="Temel-Paragraf"><span class="metin_normal _idGenCharOverride-1">Hücum başlar; karlı arazide çok zor ilerlenmekte ve kayıplar verilmektedir.</span> <span class="metin_normal_i _idGenCharOverride-1">“Gece yarısından az sonraya kadar devam eden bu gece muharebesi sonucunda düşman süngü ile püskürtülmüştü. Makineli tüfeklerin yalnız namlularından başka bütün donanımını yerinde bırakan düşman kaçmış bulunuyordu.”</span> <span class="metin_indentmetin_n _idGenCharOverride-8">(ATASE,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">., s.425)</span> <span class="metin_normal _idGenCharOverride-1">Çatışmalarda çok kayıp veren 86. piyade alayının iki bölüğü Çerkezköy’e girer. 17. ve 28. Tümenler henüz gelememiştir ve bir haber de alınamamıştır. İhsan Paşa ve Kurmay Başkanı Şerif Bey’in yeniden ısrarları üzerine taarruz durdurulur. O gece tam sonuca ulaşılamaz; düşmanın terk ettiği mevzilere yerleşilir. 29. Tümen birlikleri geceyi açıkta geçirecektir.</span></p>

    <p class="Temel-Paragraf"><span class="metin_normal _idGenCharOverride-1">Yabancı askerî tarihçi şöyle yazar: Saat on altıda Ruslar Sarıkamış’a çekilmeye başlar.</span> <span class="metin_normal_i _idGenCharOverride-1">“Karanlık basmaktaydı. 29. Tümen Komutanı, harekâtı durdurarak ordugâha geçmeyi daha ihtiyatlı buldu. Türkler Sarıkamış’a çok yakın oldukları halde, -20 derece soğukta, karışık halde toplandılar.”</span> <span class="metin_indentmetin_n _idGenCharOverride-8">(W. E. D. Allen ve Paul Muratoff,</span> <span class="metin_indentmetin_i _idGenCharOverride-8">1828-1921 Türk Kafkas Sınırındaki Harplerin Tarihi,</span> <span class="metin_indentmetin_n _idGenCharOverride-8">Ankara 1966, s.245)</span> <span class="metin_normal _idGenCharOverride-1">O gün Rus komutan genel geri çekilme emri vermiş ve birlikler çekilecekleri yolları belirleyerek çekilme hazırlıklarına başlamıştır.</span></p>

    <p class="Temel-Paragraf"><span class="metin_normal _idGenCharOverride-1">O günü, General Fahri Belen şöyle değerlendirir:</span></p>

    <p class="temel_indentmetin_tek"><span class="metin_minion _idGenCharOverride-9">“Sarıkamış’ın 25-26 Aralık gecesi işgal edilememesinden, taarruzu önleyen İhsan Paşa ve Kurmay Başkanı Yarbay Şerif Bey sorumludur. Bunlar, Rusça yazılan kitapları okumadan hatıralarını yazarak, kendilerini haklı göstermişlerdir.”</span> <span class="metin_indentmetin_n _idGenCharOverride-1">(Fahri Belen,</span> <span class="metin_indentmetin_i _idGenCharOverride-1">20. Yüzyılda Osmanlı Devleti</span><span class="metin_indentmetin_n _idGenCharOverride-1">, İstanbul 1973, s.224)</span><span class="metin_dipnot _idGenCharOverride-11"><a class="_idFootnoteLink" href="#footnote-238-33" id="footnote-238-33-backlink">33</a></span></p>

    <p class="Temel-Paragraf"><span class="metin_normal _idGenCharOverride-1">Sarıkamış hakkındaki güzel kitabında Ramazan Balcı, o günkü durumu şöyle anlatmaktadır:</span></p>

    <p class="temel_indentmetin_tek"><span class="metin_minion _idGenCharOverride-9">“25 Aralık akşamı Enver Paşa Sarıkamış önlerine gelmişti ve gece baskını ile Sarıkamış’a girilmesini istiyordu. Kolordu komutanı erlerin yorgun olduğunu ileri sürerek harekâtın durdurulması istedi. Buna rağmen Enver Paşa taarruz emri verdi. Gece yarısına kadar süren saldırılarda Ruslar Sarıkamış’a kadar geri atıldılar. Ancak,</span> <span class="metin_minion _idGenCharOverride-9">İhsan Paşa’nın tekrar devreye girmesi ile Sarıkamış’a girilmeden hareket durduruldu. Gece taarruzunun gelişememesinde en büyük sorumluluk 29. Tümen komutanı Arif Baytan’ındı. Bu komutan taarruz için ileri hareket eden kıtaları, Başkomutanlığın bilgisi dışında Kızılkilise’ye geri çevirdi. Onun bu hareketi gecenin karanlığında fark edilmedi. Avcı kıtalarıyla ilerde bulunan Enver Paşa saldırının gelişmesi için boşuna çalışıp durdu.”</span> <span class="metin_indentmetin_n _idGenCharOverride-1">(Balcı,</span> <span class="metin_indentmetin_i _idGenCharOverride-1">a.g.e.</span><span class="metin_indentmetin_n _idGenCharOverride-1">, s.270)</span></p>

    <p class="temel_tp_sb"><span class="metin_normal _idGenCharOverride-1">Rus harp tarihçilerinin de ittifak ettikleri gibi, o gece Sarıkamış’a girilmemesi, savaşın yönünü değiştirdi. Artık sabah saatlerinde Rusların takviye birlikleri Sarıkamış’a girmeye başlamıştı. Rus general Maslovski diyor ki,</span> <span class="metin_normal_i _idGenCharOverride-1">“29. Tümenin Sarıkamış’a hücum etmemek suretiyle vakit kaybetmesi bizim için gerekli olan zamanı kazandırmıştır. IX. Kolordu komutanı İhsan Paşa da aynı şekilde hareket etmiştir.”</span> <span class="metin_indentmetin_n _idGenCharOverride-8">(General Fahri Belen,</span> <span class="metin_indentmetin_i _idGenCharOverride-8">Birinci Cihan Harbinde Türk Harbi,</span> <span class="metin_indentmetin_n _idGenCharOverride-8">Ankara 1964, c.I, s.195)</span></p>

    <p class="Temel-Paragraf"><span class="metin_normal _idGenCharOverride-1">O gün, sonradan yazılan kitaplarda şöyle değerlendirilir:</span></p>

    <p class="temel_indentmetin_tek"><span class="metin_minion _idGenCharOverride-9">“Ordu komutanlığı 25-26 Aralık gecesi (IX. Kolordu birliklerine) Sarıkamış’a taarruz edilmesini emretmiş ve bu emir de, yukarıda belirtilen nedenlerle uygulanamamıştı. Halbuki o gece Sarıkamış’ta çok az düşman kuvveti bulunuyordu. Her ne bahasına olursa olsun taarruza devam edilerek Sarıkamış ele geçirilmeliydi. Yorgun kıtalar Sarıkamış’ta dinlenebilirdi. Ne yazık ki IX. Kolordunun savaş gücü çok azalmış olduğundan, sabah başlayan taarruz da ilerletilememiş ve ertesi güne ertelenmişti. Ertesi günü de Sarıkamış’taki Rus kuvvetleri civardan ivedi olarak getirilen birkaç birlikle takviye edilince, bundan sonraki günlerde yapılan taarruzlardan bir sonuç alınamamıştı. Sarıkamış’a yapılan bu ilk gün taarruzlarında IX. Kolordu Komutanının (İhsan Paşa) yeterince aktif davrandığı söylenemez.”</span> <span class="metin_indentmetin_n _idGenCharOverride-1">(ATASE,</span> <span class="metin_indentmetin_i _idGenCharOverride-1">a.g.e.</span><span class="metin_indentmetin_n _idGenCharOverride-1">, s.435)</span></p>

    <p class="Temel-Paragraf"><span class="metin_normal _idGenCharOverride-1">Rus orduları başkomutan vekili General Nikolski ise şöyle yazar:</span></p>

    <p class="temel_indentmetin_tek"><span class="metin_minion _idGenCharOverride-9">“Türklerin 29. Tümen komutanı (Arif Baytan), Sarıkamış’ta Ruslara çok sayıda takviye kuvvetleri gelmekte olduğu neticesine vararak ve bağlı olduğu IX. Kolordunun diğer tümeninin de (17.Tümen) gelmekte olduğunu düşünerek, bu tümenin gelişine kadar taarruzu ertelemeye karar vermiş ve bu karar sayesindedir ki, Sarıkamış kurtulmuştur...”</span> <span class="metin_indentmetin_n _idGenCharOverride-1">(Nakleden, Eren,</span> <span class="metin_indentmetin_i _idGenCharOverride-1">a.g.e</span><span class="metin_indentmetin_n _idGenCharOverride-1">., s.410)</span></p>

    <p class="Temel-Paragraf"><span class="metin_normal _idGenCharOverride-1">Rus ordusu Kurmay Başkanı Albay Maslovski ise şunu söyler:</span></p>

    <p class="temel_indentmetin_tek"><span class="metin_minion _idGenCharOverride-9">“İhsan Paşa, Rusların fevkalade direnişleri üzerine, Sarıkamış’ta Rus kuvvetlerinin önemli bir çokluğa sahip olduğunu zannederek, kesin hücumu yapmak için Kolordusunun bütün kuvvetlerinin gelmesine karar vermiştir....”</span></p>

    <p class="Temel-Paragraf"><span class="metin_normal _idGenCharOverride-1">O akşam, Sarıkamış’ın kuzeyindeki Bardız geçitlerini de birliklerimiz işgal ederler. Verilen bütün kayıplar ve çekilen sıkıntılara rağmen, tam planlandığı gibi</span> <span class="metin_normal_i _idGenCharOverride-1">25 Aralık</span><span class="metin_normal _idGenCharOverride-1">’ta Sarıkamış’a gelinmiştir. Kuşatmanın öbür birliği X. Kolordu henüz ortada olmasa da, Ruslar baskına uğramıştır ve çok sıkıntılı haldedirler. Yardım çağrıları kesintisiz yapılmaktadır. Ancak, bir top atışı ile, Sarıkamış’taki radyo vericileri isabet almış ve Tiflis ile irtibatı kesilmiştir. Rus komutanı General Mişlayevsky çekilme emrini verir:</span></p>

    <p class="temel_indentmetin_tek"><span class="metin_minion _idGenCharOverride-9">“Durumun değişmesi üzerine bazı kıtalar düşmanı oyalamak için yerlerinde kalacak, diğer bütün kıtalar karanlık basınca</span> <span class="metin_minion _idGenCharOverride-9">Sarıkamış doğrultusunda, kademeli ve büyük bir intizam içinde çekileceklerdir. Emrim olmadıkça Sarıkamış’ta duraklama yapılmaksızın çekilme devam edecektir.”</span> <span class="metin_indentmetin_n _idGenCharOverride-1">(Ö. Eren,</span> <span class="metin_indentmetin_i _idGenCharOverride-1">a.g.e</span><span class="metin_indentmetin_n _idGenCharOverride-1">., s.404)</span></p>

    <p class="Temel-Paragraf"><span class="metin_normal _idGenCharOverride-1">Çekilme emrini veren Kafkas Orduları Komutanı Tiflis’e hareket etmiştir. Ancak, Sarıkamış’taki birliklerin komutanı General Berhman çekilme emrini uygulamamış, savunma hatlarını güçlendirmek için çalışmıştır.</span></p>

    <p class="Temel-Paragraf"><span class="metin_normal _idGenCharOverride-1">Yorgun ve kayıplar vermiş birlikler için gece hücumu çok zordur; ama, Enver Paşa güçlü sezgileriyle anlamaktadır ki, bu, sonucu alacak tek yoldur ve yarın geç kalınmış olacaktır. Fakat, komutan ve kurmayların ısrarları onu da etkiler ve birliklerin o gece dinlenmelerine razı gelir.</span></p>

    <p class="temel_indentmetin_tek"><span class="metin_minion _idGenCharOverride-9">“Diğerlerinin ayak sürümelerine rağmen Enver’in harekâtta ısrar etmesi, vukuata göre haklı ve çok isabetli görünmektedir. Çünkü harekâtta yapılacak her gecikme, Rusların Sarıkamış’taki durumunu kuvvetlendirecekti.”</span> <span class="metin_indentmetin_n _idGenCharOverride-1">(Z. N. Aksun,</span> <span class="metin_indentmetin_i _idGenCharOverride-1">Enver Paşa ve Sarıkamış Harekâtı,</span> <span class="metin_indentmetin_n _idGenCharOverride-1">s.209)</span></p>

    <p class="Temel-Paragraf"><span class="metin_normal _idGenCharOverride-1">O gün ve gece, biraz da tesadüfen Sarıkamış’a, izinden dönen Rus Plaston Tugayı komutanı, bazı üst rütbeli subaylar, iki bin kadar ikmal eri ve yüz kadar genç subay gelir. Hemen yeniden düzen kurmaya başlarlar. Sarıkamış savaşlarını değerlendirirken, Rus birliklerinin inatçı ve çetin direnme güçlerine işaret etmeden geçilemez. O gece geçirilmekle, Rus komutanların yılgınlıklarından doğan imkân değerlendirilememiş olur. Ertesi gün ise, gelen yeni birlik ve subaylarla düşman yeni bir ruh ve güç kazanmış durumdadır.</span></p>

    <p class="Temel-Paragraf"><span class="metin_normal _idGenCharOverride-1">X. Kolordu ile hâlâ bağlantı yoktur. Kolordu o gün karşılaştığı Rus kuvvetleriyle tutuşmuş ve “Pernek Savaşı” denilen bu vuruşmada, Türk birlikleri büyük kahramanlıklarla, pek çok kayıp bahasına Rus birliklerini süngü hücumuyla dağıtmıştır. Komutan Hafız Hakkı Bey bu savaşı, gece yayımladığı bildiride şöyle anlatır:</span></p>

    <p class="temel_indentmetin_tek"><span class="metin_minion _idGenCharOverride-9">“Kolordunun bütün subay ve erlerinin üstün gayretleri sonucunda ve Allah’ın yardımıyla karşımızdaki düşman alayları tamamen dağılarak çekilmişlerdir. Düşmanın bir çok subayı ve yüzlerce eri esir edilmiş, binden fazla silah, araba ve çok sayıda cephane ele geçirilmiştir.”</span> <span class="metin_indentmetin_n _idGenCharOverride-1">(Eren,</span> <span class="metin_indentmetin_i _idGenCharOverride-1">a.g.e.,</span> <span class="metin_indentmetin_n _idGenCharOverride-1">s.405)</span></p>

    <p class="Temel-Paragraf"><span class="metin_normal _idGenCharOverride-1">Ertesi gün,</span> <span class="metin_normal_i _idGenCharOverride-1">26 Aralık’</span><span class="metin_normal _idGenCharOverride-1">ta, Sarıkamış ve çevresinde kalın bir sis ve acı bir soğuk vardır. Ordudaki donma olayları artmıştır. Birlikler sayı olarak da iyice erimiştir. Sabah saat 7.30’da 29. ve 17. Tümenler saldırıya geçerler. Dağ toplarının kâgir binalara etkisi zayıf olduğundan, saldırı da yavaş ilerlemektedir. Rus topçu ve makineli tüfek atışlarının yoğunlaştığı görülür. Ordugâhlarından çıkıp Çerkezköy’e doğru inmek isteyen Ordu ve Kolordu karargâhları da bu ateşlerden zarar görürler. Enver Paşa’ya gelince, o, hedefe kilitlenmiş gibidir; askerin gerisinde duramamaktadır. 29. Tümen Komutanı Albay Arif Baytan, şöyle yazar:</span> <span class="metin_normal_i _idGenCharOverride-1">“Enver Paşa Tümen karargâhının ilerisinde görünmesi üzerine, derhal yanına gidildi. Kendisi toprak sütresinin gerisine çömelmiş ve devam eden topçu ateşinin altında mermiler başımızın üstünde parçalandıkça gayri ihtiyari eğiliyordu...”</span></p>

    <p class="Temel-Paragraf"><span class="metin_normal _idGenCharOverride-1">IX. Kolordu Komutanı İhsan Paşa, 28. Tümen ve X. Kolordunun gelmesinin beklenmesi gerekçesiyle Enver Paşa’dan hareketi durdurmasını rica eder. Bitkin askerimizin taarruz gücü de iyice zayıflamıştır. Hareket durdurulur. General Belen şunları yazar:</span></p>

    <p class="temel_indentmetin_tek"><span class="metin_minion _idGenCharOverride-9">“Oysa ki X. ve XI. Kolordular</span> <span class="metin_minion _idGenCharOverride-9">Sarıkamış’a uzakta idiler. Ruslar ise Sarıkamış’a kuvvet getirmekte idiler. Rus kaynaklarından öğreniyoruz ki, 26 Aralık günü Sarıkamış garnizonu tehlike ve bunalım geçirmiş, Türk saldırısının durdurulması büyük ferahlıklar yaratmıştır.”</span> <span class="metin_indentmetin_n _idGenCharOverride-1">(F. Belen,</span> <span class="metin_indentmetin_i _idGenCharOverride-1">20.Yüzyılda Osmanlı Devleti,</span> <span class="metin_indentmetin_n _idGenCharOverride-1">s.224)</span></p>

    <p class="Temel-Paragraf"><span class="metin_normal _idGenCharOverride-1">Bölük ve tabur komutanlarının yarısından çoğu, takım subaylarının ise üçte ikisi Hakk’a yürümüştür.</span></p>

    <p class="Temel-Paragraf"><span class="metin_normal _idGenCharOverride-1">Hafız Hakkı Beyin kolordusu beklenmektedir.</span></p>

    <p class="temel_yildiz"><span class="metin_yildiz _idGenCharOverride-1">* * *</span></p>

    <p class="Temel-Paragraf"><span class="metin_normal _idGenCharOverride-1">O gün Allahuekber Dağlarını aşmak için yürüyen X. Kolordu birlikleri, tam dorukta kalın bir sis içinde, büyük bir tipi ve kasırgaya yakalanır. Ağır kayıplar verilir; piyade erlerin yüzde yirmisinin ayakları şişmiştir. Yol denilen izden ancak tekerli kol yürünebilmektedir. Kolordunun X. Tümeninin uğradığı bu felaketli yürüyüşe Ramazan</span> <span class="metin_normal _idGenCharOverride-1">Balcı açıklık getirir:</span></p>

    <p class="temel_indentmetin_tek"><span class="metin_minion _idGenCharOverride-9">“Bu olay, General Fahri Belen’in eserinde, bir dikkatsizlik sonucu, bütün Kolordunun uğradığı bir felaket olarak tasvir edilmiştir. Oysa, X. Kolordu kıtaları Allahuekber Dağlarını aynı anda, ya da bir günde aşmadılar. Tümenlerin ayrıntılı olarak verilen hareketlerinde görüleceği gibi, bütün Kolordunun Arsenek’ten Başköy’e nakli üç gün sürmüştür.”</span></p>

    <p class="otuken_resim"><span class="otuken_logo _idGenCharOverride-1"><img alt="" class="_idGenPageitem-14" src="../Images/s.283.jpg" /></span></p>

    <p class="otuken_resim_aciklama"><span class="metin_resim_n _idGenCharOverride-3">Fabrikanın Açılış Töreninden Sonra Kız Okulu Öğrencileri Enver Paşa’yı Uğurlarken.</span></p>

    <p class="otuken_resim_aciklama_sb"><span class="metin_resim_i _idGenCharOverride-3">Gnkur.ATASE Başkanlığı Arşivi Fotoğraf Koleksiyonu, Birinci Dünya Harbi (BDH) Albüm No: 9., Fotoğraf No: 199</span></p>

    <p class="Temel-Paragraf"><span class="metin_normal _idGenCharOverride-1">Bu intikal süresince Kolordunun verdiği kayıplar konusunda, işin bütününde olduğu gibi, çelişkili rakamlar söylenmiştir. Yabancılar genellikle, % 20 civarında yol zayiatı verildiğini yazarlar. Hatıralarını yayımlayan Şerif Bey (IX. Kolordu Kurmay Başkanı), Selahaddin Bey (X. Kolordu Kurmay Başkanı) ve başka bazı Türk yazarlar, bu kayıpları çok yüksek gösterirler. Ramazan Balcı diyor ki,</span> <span class="metin_normal_i _idGenCharOverride-1">“Bunun bir sebebi, gerçekten bu rakamı tespit etmekteki güçlüktür. İkinci bir sebebi ise, Sarıkamış’ta ordunun, daha savaşa sokulmadan dağlarda dondurulduğu hakkındaki kanaati güçlendirmek istemeleri olmalıdır... 26 Aralık gecesi insan iradesinin üstünde bir felakete yakalanan 93. Alay ile o gece yürüyüş halinde bulunan 88. ve 89. Alayların dışındaki birlikler, ertesi iki gün içinde daha iyi şartlarda Başköy’e geldiler... Bu da, yolun geçilmesinin imkânsızlığından çok, o gece geçen birliklerin tipiye yakalandıklarını gösterir... Bu durumda yürüyüşün uzun sürmesi ve havanın aşırı soğuk olması yüzünden disiplini bozulan askerlerin büyük ölçüde çevredeki köylere dağıldıkları anlaşılmaktadır.”</span> <span class="metin_normal _idGenCharOverride-1">Bu durumda, subaylar köylere çıkartılarak dağılan askerler toplanmaya çalışılır. Ama, artık</span> <span class="metin_normal _idGenCharOverride-1">Sarıkamış’a girme umudu iyice zayıflamıştır.</span></p>

    <p class="temel_tp_sb"><span class="metin_normal _idGenCharOverride-1">Enver Paşa ise, Kolordunun döküntüleriyle de olsa, Hafız Hakkı Bey’in Sarıkamış’a yetişmesini istemektedir. Ertesi günlerde de Türk taarruzlarının ardı hiç kesilmez; ama sonuç alınamaz; Rus birlikleri gittikçe güçlenmektedir.</span></p>

    <p class="Temel-Paragraf"><span class="metin_normal _idGenCharOverride-1">Hafız Hakkı Bey ilerlemesine devam eder; Selim’i alır. Fakat, buradaki Rus birliklerine karşı bir gün daha kaybetmiş olur. X. Kolordu birliklerinin bir kısmı yine de Sarıkamış-Kars demiryolu hattına ulaşır, hatta geçerler; demiryolu birkaç yerinden kesilir. Rus komutanı Mişlayevski Sarıkamış’ı terk ederek Tiflis’e gitmiştir; Ruslarda komuta karmaşası yaşanmaktadır; ama çekilmeye çalışanların yanında, gelmiş olan taze kuvvetler savunmayı gereğince güçlendirmiştir. Türk birlikleri ise her gün geçtikçe biraz daha erimektedir.</span></p>

    <p class="Temel-Paragraf"><span class="metin_normal _idGenCharOverride-1">Hafız Hakkı Bey, Rus birliklerinin, yapılan kuşatma harekâtının arkasında tehlike oluşturmaması için, çevredeki Rus kuvvetleriyle savaşarak ilerlemeye çalışmaktadır. Rastlanılan Rus birlikleri dağıtılmaktadır; ancak, yol uzamıştır ve asker dağılmaktadır. X. Kolorduya mensup 31. Tümene, bulunduğu Yağıbasan’dan Sarıkamış’a doğru ilerleme emri verilir. Gücü fevkalade azalmış olan tümenin taarruzunu bizzat tümen komutanı yürütür. Komutan Abdülkerim Paşa şunları yazar:</span></p>

    <p class="temel_indentmetin_tek"><span class="metin_minion _idGenCharOverride-9">“Üç günden beri devam eden tipi, fırtına ve şiddetle esen rüzgâr, yüksek dağlarda askeri geceli gündüzlü halsiz bırakmış, bir çok erler donmuştur. Cenab-ı Hak İslâm ordusunu bütün tabiî âfetlerden korusun. Hava böyle giderse, bu donmalar ile birlikler tamamen eriyecektir.”</span> <span class="metin_indentmetin_n _idGenCharOverride-1">(Aydemir,</span> <span class="metin_indentmetin_i _idGenCharOverride-1">a.g.e</span><span class="metin_indentmetin_n _idGenCharOverride-1">., c.3, s.144)</span></p>

    <p class="Temel-Paragraf"><span class="metin_normal _idGenCharOverride-1">Bu eriyen birlikler, komutanları başlarında olarak Sarıkamış’a girerler.</span> <span class="metin_normal_i _idGenCharOverride-1">“Erler son derece fedakârlıklar göstererek Sarıkamış’a girmişlerse de kasaba dahilinde dağıldıklarından birlikler elden çıkmıştı. Ruslar devamlı takviye alıyorlardı. Başka bir hal çaresi kalmadığından kıtalar kasabayı boşaltarak bir kilometre kuzeydeki yüksek ormanlık sırta çekildiler.”</span> <span class="metin_indentmetin_n _idGenCharOverride-8">(ATASE,</span> <span class="metin_indentmetin_i _idGenCharOverride-8">a.g.e.</span><span class="metin_indentmetin_n _idGenCharOverride-8">, s.470)</span> <span class="metin_normal _idGenCharOverride-1">Süngü hücumu ile Rus siperlerini söken 91. Alay, Rusların yoğunlaşan karşı saldırıları altında kademeli olarak çekilirken, Alay komutanı Bahaeddin Bey yaralanır.</span></p>

    <p class="Temel-Paragraf"><span class="metin_normal _idGenCharOverride-1">Aynı gün 32. Tümen de, havanın biraz sisli olmasından da yararlanarak birkaç koldan saldırıya geçmiş ve çarpışmalar akşama kadar sürmüştür. Rusların ağır kayıplar vermesine ve bir buçuk kilometrelik ilerlemeye rağmen, düşmanın direnci tam kırılamamıştır.</span></p>

    <p class="Temel-Paragraf"><span class="metin_normal _idGenCharOverride-1">X. Kolordu komutanı Albay Hafız Hakkı Bey de, Enver Paşa’nın bir benzeridir; korkusuz, inanmış ve ümidini hiç kaybetmeyen bir komutan.</span> <span class="metin_normal_i _idGenCharOverride-1">29 Aralık’</span><span class="metin_normal _idGenCharOverride-1">ta 3. Ordu komutanlığına yazdığı raporda,</span> <span class="metin_normal_i _idGenCharOverride-1">“Ben Sarıkamış’ın üç kilometre kuzeyinde orman kenarında topçu mevziindeyim.”</span> <span class="metin_normal _idGenCharOverride-1">der ve toplu bir taarruzla zafere ulaşacaklarına inandığını söyler.</span> <span class="metin_indentmetin_n _idGenCharOverride-8">(ATASE,</span> <span class="metin_indentmetin_i _idGenCharOverride-8">a.g.e.</span><span class="metin_indentmetin_n _idGenCharOverride-8">, s.470)</span></p>

    <p class="Temel-Paragraf"><span class="metin_normal _idGenCharOverride-1">XI. Kolordu da işin vahametine uygun davranmaz. Rus kuvvetlerini kendi cephesinde tutmakla görevlendirilmiştir. Çeşitli çatışmalar olmuş; Rusların kuşatma planını fark etmesi üzerine, bu cephedeki kuvvetlere Sarıkamış’a çekilme emri verilmiştir. En son</span> <span class="metin_normal_i _idGenCharOverride-1">31 Aralık</span> <span class="metin_normal _idGenCharOverride-1">günü, sisten de yararlanan Rus kuvvetleri, bütün birlikleriyle, XI. Kolordumuzun tesir alanından sıyrılmış, Zivin Çayının doğusuna çekilmeyi başarmışlardır.</span> <span class="metin_indentmetin_n _idGenCharOverride-8">(ATASE,</span> <span class="metin_indentmetin_i _idGenCharOverride-8">a.g.e.</span><span class="metin_indentmetin_n _idGenCharOverride-8">, s.475)</span> <span class="metin_normal _idGenCharOverride-1">XI. Kolordu Komutanı Ragıp Paşa bu durumu değerlendirememiştir. Genel Kurmayın yayınına göre,</span> <span class="metin_normal_i _idGenCharOverride-1">“Galip Paşa komutasındaki XI. Kolordu da Sarıkamış’taki buhranlı durumu düşünerek hareketinde acele etmiyordu. Şimdiye kadar yapılan savaşlarda bir gün çarpışılmış, bir gün dinlenilmişti. Nitekim, yarın yapılacaklarla (2 Ocak 1914) ilgili Kolordu Komutanınca verilen emirde, bugün kısmen taarruz etmiş tümenlerin yarın bulundukları hatta kalarak noksanlarını tamamlamaları istenmişti. Şayet Galip Paşa, Sarıkamış’taki ölüm kalım mücadelesine destek olacak şekilde hareket etmiş olsaydı, şiddetli kışın bütün dezavantajlarına rağmen bugün 3. Türk Ordusunun durumu bu kadar kötü olmazdı.”</span></p>

    <p class="Temel-Paragraf"><span class="metin_normal _idGenCharOverride-1">Rus karşı saldırıları yoğunlaşmıştır. 3. Ordu karargâhı da ateş altındadır. Enver Paşa’nın karargâhında dört subayın ayakları donmuş, iki subay düşman ateşiyle yaralanmıştır. Enver Paşa çok bitkin düştüğünde, karlı bir çukura kıvrılıp yatarak biraz dinlenmeye çalışmaktadır. X. ve IX. Kolordulardan geri kalanlar kurtarılmaya çalışılır ve ilk kere kısmî geri çekilme emri verilir.</span></p>

    <p class="Temel-Paragraf"><span class="metin_normal _idGenCharOverride-1">Enver Paşa, muhtemelen bu günlerde,</span> <span class="metin_normal_i _idGenCharOverride-1">“Hükûmete”</span> <span class="metin_normal _idGenCharOverride-1">başlığını taşıyan vasiyetnamesini yazar. Bu yazının</span> <span class="metin_normal _idGenCharOverride-1">İstanbul’a gönderilip gönderilmediği bilinmemektedir. Türk Tarih Kurumu’ndaki vesikalar arasında bulunan, Paşa’nın el yazısıyla yazılı metin şöyledir:</span></p>

    <p class="temel_indentmetin_ilk"><span class="metin_minion _idGenCharOverride-9">“Hükûmete,</span></p>

    <p class="temel_indentmetin"><span class="metin_minion _idGenCharOverride-9">“Planım, Ruslara, hemen iki misli üstün iki kolordu ile arkalarına düşerek çekilmeye mecbur etmek ve bu suretle XI. Kolordu ve Süvari Fırkasıyla takip olunan düşmanı karşılayıp tamamen yok etmekti. IX. ve X. Kolordu başarıyla hareketi yaptı. Düşmana taarruz edildi; fakat, mağlup edilemedi. Şimdi XI. Kolordu ve Süvari Fırkasını bekliyorum. Gelir de yetişirse, düşmanı bozacağım. Fakat, gelmeden, düşman zayıflamış birliklerimize saldırır ve taarruzunda başarılı olursa, o vakit ordu mahvolmuş demektir.</span></p>

    <p class="temel_indentmetin"><span class="metin_minion _idGenCharOverride-9">“Şimdiye kadar asker ve subaylar hiç kusursuz savaştılar: Her manevrayı yaptılar. Eğer Allah da yardım ederse başarı kesindir. Eğer başaramazsam, son neferimle birlikte öleceğim. Bu halde vasiyetim: Ben vazifemi yaptığımı sanıyorum ve öyle ölüyorum. Düşmana sonuna kadar karşı koyunuz. Her halde sonunda başaracağız. Ben hareketime pişmanlık duymadan, kalbim müsterih olarak ölüyorum. Yaşasın dinim, vatanım, Padişahım!...</span></p>

    <p class="temel_indentmetin_sb"><span class="metin_minion _idGenCharOverride-9">“Eğer geride kalanlarıma yardım etmek isterseniz, eşim Sultan Efendi hazretlerinin ödeneği yeterli değildir. Kendisinin refah içinde yaşaması için hiç olmazsa Başkomutanlık ödeneğimin kendi ödeneğine eklenmesini ve anne-babamın refahının sağlanması ile, İlahî rahmete kavuşabilmem için birkaç hayır yapılmasını rica eder ve yükselmesine çalışmaktan başka bir emel beslemediğim din ve milletimin yükselmesine dua eder, tanıyanlara selam ederim. Yaşasın Müslümanlık ve Osmanlılık ve Osmanlıların Padişahı Sultan Mehmet Han!</span></p>

    <p class="temel_imza"><span class="metin_minion _idGenCharOverride-5">Enver</span></p>

    <p class="temel_indentmetin_ilk_p"><span class="metin_minion _idGenCharOverride-9">“Servet namına bir şeyim yoktur.</span></p>

    <p class="temel_indentmetin_sb"><span class="metin_minion _idGenCharOverride-9">Mamafih ne varsa, eşim Sultan Efendi hazretlerine bırakıyorum.</span></p>

    <p class="temel_imza"><span class="metin_minion _idGenCharOverride-5">Enver”</span></p>

    <p class="temel_tp_ilk"><span class="metin_normal _idGenCharOverride-1">Enver Paşa, 24 Aralık 1914 günü, Hedik Köyü’nden eşi Naciye Sultana yazdığı mektupta, muhtemelen hazırlamış olduğu bu vasiyetnameden söz eder. Şöyle demektedir:</span> <span class="metin_normal_i _idGenCharOverride-1">“Ah güzelim, ne olur hiç olmazsa telefonla konuşmak mümkün olsaydı. O güzel sesinizi işiterek bahtiyar olurdum. Mamafih ne ise, Cenab-ı Hak’ka hamdolsun. Daha yaşamak kısmet imiş. Bari bu şekilde bir gün gelip de sizi görmek, sarıp öpmek kabiliyetini koruyorum. Ah! Kim bilir Sarıkamış önünde yazdığım kâğıdı alırsanız, doğrusu pek üzüleceksiniz.”</span> <span class="metin_indentmetin_n _idGenCharOverride-8">(A. İnan,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">., s.187)</span></p>

    <p class="Temel-Paragraf"><span class="metin_normal _idGenCharOverride-1">Bu vasiyeti tarihçi Ziya Nur Bey şöyle değerlendirir:</span> <span class="metin_normal_i _idGenCharOverride-1">“Bu vasiyet ne kadar samimi, ne derece yüksek ve ateşli bir itikat ve imanın mahsulüdür! Onun, tıpkı eski paşalarımız gibi, manevi tarzda ve ‘sadaka-yı câriye’ teşkil edecek birkaç hayrat yaptırılarak, namının rahmetle anılmasına vesile olunmasını istemesi de çok dikkate değerdir. Bu husus, kendisinin karıştığı harekâtın gidişi ile tezat teşkil eden yüksek imanına ve itikadına işaret etmektedir.”</span></p>

    <p class="Temel-Paragraf"><span class="metin_normal_i _idGenCharOverride-1">2 Ocak 1915</span><span class="metin_normal _idGenCharOverride-1">, IX. ve X. Kolordudan oluşan Sol Cenah Ordusu kurulur ve Hafız Hakkı Bey Tuğgeneralliğe terfi ettirilerek bu ordunun başına geçirilir. Hafız Hakkı Sarıkamış’a planlanan zamanda yetişememiştir; ama Enver Paşa aklına, iradesine, imanına ve ataklığına güvendiği bu genç arkadaşını yükseltmekte tereddüt etmemiştir. Ne yazık ki, Hafız Hakkı Paşa çok kısa bir süre sonra tifüs hastalığına yakalanarak 12 Şubat akşamı şehit olacak ve kendisinden hoşlanmayanları bile ağlatarak Erzurum Karskapı’da defnedilecektir.</span></p>

    <p class="Temel-Paragraf"><span class="metin_normal _idGenCharOverride-1">Sarıkamış önlerinde Enver Paşa, her şeye rağmen mağlubiyeti kabul edebilmiş değildir. Tam çekilmeye karar verememektedir. Bunun için, hiçbir haber alınamayan XI. Kolorduyu bizzat yerinde görüp durumunu değerlendirmek istemektedir.</span> <span class="metin_normal_i _idGenCharOverride-1">4 Ocak</span><span class="metin_normal _idGenCharOverride-1">’ta Bardız üzerinden, XI. Kolordu merkezine doğru yola çıkar. Yolda bir Rus keşif birliği ile karşılaşırlar. Hemen çatışmaya girerler; Karargâh kurmaylarından Bronsart Paşa kolundan yaralanır. Rusların yazdığına göre Enver Paşa bizzat çatışmanın içindedir ve Rus komutanını o vurmuştur.</span></p>

    <p class="Temel-Paragraf"><span class="metin_normal _idGenCharOverride-1">Ruslar ise artık yeterince güç biriktirdiklerini düşünerek her yandan saldırıya geçmişlerdir. Kuvvetler harpten önceki sınırlarına çekilinceye kadar çarpışmalar devam edecektir.</span></p>

    <p class="Temel-Paragraf"><span class="metin_normal _idGenCharOverride-1">Enver Paşa,</span> <span class="metin_normal_i _idGenCharOverride-1">6 Ocak’</span><span class="metin_normal _idGenCharOverride-1">ta, Hedik’te bulunan XI. Kolordu merkezinden, Erzurum’daki birliklerin takviyesi için İstanbul ve çevre vilayetlere emirler verir. Ertesi gün, artık İstanbul’a dönmeye karar vermiştir. Başbakanlığa telgrafla durumu bildirir. Orduya şu bildiriyi yayımlar:</span></p>

    <p class="temel_indentmetin_ilk"><span class="metin_minion _idGenCharOverride-9">“Arkadaşlar!</span></p>

    <p class="temel_indentmetin_sb"><span class="metin_minion _idGenCharOverride-9">“Hemen bir ay oluyor ki, içinizde bulunarak günlerce süren savaşlarda düşmana karşı nasıl saldırdığınızı gördüm. Havanın, yerin ve düşmanın gösterdiği direnmeleri, her türlü yoksulluğa bakmayarak kırdınız ve düşmanları ata topraklarından sürüp götürdünüz. Düşmandan yerler aldınız. Bu uğurda sarf ettiğiniz emekler hiçbir zaman kaybolmayacaktır. Bundan dolayı sizi Padişahımız başta olmak üzere bütün millet kutluyor. Ben yine İstanbul’a dönüyorum. İnşallah bundan böyle de büyük büyük başarılar kazanarak düşmanı bir daha başkaldıramayacak derecede kahreder ve şehitlerimizin ruhunu şad edersiniz. Sizi Allah’ın birliğine emanet ediyorum. Unutmayınız ki, Allah her zaman yardımcımızdır.”</span></p>

    <p class="Temel-Paragraf"><span class="metin_normal_i _idGenCharOverride-1">9 Ocak</span><span class="metin_normal _idGenCharOverride-1">’ta Hedik’tan ayrılır. Türk Ordusu savaştan önceki sınırlarına çekilir.</span></p>

    <p class="Temel-Paragraf"><span class="metin_normal _idGenCharOverride-1">Enver Paşa’yı o günlerde şahsen görenler pek yorgun ve suskun olduğunu söylerler.</span> <span class="metin_normal_i _idGenCharOverride-1">13 Ocak</span><span class="metin_normal _idGenCharOverride-1">’ta Aşkale’ye,</span> <span class="metin_normal_i _idGenCharOverride-1">16 Ocak 1915</span><span class="metin_normal _idGenCharOverride-1">’te Refahiye’ye gelirler.</span> <span class="metin_normal_i _idGenCharOverride-1">19 Ocak</span><span class="metin_normal _idGenCharOverride-1">’ta Suşehri’ne gelen grup buradan Ulukışla’ya geçer. Amcası</span> <span class="metin_normal _idGenCharOverride-1">Halil Paşa şunları yazar:</span> <span class="metin_normal_i _idGenCharOverride-1">“Enver Paşa, yanında Bronsart Paşa olduğu halde Ulukışla’ya geldi, yanında Kâzım (Orbay) Bey de bulunuyordu. Burada hazırlatılan bir trenle İstanbul’a döndük. Enver Paşa’nın ağzını yolda bıçak açmıyordu. Yorgun ve kederli bir halde gözleri dalıyor, düşünüyordu. Bunun da sebebi Sarıkamış Harekâtı idi. Enver bir ara bana şunları söyledi: Amca, Sarıkamış Harekâtı çok kötü bir netice verdi; bu sebeple Kuvve-i Seferiye’yi, 3. Ordu emrine sevketmek zarureti doğmuş bulunuyor. Sen yeni teşkil edilecek bir fırka ile İran’a gideceksin.”</span> <span class="metin_indentmetin_n _idGenCharOverride-8">(Halil [Kut] Paşa,</span> <span class="metin_indentmetin_i _idGenCharOverride-8">İttihat ve Terakki’den Cumhuriyete, Bitmeyen Savaş</span><span class="metin_indentmetin_n _idGenCharOverride-8">, İstanbul 2007, s. 108-109)</span> <span class="metin_normal _idGenCharOverride-1">Kuvve-i Seferiye, Halil Bey’in komuta ettiği birliklerdir.</span></p>

    <p class="Temel-Paragraf"><span class="metin_normal _idGenCharOverride-1">O sırada Sofya’da askerî ataşe iken İstanbul’a dönen ve Enver Paşa’yı ziyaret eden Mustafa Kemal Bey de şunları söyler:</span></p>

    <p class="temel_indentmetin_ilk"><span class="metin_minion _idGenCharOverride-9">“Biraz sonra Enver Paşa ile karşı karşıya bulunuyorduk. Enver biraz zayıf düşmüştü. Rengi solgundu. Söze ben başladım:</span></p>

    <p class="temel_indentmetin"><span class="metin_minion _idGenCharOverride-9">Biraz yoruldunuz...</span></p>

    <p class="temel_indentmetin"><span class="metin_minion _idGenCharOverride-9">Yok, o kadar değil...</span></p>

    <p class="temel_indentmetin"><span class="metin_minion _idGenCharOverride-9">Ne oldu ?</span></p>

    <p class="temel_indentmetin"><span class="metin_minion _idGenCharOverride-9">Çarpıştık. O kadar...</span></p>

    <p class="temel_indentmetin"><span class="metin_minion _idGenCharOverride-9">Şimdi vaziyet nedir?</span></p>

    <p class="temel_indentmetin"><span class="metin_minion _idGenCharOverride-9">Çok iyidir...</span></p>

    <p class="temel_indentmetin_sb"><span class="metin_minion _idGenCharOverride-9">Enver’i fazla üzmek istemedim...”</span> <span class="metin_indentmetin_n _idGenCharOverride-1">(Aydemir,</span> <span class="metin_indentmetin_i _idGenCharOverride-1">a.g.e</span><span class="metin_indentmetin_n _idGenCharOverride-1">., c.3, s.154)</span></p>

    <p class="Temel-Paragraf"><span class="metin_normal _idGenCharOverride-1">Genellikle, Enver Paşa’nın, yenilgiyi arkada bırakmış bir tavır içinde İstanbul’a döndüğü ve sanki önemli bir olay yaşanmamış gibi göründüğü söylenir. Bazı kaynaklar başkomutanın bu tavrını duyarsızlık olarak kınarlar; yaşanan bir felaket karşısında, birinci derecede sorumlu bir komutanın hissizliği... Acaba Enver Paşa, askerleri hakkında gerçekten böylesine duygusuz muydu, yoksa yüklendiği sorumluluğun gereği, kan kusup, kızılcık şerbeti içtim mi demeye çalışıyordu. Bu tür bir ruhî tahlili yapmak kolay değildir. Ancak, her kademeden askerin ona olan büyük bağlılığını ve sevgisini, tek taraflı bir duygusallık olarak kabul etmek zordur; bu sevginin karşılığı olmak gerekir. Paşanın tutumunu, komutanlık sorumluluğunun zorunlu bir tezahürü olarak düşünmenin daha âdil bir yargı olacağı kanaatindeyim.</span></p>

    <p class="Temel-Paragraf"><span class="metin_normal _idGenCharOverride-1">Eşi Naciye Sultan da hatıratında, Enver Paşa’nın, işlerine ait gerginlikleri kesinlikle aile hayatına yansıtmadığını birkaç kere söyler:</span> <span class="metin_normal_i _idGenCharOverride-1">“Dünyada Enver Paşa kadar memleketine ve ailesine bağlı az erkek vardır. En meyus zamanlarında bile, eve geldiğinde, dışarıdaki dağdağalı ve üzüntülü havayı beraberinde getirmezdi.”</span> <span class="metin_normal _idGenCharOverride-1">(</span><span class="metin_normal_i _idGenCharOverride-1">Naciye Sultanın Hatıraları, Acı Zamanlar,</span> <span class="metin_normal _idGenCharOverride-1">İstanbul, tarihsiz, s.39) Bu tespit, düşüncemizi doğrulamaktadır. İyi bir komutan her şart altında yıkılmayan insandır. İçindeki kişisel fırtınaları görevine yansıtmak yahut bunun tersine düşmek, sağlam bir komutan kişiliğinin harcı değildir. Hayatının daha sonraki dönemlerinde de göreceğiz ki, Enver Paşa, vücudu toprağa düşene kadar yıkılmayan bir insan olarak yaşadı.</span><span class="metin_dipnot _idGenCharOverride-6"><a class="_idFootnoteLink" href="#footnote-238-34" id="footnote-238-34-backlink">34</a></span> <span class="metin_normal _idGenCharOverride-1">Ancak, Enver Paşa’yı tanıyan herkes ondaki vefa duygusuna işaret etmiştir. Yurt dışına çıkarken İstanbul’daki Arap ileri gelenleri hakkında Hüsamettin Ertürk’e söyledikleri ve 9 Nisan 1921’de Moskova’dan kardeşi Kâmil’e yazdıkları da bunu göstermektedir: “</span><span class="metin_normal_i _idGenCharOverride-1">Herhalde eski arkadaşlarım olan Şekip Aslan ve Abdülaziz Çaviş’in gücendirilmesini istemem. Senelerden beri bu uğurda çalışan onların, herhalde bizden vefa görmeleri lazımdır.”</span> <span class="metin_indentmetin_n _idGenCharOverride-8">(A. İnan,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">., s.82)</span><span class="metin_dipnot _idGenCharOverride-6"><a class="_idFootnoteLink" href="#footnote-238-35" id="footnote-238-35-backlink">35</a></span></p>

    <p class="Temel-Paragraf"><span class="metin_normal _idGenCharOverride-1">Mütarekeye yakın, İttihat Terakki Hükûmetinin yerini Ahmet İzzet Paşa’ya bıraktığı günlerde, kendisi ile görüşen amcası Halil Paşa şöyle anlatır:</span></p>

    <p class="temel_indentmetin_tek"><span class="metin_minion _idGenCharOverride-9">“Onu evinde ziyarete gittim. Beni üniforması ve belinden hiç eksik etmediği tabancasıyla karşıladı... Yüzünün rengi biraz solmuş bu genç Başkomutan, sanki her şeye yeniden başlıyordu. Yalnız yumrukları yine sıkıktı. …Ve gene ciddiydi, gene düşünüyordu... Çizmelerindeki mahmuzları gene o herkesin bildiği asker seslerini odanın içine yayıyordu. Omuzları gene dikti. Ve sanki savaşa yeni başlamış gibiydi... Bıyıkları gene özenli ve muntazamdı ve her savaşçı subay onun gibi giyinmek ister, bıyıklarını onun gibi tutardı... O bir liderdi ve ölünceye kadar da öyle kalmasını bilmişti. Gözlerinden, ben ideallerimin yolunda yürüyeceğim ışıkları dökülüp dökülüp gidiyordu... Birbirimizi seyretmemiz böylece bir an sürdü; sarıldık... ‘Nedir, Enver nedir? Ne oluyor, ne olacak?’ ‘Biliyorsun Almanların yenilgisi ve Bulgarların çözülmesi Kabineyi iflasa sürükledi... İzzet Paşa gibi namuslu ve vatansever bir insana hükûmeti devretmekten başka çaremiz kalmamıştı; öyle yaptık.’ ‘Şimdi ne olacak peki?’ ‘Bir şeyler yapabileceğimizi zannediyorum. Daha ölmedik ki... Ve biliyorsun ki biz bütün cephelerde sonuna kadar Devletin onurunun hakkını verdik... Reval’e karşı devleti kurtarmak için dövüştük... İdeallerimiz gerçekleşebilirdi... Ve gerçekleşmesi için devam edeceğim ben...”</span> <span class="metin_indentmetin_n _idGenCharOverride-1">(Halil [Kut] Paşa,</span> <span class="metin_indentmetin_i _idGenCharOverride-1">İttihat ve Terakki’den Cumhuriyete, Bitmeyen Savaş</span><span class="metin_indentmetin_n _idGenCharOverride-1">, İstanbul 2007, s. 196-197)</span></p>

    <p class="Temel-Paragraf"><span class="metin_normal _idGenCharOverride-1">Yine aynı günlerde, İstanbul’dan ayrılmadan bir iki gün önce kendisiyle görüşüp, son emirlerini alan Teşkilat-ı Mahsusa Başkanı Albay Hüsamettin Ertürk onu şöyle anlatır:</span></p>

    <p class="temel_indentmetin_tek"><span class="metin_minion _idGenCharOverride-9">“Paşa’yı arkamda bir irade ve azim heykeli olarak bırakmıştım. Hâlâ düşünüyordum: Muazzam bir savaşa girip, dört savaş yılı doğudan batıya, güneyden kuzeye, cephe cephe, ordu ordu dolaştıktan sonra ve İmparatorluğun çöküşüne gün gün, saat saat şahit olduktan ve felaketin bu derece müthişi ile karşılaştıktan sonra, Osmanlı Hanedanının bu enerjik damadı, Türk ordularının bu başkomutanı, hürriyet kahramanı bu ülkücü, Turancı Enver Paşa’nın son dakikada dahi yılmadan, sarsılmadan, sanki hiçbir şey olmamış gibi, tekrar işe yeniden başlamak cesaretini duyması, olağanüstü bir kuvvetin ifadesi idi. O, düğüne giden bir delikanlı güvey gibi, o cenge koşan bir erkek gibi, bu büyük yolculuğa çıkıyor, çok sevdiği Kuruçeşme’deki yalısını, ona her zaman iyi bir arkadaş olmuş sadık zevcesi Naciye Sultan’ı, güzel Boğaz’ı, sevgili İstanbul’u, şan ve şerefi, huzur ve rahatı, servet ve ihtişamı bırakarak belki de aç kalacağı, belki de sürüneceği meçhul iklimlere, yeni memleketlere, yepyeni davaları gerçekleştirmek için gidiyordu...”</span></p>

    <p class="Temel-Paragraf"><span class="metin_normal _idGenCharOverride-1">Hareket Ordusunu, Bâbıâli Baskınını ve Edirne’nin kurtarılışını hatırlatan Hüsamettin Bey, hepsinde de Enver için,</span> <span class="metin_normal_i _idGenCharOverride-1">“O delidir, çılgındır.”</span> <span class="metin_normal _idGenCharOverride-1">dediklerini kaydeder ve şöyle ekler:</span> <span class="metin_normal_i _idGenCharOverride-1">“Senelerdir tanıdığım Enver Paşa’yı, bu üç önemli hareketinde yanı başında bulunarak pek iyi görmüştüm. O, hayret edilecek derecede birbirinin aynı insandı. O değişmeyen Enver Paşa idi.”</span> <span class="metin_indentmetin_n _idGenCharOverride-8">(Hüsamettin Ertürk,</span> <span class="metin_indentmetin_i _idGenCharOverride-8">İki Devrin Perde Arkası</span><span class="metin_indentmetin_n _idGenCharOverride-8">, yazan: Semih Nafiz Tansu, İstanbul 1996, s.169-170)</span></p>

    <p class="Temel-Paragraf"><span class="metin_normal _idGenCharOverride-1">Şüphesiz ki Sarıkamış’tan fevkalade yıpranmış olarak dönüyordu; büyük bir hırs ve inançla gerçekleştirmeye çalıştığı hareketi başaramamıştı. Gerçi kendisi de, başkomutanlığı bir yana bırakmış, cephedeki asker gibi her türlü meşakkati fiilen yaşayarak ve dövüşerek on beş-yirmi gününü geçirmişti. Vasiyetinde söylediği gibi, üzerine düşeni yapmıştı, asker de yapmıştı; ama, yine de zafere ulaşamamıştı. Sarıkamış çevresinde binlerce şehidini bırakarak dönüyordu. Meselenin duygusal boyutunu hangi derinlikte yaşadığını kestirmek mümkün değildir. Halil ve Mustafa Kemal Paşaların söylediklerinden bunu bir dereceye kadar anlamak belki mümkündür.</span></p>

    <p class="temel_tp_son"><span class="metin_normal _idGenCharOverride-1">Sarıkamış felaketinin halka ve askere bütün açıklığı ile duyurulmadığı hatta bazı başarılar elde edildiği şeklinde sunulduğu yolundaki eleştirileri nasıl nitelemek gerektiğini okuyucu düşünmelidir. Ancak, yenilgisini davul-zurna ile ilan eden bir ordunun varlığını tarih bilmemektedir.</span><span class="metin_dipnot _idGenCharOverride-6"><a class="_idFootnoteLink" href="#footnote-238-36" id="footnote-238-36-backlink">36</a></span></p>

    <div class="_idFootnotes">
      <div class="_idFootnote" id="footnote-238-31">
        <p class="temel_dipnot_p"><a class="_idFootnoteAnchor" href="#footnote-238-31-backlink">31</a> <span class="metin_normal_d _idGenCharOverride-1">Aynı zamanda Enver Paşa’nın kızkardeşi ile evli olan Orbay, daha sonra Mareşal Fevzi Çakmak’ın ardından Türkiye’nin ikinci Genel Kurmay Başkanı olacak, 1960 askerî darbesinden sonra da Kurucu Mecli üyesi ve Kontenjan Senatörü seçilecektir.</span></p>
      </div>

      <div class="_idFootnote" id="footnote-238-32">
        <p class="temel_dipnot_p"><a class="_idFootnoteAnchor" href="#footnote-238-32-backlink">32</a> <span class="metin_normal_d _idGenCharOverride-1">Şevket Süreyya Beyin, Enver Paşa’nın bu sınırsız gözükaralığını</span> <span class="metin_normal_di _idGenCharOverride-1">“Belki de ileri hatlarda bulunup, Sarıkamış’a elinde kılıcı en önde girmek istiyordu?”</span> <span class="metin_normal_d _idGenCharOverride-1">şeklindeki yorumu pek yakışıksız düşmektedir. Şevket Süreyya zaman zaman bu tür değerlendirmelerden kendini alamamaktadır. O kadar mihnet ve çile altında ölüme giden askerlerini şevke getirmek, diri tutmak için, hiç değilse kahraman komutanları olduğunu, kendileriyle aynı kaderi paylaştıklarını düşündürmekten güzel ve etkili ne olabilir? Enver Paşa, askerini insanüstü gayretlere sevk ederken, kendi hayatını düşünecek adam mıydı? Üstelik Enver’in bütün hayatını kahramanca yaşadığını bilmiyor muyuz? Sarıkamış’a elinde kılıcıyla girse ne olur, girmese ne olur?</span></p>
      </div>

      <div class="_idFootnote" id="footnote-238-33">
        <p class="temel_dipnot_p"><a class="_idFootnoteAnchor" href="#footnote-238-33-backlink">33</a> <span class="metin_normal_d _idGenCharOverride-1">Özellikle Şerif Bey Sarıkamış hareketi hakkında çok geniş ve aydınlatıcı bir hatırat yazmakla birlikte, burada Enver Paşa’yı kötülemek ve bütün sorumluluğu ona yüklemek için, çok açık haksız değerlendirmeler ve üslupsuz cümleler sarf etmiştir. Dr. Ramazan Balcı, Şerif Bey’in bu kitabında kullandığı aşağılayıcı, küfür niteliğindeki sözlerden örnekler vererek, “</span><span class="metin_normal_di _idGenCharOverride-1">Nihayet bir harp hatırası olan böyle bir eserde bu denli aşağılayıcı ifadelerin kullanılması, bilinen bazı sebeplerle açıklanamaz.</span><span class="metin_normal_d _idGenCharOverride-1">” demektedir. (Balcı,</span> <span class="metin_normal_di _idGenCharOverride-1">a.g.e.</span><span class="metin_normal_d _idGenCharOverride-1">, s.135) Şerif Bey, kitabında sık sık, Enver Paşa’nın verdiği emirleri gerek kendisinin ve gerekse İhsan Paşa’nın içine sindiremediklerini, ama itaat etmiş olmak için ses çıkarmadıklarını söyler ki, esasen bu ifadeler çok şeyi açıklamaktadır. Enver Paşa’nın heyecanı ve yırtınmaları yanında bu kurmay ve komutanlar zoraki işe koşulmuş haldedirler ve gerçekten de bu zor şartlarda başarı şansları olamazdı. Çünkü daha başlarken yılgındırlar ve işi yokuşa sürmektedirler. Eğer 3. Ordu Komutanı Hasan İzzet Paşa kadar dürüst davranıp, görevlerini devretseydiler harekâtın sonucu başka türlü olabilirdi.</span></p>

        <p class="temel_dipnot_p"><span class="metin_normal_d _idGenCharOverride-1">Şerif Beyin yakışıksız ve galiz üslubu karşısında böyle bir yorumdan kendimizi alamadık. Sorumluluklarından kurtulmak için Enver Paşa’ya saldırılarını şiddetlendirmişlerdir. Ayrıca, benim yararlandığım, İstanbul 2005, dördüncü baskıda tarihler yanlıştır. Kitapta, 9 Aralık 1914, harekâtın başlangıç günü olarak verilmekte, 22 Aralık 1914 ise, geri çekilme emrinin verildiği ve Hafız Hakkı’nın Tuğgeneral olduğu gün olarak bildirilmektedir ki, tamamen yanlıştır.</span></p>

        <p class="temel_dipnot_p"><span class="metin_normal_d _idGenCharOverride-1">General Fahri</span> <span class="metin_normal_d _idGenCharOverride-1">Belen, Şerif Beyin kitabının, edebî bir değer taşıdığı için çok tutunduğunu ve bundan alıntılar yapıldığını söyler. Kitabın ilk yayımlandığı sıralar, Enver Paşa’nın Anadolu’ya girme söylenti ve beklentilerinin yoğunlaştığı zamanlardı. Bu bakımdan, “</span><span class="metin_normal_di _idGenCharOverride-1">Şerif Beyin, Enver’i elli bin kişiyi Sarıkamış’ta mahveden bir adam gibi göstermesinin o zaman için faydalı olduğu söylenebilir.</span><span class="metin_normal_d _idGenCharOverride-1">” (Belen,</span> <span class="metin_normal_di _idGenCharOverride-1">20. Yüzyılda Osmanlı Devleti,</span> <span class="metin_normal_d _idGenCharOverride-1">s.224, dipnot.6)</span></p>
      </div>

      <div class="_idFootnote" id="footnote-238-34">
        <p class="temel_dipnot_p"><a class="_idFootnoteAnchor" href="#footnote-238-34-backlink">34</a> <span class="metin_normal_d _idGenCharOverride-1">İyi bir asker olduğunu sandığım Alparslan Türkeş, 1979’un çok yoğun ve acılı geçen günlerinden birinde, yakınmalarımızı dinledikten sonra şunları söylemişti:</span><span class="metin_normal_di _idGenCharOverride-1">“İyi bir komutanın ölülerine ağlayacak vakti yoktur; o daima ileri bakmak zorundadır, geriye bakamaz.”</span> <span class="metin_normal_d _idGenCharOverride-1">Enver Paşa hakkında yazılanları okurken bu sözleri hatırladım.</span></p>

        <p class="temel_dipnot_p"><span class="metin_normal_d _idGenCharOverride-1">Falih Rıfkı Atay, Mustafa Kemal Paşa’da gördüğü benzeri nitelikleri, büyük komutanlığın vasıfları olarak övgüyle anlatır. (</span><span class="metin_normal_di _idGenCharOverride-1">Çankaya</span><span class="metin_normal_d _idGenCharOverride-1">, c.II, s.194)</span></p>
      </div>

      <div class="_idFootnote" id="footnote-238-35">
        <p class="temel_dipnot_p"><a class="_idFootnoteAnchor" href="#footnote-238-35-backlink">35</a> <span class="metin_normal_d _idGenCharOverride-1">Bu konuda, Şevket Süreyya’nın da Kâzım Orbay’a dayanarak ifade ettiği bir köpek hikâyesi vardır. Enver Paşa Erzurum’a geldiğinde İstanbul’da karısı ile telefonla görüşür ve ona köpeğinin nasıl olduğunu sorar. Şevket Süreyya bunu ‘telgraf’ olarak söylüyor; yani telgrafta köpeğinin sağlığını sormuş. Çok dikkatli ve müdekkik bir yazar olan Ramazan Balcı yanlışlıkla bu görüşmeyi telefon olarak almış ve Paşa’nın Erzurum’a geldiği günlerde böyle bir telefon görüşmesi yapılmadığını çok sade bir şekilde ortaya koymuştur. Bu konuşma, Sarıkamış Harekâtı için</span> <span class="metin_normal_d _idGenCharOverride-1">Erzurum’a geldiği günlerde yapılmıştır ve Paşa tarafından bebek olup olmadığı sorulmuştur. Nitekim, Naciye Sultan’a yazdığı 18 Aralık 1914 tarihli mektubunda bu konuşmanın içeriğini Enver Paşa anlatmaktadır:</span> <span class="metin_normal_di _idGenCharOverride-1">“Biraz dinlendim, derken hatırıma siz Sultanımdan doğrudan malumat almak geldi. Hani, telefonla keşke konuşabilsek diyordum. Derhal telgraf memuruna Sarayı bulmasını söyledim; buldu. Şimdi titreyerek, heyecanla adeta sesinizi, o güzel, âhenktar sesinizi işitecekmiş gibi titriyorum. Titrek sesle memura söyledim, çevirdi. Artık sizinle görüşebiliyordum. Ah! Bunu evvelce düşünemediğime ne kadar eseflendim. En nihayet sizin de memnun olacağınızı bildiğimden, bebekten haber var mı? diye sordum. Fakat, yokmuş. İnşallah muvaffakiyetle geri dönerim de, o vakit bir tane husul bulur. Yoksa güzelim bana hakikati söylemedi de, avdetimde birdenbire şaşırtacak mı?”</span> <span class="metin_normal_d _idGenCharOverride-1">(A. İnan, a.g.e, s. 189) Balcı’nın da tespit ettiği gibi mektubun tarihi yanlışlıkla 18 Ocak 1915 olarak yazılmıştır. Halbuki içeriğinden ve sonraki mektuplardan bu tarihin savaştan önce olduğu açıktır. Ramazan Balcı diyor ki,</span> <span class="metin_normal_di _idGenCharOverride-1">“Paşa’nın ‘bebek’ kelimesi, senaryonun etkisini artırmak için olsa gerek, dalgınlıkla (!) köpeğe çevrilmiş.”</span> <span class="metin_normal_d _idGenCharOverride-1">(Balcı, a.g.e., s.254)</span></p>

        <p class="temel_dipnot_p"><span class="metin_normal_d _idGenCharOverride-1">Evinde kedi yahut köpek sahibi olanlar, bu hayvanların hane halkından olduklarını çok iyi bilirler. Ancak Balcı haklı olarak, Enver Paşa’nın Trablusgarp’ta iken yanında bulunan bir ceylanın hastalanması üzerine ağlayacak kadar yufka yürekli olduğunu ve hayvanları sevdiğini hatırlatarak, (bak. Hanioğlu, a.g.e.,mektup. 75) eğer bir köpeği olsaydı onu da o kadar severdi ve mektuplarında ondan söz ederdi. Halbuki bini aşan mektuplarından hiç birinde böyle bir köpekten bahis yoktur, der. Ayrıca, Enver Bey’in, Trablus’taki karacasını İstanbul’a gönderdiği anlaşılıyor. Eşi hatıratında bundan söz eder: “Köpek kadar munis olan bu hayvana Biş adını verdim. Evin içinde dolaşır, gezer, bana arkadaşlık ederdi. Piyano çalarken yanımda yatar, adeta bir insan gibi musiki dinlerdi.”(Acı Zamanlar, s.37) Şevket Süreyya,</span> <span class="metin_normal_di _idGenCharOverride-1">“telgrafları yazdırırken gösterdiği heyecanlı sevgi tezahürlerini ve bu arada pek sevdiği köpeğinin hali, sıhhati hakkında gösterdiği canlı ilgileri Kurmay Başyaveri Kâzım Orbay ayrıntıları ile anlatmıştır.”</span> <span class="metin_normal_d _idGenCharOverride-1">der. Burada telefon yoktur. Biz, Türk Tarih Kurumundaki Kâzım Orbay Dosyasının altı bölümünü de gözden geçirdik; Şevket Süreyya Bey’in sözünü ettiği konuda hiçbir bilgiye rastlayamadık.</span></p>
      </div>

      <div class="_idFootnote" id="footnote-238-36">
        <p class="temel_dipnot_p"><a class="_idFootnoteAnchor" href="#footnote-238-36-backlink">36</a> <span class="metin_normal_d _idGenCharOverride-1">Özhan Eren Sarıkamış’la ilgili güzel çalışmasının sonunda, 16 Ekim 1916 tarihinde İstanbul’da Alman büyükelçiliğinde geçen şu olayı verir: “</span><span class="metin_normal_di _idGenCharOverride-1">Büyükelçi Sarıkamış üzerine yeni bir cephe açılmasını teklif eder; Enver Paşa çıldırmış gibi ayağa kalkar: ‘Nasıl istersiniz ki, daha evvel silah vaat etmiştiniz, kış mevsimine dayanıklı giyecek vaat etmiştiniz, ilaç vaat etmiştiniz... Vermediniz ve Trabzon’dan Van’a kadar bütün bölgeyi kaybettik...</span><span class="metin_normal_d _idGenCharOverride-1">” İlgi çekici bulduğum bu olayın hangi kaynaktan aktarıldığı belirtilmediği için yorum yapamıyorum. Ancak, bu anekdotta, Sırbistan üzerinden Osmanlı ordularının ikmalinin yapılamayışının öfkesi vardır. İki müttefik arasındaki ikmalin Sırbistan üzerinden yapılacağı hususunda daha önce anlaşılmıştı. Fakat, Alman orduları ancak Kasım 1915’te Sırbistan’ı işgal ederek bu yolu açabilmişlerdir. Ne var ki, Enver Paşa, müttefiklerinin başarısızlıkları yahut hatalarını, her hengi bir sebeple onlar aleyhine kullanmak gibi bir yanlışa girmemiştir.</span></p>
      </div>
    </div>
  </div>
</body>
</html>
