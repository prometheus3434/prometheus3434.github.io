<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>nevzat-kosoglu-sehit-enver-pasa-42</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="nevzat-kosoglu-sehit-enver-pasa" xml:lang="tr-TR">
  <div class="_idGenObjectStyleOverride-1">
    <p class="baslik_Bolum_no_kesmesiz" id="_idParaDest-32"><span class="baslik_Bolum_no_i _idGenCharOverride-7">Yenilgi Kabul Etmeyen Neslin Bayraktarı</span></p>

    <p class="Temel-Paragraf_g_sb"><span class="_idGenDropcap-2">B</span><span class="metin_normal _idGenCharOverride-1">U GENÇ Savaş Bakanı hakkında, pek çoğu sonradan ve siyasi gayretlerle yapılmış, yalan yanlış bir çok değerlendirme vardır. Dikkat edildiğinde bunların genellikle avamî mütalaalar ve propaganda söylemlerinden oluştuğu görülür. Onu yakından tanımış ve sorumluluk yüklenmiş kesimlerin söyledikleri ise farklıdır. Bunlardan en ilgi çekici olanlarından biri, İsmet İnönü’nün değerlendirmesidir. İsmet Paşa, henüz yüzbaşı iken, Enver Paşa onu Genel Kurmay Harekât Dairesi Müdürü olarak görevlendirmiş ve üç yıldan çok birlikte çalışmışlardır. Sadece bu değerlendirmeyi okumak bile, Enver Paşa’nın en genç zamanlarından itibaren nasıl ve niçin bu ölçüde parladığını, Ordu ve Parti içinde belirleyici bir konuma geldiğini anlamamıza yeter. İsmet Paşa şöyle anlatır:</span> <span class="metin_normal_i _idGenCharOverride-1">“Enver Paşa ihtilalden önce ahlak, cesaret ve kahramanlık misali olarak tanınmıştır. Enver’e en çetin kıta hizmetleri tam ve itimatla emniyet edilmiştir. Enver Paşa şahsî meziyetleriyle iyi bir asker, iyi bir subay olarak, cemiyetin kusur olarak bildiği unsurlardan, insanın tasavvur edemeyeceği kadar nasibi olmayan bir tiptir. Askerî vasıfları bakımından vazifesever, çalışkan ve korku nedir bilmez müstesna kahraman olarak askerliğin aradığı ölçülerin en yukarı seviyesinde yer almıştır...”</span> <span class="metin_indentmetin_n _idGenCharOverride-8">(İnönü,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">, s.141)</span></p>

    <p class="Temel-Paragraf"><span class="metin_normal _idGenCharOverride-1">İnönü şöyle devam eder:</span></p>

    <p class="temel_indentmetin_ilk"><span class="metin_minion _idGenCharOverride-9">“Enver Bey’in birden ön plana çıkışı, Meşrutiyetin ilanında fedakârlık ve kahramanlık olarak ön safta yer tutmuş genç subaylar arasında, şahsî ahlakı, komitacıları takiplerindeki müstesna niteliklerinin dillerde dolaşması ve bunların herkes tarafından kabul edilmesi iledir. Zamanın anlayışına göre, şahsî ahlakı, örnek denecek kadar temizdir. Eşkıya takibinde çok cesur ve başarılıydı. Kurmay subayı o zaman orduda, az çok tenkit edilen, çekiştirilen bir sınıftı. Kurmay olarak orduda itibarlı bir yer tutmak kolay değildi. Çok nitelik istiyordu. Enver Paşa bu nitelikler bakımından çok üstün, çok şöhretli idi.</span></p>

    <p class="temel_indentmetin"><span class="metin_minion _idGenCharOverride-9">“Görüştüğüm zaman fark ettim ki, çok konuşkan değildir. Konuşmalarının çekici bir özelliği yoktu. Az konuşurdu, fakat konuşmaları etraflı, inandırıcıydı. Muhakkak ki çok cesurdu; özellikle Bulgar, Rum komitecilerinin takiplerinde başarısı büyük oldu. Meşrutiyetten sonra Hareket Ordusuna karıştı. Trablus Savaşında çalıştı. Ataşemiliterliklerde bazı tenkitlere uğradı; lükse kaçtı filan gibi. Balkan Savaşı sırasında bir ihtilalin başına geçti. Sonunda muzaffer oldu. Bir hükûmet darbesinin kahramanı olarak da,</span> <span class="metin_minion _idGenCharOverride-9">Edirne’nin kurtarılmasında da ön plana geçti.</span></p>

    <p class="temel_indentmetin"><span class="metin_minion _idGenCharOverride-9">“Savaş Bakanı olduğunda, yeni orduyu kurmak için, radikal tasfiyeci olarak fevkalade cesaretli hareket etti ve hareketleri başarılı oldu. Komutan olarak, diğer niteliklerinin üstünde komuta vasıfları gösteremedi. Strateji anlayışı ve sevk ve idare bakımından anlayışı yüksek değildi. Bu bakımdan anlayışı orta bir seviyede kaldı. Ama emir ve komutadaki tesir itibariyle niteliği yüksektir. Ama, sanıyorum ki, kendisini stratejik anlayış ve sevk-idare anlayışı bahsinde de yüksek olarak kabul ediyordu.</span></p>

    <p class="temel_indentmetin_sb"><span class="metin_minion _idGenCharOverride-9">“Mesela Birinci Dünya Savaşı: Aslında kaybolduktan sonra savaşa girdi. Bu savaş, Marn Meydan Muharebesi ile, çabuk bir zafer kazanmak planından esasen kopmuştu. Artık uzun ve sürekli bir savaş safhasına girilmişti. Bu sürekli savaş safhasından Almanlar artık muzaffer çıkamazdı. Halbuki Enver, işte böyle bir netice belli olduktan sonra Almanlar safında harbe giriyordu. Yani Enver’in savaşa giriş şartları, tamir kabul etmez derecede elverişsizdi. Ama, madem savaşa giriliyordu, biz ordunun genç subay ve komutanları sonuna kadar görevlerimizi bütün azmimizle yerine getirmeliydik. Öyle de yaptık. Çünkü, Enver Paşa savaşa girişte takdir hatası işlemişti ama, âmir olarak metaneti ve tesiri çok güçlüydü ve bu sonuna kadar da devam etti. Hülasa, daha alt kademede askerî vazifelerde başarı kazanarak yetişti. Fakat başkomutanlıkta, yetişme yetersizliğinin ve askerî kültürünün zaafı aşikârdır.”</span> <span class="metin_indentmetin_n _idGenCharOverride-1">(Z. N. Aksun,</span> <span class="metin_indentmetin_i _idGenCharOverride-1">Osmanlı Tarihi</span><span class="metin_indentmetin_n _idGenCharOverride-1">, c.6, s.169-170 ve Aydemir, c.3, s.437 vd.)</span></p>

    <p class="temel_tp_sb"><span class="metin_normal _idGenCharOverride-1">Enver Paşa’yı seven ve yurt dışına çıkmasından sonra da ilgisini devam ettiren Von Kress de, Enver Paşa’daki askerî birikim noksanlığına işaret eder:</span> <span class="metin_normal_i _idGenCharOverride-1">“Çok değişken meslek hayatı, genç Enver’e kıt’a hizmetinin amelî tecrübelerini edinmeye ve yüksek komutanlıkları işgal ve birliklerini sevk ve idare edebilmek için, biz Almanlar’ın kaçınılması imkânsız telakki ettiğimiz esaslı bilgilere sahip olmasına zaman bırakmıyordu. Onun yüksek yeteneği, irade kuvveti, çabuk kavrama ve karar verme kabiliyeti, askerî bilgi ve eğitim noksanlarını, gerçekte bir derece giderebiliyordu...”</span></p>

    <p class="otuken_resim"><span class="metin_normal_i _idGenCharOverride-1"><img alt="" class="_idGenPageitem-7" src="../Images/s.163.jpg" /></span></p>

    <p class="temel_tp_ilk"><span class="metin_normal _idGenCharOverride-1">Ünlü Alman başkomutanı Hindenburg’un hatıralarında naklettiği olay, Enver’in siyasi ve askerî görüşünün pek de ortalama olmadığını göstermektedir. İttifak devletleri genel kurmayları Balkanlara fazla önem vermezken, Enver Paşa İmparator kayzer Vilhellm’e,</span> <span class="metin_normal_i _idGenCharOverride-1">“Bizi bu Balkanlar yıkacaktır; tehlike oradadır.”</span> <span class="metin_normal _idGenCharOverride-1">demiş ve dediği gibi de olmuştur. Askerî deha olarak nitelenen Hindenburg, Enver’in strateji ve taktikleri kavrayışından çok etkilendiğini söyler.</span> <span class="metin_indentmetin_n _idGenCharOverride-8">(Philip H. Stoddard,</span> <span class="metin_indentmetin_i _idGenCharOverride-8">Teşkilat-ı Mahsusa</span><span class="metin_indentmetin_n _idGenCharOverride-8">, İstanbul 2003, s.174)</span> <span class="metin_normal _idGenCharOverride-1">Hindenburg şu değerlendirmeyi yapar:</span> <span class="metin_normal_i _idGenCharOverride-1">“Enver Paşa şu andaki savaşın yönetimi ve yürütülmesinin esası hakkında bana olağanüstü geniş ve özgür bakış açıları gösterdi. Enver Paşa savaş hakkındaki genel ve yüksek kavrayışına rağmen, temel askerî bilgilerden, genel kurmay eğitiminden yoksundu.”</span> <span class="metin_indentmetin_n _idGenCharOverride-8">(Mustafa</span> <span class="metin_indentmetin_n _idGenCharOverride-8">Çolak,</span> <span class="metin_indentmetin_i _idGenCharOverride-8">Osmanlı Alman İlişkileri Çerçevesinde Harbiye Nazırı Enver Paşa ve Türkçü Politikaları</span><span class="metin_indentmetin_n _idGenCharOverride-8">, İsparta 2006, s.153 )</span></p>

    <p class="Temel-Paragraf"><span class="metin_normal _idGenCharOverride-1">Ziya Nur Aksun diyor ki,</span> <span class="metin_normal_i _idGenCharOverride-1">“Enver Paşa, İngiliz ve Fransız donanmaları Çanakkale Boğazı’na hücum edince, asla Boğazı geçemeyeceklerini ısrarla söyleyen tek adam durumundadır.”</span> <span class="metin_indentmetin_n _idGenCharOverride-8">(Aksun,</span> <span class="metin_indentmetin_i _idGenCharOverride-8">Enver Paşa ve Sarıkamış Harekâtı</span><span class="metin_indentmetin_n _idGenCharOverride-8">, s.57)</span> <span class="metin_normal _idGenCharOverride-1">Yine Enver Paşa’nın,</span> <span class="metin_normal_i _idGenCharOverride-1">“Tarihe İngiliz donanmasının yenilebileceğini ispat eden kimse olarak geçeceğim.”</span> <span class="metin_normal _idGenCharOverride-1">dediği anlatılır ki, Çanakkale’de bu ispat edilmiştir.</span></p>

    <p class="Temel-Paragraf"><span class="metin_normal _idGenCharOverride-1">Alman Orduları Yüksek İdaresinin başında olan Falkenheim ise, Enver Paşa’nın askerî bakımdan takdir edilemeyecek kadar değerli olduğunu söyler ve Alman Dışişleri Bakanlığına gönderdiği yazıda,</span> <span class="metin_normal_i _idGenCharOverride-1">“O askerî ve politik açıdan bizim için vazgeçilmezdir.”</span> <span class="metin_normal _idGenCharOverride-1">der.</span> <span class="metin_indentmetin_n _idGenCharOverride-8">(Aksun,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">., s.169, M. Çolak, a.g.e., s.152)</span> <span class="metin_normal _idGenCharOverride-1">Osmanlı Genel Karargâhında uzun zaman Kurmay Başkanlığı ve Enver Paşa’ya danışmanlık yapan Bronsart Paşa’nın yirmi yıl sonraki değerlendirmesi şöyledir:</span> <span class="metin_normal_i _idGenCharOverride-1">“Enver Paşa, büyük komutanlarda olması gereken tüm özellikleri taşıyordu; ancak, iki pratik ve vazgeçilmez eksiği olduğu için o kendisini ispatlayamamıştır. Birincisi keskin bir kılıç yani iyi eğitilmiş ve iyi donatılmış bir ordu. İkincisi ise, sonucu belirleyecek muharebeler kazanmayı garanti edecek kadar askerî birliği sevk etme imkânının yokluğu. Ülkenin büyük ve geniş olması, ayrıca yollarının kötü ve savaş meydanlarına olan bağlantıların düzeltilememesi, onun en büyük açmazıydı.”</span> <span class="metin_indentmetin_n _idGenCharOverride-8">(M.</span> <span class="metin_indentmetin_n _idGenCharOverride-8">Çolak,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">., s.154)</span></p>

    <p class="temel_tp_sb"><span class="metin_normal _idGenCharOverride-1">Yine, Savaştan yirmi yıl sonra yazan bir başka Alman yazar şöyle söyler:</span> <span class="metin_normal_i _idGenCharOverride-1">“Almanya’da Enver Paşa’nın çok sayıda arkadaşı ve hayranı vardı. Onun, zor günlerde bile, Almanya’ya sadık bir dost olarak kaldığını unutmayacağız. Fakat, ona gösterilen saygının daha başka ve daha derin nedenleri bulunmaktadır. O, başkalarının yaptığı gibi yabancıların korumasında rahat bir hayat sürmedi. Biz onun şahsında, idealleri uğruna ölmeyi seçebilmiş cesur bir asker görüyoruz. Enver’in bu kahramanca tutumu, Almanlar nezdinde hayranlık uyandırmaktadır.”</span> <span class="metin_indentmetin_n _idGenCharOverride-8">(M. Çolak,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">., s.152)</span> <span class="metin_normal _idGenCharOverride-1">Yazar, Enver Paşa’nın iyimserliğinin onu hayallere kadar götürdüğünü ileri sürer ve bunu askerî eğitim noksanlığına bağlar.</span> <span class="metin_normal_i _idGenCharOverride-1">“Onun, büyük komutanların sahip olduğu karakter ve yapıda olduğu halde, askerî temel eğitimden yoksun oluşu, onun büyük komutan olarak tarihe geçmesine engel olmuştur. Ondaki bu eksiklik, büyük komutanlar için vazgeçilmez olan iyimserlik ve hayal gücü özelliklerinin yeterince dizginlenememesine neden olmuştur.”</span> <span class="metin_indentmetin_n _idGenCharOverride-8">(M. Çolak,</span> <span class="metin_indentmetin_i _idGenCharOverride-8">a.g.e.</span><span class="metin_indentmetin_n _idGenCharOverride-8">, s.154)</span></p>

    <p class="Temel-Paragraf"><span class="metin_normal _idGenCharOverride-1">Aynı yazar şöyle devam eder:</span></p>

    <p class="temel_indentmetin_tek"><span class="metin_minion _idGenCharOverride-9">“Enver, imsak, ısrar, doğruluk, sabır, çekingenlik, zarafet gibi şahsî nitelikleri nefsinde toplamış bir şarklıydı. Şarklılarda nadir rastlanan bir çalışma arzusu ve demir gibi bir iradesi vardı. Ondaki irade kudreti aşırı bir sertliğe, hatta vurdumduymazlığa kadar gidiyordu. Böylece de üstün bir karar kudreti ve sorumluluk yüklenme arzusu gösteriyordu. Savaş idaresindeki bir çok özellikleri, onun iyimserliğe mütemayil tarafını ortaya koyar. Onun da buna ihtiyacı vardı. Onun bu iyimser tarafı olmasaydı, kendisi ve Türkiye’nin ileri gelenleri üç büyük devlete karşı harekete geçemezler ve harbi sonuna kadar sürdüremezlerdi. Ancak bu nikbinlik Enver’i, hakiki durumun endişelerini gözden kaçırmaya, hatta kendini hayallere kaptırmaya kadar götürdü. Enver’in nikbinliği hissî kaynaklı olduğundan, daha tehlikeli oluyordu...”</span> <span class="metin_indentmetin_n _idGenCharOverride-1">(Z.N. Aksun,</span> <span class="metin_indentmetin_i _idGenCharOverride-1">Enver Paşa ve Sarıkamış Harekâtı</span><span class="metin_indentmetin_n _idGenCharOverride-1">, s.168)</span></p>

    <p class="Temel-Paragraf"><span class="metin_normal _idGenCharOverride-1">Carl Mühlmann’ın iyimserlik tespiti doğru olmakla birlikte bunu değerlendiriş biçimi tartışılmaya muhtaçtır. Enver Paşa’nın hiçbir şart altında inancını kaybetmeyen bir insan olduğu da bilindiğine göre, iyimserliğinin duygusal değil, iman kaynaklı olduğunu söylemek, onun mektuplarında beliren kişiliğine ve hayat çizgisine de daha uygun düşer. Enver’deki irade kudretinin aşırı sertliğe, hatta vurdumduymazlığa kadar vardığı değerlendirmesini ise, onun emrinde askerlik yapmış olanların, ona karşı besledikleri sevgi ve bağlılık tekzip etmektedir. Mühlmann’ın yazdığına göre, Alman komutanlar, genellikle Enver Paşa’yı büyük komutan olarak görmezler; ancak kişiliğine, taşıdığı yüksek değerlere hepsi hayrandır.</span></p>

    <p class="Temel-Paragraf"><span class="metin_normal _idGenCharOverride-1">Enver Paşa’nın samimiyet ve iman derinliğini bir de Ali Fuat Erden Paşa’nın yazdıklarından dinleyelim:</span></p>

    <p class="temel_indentmetin_ilk"><span class="metin_minion _idGenCharOverride-9">“Enver Paşa II. Ordunun tatbikat ve manevralarına gelir; manevraların sonunda, yüzlerce subay karşısında yapılan tenkid esnasında, Osmanlı ordusunun, Balkan Savaşı’nın lekesini ve utanç veren hatırasını silerek tarih huzurunda şerefini iade etmesini diler ve ister; bu suretle subaylarımızın can damarlarına, en hassas noktalarına dokunurdu.</span></p>

    <p class="temel_indentmetin"><span class="metin_minion _idGenCharOverride-9">“Enver Paşa’nın kanaatince savaş, yalnız</span> <span class="metin_minion _idGenCharOverride-9">Balkan Savaşı’nın lekesini silmeyecek, bu savaş sonucunda yalnız Osmanlı Devleti kurtulmayacak, bütün İslam dünyası kurtulacaktı. Bu savaş sadece Osmanlı Devleti’nin değil, bütün Müslüman âleminin kurtuluş savaşı ve istiklal harbidir. Tarihin kaderi ve Allah’ın iradesi bu merkezdedir. Kendisi de bu mukadderatı gerçekleştirmeye manevi yönden memurdur.</span></p>

    <p class="temel_indentmetin"><span class="metin_minion _idGenCharOverride-9">“Sultanahmet Meydanı’ndaki mitingte hatipler onu ‘İslam’ın sancağını yed-i celadetinde tutan Enver’ diye nitelemişlerdi. Şairler onun hakkında, ‘Melekler bu milletin kurtulacağını ona fısıldadılar.’ demişlerdi. Enver Paşa, ihtimal bu sözleri ne duymuş, ne işitmiştir. Fakat, bunun böyle olduğuna inanırdı. İman ve inancı, kendi yıldızına güveni harikulade idi. ... Enver Paşa Allah’ın yardımından ve inayetinden bir an şüphe etmemiş, yenilgileri manevi bir sınav saymış, bundan dolayı inancı ve sonunda muzaffer olacağına güveni hiç sarsılmamıştır.</span></p>

    <p class="temel_indentmetin_sb"><span class="metin_minion _idGenCharOverride-9">“Enver Paşa’nın bu iman ve itikadına, savaş sırasında Medine’yi ziyaretinde yakından şahit olmuştum. Medine istasyonundan inince doğru Peygamber’in merkadine, Ravza-i mutahhara’ya yaya olarak gitti. İstasyondan oraya kadar epey mesafe vardı. Cemal Paşa, Faysal Bey (geleceğin Irak kralı), şerifler, seyyitler, Medine eşrafı, sivil ve askerî erkân, Enver Paşa’nın etrafında ve gerisinde yürüyorlardı. Bütün Medine halkı karşılıklı saf tutmuştu. Kasideler okunuyordu. Caddenin iki tarafında develer kesiliyor; kan, fıskiye gibi fışkırıyordu. Fakat, başkomutan vekili, kendisine yapılan bu töreni görmüyor ve işitmiyor gibiydi. O, asıl Komutanın, Peygamber’in huzuruna gitmekte idi; ona saygılarını sunmağa, asilin vekile emanet ettiği vazifenin hesabını arzetmeye gitmekteydi. Enver Paşa, benliğinden geçmiş, ellerini göğsünün üzerinde saygı ve taatle bağlamış; başını öne eğmiş, sessiz sessiz ağlıyordu. Ve bütün bu yürüyüş esnasında biteviye ağlıyor, gözlerinden yaşlar döküyordu.”</span> <span class="metin_indentmetin_n _idGenCharOverride-1">(Emekli General Ali Fuat Erden,</span> <span class="metin_indentmetin_i _idGenCharOverride-1">Paris’ten Tih Sahrasına</span><span class="metin_indentmetin_n _idGenCharOverride-1">, İstanbul 1949, s. 21-22)</span></p>

    <p class="Temel-Paragraf"><span class="metin_normal _idGenCharOverride-1">Ziya Bey diyor ki,</span> <span class="metin_normal_i _idGenCharOverride-1">“Bu ifadeler Enver Paşa’nın çok yüksek olan iman ve idealine ışık tutmaktadır. Hele Enver’in Ravza-i mutahhara’ya girişini canlandıran cümleler; tüyler ürpertici bir inanç ve edep yüksekliğinin muhteşem tablosudur.”</span> <span class="metin_indentmetin_n _idGenCharOverride-8">(Z.N. Aksun,</span> <span class="metin_indentmetin_i _idGenCharOverride-8">Enver Paşa ve Sarıkamış Harekâtı</span><span class="metin_indentmetin_n _idGenCharOverride-8">, s.46)</span></p>

    <p class="temel_yildiz"><span class="metin_yildiz _idGenCharOverride-1">* * *</span></p>

    <p class="Temel-Paragraf"><span class="metin_normal _idGenCharOverride-1">İnönü değerlendirmesini şöyle bitirir:</span> <span class="metin_normal_i _idGenCharOverride-1">“Kahramanlığını, cesaretini, gözüpekliğini tekrar belirtmeliyim. Büyük emeller gütmüştür; mesela belki de Timurleng’i düşünmüştür.”</span></p>

    <p class="temel_tp_sb"><span class="metin_normal _idGenCharOverride-1">Dikkat edilirse, İnönü Enver Paşa’nın hayallerine Napolyon’u değil, bir Türk cihangiri olan Timur’u koymuştur. İnönü’nün bu tahlilini değerlendiren Ziya Nur Bey, Enver’i bir Napolyon olma ve Osmanlı hanedanının yerine geçme hayalinde gibi göstermeye çalışanların söylediklerini çok ağır sözlerle reddeder:</span> <span class="metin_normal_i _idGenCharOverride-1">“Bunun kadar saçma bir iddia olamaz. Bu, Enver’e karşı yapılan çok âdi ve pespaye bir bühtandır. O şehidin ruhunu tazip edecek ve isyana sevk edecek kadar bayağı ve aşağı bir suçlamadır bu. Enver, Osmanlı hanedanı olmadan, bir devlet ve bir İslam birliği, hatta camiası olamayacağını en fazla kavrayan adamdır. Böyle bir şeyi aklının köşesinden bile geçirmemiş, bunu düşünmeyi bile günah ve vebal veya delilik addedecek bir fikir ve inanışın adamı olarak görünmektedir.”</span> <span class="metin_indentmetin_n _idGenCharOverride-8">(Z.N. Aksun,</span> <span class="metin_indentmetin_i _idGenCharOverride-8">Enver Paşa ve Sarıkamış Harekâtı</span><span class="metin_indentmetin_n _idGenCharOverride-8">, s.55)</span> <span class="metin_normal _idGenCharOverride-1">Ziya Bey, Timurleng hayalini gerçeğe daha yakın bulur. Bildiğimiz gibi Timur İmparatorluğunda devlet başkanı Cengiz sülalesinden Mahmut Han idi; Timur, emîrdi, Mahmut Han’ın Emîr-i leşkeri ve vekili idi.</span> <span class="metin_normal_i _idGenCharOverride-1">“O hilafeti de uhdesinde bulunduran Hanedan-ı Osmanîsiz bir devleti ne düşünmüş, ne de aklının köşesinden geçirmiştir. Evet, Enver kuvvetli imparatorluk, kuvvetli bir hilafet ve saltanat düşünmüştür; fakat bu, Osmanlı İmparatorluğu, Osmanlı Hilafeti ve Osmanlı Saltanatı’dır. Aksi iddia, Enver’i çok küçültür ve din ü devlet için, bütün kusurlarına rağmen gayretle çalışmış olan bu şehidi, kabrinde muazzep eder.”</span> <span class="metin_indentmetin_n _idGenCharOverride-8">(Z.N. Aksun,</span> <span class="metin_indentmetin_i _idGenCharOverride-8">Osmanlı Tarihi</span><span class="metin_indentmetin_n _idGenCharOverride-8">, c.6, s.170)</span></p>

    <p class="Temel-Paragraf"><span class="metin_normal _idGenCharOverride-1">Bir Rus hariciyecisi de onun Yavuz Sultan Selim’in ideallerini güttüğünü söyler:</span></p>

    <p class="Temel-Paragraf"><span class="metin_normal_i _idGenCharOverride-1">“Çoğunluğun kanaatine göre Enver Paşa, Yavuz Sultan Selim’in idealini gerçekleştirme yolunda çalışmaktadır. Avrupa’dan atılan Türkleri, kendi akraba ve kandaşlarıyla, Türkistan, Kafkasya, Küçük Asya ile birleştirerek yeni bir imparatorluk kurma peşindedir. Bu imparatorluğa Afganistan, Arabistan ve İran da dahildir.”</span> <span class="metin_indentmetin_n _idGenCharOverride-8">(Nabican Bakiyev,</span> <span class="metin_indentmetin_i _idGenCharOverride-8">Enver Paşa’nın Vasiyeti</span><span class="metin_indentmetin_n _idGenCharOverride-8">, İstanbul 2006, s.173, 174)</span> <span class="metin_normal _idGenCharOverride-1">Bir diğer Rus yazarı, Enver Paşa’nın, İslam dünyasında, Haçlı ordularını Anadolu’da göğüsleyen Sultan Kılıç Aslan gibi görüldüğünü söyler.</span></p>

    <p class="Temel-Paragraf"><span class="metin_normal _idGenCharOverride-1">Biz de, Hüseyin Cahit Beyin anlattıklarına dayanarak bir Fatih benzetmesi yapalım: H. Cahit diyor ki, “Arkadaşları Enver’i en cesur insanlar arasında sayarlardı. Enver ve arkadaşları onun talihine, adeta dindarane bir güven beslerlerdi. Enver mektepten yeni çıkmış genç bir zabitken, Rumeli’de eşkıya takibiyle meşgul olmuştu. Bulgar çeteleriyle belki yirmi kereden fazla çarpışmıştı. Hiç birinde yaralanmadığını ve hep muvaffak olduğunu temin ediyorlardı. Çanakkale cephesini ziyaretimizde ölüm kurşunları onun otomobilinin çamurluğuna saplanıyordu. Bunları anlatanlarda ve kurşunları gösterenlerde, Enver’in hiçbir zaman fena bir tesadüfe kurban gitmeyeceğine dair kanaat vardı.”</span> <span class="metin_indentmetin_n _idGenCharOverride-8">(H. Cahit,</span> <span class="metin_indentmetin_i _idGenCharOverride-8">Tanıdıklarım</span><span class="metin_indentmetin_n _idGenCharOverride-8">, s.32)</span> <span class="metin_normal _idGenCharOverride-1">Enver Paşa’nın “talihine” olan güveninde herkes müttefiktir. Bu satırlar</span> <span class="metin_normal _idGenCharOverride-1">Fatih Sultan Mehmet’in sözlerini hatırlatır: Belgrad Kalesi önünde savaşırlarken, Osmanlı komutanları biraz geri çekilerek, düşmanı da kaleden uzaklaştırmak isterler. Asker içinde savaşmakta olan Sultan’a haber gönderirler: “Kâfiri dahi çekelüm. Kal’aya canlı kurtarmayalum. Padişah birkaç kadem gerüye yörüsün.” Genç II. Mehmet’in cevabı şudur: “Düşmenden yüz döndürmek mağlubiyet nişanıdur. Elhamdülillah benüm ikbalüm yücedür, idbar nasib-i düşmendür.”</span> <span class="metin_indentmetin_n _idGenCharOverride-8">(Nevzat Kösoğlu,</span> <span class="metin_indentmetin_i _idGenCharOverride-8">Türk Dünyası Tarihi ve</span><span class="metin_indentmetin_n _idGenCharOverride-8">…, İstanbul-1990, s.163)</span></p>

    <p class="Temel-Paragraf"><span class="metin_normal _idGenCharOverride-1">Dr. Ramazan Balcı’nın, çeşitli kaynaklardan derlediği Enver Paşa’nın kişilik değerlendirmesi şöyledir:</span></p>

    <p class="Temel-Paragraf"><span class="metin_minion _idGenCharOverride-5">“Onu yakından tanıyan herkesin üzerinde birleştiği nokta Enver’in bir insan olarak mükemmel ahlakî değerlere sahip olduğudur. Bir gün bile hiddetlendiğini, ağzından çirkin ve kaba bir sözün çıktığını gören olmamıştır. Sevinmek ve öğünmekten nefret eder; kızıp öfkelendiği zamanlarda bile ölçülü konuşmasını bilir. Sır saklamak ve niyetini dışa vurmamak hususunda olağanüstü bir kudreti vardır. Sulh ve sükûn onun nazarında yoklukla eşittir. Bir insanın çıkabileceği en yüksek makamlara yükseldiği halde samimiyetini ve alçak gönüllülüğünü kaybetmemiştir. Keskin bir zekâ ve salim bir muhakeme, muhatabını iyi tanıma gibi yaşından beklenilmeyen, yaradılıştan edeb ve terbiye sahibidir. İffet ve namus timsali, feragatin en üst sınırında, hayat ile ölüm arasında fark görmeyecek derecede idealist yaşamıştır. Hiçbir engel ve tehlike kabul etmeyen kalbi ona bir an bile korkunun heyecanını tattırmamıştı. Ruhunda o kadar inatçı bir azim ve sebat vardı ki, bunu yenmek mümkün değildi. Hayatında attığı adımların hiç birini geri çektiği görülmemiştir. Daima şahsî cesaretin zirvesinde yaşamış, hayatı savaştan ibaret kabul ederek her zaman tehlikenin en önünde bulunmuştur. Makedonya’daki çete savaşlarındaki haklı ününü de bu şekilde, en az on kere ölümden dönerek kazanmıştır. Trablusgarp’ta gülleler arasında dolaşır, Başkomutan’dır yine avcı hattındadır. Nihayet Belcivan’da ölüme giderken bir avuç atlının en önündedir.”</span> <span class="metin_indentmetin_n _idGenCharOverride-8">(Ramazan Balcı,</span> <span class="metin_indentmetin_i _idGenCharOverride-8">Tarihin Sarıkamış Duruşması,</span> <span class="metin_indentmetin_n _idGenCharOverride-8">İstanbul 2005, s.131-132)</span></p>

    <p class="Temel-Paragraf"><span class="metin_normal _idGenCharOverride-1">Paşa’nın mektuplarını okurken dikkatimi çeken bir özelliğini daha eklemek isterim. Öyle anlaşılıyor ki, Enver Paşa’nın ahlakî temizlik ve yüceliği, çevresindeki arkadaşlarının hususi hayatlarını etkileyecek ölçüde tesir de yaratmakta, tek başına bir ahlakî baskı unsuru oluşturmaktadır. Paşa’nın da, arkadaşlarının özel hayatlarıyla, ahlakî tutum ve davranışlarıyla ilgilendiği anlaşılmaktadır. Yurt dışında yaptıkları yazışmaların birinde, Dr. Nazım,</span> <span class="metin_normal_i _idGenCharOverride-1">“Hakkımda pek haklı olarak hiddet buyurmuşsunuz.”</span> <span class="metin_normal _idGenCharOverride-1">diye başlayan mektubunda, vallahi, billahi</span> <span class="metin_normal_i _idGenCharOverride-1">“size söz verdikten sonra”</span> <span class="metin_normal _idGenCharOverride-1">o kadınla bir daha görüşmedim, diyor ve</span> <span class="metin_normal_i _idGenCharOverride-1">“Mübarek ellerinizden öperim.”</span> <span class="metin_normal _idGenCharOverride-1">diye bitiriyor. İttihat Terakki’nin ünlü teşkilatçısı Dr. Nazım’ın bu ifadeleri, arkadaşlarının onu nasıl gördüklerini ve manevi otoritesinin büyüklüğünü yeterince hissettirmektedir.</span> <span class="metin_indentmetin_n _idGenCharOverride-8">(Yamauchi,</span> <span class="metin_indentmetin_i _idGenCharOverride-8">a.g.e,</span> <span class="metin_indentmetin_n _idGenCharOverride-8">s. 91, m.7)</span></p>

    <p class="Temel-Paragraf"><span class="metin_normal _idGenCharOverride-1">Burada Enver Paşa ve arkadaşlarının, malî konulardaki duyarlıklarını anlatan bir anekdotu da Halil Menteş’ten dinleyelim. Enver Paşa, Abraham Paşa’ya ait bir çiftliği on beş bin liraya satın almak ister. Daha sonra yurt dışına çıktıklarında bu çiftlik, ailesinin geçimi için temel dayanak olacaktır.</span></p>

    <p class="temel_indentmetin_ilk"><span class="metin_minion _idGenCharOverride-9">“Bir gün Talat Bey’in yanında idim. Enver geldi: ‘Bana bankalardan sekiz bin lira para buluver.’ dedi. Talat o zaman aynı zamanda Maliye Bakan vekili idi. ‘Ne yapacaksın sekiz bin lirayı?’ dedi. Enver de, ‘Biliyorsun, Sultan’ın altı bin lira çehiz parası duruyor. (Sultan Reşat, Naciye Sultan’ın çehiz masrafını kendi yapmıştı.) Erenköyü’nde bir köşk almak istiyor; ne gidecek, ne de görecek. Sultan’ın köşkü, diye kiraya da verilmeyecek; çürüyüp dökülecek. Abraham Paşa, Sarıyer’deki çiftliğini on beş bin liraya satmak istiyor. İsmail Hakkı Paşa, onu alalım, kömür yapacak ormanı da var, içine koyun da konulabilir, diyor. Bu şekilde kârlı bir iş de yapılmış olur. Onu satın alacağız.’ dedi.</span></p>

    <p class="temel_indentmetin_sb"><span class="metin_minion _idGenCharOverride-9">Talat, ‘Paşam, senin en büyük ayrıcalığın fedakârlığındadır. Arkadaşların cephelerde yarı aç, yarı tok dövüşürken senin çiftlik satın almaklığını doğru bulmam. Filhakika hepimiz biliyoruz ki, Sultan’ın tahsisatı, kendi maaşın, Sultan’ın gelirleriyle bu borcu rahatlıkla ödeyebilirsin. Fakat, bu on beş bin,</span> <span class="metin_minion _idGenCharOverride-9">İstanbul içinde yüz elli bin, cephelere varıncaya kadar bir milyon olur.’ dedi. Enver Paşa, borç almaktan vaz geçti. Bir süre sonra, Sultan, bazı mücevheratını Hüseyin Hilmi Paşa vasıtasıyla Viyana’da sattırarak, paranın noksanını tamamlamış ve bu çiftlik satın alınmıştır.”</span> <span class="metin_indentmetin_n _idGenCharOverride-1">(Menteş,</span> <span class="metin_indentmetin_i _idGenCharOverride-1">a.g.e</span><span class="metin_indentmetin_n _idGenCharOverride-1">., s.252, 253)</span></p>

    <p class="Temel-Paragraf"><span class="metin_normal _idGenCharOverride-1">Talat Paşanın dediği gerçekten de olmuştur. Büyük dedikodular yayılır: “Bu köşk ağızdan ağza dolaşırken muhteşem bir saray cesametini aldı; bin bir gece masallarındaki debdebe ve haşmet sahnelerini içinde topladı. Enver Paşa bir gün küçük bir davet yapmış, bizleri köşke çağırmıştı. Bu kadar büyütülen, dedikoduya zemin teşkil edilen köşkü görmek için gittim. Ufak bir köşkün basit döşemeli bir odasında şöyle böyle bir yemek yedik. Avrupa’da orta halli bir tüccarın bile bundan çok süslü ve değerli bir sayfiyesi vardır.”</span> <span class="metin_indentmetin_n _idGenCharOverride-8">(H. Cahit Yalçın,</span> <span class="metin_indentmetin_i _idGenCharOverride-8">Tanıdıklarım</span><span class="metin_indentmetin_n _idGenCharOverride-8">, İstanbul-2001, s. 28)</span> <span class="metin_normal _idGenCharOverride-1">Aynı olayı, siyasi hatıralarında da anlatan Yalçın, “O temiz karakteri, yüksek onur ve şeref duygusu, sınırsız vatanperverliğiyle Enver’in yetkilerini kötüye kullanmasına kesinlikle ihtimal vermem.” der.</span> <span class="metin_indentmetin_n _idGenCharOverride-8">(H. C. Yalçın,</span> <span class="metin_indentmetin_i _idGenCharOverride-8">Siyasal Anılar</span><span class="metin_indentmetin_n _idGenCharOverride-8">, s.280)</span></p>

    <p class="Temel-Paragraf"><span class="metin_normal _idGenCharOverride-1">En çok ileri sürülen ve neredeyse tartışılmaya gerek duyulmayan Enver Paşa’nın hayalciliği de, üzerinde durulmaya değer bir konudur. Onun çok yakınında bulunmuş ve ilişkileri itibariyle insan olarak da onu iyi tanıdığı söylenebilecek olan Eşref Kuşçubaşı aynı kanaatte değildir. Enver Paşa’nın askerî konularda, genellikle sanıldığından daha gerçekçi olduğunu, 1914 yazı boyunca yaklaşan savaşta ideolojik silahlara pek güvenmediğini söyler.</span> <span class="metin_indentmetin_n _idGenCharOverride-8">(Stoddard,</span> <span class="metin_indentmetin_i _idGenCharOverride-8">Teşkilat-ı Mahsusa</span><span class="metin_indentmetin_n _idGenCharOverride-8">, İstanbul 2003, s.24)</span> <span class="metin_normal _idGenCharOverride-1">Mektuplarında da, güneyimizdeki Arap şeyhleri için paranın tek harekete geçirici unsur olduğunu, Müslüman oluşlarına güvenilemeyeceğini yazar.</span></p>

    <p class="Temel-Paragraf"><span class="metin_normal _idGenCharOverride-1">Bir hariciyeci olan Aydın İdil, Enver Paşa’nın Türkistan mücadelesini de hayalci bulmaz; zaman ve yerin çok iyi seçildiğini yazar.</span> <span class="metin_indentmetin_n _idGenCharOverride-8">(Aydın İdil,</span> <span class="metin_indentmetin_i _idGenCharOverride-8">Enver Paşanın Son Savaşı,</span> <span class="metin_indentmetin_n _idGenCharOverride-8">İstanbul-2012, s.273 ve devamı)</span></p>

    <p class="Temel-Paragraf"><span class="metin_normal _idGenCharOverride-1">Enver Paşa’nın hızlı yükselişini ve yaptıklarını onun şöhret ihtirasına bağlayanlar vardır. Belki de bütün devlet adamları ve komutanlar için doğal sayılması gereken bu insanî güdü, Enver Paşa’nın kişiliği ve hayat macerası ile tam örtüşmemektedir. İhtiras ve şöhret hırsı, sonuçta bencil güdülerdir ve “ben” tehlikeye girdiği zaman onların gücü biter. Halbuki, Enver’in bütün hayatı, kendi varlığını hiçe saymakla, tehlikeden tehlikeye atmakla geçmiştir... Selanik’in Vardar kapısından, rütbelerini söküp dağa çıkarken, Berlin’den Trablus çöllerine koşarken, Sarıkamış cephesinde, Türkistan’da, her yerde bunun sayısız örnekleri vardır. Tanıyan herkes tanıklık ediyor ki, bu adam korkuyu bilmiyor. Bu delice cesareti şöhret arzusuna bağlamak inandırıcı değil. Ondaki inanma ve bağlanma gücünün derinliğine bakmak gerekir. Bazı insanlar inandı mı, iliklerine kadar inanır ve bağlandı mı bütün varlığı ile bağlanırlar. Enver vatana, devlete ve İslam’a böyle inanmış, böyle bağlanmıştı. Sarıkamış hareketinin son zamanlarında, cephede yazdığı vasiyetname şöyle biter:</span> <span class="metin_normal_i _idGenCharOverride-1">“Yaşasın dinim, vatanım ve padişahım!..”</span> <span class="metin_normal _idGenCharOverride-1">Osmanlının Başkomutan Vekili bu muhteşem kişiliği anlamak için onun iman derinliğini kavramaya çalışmak lazımdır. Çünkü, candan aziz olan sadece imandır ve iman, bütün o neslin anahtar kelimesidir...</span></p>

    <p class="temel_yildiz"><span class="metin_yildiz _idGenCharOverride-1">* * *</span></p>

    <p class="Temel-Paragraf"><span class="metin_normal _idGenCharOverride-1">O dönem İttihat Terakki’nin bütün ileri gelenleriyle dostluğu olan ve Cumhuriyet döneminde de pervasız bir gazeteci olarak tanınan Hüseyin Cahit Yalçın, Enver Paşa’nın kişiliği hakkında ilgi çekici anekdotlar anlatır: Bir gün, uyarısına dikkat etmeyen H. Cahit Beyin Tanin gazetesini kapatacağını yüzüne karşı söylemiş ve kapatmıştır. “Tanin iki gün kapandı. Buna hiç kızmadım ve üzülmedim. Hem de Enver’in izlediği prensipten ötürü, yakın bir arkadaşına karşı böyle davranmasından sanki hoşnut bile oldum. Şu dostluk ve hatır belasının resmî işlerden kalktığını görmek gerçek bir mutluluktu.” Tanıyan herkesin ittifak ettikleri husus, onun bu konularda istisna tanımadığıdır. “Enver bu konularda bağnaz denilecek kadar sağlam ve sertti. Adalet Bakanı İbrahim Bey, Harbiye Bakanı Enver’e bir tavsiye mektubu yazmış. Askere çağrılan biri üzerine yumuşak ve yardım edici bir işlem rica etmişti. Enver Paşa bu mektubu çerçeveleterek Harbiye Bakanlığının sofasına astırmıştı.”</span> <span class="metin_indentmetin_n _idGenCharOverride-8">(H. Cahit,</span> <span class="metin_indentmetin_i _idGenCharOverride-8">Siyasi Anılar,</span> <span class="metin_indentmetin_n _idGenCharOverride-8">s.276 )</span><span class="metin_dipnot _idGenCharOverride-6"><a class="_idFootnoteLink" href="#footnote-238-15" id="footnote-238-15-backlink">15</a></span></p>

    <p class="Temel-Paragraf"><span class="metin_normal _idGenCharOverride-1">Hüseyin Cahit, Paşa’nın, çok genç yaşlardaki bu başarılarına rağmen sadelik ve alçak gönüllülüğünü hiç yitirmediği üzerinde durur. Çanakkale’deki bir gezide Başkomutanın sofrasını şöyle anlatır:</span></p>

    <p class="Temel-Paragraf"><span class="metin_minion _idGenCharOverride-5">“Masanın üstüne rafadan birkaç yumurta getirdiler. Biraz beyaz peynir ve yoğurt. Yemek yendi; baka kaldım. Kızım, ilk gördüğüm askere verilmek üzere cebime bir paket çikolata sıkıştırmıştı. ‘Bari bunu siz yiyin.’ diye uzattım. Çanakkale’de kaldığımız birkaç gün içinde, bir karargâha misafir olmadığımız zamanlar, yemeğe, debdebeye karşı hep aynı istihfaf hissini, hep aynı sadeliği gördüm.”</span></p>

    <p class="Temel-Paragraf"><span class="metin_normal _idGenCharOverride-1">“Harp içinde idi. Subaylarımızdan biri dostlarından birkaç Alman subayını evine davet etmiş; ailece hep beraber yemek yemişlerdi.” Enver Paşa bu subayın ordu ile ilişkisini kesmiş. Hüseyin Cahit bu konuda şikâyetçi olduğunda, “Bizim memleketin anlayışına göre, bu, çirkin bir harekettir. Bir Türk subayı çirkin bir harekette bulunmamalıdır, dedi ve kestirdi attı.”</span></p>

    <p class="Temel-Paragraf"><span class="metin_normal _idGenCharOverride-1">Enver Paşa gibiler gerilimi yüksek insanlardır. Güçlü bir iman, iyi bir seciye ve temiz bir ahlak olunca, bu gerilim, kişisel hırsların ötesinde millî, dinî, insanî emellere bağlanır. Enver’de olan da budur. Şevket Süreyya Bey bu yüksek gerilimi, yargılamadan, “beşerî ihtiras” olarak isimlendirir. Gerilimi yüksek insanlar, iş yapabilme yeteneği olan insanlardır ve başarıları da büyük olur. Ama, yaratılış ve eğitimle gelen ahlakî şekillenme bu gerilimi kişisel ihtiraslar haline dönüştürebilir; genellikle de böyle olur. Ancak, Enver Paşa’yı bu kategoride düşünmek, onun hayatıyla örtüşmemektedir ve tarihte bu tür insanların sayısı çok da fazla değildir. O, farklı ve gerçekten bütün varlığıyla inanmış, ihlasını hiçbir noktada yitirmemiş bir insandı.</span></p>

    <p class="Temel-Paragraf"><span class="metin_normal _idGenCharOverride-1">Ancak bir husus yorum olarak ileri sürülebilir: Hayatta hiçbir zorluk tanımayan, ümitsizlik nedir bilmeyen, yıkılmayan, dünyayı sırtında taşıyabileceğini düşünen bir insan, projelerini yaparken, çevresini de kendisi gibi zannedebilir mi? Kendisinin dayanabileceği zorluklara onların da dayanabileceğini, aşabileceği engelleri onların da aşabileceğini düşünebilir mi? Enver Paşa’nın böyle bir hataya düşüp düşmediğini, açık olayların işaretinden çıkaramıyoruz. En çok eleştirilen Sarıkamış Harekâtında, Enver Paşa askeri ve komutanları zorlamıştır; ama, bu zorlama, Paşa’nın böyle bir varsayım üzerine planını kurduğu anlamına gelmiyor. Sonradan yazılan eserler, Paşa’nın zorlamasından çok, bazı komutanların gevşekliğinin altını çizerler.</span></p>

    <p class="Temel-Paragraf"><span class="metin_normal _idGenCharOverride-1">Her şeye rağmen, bu kişilik özelliğinin bir ölçüde olsun tasavvur ve kararlara da yansıyacağını düşünebiliriz. Onu yeterince anlayamayanların hayalperestlik dedikleri de, Kuşçubaşı’nın, savaşta çok gerçekçi olduğunu söylemesine rağmen, bu yansımalar olabilir. Enver Paşa, bir Osmanlı kurmay subayının aldığı eğitimi almıştır. Askerliğe bu kadar meraklı olduğuna göre, buna kendi gayretleriyle bir şeyler daha eklemiş olması doğaldır. Ancak, Alman komutanlar bu eğitimin yetersiz olduğu kanaatindedirler. Onlara göre, bu eğitim açığını, doğuştan gelen kabiliyet ve zekâsıyla telafi edebildiği ve edemediği haller vardır. Carl Mühlmann’ın, eldeki malzemeyi hedefle örtüştürememek olarak ifade ettiği noksanlığın, eğitim noksanlığından mı, hayalciliğinden mi, yoksa, yukarıda dokunulan yanılmalardan mı doğduğuna karar vermek kolay değildir. Paşanın, büyük birliklere komuta etmeden, doğrudan başkomutan vekâletine gelmesi de gerek bizimkiler, gerek Almanlar tarafından bir eksiklik olarak değerlendirilmiştir.</span></p>

    <p class="temel_tp_sb"><span class="metin_normal _idGenCharOverride-1">Ne var ki, Enver Paşa’nın başkomutanlığını, başkomutanlık düzeyinden değerlendiren olmamıştır; eleştirilerin hepsi tümen, kolordu yahut en çok ordu komutanlığı düzeyinden yapılmıştır. Mesela, O’na bağlılığı muhakkak olan amcası Halil Paşa, komutası altındaki ordudan bir birliğin alınarak</span> <span class="metin_normal _idGenCharOverride-1">İran üzerine gönderilmesine şiddetle karşı çıkmış, istifa tehdidine kadar işi götürmüştür. Halil Paşa bu kararın, o günlerde Bağdat’ta görülen, elleri bol paralı, güven telkin etmeyen bir Alman grubunun telkinleriyle alındığını düşünmektedir; oradan, öyle görmektedir. Başkomutan ise, sadece bir ordunun cephesine değil, yedi cepheye birden bakmakta, Avrupa’daki müttefik cephelerine bakmakta, müttefik karargâhla görüşmekte, üstelik, siyasi karar mekanizmalarının içinde bulunmaktadır. Yani, bu kadar geniş bir bakış açısı ve çok faktörler içinde karar vermektedir. Elbette ki, bir Kolordu yahut Ordu komutanı bu bakış açısına sahip olamaz. Askerlikte, komutanın emrine, içine sindirilmese de uyulması gerektiği savaş alanındaki tepeler örneği ile anlatılır: Bölük komutanı alçak bir tepededir, ancak önündeki düşmanı görür, tabur komutanı biraz daha yüksek bir tepededir... Komutan en yüksek tepededir; düşman ve dost kuvvetlerin durumunu en geniş ve doğru şekliyle o görür.</span></p>

    <p class="otuken_resim"><span class="metin_normal _idGenCharOverride-1"><img alt="" class="_idGenPageitem-8" src="../Images/s.175.jpg" /></span></p>

    <p class="temel_tp_ilk"><span class="metin_normal _idGenCharOverride-1">Enver Paşa, kararları hakkında çok konuşan bir insan olmadığı, savaştan sonra esasen konuşma imkânı da bulamadığı için, Başkomutanlık kararlarının hedef ve gayeleri, ancak o düzeyde yapılmış ciddi incelemelerle değerlendirilebilir; yapılmamış olan da budur. Hangi Başkomutanlık kararlarının savaşın gidişini olumsuz yönde etkilediği, hangi kararlar öyle alınmasaydı, savaşın kaderinin değişebileceği yönünde ikna edici bilgi ve yorumlar olmadıkça, Paşa’nın Başkomutanlığındaki eğitim yetersizliğinden söz etmek, yine de peşin hükümlere dayanmış olmaktadır. Almanlar, ne de olsa Alman okullarında yetişmemiş, Alman Ordusunda eğitim almamış birini büyük komutanlar arasında saymakta zorlanabilirler; bu, genel Alman tutumuna uygundur. Onun hızlı yükselişi de apaçık ortadadır; ama, hangi başkomutanlık hatalarını yapmıştır? Bu sorunun cevabı verilmeden, hüküm verilmiştir. Gerek Alman, -muhtemelen bir kısmı da onların etkisinde olmak üzere- gerek Türk askerî yazarlar, bu tür bir zahmete girmek yerine, hemen Enver Paşa’nın İran-Turan hayallerine atıf yaparak kolay bir açıklama yolu seçmişlerdir. Turan ülküsü, daha önce de işaret edildiği gibi, özellikle subay ve yedek subay kesiminin ateş aldığı kaynaktır. Enver Paşa’nın ülkücülüğünün daha da geniş olduğunu biliyoruz; ama, bu durum bizi, Erzurum tabyalarının ilerisinde savaşan ordunun Turan için yola koşolduğu iddiasına götürmez.</span><span class="metin_dipnot _idGenCharOverride-6"><a class="_idFootnoteLink" href="#footnote-238-16" id="footnote-238-16-backlink">16</a></span></p>

    <p class="Temel-Paragraf"><span class="metin_normal _idGenCharOverride-1">Enver Paşa’nın mektuplarındaki, vatanperverliğin harikası sayılmak gereken ifadeleri bile gurur, kendinde üstün güçler vehmetme yahut benzeri yorumlarla nevrotik bir ruhun tezahürleri gibi sunmaya çalışanlar olmuştur. Paşa şöyle yazıyordu:</span> <span class="metin_normal_i _idGenCharOverride-1">“Ben, benim için yaşamak üzere yaratılmamış olduğumu anlıyorum... Ben, vatan için, vatanın her zerresi için bütün kuvvetimle ölünceye kadar çalışacak bir makine olmak istiyorum. Ne yapayım, bir kere vatanı her şeyden, herkesten daha fazla sevdim. Ona ebediyen sadık kalacağım.”</span> <span class="metin_normal _idGenCharOverride-1">Makine olmak, yani kişisel bütün ihtiras ve duygulardan soyunarak, sadece vatan için yaşamak;</span> <span class="metin_normal_i _idGenCharOverride-1">fena fi’l- vatan olmak</span><span class="metin_normal _idGenCharOverride-1">... Zavallı Alman prensesinin</span> <span class="metin_normal_i _idGenCharOverride-1">“Bu adam bir manken!..”</span> <span class="metin_normal _idGenCharOverride-1">haykırışını hatırlayınız... Bu satırları yazan insan otuz iki yaşında Trablus’ta İtalyanlara karşı cephe kurmaya, gece gündüz demeden direnişçileri teşkilatlandırmaya çalışan bir genç insandır.</span></p>

    <p class="Temel-Paragraf"><span class="metin_normal _idGenCharOverride-1">Bu iman ve idealizmi yaşayan tek insan Enver değildir şüphesiz; ama, ömrünün sonuna kadar yıkılmadan yürüyebilen çok az insandan biridir. Mizaç olarak olağanüstü gibi görünen nitelikleri ile onu kahraman yapan ve çevresine sevdiren budur. Onu bu düzeye yükselten inancındaki, bağlanışlarındaki ihlâsıdır. Kahramanlık ve çok üstün ahlakî temizliğinin de çevresinde oluşan sevgi halesinde etkili olduğu muhakkaktır. Trablugarp’ta, kendisine mektup gönderen Şeyh büyük Sünusî’nin kardeşinin O’na hitabına bakınız:</span> <span class="metin_normal_i _idGenCharOverride-1">“....yol göstericiliği ile ahlak sembolü, fazilet hakimlerinin tek lideri, muzaffer ataların saf soyu, Sünusîlerin yaşayan ya da ölü bütün büyük şeyhlerinin gözlerinin nuru...”</span> <span class="metin_indentmetin_n _idGenCharOverride-8">(Hanioğlu,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">., m. 90.)</span> <span class="metin_normal _idGenCharOverride-1">Ünlü İttihatçılardan Küçük Talat Bey de yazdığı bir mektupta ona</span> <span class="metin_normal_i _idGenCharOverride-1">“Sevgili ve Büyük Ruhlu Paşacığım”</span> <span class="metin_normal _idGenCharOverride-1">diye hitap etmektedir.</span> <span class="metin_indentmetin_n _idGenCharOverride-8">(Yamauchi,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">., m.19, s.102)</span></p>

    <p class="temel_tp_sb"><span class="metin_normal _idGenCharOverride-1">Daha sonra Suriye Millî Eğitim Bakanlığı yapacak olan, Halepli gazeteci Kürt Muhammed Ali’nin Enver Paşa’yı anlatışı, Arap dünyasının bu kahramanı algılayışını yansıtır:</span> <span class="metin_normal_i _idGenCharOverride-1">“O, ilmiyle amel eden, hür fikirli, kuvvetli bir irade sahibi, büyük emelleri olan biridir. O, çıkmış olduğu bu yolda yalnız olmayıp, ona yardım edenler vardır. Hatta, bunun için bütün kalpler onun sevgisinde birleşmiş, bütün insanlar ona saygıda kusur etmemeye gayret göstermişlerdir. Ona olan bu sevgi ve güvenin sebebiyse, ele aldığı hiçbir işi asla yarım bırakmamasıdır. Bu sebeple herkes onun zekâsına hayrandır. Onun ihlâsı ve samimiyeti gerçekten yücedir. O, herhangi bir şey söylediğinde, söylediklerini mutlaka gerçekleştirmekle, insanların zihinlerinde vehim ve şüpheye yer bırakmamaktadır. Bu haliyle O, sönmüş ve kararmış kalpleri aydınlatarak, onlara yeniden yaşama ümidi vermektedir. Evet, kesin olan bir şey var ki o, halk tarafından çok sevilen büyük bir önder ve yol açıcı olan</span> <span class="metin_normal_i _idGenCharOverride-1">liderimiz olan Enver Paşa, gerçekten bu vasıfları kendinde toplamış, yaşayan canlı bir örnek olmakla, İslâmda bir liderin nasıl olması gerektiği sorusuna verilecek en güzel cevabı teşkil etmektedir.”</span> <span class="metin_indentmetin_n _idGenCharOverride-8">(Kürt Muhammed Ali,</span> <span class="metin_indentmetin_i _idGenCharOverride-8">Enver Paşanın Ortadoğu Seyahati</span><span class="metin_indentmetin_n _idGenCharOverride-8">, İstanbul 2007, s.8)</span></p>

    <p class="temel_tp_sb"><span class="metin_normal _idGenCharOverride-1">Bir Arap şairi O’nun için yazdığı kasidede şöyle der:</span></p>

    <p class="temel_indentmetin"><span class="metin_indentmetin_n _idGenCharOverride-1">Ey, büyüklerin seçilmişi, Enver Paşa!</span></p>

    <p class="temel_indentmetin"><span class="metin_indentmetin_n _idGenCharOverride-1">Siz, bu çağın ruhunu diriltip,</span></p>

    <p class="temel_indentmetin"><span class="metin_indentmetin_n _idGenCharOverride-1">Zamanın karanlığını bizim için aydınlığa çevirdiniz.</span></p>

    <p class="temel_indentmetin"><span class="metin_indentmetin_n _idGenCharOverride-1">.................................</span></p>

    <p class="temel_indentmetin"><span class="metin_indentmetin_n _idGenCharOverride-1">.............................................</span></p>

    <p class="temel_indentmetin"><span class="metin_indentmetin_n _idGenCharOverride-1">Biz artık en güzel beldede, en güzel zamanlarda</span></p>

    <p class="temel_indentmetin"><span class="metin_indentmetin_n _idGenCharOverride-1">Enver’in hilalinin gölgesinde yaşayacağız....</span></p>

    <p class="temel_indentmetin_sb"><span class="metin_indentmetin_n _idGenCharOverride-1">(Kürt Muhammed Ali, a.g.e, s.124)</span></p>

    <p class="Temel-Paragraf"><span class="metin_normal _idGenCharOverride-1">Sarıkamış’ın en dondurucu günlerinde, onun da askerle birlikte dışarıda “bir çukura kıvrılmış” olarak yattığını bütün ordu bilir.</span></p>

    <p class="Temel-Paragraf"><span class="metin_normal _idGenCharOverride-1">Yakın çalışma arkadaşlarından Halil Menteş şu değerlendirmeyi yapar:</span> <span class="metin_normal_i _idGenCharOverride-1">“Denildiği gibi Enver hırs-ı câh ile mâlul değildi. ... Enver, saf, aynı zamanda yüksek bir ülküyle dolu bir ruhun sahibi, ülküsü uğrunda hayatı daima küçümsemiş bir kahramandır. Memlekette bayrak elinden düşünce, Buhara’da yeniden Türk bayrağına sarılmış ve oradaki Türkleri kurtarmak için Bolşeviklerle aslanlar gibi dövüşürken, eşsiz bir kahraman görkemiyle ölmüştür.”</span> <span class="metin_indentmetin_n _idGenCharOverride-8">(Menteşe,</span> <span class="metin_indentmetin_i _idGenCharOverride-8">a.g.e</span><span class="metin_indentmetin_n _idGenCharOverride-8">., s.253)</span></p>

    <p class="Temel-Paragraf"><span class="metin_normal _idGenCharOverride-1">Enver Paşa’ya karşı, nasılsa soğukkanlılığını koruyabilmiş bir İngiliz yazar Peter Hopkirk, onu şöyle vasfeder: “Birinci Dünya Savaşı çıktığında 32 yaşında generalliğe yükseltilen ve Harbiye Nazırı olan yakışıklı Enver, bir panter kadar çevik ve hareketli bir kılıç ustası ve aynı zamanda bulunduğu sofrada etrafını etkileyen, Fransızca ve Almancayı çok iyi konuşan, cömert, gerçek bir centilmen, cesur, girişimci, çabuk karar veren, şövalye ruhlu parlak bir kişilik sahibi”</span> <span class="metin_indentmetin_n _idGenCharOverride-8">(Nakleden Aydın İdil,</span> <span class="metin_indentmetin_i _idGenCharOverride-8">Enver Paşa’nın Son Savaşı</span><span class="metin_indentmetin_n _idGenCharOverride-8">, İstanbul-2013, s.131)</span></p>

    <p class="temel_tp_son"><span class="metin_normal _idGenCharOverride-1">Enver Paşanın ilk askerlik yıllarından itibaren bir Alman hanım dostuna yazdığı mektupları, Alman Genelkurmayı, günlükler haline getirerek özel olarak bastırmış ve Alman ordusuna dağıtmıştır; hem İtalyanlara karşı kullanmak, hem de bir subay örneği olmak üzere. Bu kitabı yayına hazırlayanlar, bu kitapta Enver Paşa’nın “bu kadar alışılmamış siyasi kehanetinin delillerini” görmektedirler.</span> <span class="metin_indentmetin_n _idGenCharOverride-8">(Şükrü Hanioğlu,</span> <span class="metin_indentmetin_i _idGenCharOverride-8">Kendi Mektuplarında Enver Paşa,</span> <span class="metin_indentmetin_n _idGenCharOverride-8">İstanbul-1999, s.17)</span></p>

    <div class="_idFootnotes">
      <div class="_idFootnote" id="footnote-238-15">
        <p class="temel_dipnot_p"><a class="_idFootnoteAnchor" href="#footnote-238-15-backlink">15</a> <span class="metin_normal_d _idGenCharOverride-1">Türk Tarih Kurumu’nda Rauf Orbay arşivi üzerine çalışırken bir mektup okudum. Enver Paşa’nın çok sevdiği ve güvendiği, Teşkilat-ı Mahsusa başkanı Süleyman Askerî’nin annesi Enver Paşa’ya yazmış. Süleyman Askerî, çoğu gönüllü olan birliklerin başında Irak cephesinde sava-şırken, askerlerinin bozulmasını onuruna yediremeyip tabancasıyla kendisini vurmuştu. Annesi diyor ki, oğlumun ölümünden sonra yalnız kaldım. Kız kardeşimin bir oğlu var; hayattaki tek yakınımdır. Onu Doğu cephesinden alarak batıda, İstanbul’a yakın bir yerlere gönder. Enver Paşa, mektubun üzerine kırmızı kalemle “Olmaz!” diye yazmış. Bu beni çok etkilemişti.</span></p>
      </div>

      <div class="_idFootnote" id="footnote-238-16">
        <p class="temel_dipnot_p"><a class="_idFootnoteAnchor" href="#footnote-238-16-backlink">16</a> <span class="metin_normal_d _idGenCharOverride-1">O günkü Turan hayallerinin, o neslin şerefi ve bir milletin yaşama iradesi olduğunu bir kere daha belirttikten sonra, bu konudaki peşin yargıların ilgi çekici bir örneğini vermek isterim. Sarıkamış Harekâtı hakkında en gerçekçi, tarafsız değerlendirmeleri yapan General Fahri Belen, Savaşın sonlarına doğru Türk Ordusunun Bakü’ye girmesini Paşa’nın Turan hayallerine bağladıktan sonra, Enver Paşa’nın şu telgrafı çektiğini yazar: “Büyük Turan İmparatorluğunun Hazar kısmındaki Bakü şehrinin zaptı haberini meserretle karşıladım.”(</span><span class="metin_normal_d _idGenCharOverride-1">Belen,</span> <span class="metin_normal_di _idGenCharOverride-1">20. Yüzyılda Osmanlı Devleti</span><span class="metin_normal_d _idGenCharOverride-1">, İstanbul 1973, s.358, dipnot:11) Biz bugün de bu telgrafı meserretle karşılıyoruz; ama, böyle bir telgraf yazılmamıştır. Yine de, teşekküre değer ki, Belen, kaynağının bir roman olduğunu belirterek, hiç olmazsa okuyucuyu ikaz etmiştir.</span></p>
      </div>
    </div>
  </div>
</body>
</html>
