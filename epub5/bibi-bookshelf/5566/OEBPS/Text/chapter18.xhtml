<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Yeşil peri gecesi</h1>

    <p>İkide bir Gün’lere gidiyordum. Ortaköy’de, Taş Basamak Sokağı’nda, elli beş metrekarelik nohut oda bakla sofaya, pencerenin bir köşeciğinden mendil ucu kadar bir deniz gören. Zevkli ama acıklı döşenmişti ev. Gün hepsi birbirinden hırpani ikinci el eşyalara (annesinin, teyzesinin, haline üzülerek verdiği: böyle mi geçecek bu kızın hayatı, ah ah!) bir nebzecik ruh katmaya çalışmıştı, hayata tahammül edebilmek için küçük bir süsle, minik bir temasla. (IKEA yoktu daha ufukta bile).</p>

    <p>Gün’le ya uzun uzun susuyorduk ya aralıksız konuşuyorduk ya da hayata küfrediyorduk. Sanki gençliğimiz geçip gitmiş de, giderken bize bir yığın borç takmış gibi. Haksız sayılmazdık, hem gençtik, hem alacaklıydık elbet hayattan. Sorun şuydu ki, hayatın bize borcunu ödemeye hiç niyeti yoktu, ülkemizin de.</p>

    <p>Paramız olduğunda yeni yemekler deniyorduk. Bayılıyorduk yemek pişirmeye. Pahalı manavlarda olmadık otlar arıyorduk. Mercanköşk, rezene, tarhun, kişniş, frenksoğanı, frenkmaydanozu, biberiye, limonotu (ülkemiz iri yaprak fesleğen arsızı olmamıştı henüz). Aktarlara safran, muskat, çubuk vanilya, zencefil soruyorduk, zencefilin tazesi olacak illaki. Küçücük mutfakta kıçlarımız birbirine çarpa çarpa mantarlı, patlıcanlı börekler açıyorduk. Sebzeli kişler, meyveli tartlar, likörlü kekler yapıyorduk. Kremşantiler köpürtüyorduk. Çikolatalar eritiyorduk benmari usulü. Soslu makarnalar pişiriyorduk, orijinal malzeme yerine yaklaşığını kullanarak (parmesan yok, taze kaşar rendesi mecburen). Balık sosları uyduruyorduk, fırın, ızgara, tava için ayrı ayrı. Tavuk eti, dana eti, kuzu eti şarapların, sirkelerin içlerinde yumuşayan, yetmedi ahtapotlar, midyeler, karidesler, pavuryalar, taraklar canlı canlı. Sonra oturup afiyetle yiyorduk, videoda bir Banu Alkan filmi izleyip kahkahayla gülerek. (Büyük Tıkınma’yı daha izlememiştik. İzleseydik, yaptığımız yemekleri yerken gülmekten ölebilirdik.)</p>

    <p>Ama Gün kusuyordu sonra, kusmaktan baygın düşüp yatıyordu. Midesi kötüydü, bunca lezzetli, pahalı ve sofistike yemekleri kaldırmıyordu. Daha o zaman anlamalıydık bu midenin, hüsranla, hayal kırıklığı ve umutsuzlukla dolan bu midenin onu alıp götüreceğini. Gün hep öfkeliydi, sürekli küfür ediyordu hayata, kendine, memlekete, vaktiyle onu devrim yapacağız diye kandırıp yoldan dönüverenlere (ben yetişememiştim bu devrim aşkı çağına), kifayetsiz muhterislere, üç kuruşluk menfaat için yakınlarını satanlara. Gerçi pek de üç kuruşluk değildi Gün’ü hırsından ağlatan menfaatler. Parlak bir gelecek vaadiydi. Herkes yüklerini atıyordu gözlerini kamaştıran geleceğe yürürken. Bu nedenle benden çok daha fazla öfkeliydi Gün.</p>

    <p>Öfkelenmekte haklıydı. Benim bir amacım yoktu hayatta, hatta felsefemdi amaçsızlık. Tek amacım serseri mayın olmaktı, pimi çekilmiş bir el bombası. Birilerinin elinde patlamayı umuyordum. Bu yüzden öfkem de çapıma göreydi. Oysa onun bir amacı vardı. Sanatçı olacaktı. Sanatıyla dünyayı değiştirenlerin arasına katılacaktı. Ama dünyayı sanat değil başkaları değiştirmişti. Vaktiyle sanatla ve devrimle dünyayı değiştireceğine inananlar dünyayı başka türlü değiştirenlerin arasına katılmıştı. Gün dışarıda kalmıştı. Çıplak kadın fotoğrafları dekor-kostümcüsü olmuştu. Tutunduğu dallar kırılmıştı. Tepe üstü yere çakılmıştı. Bunları bir bir sayıp döküyordu. Sonra her şeye sövüyordu.</p>

    <p>Benim derdim başkaydı. “Dört ay oldu. Ne zaman çıkacak resimlerim?” diye Gün’ün başının etini yiyordum. “Güzelim paranı aldın. Ne zaman çıkarsa çıksın, sana ne?” diyordu kestirmeden, öylesine, susturmak için beni. Belki de tahrik etmek için, açılayım, döküleyim diye ne varsa derinimde. Derinim çok doluydu da, çok gençtim daha, istiridye kalbimin içindeki inci-kistimin adını koymamıştım henüz.</p>

    <p>Saatlerce konuştuktan sonra sıkılıyorduk birbirimizden, aynı şeyleri tekrarlıyorduk. Böyle zamanlarda Kubi’nin elektrogitar çalarken kendini unuttuğu bara gidiyorduk. Bira ve sigara içiyorduk, atıştırıyorduk, fındık fıstık cips. Muhakkak yanımda biriyle çıkıyordum bardan, sabah uyandığımda nerede olduğumu hatırlamam zaman alıyordu. En çok adını bir türlü hatırlayamadığım barmenle yatıyordum. İyi çocuktu. Reşitpaşa sırtlarında, duvarları mora boyalı gecekondusunda kucak kucağa uyuduğumuz her gecenin sonrasında, ciddi ciddi “Evlenelim mi?” diyecek kadar budala ve bana âşıktı. Ben çoktan kaşar olmuştum oysa, “Yatmakla evlenmenin ne ilgisi var?” diyecek kadar. Kızmıyordu, gülüyordu, ilk sigarasını içince ayılıyordu zaten, aklı başına geliyordu. O zaman anlıyordum adsız barmenin bana âşık ve budala olmadığını, aslında malın gözü olduğunu. ‘Sorunun onda değil, bende olduğunu.’ Ama gene de iyi çocuktu.</p>

    <p>Resimlerim mart sayısında basıldı. Phoenix’e kapaktan girmiştim, ikisi göbekten açılmış sekiz sayfa ile içeride spesiyal olmuştum. Bir tür ana yemektim, adbirnaya’ydım. Kapakta siyah-beyazlardan seçilmiş bir resmim vardı, güzeldi. Güzeldim. Ayın kızı: Ben. Mart kızı. Martın bir kedisi meşhurdur, bir de Ben’i.</p>

    <p>Gün haber verince, beni anlayan ve anladığı için içi yanan bir sesle (“Hadi gözün aydın! Çıktın nihayet kapağa!”) gördüğüm ilk gazete bayiine girdim, bir Phoenix aldım. Dergiyi karıştırırken, satan herif bana ağzının suyu akarak bakıyordu. Tanımıştı, sulanmasına ramak kalmıştı. Hızla karıştırdım, ayaküstü. Güzelce paketledim. Doğru Kapalıçarşı’ya yollandım, Amcabey’in dükkânına.</p>

    <p>“Ben Süleyman Bey’e bakmıştım ama..”</p>

    <p>Dükkân büyük. Dükkân tıklım tıklım dolu. Üst üste yığılmış halılar. Turist kafilesi halı şovu izliyordu, salakça bir turist mutluluğu yüzlerinde. Dükkân hanutçuların uğrak yeri. Avusturyalılar dadanmış diyorlar bu sene. Ama bakıcılarmış, alıcı değillermiş. Avusturyalılar cimri oluyormuş. Hollandalılar asıl, iyi kazıklanıyorlarmış.</p>

    <p>Ama Süleyman Bey’in akarsu gibi İngilizceli sarıgözlü yardımcısının Amerikalıların üstüne müşteri tanımadığı belliydi. Bir duvar, silme fotoğraf doluydu, seloteyple yapıştırılmış. Süleyman Bey’in, turistlere Türk çayı, Türk kahvesi, Türk lokumu, Türk fındığı ikram edilen, iyi para harcama ihtimali olanlarına Havuzlu Lokanta’da tandırlı, iç pilavlı Türk yemeği ısmarlanan ve böylece santimetrekaresi bilmem kaç dolardan, yüzde yüz ipek halı kakalanan dükkânındaki bir duvar bu budalaca alışverişli dostlukların anısına gönderilmiş, çoğu polaroid renkli fotoğraflarla doluydu. Hepsinin üstünde ya da arkasında karalanmış satırlar vardı. Dear Kenan.. (sarıgözlü yardımcı), dear Ferhat (bu da öteki, bücür olan, bülbül gibi İspanyolca şakıyan) ya da dear filanca.. (bir sürü angut dolaşıyordu ortalıkta). Patronun (Süleyman) kusursuz gözetiminde çalışan “aktif, dinamik, heyecanlı” bu kadro müşteri fethetmeyi iyi biliyordu anlaşılan. Polaroidlerin üstüne kalın keçeli kalemlerle döktürülmüştü cümleler. Bu beautiful carpet için thanks’ler, bu wonderful city’nin ve friendship’in ever never! unutulmayacağına dair gönül okşamalar ve imzalar, Ellen-Jack, Mary-Tim, Abby-John, Susan-George gibi çatlayasıya mutlu Amerikalı çiftlerden.</p>

    <p>Süleyman Bey ekibini işe koşup bu Ceyn’lere Havuzlu Lokanta’nın serin fıskiye şırıltıları eşliğinde otantik bir öğle yemeği ısmarlatıyor, sonra el dokuması halı sattırıyordu. Arada makine halısı da kakalıyordu mutlaka otantik fiyatına. Bu Ceyn’ler de şıkır şıkır avizeli, pembeli membeli, akıl almayacak kadar kitsch dekorasyonlu evlerinin mermer şömine önlerine serdikleri halıların fotoğraflarını çekip gönderiyorlardı, Grand Bazaar’ da bir halı dükkânına, hiç de üşenmeden. Tanrım nasıl bir çirkinlikti o, Süleyman Bey’in bazıları hakikaten “gorgeous” halılarının bile kurtaramadığı.</p>

    <p>Ama dear Süleyman’ın dear adamları bu dekorasyonu çirkin bulmuyorlardı ki, gelen fotoğrafları seloteyple duvara yapıştırıyorlardı. Dear Süleyman da iyi esnaf ya, ekibiyle gururlanıyordu. Şakır şakır Kapalıçarşıca konuşan bu gençlerin önünü açmak lazım. Hem inanıyordu o çağ atlayacağımıza, hatta atlamıştık bile, bak elin Amerikalısı üşenmiyor, bizden aldığı halının fotoğrafını çekip gönderiyor, dünyanın öbür ucuna.</p>

    <p>“Ben Süleyman Bey’e bakmıştım ama..”</p>

    <p>“Patron yok, mezata gitti.”</p>

    <p>(Mezara mı girdi? Mezata gitti mezata! Ya, keşke mezara girseydi.)</p>

    <p>Yüzüme bakmadan cevapladı beni sarıgöz. Sonra öylesine bir baktı, bu cılız sesin sahibi kim bakışı ve tak! Tekrar dönüp baktı, daha uzun. Phoenix’i görmüş bir adam bakışı değildi. Güzelim ya kapaklara çıkacak kadar, ondan bakıyor! Bir bana, bir Hollandalı turist kıza baktı. Turist kız mart soğuğuna rağmen yarıdan fazla çıplak. Ama ben daha güzelim. Dear Kenan’ın gözleri masa tenisi topu gibi gidip geliyordu. Tak tak, tak tak. Bu kız mı (ben), Hollandalı turist kız mı? Hollandalı hazır, teşne de üstelik, ama ben daha güzelim, hakikaten güzelim ve alışığım bu bakmalara, o kadar alışığım ki iplemiyorum bile artık. Ooo piti piti karamela sepeti.. Ben çıktım. Ama patronun yeğeniyim. Olsun, güzelliğim riske girmeye değer. Uzatma sarıgöz, topla şu gözünü, durucu değilim, gidiciyim.</p>

    <p>“Rica etsem şunu verir misiniz kendisine?”</p>

    <p>“Tabii.. ne bu?”</p>

    <p>“Yeğeniniz bıraktı dersiniz.”</p>

    <p>“Pardon, isminiz neydi? Bi de telefonunuzu alayım.”</p>

    <p>(Yemezler canım. Sen yeğeniniz de yeter! Anlar o, yeğen kaynamıyor Süleyman Bey’in hayatında.)</p>

    <p>“O biliyor, sağolun.”</p>

    <p>Çıktım dükkândan, sarıgözlü dear Kenan’ı Hollandalı çıplak kız ve turist kafilesiyle baş başa bırakarak. İçerisi kazıklanacak müşteriyle dolu olmasa, patronun yeğeni filan demeyecek, yüzünde bir Kadir İnanır bakışıyla buyrun bi kahve içelim muhabbetine girecekti. Allahtan fırsatı yok. Kaldı ki komisyonu benimle içilecek ve sonu garanti olmayan kahveden daha önemli. Zaten benim de senin gönlünü eğleyecek halim yok sarıgöz. Hadi bay!</p>

    <p>Şark Kahvesi’nin önünden geçtim. Duman dumana gidiyordu kahve. Sigaralı yıllar. Turistler, işsizler, çek-senet pazarlığı yapanlar, alışverişten yorulmuş orta sınıf kadınları. Kızlı-erkekli, çok neşeli öğrenci grupları vardı. Bir anlığına, içlenerek baktım Roma hukuku, makro iktisat, farmakolojinin bilmem nesi gibi, başlıkları okkalı kitaplarıyla yan masalara hava yapan kızlara. Onlardan biri olabilirdim üniversiteye gitmiş olsam. Ama Ali’yi tanıyabilir miydim o zaman?</p>

    <p>Sahaflar Çarşısı’na çıktım. Aklım Ali’deydi, hep Ali’ deydi. Görebilir mi? Ta Paris’te, haberi olur mu dergiden? Hâlâ orada mı? Görse ne düşünür? Kızar mı? Etkilenir mi? Ondan intikam aldığımı mı sanır?</p>

    <p>Sıralanmış sahaf dükkânları, Ali’yle günlerin yarısını tezgâhlarındaki kitapları karıştırarak geçirdiğimiz. Tozlu dergi yığınları vardı yine kapı önlerinde. Gösteri’ler, Milliyet Sanat’lar, Oluşum’lar, Somut’lar, ve de Hayat ve Ses ve de Hey’ler. Ne alırsan şu kadar tezgâhlarını karıştırdım. <em>Yaşayıp Ölmek Aşk ve Avarelik Üstüne Şiirler’</em>i buldum, kapağı elle yapılmış. Hemen aldım.</p>

    <p>Ali içimde dinmeyen ağrı.</p>

    <p>Muhteşem Süleyman’ın yolumu kesmesi uzun sürmedi. Bize ev aldığı, alıp oturttuğu paşa paşa, Çatlak Çeşme Sokağı’nın başına bir Ford Granada’yı park etmiş (yeni aldığı belli, nihayet kurtulmuş külüstüründen, zenginledi ya iyice), ağzıma sıçmak üzere beni bekliyordu. Sokağın yamulmuş, kararmış tabelasının önünde.</p>

    <p>Bence bu sokağın adı bize yakışmıyordu. Bir insanın Çatlak Çeşme Sokağı’nda gönül rahatlığıyla oturabilmesi için mutlu insanlar familyasından olması gerekirdi. Nerede oturuyorsunuz? diye sorulduğunda, yüzünde, <em>aşkın o sihirli elini hisseder gibiyim</em> şarkısı<em>, dünya ne güzel, sevmek ne güzel, sevilmek ne güzel, ne tatlı şey yaşamak</em> şarkısı tınlıyor, çınlıyor, yankılanıyor olmalıydı ki, insan gocunmadan Çatlak Çeşme’de oturuyorum diyebilsin.</p>

    <p>Gecenin ve Çatlak Çeşme’nin kör karanlığıydı. Gün’lerden dönüyordum gene. Aslında eve dönmeye niyetim yoktu. Geceyi Gün’lerde geçirmeye niyetim vardı. Kubi’nin ben yaşlarda bir arkadaşı gelmişti İsviçre’den. Gelirken bir şişe apsent getirmişti. Apsentin yasaklanan cinsten, harbi apsent olduğunu iddia etmişti, öyle otla bokla karıştırılıp hafifletilerek satılanlardan olmadığını, halis muhlis, en hakikisinden olduğunu.</p>

    <p>Gün keyiften çıldırmıştı ya da çıldırmış gibi yapıyordu.</p>

    <p>Gün’ün ya çıldırmaya ya da çıldırmış gibi yapmaya çok ihtiyacı vardı o gün. Sabah kabiliyetsizin önde gideni bir arkadaşıyla karşılaşmıştı. Yazdığı salak sulak bir tiyatro oyunuyla bilmem ne üstün başarı ödülü alan kız Gün’ü tanımazlıktan gelmişti. Gün öyle kalakalmıştı yüzünde gerzek bir tebessümle, sarılıp öpüşecekler sanarak. Kız aptallara layık oyununun rejisörüyle hararetli hararetli konuşarak yanından geçip gitmişti.</p>

    <p>Önemli olan kızın ödül almış olması değildi. Gün’ü tanımıyor gibi yapmış olması da değildi. Önemli olan, kabiliyet fukarası arkadaş oyunu hakkında rejisörle iri iri konuşurken Gün’ün bir mahalle marketinin yoksul apartmanların kapı altlarından atılacak broşürleri için fotoğraf çeken sevgilisi Kubi’ye yardım etmek zorunda olmasıydı.</p>

    <p>Kubi bütün gün deklanşöre basmıştı. Bütün gün zum yapmıştı. Objektif takıp çıkarmıştı. Işık ayarlamıştı. Gün de bütün gün sonsuz fona nohut mercimek paketleri dizmişti. Az yağlı kıymaları, kuşbaşıları, parçalanmış tavukları öbeklemişti. Üstlerine birer dal maydanoz iliştirmişti. Gün apsenti görünce sevinçten çıldırmış gibi yapmasaydı, gününü altılı yumurta paketleriyle, ucuz şampuan şişeleriyle geçiren Kubi gerçekten çıldıracaktı. Oysa Gün Kubi’yi çıldırmasına izin vermeyecek kadar çok seviyordu. Kendini de bir o kadar seviyordu. Kubi çıldırırsa Gün’ün de çıldırması gerekirdi. Gün çıldırmak istemiyordu.</p>

    <p>“Yeşil peri gecesi!” diye bağırıyorduk. Ben patates soyuyordum. Kubi ıslık çalıyordu, fotoğrafı çekilsin diye gelen az yağlı kıymadan köfte yoğururken. İşi biter bitmez fabrika gibi ses çıkaran eski buzdolabına koymuştuk kıymayı ve diğer etleri, tavukları (geri götürecek kadar yüzsüz olamazlar ya). Gün market pirinçlerini market tereyağında kavuruyordu. Malzememiz mütevazı olduğuna göre, bizi orta sınıf mutfağı paklayacaktı bu gece. Köfte, patates bir de pilav. (Bizim mutlu çekirdek ailemizde sık sık pişen yemekler.) İsviçre’den gelen arkadaş apsentten önce biraları bir dikişte götürüyordu. Nane likörü diye yutturduğu şişeyi amcasının arabasının gizli yerlerine saklayarak değil, arka koltuğa öylesine atıverip getirmekle, üstüne montunu lalettayin koyuverip gümrükçüleri ve polisleri ayakta uyutmakla övünüyordu. Bilmiyordu, aslında hiç de sorun olmayacağını yeşil perinin gümrükte. Biz de bilmiyorduk.</p>

    <p>Gün bu gece kendimizden geçeceğimizi, yeşil peri içip harikulade renklerde sanrılar göreceğimizi söylüyordu. Sabırsızlıkla beklediğimiz sanrı tel tel dökülen gençliğimizin tanrısıydı, bize asla gerçek olmayacak ışık ışık bir gelecek gösteriyordu, bir süreliğine inandırıyordu.</p>

    <p>Ama bu yeşil periyi nasıl içeceğimizi bilmiyorduk. Bu konuda pek çok şey duymuştuk da, doğrusunun hangisi olduğunu bilmiyorduk. Saftık sonuçta, gençtik, Gün ve Kubi otuzlara yürümeye başlamış olsalar da. Onca müskirat ve narkotik tecrübesi vardı Kubi’yle Gün’ün. Ama apsent konusunda cahildiler işte. Hem Wikipedia çağı gelmemişti henüz, internet daha bulunmamıştı, en azından Ortaköy’de, Taş Basamak Sokağı’nda. Şekerden geçirip mi içecektik? Yoksa şekerin üstüne döküp kibriti mi çakacaktık? Bu işin içinde ateş olduğundan emin miydik? Su neresindeydi? Nasıl ekleyecektik? Su şart mıydı? Eklemezsek ölür müydük? Dördümüz birden apsentin tamamını doğrudan çakıp topluca ölsek, toplu intihara girer miydi? (Kırılıncaya kadar kahkahalarımız.) Bir tür efsane olur muyduk? Manşet haber: Yeşil peri intiharı! Dört genç arkalarında ortak imzaladıkları bir mektup bırakarak (bu boktan hayatlarımızın geriye kalan her anı sizin olsun, hayrını görün, mesela), yeşil peri olarak da bilinen, fazla alınması halinde beyinde marihuanayla aynı etkiyi yapan, ölümcül oluşu nedeniyle içilmesi yasaklanan apsent adlı içkiden fazla miktarda içerek intihar etti. Ölen dört kişinin 19. yüzyılda pek çok bohem sanatçının tutkunu olduğu ve ünlü ressam van Gogh’a kulağını kestirdiği söylenen bu zehirli içkinin tehlikeleri hakkında bilgi sahibi olmadıkları sanılıyor.</p>

    <p>Olmaz olur muyduk? Pelinotu vardı içinde, zehirli. Biliyorduk öldürücü olduğunu, ki buydu apsenti çekici kılan bizim için, ama bilmiyorduk işte nasıl içileceğini.</p>

    <p>Gene de denedik. Çay süzgecine kesmeşeker koyup üstüne apsenti döktük, böyledir herhalde, sonra da kibriti çaktık. Harlandı yeşil peri, cayır cayır. Bastık üstüne suyu. Doğru yaptığımızdan emin değildik. Ama içtik. Bir şeye benzetemesek de.</p>

    <p>Hani sanrı? Hani karanlık bir çukura benzeyen geleceğimizin aynasında ışıklarla oynaşacak ve bu çukuru olağanüstü bir filme benzetecek olan güzel sanrı niye gelmiyor? Sessizlik çöktü üzerimize. Edecek tek kelime bulamadık. Biz, dördümüz yeşil peri gecesinin billurunda yekruh olmayı umarken tümüyle koptuk birbirimizden.</p>

    <p>Gerisini içmedik. Tadını beğenmediğimizden değil. Ölmek istemiyorduk ki. Gene de gençtik işte, hayatımız dibine kadar boka batmış olsa bile.</p>

    <p>“Ot da mı yok?” dedi Kubi. Sesi duyulmuyordu neredeyse, o kadar hafif, cansız. Cıkladı Gün. “Para mı var..” İsviçre’den gelen arkadaş “Var bende biraz,” diyesi oldu da, hiçbirinin otçuyu arayıp bulacak hali yok. Bira içtik sonra. Sıkıldık. Çenem ayrılmıştı esnemekten. “Ben eve gidicem,” dedim.</p>

    <p>Sokağa adım attığımda gördüm arabayı. Çatlak Çeşme’de kimin böyle yeni, pahalı bir arabası olur ki diye bakıyordum Ford’un bembeyaz ışıltısına. Alırsın Ford olursun lord ne de olsa. Beyaz ışıltıdan Süleyman Amca atladı. Koluma yapıştı. Beni arabasına sürükledi. İte kaka bindirdi. Kafam iyiydi, kafam güzeldi. Bilmem yeşil periden, (gerçi ancak iki yudumcuk içmiştim), bilmem sayısız biradan veya üstümüze çöken yapış yapış hüzünden. Ama iyiydi. Hiç itiraz etmedim, bindim. Öldürür mü ki beni? Yapabilir mi ki? Bakalım, göreceğiz. Bastı gaza, vitesini bire takıp, hızla geçirip ikiye, üçe. Nasıl sessiz bir araba, nasıl kaymak. Profiline baktım Süleyman Amca’nın, babamın tıpkısı. Kesin kardeşler, hiç kuşku yok. Fikriye cadalozu boynuzlamamış demek ki dedem olacak kocasını, haksız yere girdiği Sinop Hapishanesi’nde kahrından öldüğü söylenen (karaborsacı olmakla suçlamışlar İkinci Dünya Savaşı sırasında). Kahrından filan değil, cadaloz karısına dönme korkusundan ölmüştür bence.</p>

    <p>Süleyman Amca son sürat gitmek istiyordu, Kapalıçarşı halılarının başpatronu olmaya doğru giden amca yenilediği, ama gene de yerlisini tercih ettiği arabasını köklemek, yüz seksen basmak. Ki, hatırladığım kadarıyla yüz seksen o devrin yerli otomobillerinin maksimumuydu ve de basabilen yoktu, bu tenekelerin motoru çatlardı çünkü, kaportaları kısa sürede çürüklerle bezenen montaj sanayi şahikaları dağılırdı. Ama gaza basmak istiyordu Süleyman Amca. İçindeki öfke ile yaptığı hız eşitlensin istiyordu, birbirini güçlendirsin ve de ayrıca hesap sorarken bana, (sen orospu musun ha? Orospu musun sen?) ben korkup inmeye kalkmayayım arabadan, atamayayım kendimi dışarı. Sanki niyetim var da!</p>

    <p>Fakat heyhat! Ardı ardına açılan eğlence mekânlarıyla pek yakında çağ atlayacak olan İstanbul’da cumartesi gecesi trafiği. Jestlere aman vermeyen, tavır yapmalara, ağır konuşmalara fırsat bırakmayan, egzoz dumanıyla korna seslerine boğulmuş, kilitlenmiş arabalar seli, Dolmabahçe’de ikide bir kırmızıya dönen trafik ışıkları.</p>

    <p>Ah be etbeni! Yapman gereken beni evde beklemekti. Öfkeyle içeri dalmak, sana gene siktir git! diyecek olan babamı kolsuz omzundan iteklemek, Phoenix’i yüzüne çarpmak, içteki fotoğrafları çarşaf çarşaf açıp burnuna sokmak, senin kızın bu işte, bu! diye bağırarak babamı ağlatmak, beni beklemek sonra, elinin tersini suratıma çarpmak için.</p>

    <p>Ama yapamazdı. Biliyordu o eski kirli defteri açacağımı. Kan çıkardı alimallah. Babam, amcam ve ben. Üçümüzden biri sapı kırık ekmek bıçağımızın darbeleriyle ölürdü kesin. Öldürecek olan belli, tek koluyla beni mi doğrasın, abisini mi karar veremeyen, her ikimize de girişmek için yanıp tutuşan babam (ama belki de kendi gırtlağını keserdi).</p>

    <p>Öfkeyle suçluluk karıştı mı birbirine tadından yenmiyor. Çıtı çıkmıyordu Süleyman Amca’nın. İkide bir ağzını açıyordu. Ama konuşamadan kapatıyordu. Ben gözlerimi hoş olduğunu kabul etmek zorunda kaldığım (babama benziyor çünkü) profilinden ayırmıyordum.</p>

    <p>Sokağın başında koluma yapışırkenki öfkesine bakılacak olursa, bana hesap sorma sahnesini hiç böyle düşünmemişti. Ah işte gazı bir kökleyebilseydi! Sokak lambaları arka arkaya ön cama yansırken hızla, Karaköy’ü filan geçip Galata Köprüsü’ne çıkabilse, Sirkeci’den Bakırköy Sahil Yolu’na vurabilseydi, Yedikule’de surların orada, tenha bir yere çekip arabasını bembeyaz, beni saçlarımdan tutup indirerek aşağı, adamakıllı bir dövebilseydi hırsından bağıra bağıra, öldürücem seni! Yemin ediyorum geberticem ahlaksız, şerefsiz, namussuz! falan filan diyerek, harika olacaktı. Ama sırtını öfkesine dayayamadı. Aksine, suçluluğu ağır bastı, öfkesini örtmek istedi. Gözleri doldu.</p>

    <p>“Baban doğduğunu haber verdiğinde nasıl sevinmiştim.. sanki benim bir kızım daha olmuş gibi..”</p>

    <p>Evet, kızı sayılırdım bir bakıma. Evlenseydi annemle, üvey babam olacaktı, amcam olduğu yetmiyormuş gibi.</p>

    <p>“Elif’le Ersin’e mini mini bir kardeş geldi diye içim titremişti..”</p>

    <p>Laflar, laflar! Vicdana sesleniş! Sevgi kelebeği dokulu tırışkadan bir hikâye, özetle. Bu büyük sahne için yanlış bir intro hazırlamıştı zavallı. Onu duymuyordum. Duyuyordum da, sözlerini ciddiye almıyordum. Gözlerim ensesindeki siyah iğrenç etbenine dikilmişti. Yan aynaya bakmak için başını çevirdiğinde belirginleşen, kıpırdandıkça saklanıp çıkan etbeniyle konuşuyordum, yüksek sesle. (Kafam iyi, kafam güzel.)</p>

    <p>“Kazadan önce de annemi düzüyor muydun?”</p>

    <p>Birden bomba patladı amcamın yüzünde. Bildiğimi tahmin ettiği halde. Beklemiyordu böyle doğrudan, böyle kıvırmadan, dolandırmadan sormamı o yılların özeti hain soruyu. Darmadağın oldu kaşları, gözleri, ağzı, burnu. Kulakları uçtu dört bir tarafa, alnı çatırdadı, beyni dağıldı. Dişlerinin ön cama vurduğunu gördüm, otuz ikisi de ayrı ayrı.. altçenesi, dişsiz, gıcır gıcır hız göstergesinin üstünde takırdıyor. (Ah güzel sanrı!)</p>

    <p>“Doğru konuş!”</p>

    <p>“Kazadan önce de annemi düzüyor muydun?”</p>

    <p>“Nasıl yaptın? Hiç utanmadın mı?”</p>

    <p>“Düzüyor muydun?”</p>

    <p>“Orospu olmak mı istiyorsun? Ha? Cevap ver bana!”</p>

    <p>“Düzüyor muydun? Düzmüyor muydun?”</p>

    <p>Sorum açık, net. Sorum ısrarla tekrarlanıyor, cevap bekliyor. Sorduğum soru bütün kelimeleri ve grameriyle bana çok yakışıyor.</p>

    <p>Galata Köprüsü’ne bile gelemedik. Tophane civarında bir yerlerde, kırmızı ışıkta durduğunda ağlamaya başladı bizimki. Yepyeni direksiyona yapışmış bir gözden yaş fışkırıyor. Bombadan sonra tek tük kalan kirpikleri kırpışıyor. Uzun bir sessizlikten sonra ön cama yapışmış dudakları mırıldandı. (Doğrusu bu itirafı beklemiyordum.)</p>

    <p>“Baban hastanedeyken başladı.”</p>

    <p>Kırmızı ışık gene. Hayret, aklı başında hâlâ. Kırmızı-yeşil ayırt edebiliyor. Gerisini anlatmasın daha iyi. Gerisini biliyorum ben, yüzlerce roman okudum, binlerce film seyrettim, bizzat tanık olmama lüzum yok. Bir nevi aşk-ı memnu işte, en pespayesinden. Annen çok kötü durumdaydı. Teselli etmek istedim. Nasıl oldu biz de anlayamadık. Çok pişman olduk ikimiz de. Ama aşka karşı koyamadık işte. Aşk şudur, aşk budur. Bayat, bayat, bayat!</p>

    <p>Bizde itiraf yoktur. Bizde bahane, mazeret, gerekçe, sebep, kulp, kılıf, bir dokun bin ah işit vardır. ‘Yaptım ama bi sor, niye yaptım’dır bizde itirafın karşılığı. Madem yakaladın suçumu, sor ki sebebini anlatayım, kıvırayım, dolandırayım, böylece asıl mağdurun ben olduğumu gör! (Anladım, mağdur olmak sadece benim karakterim değilmiş, mağdur olmak genetik karakterimizmiş.)</p>

    <p>Yüzünde bomba patlamış bir adam (amcam), yalandan ağlıyordu yanımda, aşk meşk filan fıstık diyerek. Diyemeden <em>açıkça mertçe Türkçe:</em> Ben aşağılık herifin tekiyim, kardeşim ölümle pençeleşirken karısıyla yatarım, karısıyla yattığım kardeşimin kızının çıplak fotoğraflarının hesabını sormak için yolunu keserim, (yok aslında birbirimizden farkımız, ama biz Osmanlı bankayız).</p>

    <p>Diyemeden: Ben de nihayetinde insanım, cennetten kovulan ve işte insan böyledir, insan benim gibi bir şeydir.</p>

    <p>Yeşilin içinde yüzüyordum. Yeşil peri Tophane civarında bir trafik lambası olmuş üstüme akmıştı. Yer gök yemyeşil olmuştu, billur bir sel gibi akıyordu cümle ışıkları şehrin. Eve kadar yürüdüm, gecenin o tehlikeli saatinde. Beni beklemeyen babam televizyonun karşısında sızmış. Kalorifer sönmüş. İçerisi soğumuş. Televizyonu kapattım. Babamın üstüne bir battaniye örttüm. Odama gittim, gözlerim yemyeşil, sulu gözlüyüm ya, ağlarken ağlarken uyumuşum.</p>
  </div>
</body>
</html>
