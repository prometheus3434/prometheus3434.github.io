<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Aşka çok benziyordu</h1>

    <p>Gün kucağımda öldü. Saçsız başı kucağımda. Gözleri kapalı. Kaşları, kirpikleri dökülse de hâlâ güzel. Ağlayan Kayalar’da patlayan dalgaları görmek istemiyor artık. Mecali yok. Ölümle arasında dakikalar var ve Gün çok sessiz. Bir an önce bitsin istiyordu bu bilinmezliğe gidiş. Dakikalar nasıl uzuyordu oysa.</p>

    <p>Kubi yanımızda değildi. Gün buna memnundu, nerde dememişti. Ölürken yanında olmasını istemiyordu. Osman’la ben vardık, Gün’ün iki elinin iki ucunda.</p>

    <p>Kubi isyandaydı. Acıdan ve öfkeden yırtılıyordu. Çekip gitmek istiyordu, neresi olursa olsun ve böylece her an bir parçası ölen sevgiliyi daha fazla görmemek. Kubi kaçıyordu. Kaçtığı için azap çekiyordu.</p>

    <p>Büyük depremden sonraki sonbahardı. Deprem, babamla birlikte yakalandığımız, karanlığa rağmen birbirimizin gözünün içine bakarak yeraltından gelen korkunç gümbürtüyü dinlediğimiz ve ardından babamın günlerce gece uykusu uyuyamadığı o büyük felaket. Eşyalar yıkılıyordu. Avizeler zangır zangır sallanıyordu. Dolap kapakları birbirine çarpıyordu. Dışarıdan çığlıklar geliyordu. Yer durmuyordu ayağımızın altında. İçimden mırıldanıyordum, kalbimi yerinden söken korkuya inat: <em>Çünkü bir bir yıkılmakta açsanız radyoları / Sokaklar, köpekler, Tanrının bütün eşyaları.</em></p>

    <p>Yer hiddetle sarsılırken, intihar edemeyen babamın gözlerinde gidiş-geliş vardı. Bir tür sevinç: Depremde zahmetsizce ölünebilir! Ama hâlâ yaşanabilir de, ölüm meçhul bir ülke çünkü gitmeye korktuğumuz. Benim korkudan dudağım uçuklamış.</p>

    <p>Biz babamla birbirimize çok benziyoruz. Nedense yaşamak istiyoruz. Yenilen pehlivanlarız, güreşe doymuyoruz. Hayat canımıza okudukça (hayatın canımıza okumasına izin verdikçe böyle zırıl zırıl ağlayarak), yaşamakta daha beter ısrar ediyoruz.</p>

    <p>Gün’ün yanında kalıyordum o günlerde. Annesi, zavallıcık, bitkindi. Gün’e bakacak hali kalmamıştı. Üzüntü Gün’ün annesini yiyip bitirmişti. Bir an, yerine kendi annemi koymak istemiştim. Çaresizce kızının (benim) ölümünü bekleyen annemin acısı. Ama Gün’ün annesinin yüzündeki derin acı benim annemin yüzüne oturmamıştı, büyük gelmişti. Tuhaflaşmıştım. Ölümün eşiğindeki arkadaşımı iyi bir annesi var diye kıskanmıştım. Gün’ün yerinde olmak istemiştim.</p>

    <p>Depremin olduğu gün, bu anne gibi anneye “Siz gidin biraz dinlenin, ben Gün’e bakarım,” diyecektim. Ama diyemedim. Babam aramış, öksürmekten boğularak, “Çok hastayım gel,” demişti. Panjurları kapatmanın kâr etmediği o çok sıcak günler boyunca buzdolabının kapağını açıp önünde oturduğu, ensesine ve göğsüne buzlukta dondurduğu havluları koyduğu için çok fena üşütmüştü.</p>

    <p>Süleyman Amca elini eteğini iyice çekmişti babamdan. Günahının kefaretini ödediği kanısındaydı herhalde. Buna şaşırmıyordum. Günah da her şey gibi unutulabilen bir şeydi. Ayrıca zaman vicdanın ağrı kesicisiydi. Zaman ağrıyı acayip hafifletiyordu. Sonra bir an geliyor, insan, sona eren bir migren krizinin ardından pırıl pırıl uyanır gibi, yükünden tümüyle kurtuluyordu. Vicdandan kurtulmak böyle bir şey olmalıydı ki, Süleyman Amca’nın babama bir klima almaya hiç niyeti yoktu. Oysa babam ikide bir arıyordu Kapalıçarşı’nın serin kubbeleri altında bir dükkânından öbür dükkânına teftişe giden abisini. Ezkaza telefonda yakalarsa ağzına geleni söylüyordu. Bazen gidip dükkânlarından birinde bulmaya, yüzüne tükürmeye kalkıyordu.</p>

    <p>“Niye?” diyordum. “Baba niye yüzüne tükürmek istiyorsun abinin?”</p>

    <p>İkimizin de bildiği şeyi itiraf etsin istiyordum. Çıban patlasın artık, sızlamasın. Etmiyordu. Çok acı bakıyor, susuyordu. Süleyman Amca’nın vicdanında yeniden bir ağrı yaratmak için çırpınıyordu. Babam çünkü abisinin vicdanındaki ağrıyla besleniyordu. Ama abisi hiç oralı olmuyordu artık. Eli kolu dolu gelmiyordu, koltuğunun altında rakı ve kavunla. Ay sonu gelmeden emekli maaşı suyunu çekince (bu kadar içki-sigaraya maaş mı dayanır?) babamın buzdolabını ben dolduruyordum, o sırada kapılandığım sevgilimin vicdani ve maddi imkânları ölçüsünde ya da ara sıra güzelliğim elverdiğince bir iş çıkar da para kazanırsam, genellikle ucuz giyim firmalarının katalogları için modellik gibi boktan işler (zavallı Berrin Abla’nın elinden gelenin en iyisi. Hem yaşım da geçmiş sayılır artık).</p>

    <p>Daha fazlasına gönlüm olmadı hiçbir zaman. Demedim çünkü çok akıllı bir kadınım ben, azıcık toplasam kendimi kıvırırım, hayatın bana layık gördüğü şartları değiştiririm.</p>

    <p>Demedim. Ben çünkü oldum olası inatlaşıyordum hayatla. Ey hayat! Sen mi çökerteceksin beni, ben mi? Bakalım hangimiz daha başarılı olacağız?</p>

    <p>Annem aramıştı Berlin’den, ertesi gün ya da daha ertesi, telefonlar düzeldikten sonra. Ben çıkmıştım. Anlayınca annemin aradığını, gözümün önünde bana attığı son tokat, yüzüne kapatmıştım. Elim ayağım titremişti. Tekrar aramıştı. Babam çıkmıştı bu kez. “İyiyiz.. hayır, bize bir şey olmadı.. ufak tefek çatlaklar var, o kadar..” Fazlasını merak ettiği yoktu annemin. Sadece bilmek istiyordu: Hayatta mıyız, değil miyiz? Bu ona yetecekti. Babam susmuyordu ama. “Evet.. evet.. haklısın.. çok büyük bir katastrof!”</p>

    <p>Katastrof mu? Ne diyorsun baba sen? Annem Türkçe’yi unutmuş mu? Hadi beni unuttu, seni unuttu, dilini de mi unuttu da felaket demiyor? Sen de onu tekrarlıyorsun: Katastrof! Bizim hayatımız katastrof baba! Fakat heyhat, bir kere doğmuş bulunduk!</p>

    <p>Gün’ün o asi, o güzelim saçları kucak kucak dökülmüştü. Kafatası güneşte kurumuş bir süngere benzemişti. “Çok kalpsizim di mi?” diyordu, on binlerce kişiyi yok eden, böylesine ölümcül bir depremi tekrar yaşamak istediği için. Deprem sırasında hiç korkmamıştı. Aksine, çok heyecanlanmıştı. (Doğaldı bu. Nasıl öleceğini biliyordu Gün. Deprem şaşırtıcı bir sürpriz, beklenmeyen son olurdu, onu daha erken öldürecek olsa bile.) Deprem Gün’ü saçma bir şekilde coşturmuştu. Dağcıları, kaya tırmanışçılarını, raftingcileri, bungee jumping yapanları, tehlikeli sporlara manyakça gönül verenleri şimdi anladığını söylüyordu. Geriye dönüş mümkün olsa paraşütçü olurmuş mesela. Öyle diyordu. Ölüme atlamak müthiş olmalıymış. Hem bir kitapta okumuş, ölürken hiç acı çekmiyormuş insan. Hatta ölüm anı orgazma benziyormuş. Beyin adrenalin ve serotonin bayramı yapıyormuş.</p>

    <p>“Bir yerlere gidelim Kubi. Gün’ü bir yerlere götürelim,” demiştim saatler süren bir kavgadan sonra, birbirimize sarılarak ağladığımızda. Gün ilacının etkisindeydi, uyuyordu.</p>

    <p>Osman da vardı hayatımızda. Gün’ün ilk iyiliği sırasında tanışmıştık. “Tamam, artık iyileşti!” diye aptalca sevindiğimiz (birkaç kez olmuştu böyle). Kemoterapiden sonra, başına alev alev harika kızıl bir peruk geçirip, sonunda gerçek reklam fotoğrafı çekmeyi başaran, böylece biraz isim yapan, böylece biraz para gören, para gördükçe de ufaktan ruhu katılaşan (haksızlık ediyorum, ruhu parçalanan) Kubi’ye “Foto Kubi, sevgilim!” diyerek, neşeyle, ölümsüzmüşçesine ve oburcasına bir iştahla hayata katılan Gün, beni Osman’la tanıştırmıştı.</p>

    <p>Biraz mahzundum o günlerde. Son sevgilim de beni sepetlemişti. Akıllı biriydi üstelik, hoştu, nazikti. Bilgisayar işi yapıyordu. İyi para kazanıyor, güzel harcıyordu. Birlikte yaşadığımız dört buçuk ay boyunca bana çok iyi bakmıştı. İyi gezdirmişti beni yanında. İyi hava yapmıştı. Ama hevesini almıştı. Sonunda bıkmıştı. Haklıydı.</p>

    <p>Böyle yaşıyordum epeydir. Ele avuca sığmaz ve fakat narin bir kuş kılığında: ‘Hadi kafesle beni, kafesleyemezsin ki!’ Kışkırtıcıydım ve şendim. İstemem yan cebime tavrıyla giriyordum kafese. ‘Beni sen istedin bak, ona göre!’ Her ilişkiye çekingen bir âşık rolüyle başlıyordum. Bununla da kalmıyordum, bu kez kesinlikle âşık olduğuma inanmak istiyordum. Kendimi zorluyordum âşık olmak için. Aşkın da inanç gibi irade dışı bir şey olduğunu kabul etmek istemiyordum. Olunabilir diye düşünüyordum, tıpkı önlenebildiği gibi, âşık olunabilir de. Yeter ki emek ver, zaman harca. Ama bir faydası olmuyordu. Kendimi âşık sanıyordum bir süre. Sonra bu sevgilinin de cahil, zevksiz, sıkıcı, kötü, hain, aptal, kurnaz, ciğeri beş para etmez, vesaire olduğu gerçeğini kendime itiraf ediyordum. Hızla aksileşiyordum, çekilmez oluyordum. Bu sevgili de beni kapıya koysun diye sabrını zorluyordum. Hayatı zindan ediyordum. Fazla da uzun sürmüyordu beni terk etmesi hiçbirinin.</p>

    <p>Pek çok manyakla veya ciğeri beş para etmezle çıkmamı Gün engellemişti. Bana akıl vermişliğinin, bir tür annelik etmişliğinin yanında, dayaktan kurtarmışlığı, beni aşağılayan, hırpalayan hayvanların yakasına yapışmışlığı da vardı sağlıklı zamanlarında. Çileden çıkardı. Bazen gözü dönerdi. Herifi duruma göre polis-karakol veya rezaletle korkuturdu. Acayip tırsardı herifler (hepsi boş tehditler olsa bile).</p>

    <p>Kolumdan tuttuğu gibi alıp götürürdü beni kendi evine. Karşısına alıp “Yapma!” diye bağırırdı. “Kendini yıkmak için çabalama bu kadar!” Phoenix günlerinden beri biliyordu pervasız bir özyıkım arzusunun beni olmadık kişilerin yataklarına sürüklediğini. Bile isteye dikiş tutturmadığımı hayatta. “Hayatın sonu zaten yıkım! Her gün bir parçamızı daha kaybediyoruz ruhumuzdan. Ne acelen var?” Uyarırdı beni, azarlardı, bazen küserdi. Yine de olmadık heriflere tutulurdum. Annemin yerini tutan Gün’ü üzmek pahasına.</p>

    <p>O sıralarda işte, Osman diye biri dolanmaya başlamıştı çevremizde. Kubi ve Gün’den daha gençti, benimle aynı yaşlardaydı. Kubi’yle müzik yapıyorlardı. Müzik sanki varlık sebebiymiş, benliğinin mütemmim cüzüymüş, yoksa müzikten para filan kazanmak derdinde değilmiş, hatta kıymeti sonra anlaşılacak bir dehaymış gibi davranıyordu. Çok inandırıcıydı. Yükseğe tünemiş bir kartal gibi görünüyordu gözüme, mütevazı bir bakışla aşağıya, bize bakan. Kafası müzikle dolu, kafası ağır sorularla meşgul gibi geliyordu bana. Ayrıca gülünce çok güzelleşiyordu. Gülüşünde tarif edemediğim bir şey vardı. Bana Ali’yi hatırlatıyordu. İçimi sızlatıyordu bu yüzden. Pek çok ilginç şey anlatıyordu, bilgiçlik etmeden üstelik, sanki anlattıklarını hepimiz biliyormuşuz da, o öylesine tekrar ediyormuş gibi. Bu da beni çekiyordu, etkiliyordu.</p>

    <p>Gün’ün doğum (ve yeniden doğuş) günüydü. Ameliyat olmuş, kemoterapi görmüş, iyileşmişti (öyle sanıyorduk). Saçlarının yeniden çıkması kalmıştı bir tek tümüyle eski Gün olması için. Kubi’yle Osman birlikte çalıp ortalığı inletmişlerdi. Biri bas, biri elektrogitar çalıyordu, bir de davulcu vardı Kubi’nin arkadaşı. Kıyamet kopmuştu. Milletin avuçları patlamıştı alkıştan. Herkes abartılı bir coşku dalgasında boğuluyordu. İkisinin de müthiş olduğunu düşünüyordum. Başım dönüyordu orada olmanın zevkinden. Aslında kendimi kandırıyordum. Bir tarafım kendimi kandırdığımı çok iyi biliyordu.</p>

    <p>Gerçek şuydu ki, Kubi’nin Gün için cömert bir parti verdiği bu acıklı barı asıl coşturan şey içki ve içeridekilerin Gün’e borçlu oldukları yakınlıktı. Herkes eğleniyor numarası yapıyordu (kalpten ama, inanarak). Menhus hastalıktan yırttığına inanmak istediğimiz Gün’ün gecesiydi çünkü. Eğlenmeliydik ve umutla dolduğumuzu ona göstermeliydik.</p>

    <p>Gün için toplanmış eski arkadaşlar, bir sürü, çoğu üniversiteden (güzel sanatlar), bazıları eski işyerlerinden, ortak çevrelerden.</p>

    <p>Yıllar sonra düşünmüştüm o yığınla arkadaşın bir araya gelişinin yarattığı hüzünlü tabloyu: Hayat hemen hepsine ‘pantolon uyduramadım şu ceketle idare et’ demiş, onlar da mecbur, kabul etmişler (hiç yoktan iyidir). İçten içe bezginler, bıkkınlar. Erkeklerin çoğu güzelliğimi görmeden geçemiyor. Sık sık bana bakıyorlar. Ne de olsa sağlam bir güzellik bilgileri ve tutkuları var. Bana bakarken canlanır gibi oluyorlar. Ama beni tavlamaya çalışmak için enerji toplamayı gözleri yemiyor. Genellikle başarısızlar veya ağır sinikler veya nihilistler. Her şey olacağına varır der gibi halleri. Her şey olacağına varmış da zaten. Ne ummuşlar ne bulmuşlar gelecekten. Sadece birkaçı umutlu ve inatçı hâlâ, onları canlı tutan kesif öfkelerinden belli oluyor. Fırsat buldukça bu cennet vatanın her an değişen gündemine saydırıyorlar. Saydırdıkça rahatlıyorlar, yetiniyorlar. Ki bana bile (aralarında en genç ve en yabancı olanım), güzelliğimi es geçip nutuk attıkları oluyor. Ardından özlem geliyor, eski güzel günlere. Geçmişi anlata anlata bitiremiyorlar. Anekdotları geçmişin özüne hiç dokunmuyor. Hepsi esas meselelerin çevresinde dolaşan, eğlenceli, komik, bazen cesurca anılar, hapishane ve eylem-korsan gösteri anıları çoğu, hücre evi ya da. Aslında anlattıkları şey bitmiş olduğunu idrak ettikleri bir gençlik. Bu komik anıları anlatırken gözleri doluyor, gülen ayva ağlayan nar oluyorlar aynı anda. Ah o yitik altın çağ! Çoğu kırkın eşiğinde ya da yeni atlamış. Kadınlar uzun uzun acı çektikten sonra boşanmışlar. Yalnızlar, mutsuzlar ve çok içiyorlar. Ben de yalnızım, mutsuzum ve çok içiyorum. Ama onlardan biri değilim. Onlardan aşağı yukarı on yaş daha genç olduğum ve bambaşka bir hayat yolundan gelerek bu acıklı bara ulaştığım halde, gene de, iki sıfatla bir fiil bizi aynılaştırıyor. Erkeklerin çoğu yeniden ev bark kurmuş. Tekrar baba olmuşlar kollarını omuzlarından hiç indirmedikleri ikinci eşlerinden. İkinciler daha genç doğal olarak (ve ilk eşlerden olma çocuklarla aralarında dinmeyecek bir aşk-nefret ilişkisi olmalı). Evli barklıların Gün’ün doğum günü ve hayata dönüş gecesini konsantre bir şekilde yaşamaları, kısa sürede çok eğlenip vakitlice eve gitmeleri gerekiyor. Özür diliyorlar, bakıcıları yatılı değil, kayınvalideden rica etmişler bebeğe bakmasını. Doğru dürüst sarhoş bile olamazlar artık. Sorumlulukları var üstüne titredikleri, titredikçe muhafazakârlaştıkları ailelerine karşı (eskiden insanlığa karşı sorumluluk hissederlerdi bunlar). Hayattan pantolon isteyip pantolon almış olanlar da var partide. Ama istisnalar kaideyi bozmuyor. Porselen diş gibi parlıyorlar hayatın çürüttüklerinin arasında. Onlar da erken ayrılıyorlar geceden. Vicdanları için geldiler. Gün’e iyi ki doğdun ve hayata tekrar hoş geldin dediler. Görevlerini yaptılar. Rahatladılar. Artık cenazesinde bir araya gelirler ve biliyorlar çok sürmeyeceğini bu kez kara gözlüklerle cami avlusunda buluşmanın. ‘Seçkin’ bir topluluk kalıyor geriye, mağlup, sinik, nihilist ve öfkelilerden oluşan. Babam gibiler, sinirliler, bir şey kaybetmişler sanki (yarı-hayati bir organ). Koşa koşa gidecekleri bir yuvaları yok. Evlerinde yalnızlık ve hayal kırıklığı nöbette, niye gitsinler ki? Ya kendileri gibi biriyle çıkarlar buradan, birlikte ısıtacakları yataktan yarın sabah beklenmedik bir aşk doğar umuduyla ya da burada güneşi doğururlar, eve gidince de sızarlar işte. (Sızmak: yarı ölmek.)</p>

    <p>Gün, gece boyunca öyle coşkulu ve neşeliydi ki, Kubi’nin kolu omzunda masa masa geziyordu. Peruk olduğunu gizlemeyen kızıl peruğu renk veriyordu solgun yüzüne. Kaşlarını kalemle çizmiş. Gözlerinde kalın, bilhassa abartılı bir eyeliner. Yüzü çok küçülmüştü. Her zamanki gülüşü kocaman olmuştu. Çok tatlıydı.</p>

    <p>Masada Osman’la baş başa kalmıştık. Çok hoşlanmıştım. Ona âşık olmak istemiştim. Has aşkın yeri ayrı. O, içimde bir Ali sızısı. Osman’la uzun uzun, derin derin konuşmuştuk o gece. Rahat konuşabilmek için en dipte gözlerden uzak bir masayı seçmiştik. Sinemadan konuşmuştuk (neden hâlâ bir sinematek yok bu ülkede?). Edebiyattan sonra, (çağdaş klasiklerden Beat kuşağına varana kadar). Hayatın saçma sapanlığından, yoğunluğundan ve kesik kesikliğinden, hayata bir türlü yetişememekten. Gündelik örnekleri aşan şeyler anlatmıştık karşılıklı. Biraz felsefe yapmıştık, kendimizce ve meşrebimizce, ana başlıklar halinde. Cahil veya aptal veya çok huysuz veya düpedüz kötü bunca sevgiliden sonra Osman çok iyi gelmişti bana. Cümlelerinde düşünceye benzer bir şeyler vardı. İşte bu! demiştim. Bu işte aradığım adam! (Ali’yi yeniden bulamayacağıma göre.) Ciddiye almıştım Osman’ı, kafesle beni cilvesi yapmamıştım, yemez diye düşünmüştüm. Hem bende derin bir şeyler bulabileceğine ihtimal vermiyordum. Gerçi güzelliğimin onu da etkilediğinden kuşkum yoktu. Ama süreç gene aynı olacak diye korkuyordum. Güzelliğime doyacak. Benden ufak ufak uzaklaşacak. Veya arızaya bağlayacak. Canıma okuyacak. Ben onu sevdiğimle kalacağım. Edilgin taraftım gene. Sunacak tek bir şeyi olan ve bunu gayet iyi bilen.</p>

    <p>Gün’ün öldüğü an Osman’a âşık oldum.</p>

    <p>Ya da hissettiğim şey aşka çok benziyordu.</p>

    <p>Osman da bana o an âşık oldu.</p>

    <p>Gün tekrar ve hızla kötülemişti. Yüzü kaşık kadar kalmıştı. Kasları tamamen erimişti. Hiçbir şey yiyip içemiyordu. Hastalığının daha başlarında Beylerbeyi sırtlarında boydan boya Boğaz’ı gören bir eve taşınmışlardı. Kubi şeytanın bacağını kırıp biraz para yapınca Taş Basamak Sokağı’ndaki delikte oturmak istememişti. Havalı bir araba almıştı. Stüdyoyu ve ekipmanı yenilemişti. Çıplak fotoğraflarımı çektiği sırada yanında çalışan genç salağa hiç benzemeyen, cıva gibi iki asistan tutmuştu kendine. Klas ajansların (Berrin Abla’nın beni aralarına sokmayı başaramadığı) ünlü modelleriyle çalıştığı bile oluyordu. Beylerbeyi sırtlarındaki bu güzel evi kiralamıştı. Günün her saatinde başka türlü güzel olan, o nadir evlerden biriydi. Ama Kubi kaçmak için sürekli bahane buluyordu. Eve doğru dürüst uğramıyordu. Kendini işe vermişti. Deli gibi fotoğraf çekiyordu. Deli gibi para kazanıyordu. Deli gibi para kazandığı ve kazandığı parayı olduğu gibi Gün’e harcadığı için (doktorlar, hastaneler, tahliller, ilaçlar, özel hemşireler, diyetisyenler, kemoterapiler, radyoterapiler, vesaire) hastalığın erittiği, çirkinleştirdiği, hastalığın tiksindirici bir hale soktuğu Gün’den kaçmaya hakkı olduğuna inanmak ve beni de inandırmak istiyordu.</p>

    <p>Her gün kavga ediyorduk Kubi’yle. “Hayvansın!” diye bağırıyordum ona. İşin acıklı yanı, o da biliyordu hayvan olduğunu. Ben aslında haksızlık ettiğimin farkındaydım. Kubi’nin içinin yırtıldığını, kendinden nefret etmekle Gün’den tiksinmek arasında kaldığı için paramparça olduğunu görüyordum. Yine de “Zalim, kalpsiz, hain hayvanın tekisin!” diye bağırıyordum. Osman genellikle yanımızda oluyordu. Tanıştığımız geceden beri sık sık Gün’lere geliyordu. Ne zaman Kubi’yle kavga etsek, araya giriyor, ikimizi de yatıştırmaya çalışıyordu. Usulca ve akıllıca beni destekliyordu. Kubi’ye “Haklı ama. Gün’ün sana ihtiyacı var,” diyordu. Osman’ın beni desteklemesi içimi havalandırıyordu. Kuvvet alıyordum varlığından.</p>

    <p>Kubi bir gece ağlama krizine girdi.</p>

    <p>“Yapamıyorum! Gün’e bakamıyorum! Ona baktığım zaman kendimi pencereden atmak istiyorum!” dedi.</p>

    <p>Ona ağzımdan nasıl çıktığını hâlâ anlamadığım, her hatırladığımda içimi asit gibi yakan bir cümle söyledim:</p>

    <p>“Yakında ölecek, biraz sabret!”</p>

    <p>Gün’e <em>“Hadi kalk / İzmirlere filan gidelim”</em> dedim. İzmirlere filan gidemezdik, Gün o kadar yola dayanamazdı. Ama yakın bir yerlere gidebilirdik. “Fırtına görmek istiyorum. Ağlayan Kayalar’a gidelim,” dedi.</p>

    <p>Osman’ın arabasına bindik. Artık etkisini kaybetmiş huysuzluğunu komşularına bulaştırmaya çalışarak, yapayalnız yaşadığı evinde depremin dehşetini tatmadan, iyi yürekli insanlar için dilenen bir şekilde uykusunda öldüğü için (de) affetmediği babasından kalan Mercedes’in arka koltuğuna geçtim. Gün’ü yatırdım, saçsız başını kucağıma aldım. Kubi arkamızdan geleceğine söz vermişti. Birkaç saat sonra. Şu son çektiği fotoğrafları yıkasın, bassın, teslim etsin, hemen gelecekti. Vallahi!</p>

    <p>Osman’la geçen dokuz yılın en başında yer alan (ve ona âşık olduğum) o üç gün, yola çıktığımız andan dönünceye kadar geçen süre, Osman’ın belki de hayatı boyunca verdiği en iyi sınavdır. Haksızlık etmemeliyim. Belki bundan daha iyi başka sınavlar da vermiştir. Loş bir hastane odasında, tıpkı Gün gibi bir deri-bir kemik kalmış annesinin başında, yemeden içmeden, uyumadan, her seğirişinde yüreğine batan elini tutarak beklediği, annesi zangır zangır sarsıldığı, çok ağır bir nöbetten sonra tak! diye ansızın öldüğünde, aklından geçen ilk cümle “Ne tuhaf, sanki elektrik kesildi,” olduğu için kendini affetmediği günler mesela. Bu da Osman’ın hayatı adına iyi geçmiş bir sınavdır muhtemelen.</p>

    <p>Ya da babamın ölümünden sonra, bir hafta boyunca, kurdun saatinde uyanıp haykırarak ağlayışımı göğsünde dindirmesi. Bıktım, yeter artık! demeden.</p>

    <p>Aylardan ekimdi, ekimin son günleri. Bir çarşamba sabahı. Kuzeye gidildikçe depremin izi azalıyordu. Ama dehşeti canlıydı henüz. Gıcırdayan bir sandalye bile insanları yerlerinden fırlatmaya yetiyordu. Hayat, normalle değil arasında bir sınırda, düşe kalka yürüyordu. Ben, babamın bozulan uykularına rağmen depremi çoktan unutmuştum. Gün’le doluydum. Phoenix’ten beri sahip olduğum tek arkadaşlık bağımın damla damla erimesiyle.</p>

    <p>Daha Şile yoluna çıkmadan yağmur başlamıştı. Tanışmak şerefine (çok şükür) nail olmadığım taşyürek profesör Necmi Bey’in ölmeden birkaç ay önce yenilediği füme rengi Mercedes’inin silecekleri inanılmayacak kadar sessizdi. En ufak bir sarsıntı yoktu arabada.</p>

    <p>Dışarı bakıyordum. Tepeleri ince bir buğu örtmüştü. Şile’ye yaklaştıkça yazın közde mısır, gözleme, sebze, meyve satılan tezgâhların iskeletleri çarpıyordu gözüme. Yağmurun dövdüğü ağaç kütükleri, eğri büğrü tahtalar, kurumuş yapraklı dallarla yapılmış, boş tezgâhlar. Hayatta tat kalmamıştı pek. Bu büyük, ortak ve dehşet dolu acıdan sonra, kimsenin piknik neşesi taşıyacak gücü yoktu. Çok sürmeyecekti ama lokantaları, plajları, eğlence yerlerini doldurmaları insanların. Ölüler gömülmüştü. Anılar da silinecekti. Uğursuz bir tarih çarçabuk geçmişte kalacaktı.</p>

    <p>Yolları hazan ve hüzün sarmıştı. Kucağımda morlu-pembeli bir bandanayla sarılmış hafif bir baş. Gün’ün dudakları da küçülmüş, incecik kalmıştı. Elmacıkkemikleri fırlamıştı. Dişleri derisinin altından tek tek belli oluyordu. Gözlerinin altı çukur ve mor. Dizlerini güçlükle kıvırmıştı. Kemikleri, eklemleri ağrıyordu. Bacaklarını büyük yastıklarla desteklemiştik. Kucağımda uyuyordu. Elim yanağındaydı. Soluk alışını hissediyordum, hatta kalbinin tık tık atışını. Ama yüzüne bakamıyordum. Yüzüne baktığım zaman içimden ağlamak geliyordu. (Kubi de içinden kendini pencereden atmak geldiğini söylemişti.)</p>

    <p>Hava iyice bozduğu için açılmamış lokantaların önünden geçiyorduk. Teneke mangallar bir tarafta kümelenmiş, beyaz plastik koltukların üstüne yağmur iniyor. Kızıl-sarı yapraklar dökülüyor sert rüzgârla. Bu müşterisiz lokantalara baktıkça, hayatta büyük bir boşluk oluşmuş gibi geliyordu bana. Bir kara delik var sanki hayatımızın ortasında. Depremin kırdığı yerkabuğuyla ilgisi olmayan devasa bir delik. Neşemizi, yaşama sevincimizi yutuyor. Sessizce gidiyorduk. Osman müzik setine dokundu.</p>

    <p><em>Bu sabah yağmur var İstanbul’da / Gözlerim dolu dolu oluyor bilinmezliğe / Anne sözü dinler gibi masum / Ağladım bu sabah..</em></p>

    <p>Yola çıktığımızdan beri gözyaşım gözümün dibindeydi. Akma sakın diyordum, Gün görmesin, akma! Dayanamadım. Şarkıyla birlikte ağlamaya başladım. Yaşlarım çeşme gibi akıyordu, durduramıyordum. Çenemden boynuma iniyor, oradan içime giriyor, göğsümü bağrımı ıslatıyordu. <em>Günler dayanılmaz oldu.</em> Kubi’yi anlıyordum. Anladığım için çok öfkeleniyordum. Öfke içimde katılaşıyordu. İçimdeki inci-kistime ekleniyordu. İçimdeki kütle büyüyordu. Şarkının her kelimesi durumumuza uygundu. Gün bilinmezliğe gittiğinin çoktandır farkındaydı. Son bir depar atmak istiyordu hayatta, Şile Feneri’nin çevresini bir kez daha dolaşarak, Ağlayan Kayalar’da dalgaların nasıl kudurduğunu izleyerek.</p>

    <p>Ne İsa’ya ne Musa’ya yaranabilmiş talihsiz bir kuşağın tarihindeki en hüzünlü şarkılardan biri sanki atmosferi doldurmuştu, dünyayı sarmıştı. Sadece Gün için değil, hepimiz için ağlıyordum. Tanıdığım-tanımadığım herkes ve elbette en çok kendim için.</p>

    <p>İşte asıl katastrof bu baba: Yarınsızlık. <em>Ne yazık! Vakit de yok kurtarmak için geleceği. Düşünsek bile şimdiden –düşünemiyoruz ya.</em></p>

    <p>Aynada Osman’la göz göze geldik. Onun da ağladığını gördüm. Gülmeye çalıştı.</p>

    <p>“Şarkıdan,” dedi.</p>

    <p>“Ben de,” dedim.</p>

    <p>İlk o andır, içimin aşka çok benzeyen bir şeyle dolduğu. Kader bizi birbirimize böyle bağlamıştı. Yağmurlu bir ekim sabahında başlayan üç günün sonunda. En derin yerlerimizden paylaştığımız bir acının iplikleriyle. Acının iplikleri çelikten oluyormuş meğer. Kolay kolay kopmuyormuş.</p>

    <p>Gün’ün bana baktığını hissettim, gülümsüyordu.</p>

    <p><em>Şarkılarda düşünmek seni bana getirmez ki.</em></p>

    <p>Şarkı bitti. Gün bitkin sesiyle Osman’a “Bir daha çalsana,” dedi. Yol boyunca aynı şarkıyı dinledik. Defalarca. Gün’e tekrar ettirmeden düğmeye basıyordu Osman.</p>

    <p><em>Günler dayanılmaz oldu.</em></p>

    <p>Sonra. Gün ölünce.</p>

    <p>Otele varır varmaz, biraz uzanmayı dinlenmeyi kabul etmeden “Önce fenere gidelim. Biliyorsunuz di mi? Türkiye’nin en büyük feneri bu,” diye tutturduğunda, Osman da, ben de, onu ayağa kaldıran şeyin ölüm iyiliği olduğunu görmek istememiştik. Birden canlanmıştı, güçlenmişti. Ağrıları dinmiş, yüzüne kan gelmişti. Doğa veya tanrı (veya her ikisi de), Gün’e son bir iyilik yapmak istemişti. Yağmur durmuştu. Ama gökyüzü tam onun sevdiği gibi ince bir griydi. Tam onun sevdiği gibi bir rüzgâr esiyordu. Rüzgârın türünü konuşmuştuk, üçümüz de meteorolojiden pek anlamadığımız halde. Hava sıcak olduğuna göre keşişleme olmalı diyorduk. Ama kesinlikle lodos değil. Lodosu iyi tanırız biz. Başımıza vurur. Dünyayla aramıza girer. Lodosta sarhoş gibi dolanırız. Gün yüzünü bulutların arkasına saklanan güneşe dönmüş, “Gündoğusu, günbatısı, poyraz, yıldız, karayel..” diye sayıyordu. Ağlayan Kayalar’a bakıyorduk. Karadeniz tam onun sevdiği gibi deliriyordu. Dalgalar tam onun görmek istediği gibi patlıyordu kayalıklarda. Bembeyaz köpükler geriye çekilince yeşil-lacivert, parlak bir su kayaların arasını dolduruyordu.</p>

    <p>Gün ölmeyecekmiş gibi yaşıyordu günü.</p>

    <p>Akşamüstü neredeyse denizin içine yapılmış bir lokantada, pencere kenarına oturduk. Daha güneşin batmasına çok vardı.</p>

    <p>“Masayı donatalım, her şeyi isteyelim,” dedi.</p>

    <p>Yiyemezdi, yiyemiyordu. Ama harika bir rakı sofrasında oturmak istiyordu.</p>

    <p>“Yiyebilecek misin?” dedi Osman.</p>

    <p>“Siz yiyeceksiniz, ben de sizi seyredeceğim.”</p>

    <p>Birbirimize baktık. Gün’ün arzusu bu, son demeye dilimiz varmıyor. Meze tepsisi istedik. En yağlısından beyazpeynir, yanında kavun, tarama, haydari, ahtapot salatası, lakerda, soslu patlıcan, fava, pazı kavurması, barbunya pilakisi, Rus salatası, çerkeztavuğu, pancar turşusu, mücver, acılı ezme, humus, midye dolması, ince kıyım roka salatası, ayrıca mevsim salatası, kıymalı muska böreği, peynirli sigaraböreği, arnavutciğeri, karides güveç, tereyağlı mantar ve taratorlu kalamar ve balık köftesi ve midye tava, sonra balıklar, ortaya karışık, hamsi, barbun, çingenepalamudu, tekir, sardalye, çinakop, sonra tahin helvası, irmik helvası, ayva tatlısı, büyük rakı, bol buz, ekmekler kızarmış, kalın dilimler halinde, üstlerinde yanık yanık ızgara izleri.</p>

    <p>Bu kadar şeyi yememize imkân yoktu. Ama istedik. Masa doldu taştı. Ama iştahımız yok. Mezelerin renkleri cansız. Limonun bile suyu çekilmiş. Ye beni diyen hiçbir şey bulunmuyor sofrada. Ama göstermelik bir iştahla yedik, sanki her yerde bulunabilen, sıradan, üstelik pek de lezzetli olmayan mezeler değilmiş gibi.</p>

    <p>Gün mutluydu, gülüyordu. Günler sonra ilk kez bir çatal balık koymuştu ağzına. Bir yudum rakı bile içmişti. Giderek acılaşan güzel hikâyeler anlatmıştı, mutlu geçen çocukluğuna dair, anne-babasının üstüne titrediği. Buraya gelirlermiş yazları. Ayazma’da tek katlı, ince uzun bir pansiyon varmış (yıkılmış, apartman yapılmış yerine). Babası her yaz iki odayı mevsimlik kiralarmış. Birinde anne-babası, diğerinde Gün’le abisi kalırlarmış. Pansiyoncu kadının çok haylaz bir oğlu varmış, gece tarlalardan mısır çalarmış. Ateş yakarlar, mısır pişirirlermiş. Gün’ün anne-babası kış boyunca para biriktirirlermiş, iyi bir yaz geçirebilmeleri için. İkisi de Ziraat Bankası’nda çalışıyormuş. Kıt kanaat geçiniyorlarmış, yine de çocukları iyi okullarda okusun diye her sene Emekli Sandığı’na borçlanırlarmış. Defalarca içeri girmiş abisi Dev-Yol davalarından. Çok yatmış. Şimdi iyiymiş. İsveç’e mülteci gitmiş, orada kalmış. İstanbul’a gelebilirmiş aslında, ama gelmiyormuş. Yıllardır Gün’ün anlam veremediği bir küslük içindeymiş ülkesine ve ailesine.</p>

    <p>Gün’ün aile hikâyesini biliyordum. Babasının erken ölümünü, abisinin durumunu, annesinin dinmeyen üzüntüsünü. Ama meraksız bir dedikodu gibi dinlemiştim daha önce. Parça parça, orasından burasından (ne kadar ilgisizmişim!). O gün dalgaların camlarında tuz izi bıraktığı lokantada Gün’ün hikâyesini kesintisiz dinlerken, acının cisimleştiğini, ağrı veren bir kütle gibi bağrımıza oturduğunu hissettim.</p>

    <p>Birbirinden farklı olmasına rağmen neden bu kadar acıklıydı hepimizin hikâyesi? Osman’ınki? Benimki? Gün’ün doğum gününü kutladığımız barı dolduran çoğu arkadaşınki? Ve nasıl oluyordu da üçümüz de, üstelik Gün’ün saatlerinin sayılı olduğunu bildiğimiz halde, acıklı hikâyelerimizi hiç ağlamadan, gözlerimiz bile dolmadan, sanki hayatın bütün derslerinden yıldızlı pekiyiyle geçmişiz gibi birbirimize anlatabiliyorduk? Ve madem üçümüz de durdurulamaz bir katarsis içindeydik, içimdeki büyük kisti, annemin asıl beni terk ettiğini ve onun kaderini yaşamaktan korktuğum halde tekrar ettiğimi, hatta kucaktan kucağa geçerek daha da ileriye taşıdığımı, annemi fersah fersah aştığımı neden onlara anlatamıyordum? Nasıl oluyordu da, iş kazasında kolu kopan babam anneme çok kötü davrandığı ve de annem artık dayanamadığı için “babamı terk etti” diyebiliyordum, siyah iğrenç bir etbeninin tarihimde oynadığı rolü gizleyerek? Yanımızda olmayan Kubi’den neden hiç söz etmiyorduk mesela? Onun acılarından? ‘Foto Kubi sevgilim’in yanımızda olmayışı Gün’ü nasıl etkiliyordu? Üzülüyor muydu buna? Kırılıyor muydu? Yoksa Gün Kubi’yi çok gerçek, çok sahici, çok derin bir aşkla seviyordu ve ölmek için saklanan kediler gibi kaçıyor muydu ondan? Ve has aşk bu muydu, sevdiğine kendi ölümünün acısını yaşatmamak.</p>

    <p>Kubi o gün gelmedi. Ertesi gün de gelmedi. Ama Kubi’nin gelmemesi Osman’la aramızda tuhaf bir bağ, bir kader oluşturdu. Gün’ün iki yanında durup ara sıra göz göze gelerek ve samimi bir acıyı kalın bakır bir telmişiz gibi birbirimize ileterek, ölümün eşiğindeki arkadaşımızın neşesini artırmaya, taşırmaya çalıştık. Kumsalda yürüdük. Ayakkabılarımızı, çoraplarımızı çıkarıp suya girdik. Dalgaların (su buz gibiydi) ayaklarımızı yalamasından hoşlandık. Gün bize buralarda bir yerlerde topladıkları yabani çiçekleri anlattı. Nasıl harika koktuklarını. Derin bir yar boyunca üst üste sıralanmış boş yazlık evlere baktık. Bazılarını gözümüze kestirdik. Gelecek yaz bunlardan birini kiralamaya karar verdik, (imkânsız olduğunu üçümüz de bildiğimiz halde).</p>

    <p>Üçüncü günün sabahıydı. Uyandığımda güneş henüz doğuyordu. Bu ucuz otel odasının ince perdelerinin ardında buzlu bir mavilik. Dışarıda dalgalar ve rüzgârın sesi: Ne harika bir koro! Osman’ı düşünüyordum. Ara sıra bana bakışında yakaladığım anne sözü dinler gibi masum halini. Bu hali başını göğsümde bastırmak arzusu vermişti bana. Parmaklarımı gür ve güzel saçlarının arasından geçirmek istemiştim. Nasıl olmuşsa, Ali içimden uçup gitmişti.</p>

    <p>(İyi ki gitmişti. Gitmeseydi, aşka çok benzeyen bir şekilde sevdiğim Osman’ı sevemezdim. Yirmi kalın adama gönderdiğim CD’lerle, kendimle birlikte Osman’ın da ipini çekmiş olsam bile, onunla yaşadığım dokuz yılın gözümü yaşartan anları vardır. Ve aslında hakikati söyleyecek olursam, biz Osman’la rezilliğimiz açısından birbirimize fena halde denk sayılırız.)</p>

    <p>Garip bir şekilde mutlu, pencerenin ardında giderek artan maviliğe bakıyordum. Gün’ün uyanmasını bekliyordum. Birden, çoktan uyanmış olduğunu hissettim. Mutluluğum uçtu. İçime kötü bir his doldu. Çok kötü bir his. Fırladım yataktan, yanına diz çöktüm.</p>

    <p>“Gün.. nasılsın?”</p>

    <p>“Kalkamayacağım..”</p>

    <p>Osman gel! Osman koş! Osman yetiş! Osman!</p>

    <p>Gözlerinin ışığı sönüyordu. Phoenix’ten beri hayata dayanmamı sağlayan kardeşimin, tek arkadaşımın yüzünden kan çekiliyordu. Görüyordum. Bacakları buz gibiydi, bacakları çoktan ölmüştü. Kalçaları, karnı ölmüştü. Ölüm göğsüne kadar tırmanmıştı. Can denen şey göğsünde, kollarında ve başında toplanmıştı. Ben sıcacık yatağımda tek bir karesini bile hatırlamadığım rüyalar görürken, Gün ölmeye başlamıştı.</p>

    <p>Ölümün bir an değil, bir süreç olduğunu düşündüm.</p>

    <p>Ömür bir dalgaydı, uzaklardan gelip sonunda kıyıya vuran.</p>

    <p>Ölüm bir süreçti, dalganın anbean kıyıdan çekildiği.</p>

    <p>Başını kucağıma aldım. Gün ellerimizi tuttu. Osman’la benim. Çelikten yapılmış ince bir ip gibiydi elleri, elime dolanmış. Keskin, acıtıcı. Tek bir çelik iptik üçümüz, bir ucu ben, bir ucu Osman.</p>

    <p>Can denen şeyin Gün’ün dudaklarının arasından uçup gittiğini gördüğüme yemin edebilirim.</p>

    <p>Osman’la bizi birbirimizden ayrılamaz kılan şey budur.</p>

    <p>Ali’ye duyduğum has aşka rağmen Osman’la beni böyle arızalı, hatta bozuk bir yekruh-yekvücut yapan şey, Gün’ün dudaklarının arasından uçup giden cana aynı anda bakmamızdır.</p>

    <p>Gün öldü.</p>

    <p>Bir süre saçmaladık. Gün’ün cansız başı kucağımda, öylece otururken, birbirimize bakıp konuştuk. Osman annesinin böyle ölmediğini söyledi. Böyle azar azar değil, ansızın ölmüş, elektrik kesilir gibi. “Hani çat diye elektrik gider ya, öyle.” Dalgalandı yüzü. Bu, birlikte olduğumuz yıllar boyunca Osman’ın yüzünde gördüğüm en dokunaklı birkaç halden biridir.</p>

    <p>Ben okunacak bir dua arar gibi, “Rindlerin Ölümü” şiirini hatırlamaya çalışıyordum. Dizeleri tam çıkaramıyordum bir türlü. Ölüm müstesna bir bahar ülkesidir rinde. Müstesna değildi, başka bir şeydi. Gün soğuyor kucağımda. Gözleri gitgide camlaşıyor. Kıpırdamıyoruz. Gün’ün sağ eli benim, sol eli Osman’ın avucunda.</p>

    <p>Osman “Önce Kubi’yi mi arayalım, annesini mi?” dedi. Benim de aklımdan aynı soru geçiyordu. Böylece Osman’la yekruh olduk. Sanki elli yıldır iç içe iki kaşık gibi yaşayan yaşlı ve evli bir çifttik de, birbirimizden birbirimizi türetmiştik. Aynı şeyleri düşünür, aynı şeyleri sorar, aynı cevapları bulur olmuştuk.</p>

    <p>“Kubi hak ediyor mu sence ilk öğrenen olmayı?” dedim, bariz bir öfkeyle.</p>

    <p>“Hayır!” dedi.</p>

    <p>Öylece oturmuş, Gün’ün yüzüne bakıyorduk. Ölüm kucağımdaydı. Gün’ün öldüğüne inanamıyordum diyemem. İnanmıştım. Ölüm anından öyle korkunç etkilenmiş de değildim. Ama sonrasını tahayyül edemiyordum. Gün’süzlük nasıl olacak? Nasıl yani? Boşluk ama bu! Gözümün önünde beyaz, puslu bir perde uçuşuyordu.</p>

    <p>Çenesi düşmüştü, ağzı aralıktı. Kapatmak gerektiğini biliyordum. Camlaşan gözlerini örtmek. Ama yapamıyordum. Gün’ün elini bırakamıyordum.</p>

    <p>“Annesi mahvolacak,” dedim.</p>

    <p>“Belki de rahatlar,” dedi. “Birinin ölümünü beklemek ölmesinden daha zor.”</p>

    <p>Şiirin son iki dizesini doğru hatırladım.</p>

    <p><em>Ve serin serviler altında kalan kabrinde / Her seher bir gül açar, her gece bülbül öter.</em></p>

    <p>Sonraki saatleri hatırlamıyorum. Daha doğrusu hatırlıyorum da, hissedemiyorum. Neler olup bittiğini görüyordum, farkındaydım. Ama sanki ben yaşamamışım da bana anlatılmış gibiydi her şey. Ya da bir Kieslowski filmi izliyordum. <em>Üç Renk: Mavi</em> mesela. Hatırlamıyordum üstelik, o filmde bir ölüm sahnesi var mıydı, yok muydu?</p>

    <p>Nihayet bir şeyler yapmamız gerektiğini hissettik. Mekanik bir şeyler. Duyguları (gömülü duran içimizde) bir kenara bırakıp yapılması gerekenler vardı. Osman otel çalışanlarına haber vermeye gitti.</p>

    <p>Biraz panik, biraz korku ve koşuşmalar. Odaya gelip gidenler. Gün’ün başı kucağımda hâlâ. Osman’ın otelin telefonundan Gün’ün annesini araması. Annenin açar açmaz durumu anlaması, çığlık atması. Böylece o menhus cümleyi kurmaya gerek kalmaması: Gün’ü kaybettik.. Beni zorla kaldırmaları yataktan. Bu işleri bilen orta yaşlı bir kadının (otelde çalışan) Gün’ü yatağa uzatması düzgünce, kollarını iki yanına koyması: “Sahip çıkılana kadar böyle katılaşır yoksa.” (Ne demek sahip çıkılana kadar? Biz neyiz?) Tertemiz bir tülbentle çenesini bağlaması. Gün’ün canım çillerinden geriye büyük lekelerin kaldığı yüzünün bembeyaz çarşafın altında kaybolması. Annesinin ve akrabalarının üç-dört arabaya doluşup gelmeleri. Bir teyze, bir hala, bir yaşlı dayı (incecik ağlayan), hastalığı sırasında Gün’ün evine gelip giden, evli barklı birkaç kuzen, eşleriyle birlikte (aralarında tanıdıklarım da var). Sevgi dolu bu akrabaların Gün’ün beklenen ölümünü büyük bir acıyla ama vaveylasız karşılamaları. Kuzenlerden birinin diğer akrabalara haber vermek için ankesörlü bir telefon bulmaya gitmesi (cep telefonları yeni o zamanlar, ucuz tarife enflasyonu yok henüz). İncecik ağlayan dayının Gün’ün annesine cenaze hazırlıklarını sorması. Annenin şaşırtıcı bir sakinlikle yapılacakları sıralaması. O cami, bu mezarlık diye konuşmaları kendi aralarında. Ambulansın gelmesi. Benim tamamen yersiz bir şekilde “Eskiden cankurtaran denirdi, ambulans demek yeni âdet oldu. Cankurtaran ne güzel sözcüktü oysa,” deyişim, farkında olmaksızın salak salak gülerek. Böyle bir anda saçmaladığım ve gülebildiğim için akrabaların bana kınayarak bakmaları. (Gün’ün annesi fenalaşmış o sıra. Otel müdürünün odasındaki kanepeye yatırmışlar.) Gün’le birlikte geçirdiğimiz iki günü ve ölüm anını bütün ayrıntılarıyla anlattıktan sonra aile çemberinin dışına itilmemiz. Gün’ün, elleri ellerimizde, başı kucağımızda ölmesinin aile için fazladan bir değer taşımaması. Omuzlarımızın okşanması usulca, sağ olun.. iyi ki yanındaydınız.. O kadar. Hak ettiğimizi sandığımız yakınlığı bize göstermemeleri. Bunu hem çok doğal, hem çok kırıcı bulmamız. Hiç kimsenin Kubi’den söz etmemesi ayrıca. Osman’ın sormak zorunda kalması: “Kubi’ye haber verilmeyecek mi?” Pasif ve olumsuz cümle kurması sorarken. Hmm.. mm.. şeklinde muğlak bir cevap almamız. Bizim aramamız Kubi’yi cebinden, Osman’ın cebiyle. Ama Kubi’nin açmaması. Birkaç kez aradıktan sonra vazgeçmemiz. İstanbul’a dönelim, Kubi’nin evine gidelim hemen. Tanrım! Evlerine diyemiyoruz, ne çabuk alıştık Gün’ün yokluğuna (ki asıl Gün’ün eviydi orası). Hatta içimizden, aileyi Kubi’ye şikâyet etmek geçiyor. Bize yabancıymışız gibi davrandılar Kubi! Halbuki biz vardık yanında Gün’ün, ölürken! Meğer kuzenlerden biri çoktan haber vermiş. Kubi morga gitmiş bile cenazeyi karşılamak üzere.</p>

    <p>Aile cenazede Kubi’ye nişanlı muamelesi yapmıştı, Gün’ün bin senedir birlikte yaşadığı hayat arkadaşına. Tabutun başında tam haklarla değil, yarım haklarla dikiliyordu Kubi. Tamam, son sınavdan çakmıştı. Ölürken yanında olmamıştı. Ama el ele yürümüşlerdi hayatın dibine (en azından ben tanığım).</p>

    <p>Biz ise, cenazede, halkanın dışındaydık. Diğer arkadaşlarla birlikte. Doğum gününde o acıklı barı doldurup Gün’ün sağlığına kadeh kaldıran, Gün’le arkadaşlık bağı değil, ancak bir parça ilintisi bulunan, partinin sonunu beklemeden yuvalarına koşan o arkadaşlardan ikisiymişiz gibi muamele edilmişti bize. Tabutun başına ilerleyememiştik. Payımıza düşen annesine, yakın akrabalarına başınız sağ olsun deyip ilerlemek (oysa bizim de başımız sağ olmalıydı) ve akrabaların bir adım gerisindeki Kubi’ye sarılıp gözyaşı dökmek olmuştu.</p>

    <p>Gün’ün ölümü Osman’la birleşmemiz ve Kubi’den kopuşumuz oldu. Cenazeden sonra Kubi’yi birkaç kez aradık. Soğuk ve kısa konuştu. Bizi hayatında istemediği belliydi. Anladık. Bir daha aramadık. Gün’ün ölümü, eski Kubi’nin de sonu oldu. Bir süre Gün’ün ailesiyle görüştüğünü, annesiyle buluşup buluşup ağlaştığını duyduk. Ama üstünden bir yıl bile geçmeden genç bir kızla evlenmiş. Para kazanmakla kafayı bozup çok fazla açılınca stüdyosu batmış. Yenisini kurmuş, becerememiş. Bir dergiye girmiş. Birkaç ay çalışıp ayrılmış. Şimdi nerdedir, ne yapar bilen yok. Gün’lü ve Kubi’li yıllarımızdan hatıra olabilecek kimse kalmadı çevremizde.</p>

    <p>Gün’ün öldüğü gün Şile’den dönerken, bu kez ön koltukta oturuyordum, Osman’ın yanında. Yine aynı şarkıyı dinliyorduk. Gün’ü anarak. <em>Bu sabah yağmur var İstanbul’da / Gözlerim dolu dolu oluyor bilinmezliğe / Anne sözü dinler gibi masum / Ağladım bu sabah..</em></p>

    <p>İçim taş gibiydi. Hayattaki tek arkadaşımın arkasından ağlayamıyordum, ben ki sulu gözlüydüm çok.</p>

    <p>Köprüyü geçerken Ortaköy’ün tam altımızda olduğunu düşündüm. Taş Basamak Sokağı’ndaki küçücük evde geçen gecelerimiz geldi aklıma. Kimi zaman sebepsizce ve delice neşeli. Ateşli bir su olup gırtlağımızı yakmasa da ruhumuzda yaşayan yeşil perilerin acı geceleri. Kahkahalarımız çığlık gibi fışkırırdı ağzımızdan. Boğulasıya gülerdik. Apartmana ait olan, ama sadece bizim tadını çıkardığımız daracık avluya koyduğumuz teneke mangalda olta lüferlerini ızgara yaparken.</p>

    <p>Ortaköy arkamızda kaldı. Işık ışıktı İstanbul. Işıklı karıncalar koşuşuyordu sanki her yerde. Hayat başkaları için bizimkine hiç benzemeyen sahneler hazırlıyordu.</p>

    <p>“Bana gelir misin?” dedi Osman.</p>

    <p>İkiletmedim bile.</p>

    <p>“Gelirim.”</p>

    <p>Ben ki her çağırana zaten gitmişim, anbean ölen bir bedenin iki elini beraber tuttuğumuz adama niye gitmeyecekmişim?</p>

    <p>Evine gittik. Bir şişe şarap açtık. Osman piyanonun başına geçti. İçimde boğduğum hıçkırıklar patlamamış ağrılı çıbanlar gibi canımı yakıyor. Osman’ın çaldığı bestenin ne olduğunu bilmiyordum. Harika çalıyor diye düşünüyordum. Allahım nasıl güzel bir müzik bu! Ağlamaya başladım, sessizce. Kubi haklıymış. Müzik amımıza koyan tek sanatmış. Osman uzun uzun piyano çaldı, ben uzun uzun ağladım. O gece seviştik. Ayrılamadık bir daha.</p>
  </div>
</body>
</html>
