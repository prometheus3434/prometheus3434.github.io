<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Kurdun saati</h1>

    <p>İçeri girmeden önce Ali’nin kapısında dikilmiş, gözlerine bakmıştım. O güzelim, o simsiyah gözlerine. Korkudan içimin titrediğini göstermemek için kaskatı kesilmiştim. Hâlâ genç bakıyor oluşu beni ümitlendirmiş olsa da, öyle korkuyordum ki olacaklardan, sırtımdan akan ter belime inmişti. Avuçlarım bile ıslaktı. Hem çok korkuyor, hem de bu kadar çok korkuyor olmama şaşıyordum.</p>

    <p>Oysa sabah uyandığımda içimde korku yoktu. Zerresi bile yoktu. Aksine delimsirek bir neşe vardı. Tanya gelmeden, gelip de anahtarıyla usulca kapıyı açmadan, montunu askıya asıp, bizi uyandırmamak için ayaklarının ucuna basarak mutfağa gidip, kendine bir Türk kahvesi yapmadan yataktan kalkmıştım. Ben kalktığımda Tanya bunları çoktan yapmış, ortalığı toparlayıp kahvaltıyı hazırlamış olurdu.</p>

    <p>Ev buz gibiydi. Sanki içerde rüzgâr esiyordu. Geçen yüzyılın başında yapılmış kibirli palasımızın tembel kapıcısı daha kalkmamış, kaloriferi yakmamıştı. İncecik ipek sabahlığımın üstüne Osman’ın sweatshirt’ünü giydim. Polardı, sıcak tutuyordu. Salona gittim. Yüksek tavanlı, uçsuz bucaksız salonumuzun İstanbul’a tepeden bakan genişötesi penceresi, görüntüsü kaybolmuş bir televizyon ekranına benziyordu. Mattı, kül rengiydi. İstanbul kül rengi bir pus altında, kıpırdamadan uyuyordu. Boğaz’dan gemiler bile geçmiyordu.</p>

    <p>Gene <em>Kurdun Saati</em>’nde uyanmıştım. Başıma gelenlerden çok daha önce başlamıştım bu saatte uyanmaya. Babam öldüğünden beri, bebekler doğarken yaşlıların öldüğü, geceyle gündüz arasındaki o garip saatte uyanıyordum. Bir süre öylece, gözlerim tavana dikili yatıp tekrar uyumaya çalışıyordum, sonunda uyuyordum.</p>

    <p>Ama yetmiş küsur saattir öyle olmuyordu. Yetmiş küsur saattir gözüme uyku girmiyordu. Ara sıra başım göğsüme düşüyordu. Biraz içim geçiyordu. Uykuya benzemeyen huzursuz bir şeyin içinde bir süre kendimi kaybediyordum. Başım ağrıyordu, çatlıyordu ağrıdan. Başımı durduramıyordum.</p>

    <p>Sabaha karşı biraz dalmıştım. Bir-iki saat boyunca çok derin uyumuştum. Çok zinde uyanmıştım. Başımın ağrısı geçmişti. İnanamamıştım. Sanki hayatımda bir şey olmamıştı. Hayatım sanki pürüzsüzdü, tertemizdi.</p>

    <p>Mat ekran dalga dalga açılmaya başlayıncaya kadar pencerenin önünde dikildim. Şehir Hatları vapurlarıyla motorlar belirdi. Bir tanker görüntüde yüzer gibi geçti. Sisi delen soluk ışıklar söndü. İçimde aşırı, vahşi bir coşku vardı.</p>

    <p>Hiç âdetim olmadığı halde kahvaltı hazırladım. Hem çay demledim, hem kahve yaptım. Bir cam kâseye üç yumurta kırdım, biraz süt, bir tutam tuz-karabiber ekledim, çırptım-çırptım-çırptım. Buzdolabından çıkardığım çok tahıllı, çok besleyici, çok sağlıklı ekmekleri çırptığım sütlü yumurtaya batırıp kızartmaya başladım. Osman mutfaktan gelen kahve kokusuyla uyandı. Cilası iyice eskimiş parkelerde terliklerinin çıkardığı sesi duydum.</p>

    <p>Osman Berlin’den altı saat önce gelmişti. Yetmiş küsur saat önce olup bitenlerden habersizmiş gibi yapmıştı. “Çok yorgunum,” deyip yatmıştı. Yatarken bana “Hayalete benziyorsun,” demişti.</p>

    <p>Beni sabahın köründe ayakta görünce çok şaşırdı. Ben hem yumurtalı ekmek kızartıyor, hem var gücümle şarkı söylüyordum.</p>

    <p><em>Rüzgâr söylüyor şimdi o yerlerde bizim eski şarkımızı</em> şarkısını söylüyordum.</p>

    <p><em>Vazgeç söyleme artık, hatırlatma mazideki aşkımızı.. aşkımızı..</em> diyordum.</p>

    <p>Aşkımızı derken göğsüm çok fena acıyordu, (Ali’yi hatırlıyordum).</p>

    <p>Osman “Hayırdır?” dedi, şaşkın şaşkın. “Saat daha altı buçuk! Delirdin mi?”</p>

    <p>Berbat görünüyordu. Aşkımızın ipini çektiğim o ilk geceden beri sabahları berbat uyanıyordu. Ama çabuk toparlanıyordu. Öyle çabuk toparlanıyor, öyle çabuk eski Osman oluyordu ki şaşıyordum.</p>

    <p>Her haliyle güzel olan adamlardandı. Alnının tatlı kavsiyle bal rengi gözleri, kırkı yeni geçen yaşına ve kırlaşmış sakallarına rağmen yüzüne aklına eseni yapan, çocuksu bir hava veriyordu. Gerçekte de öyleydi. Çocuksuydu. Zayıf karakterliydi. Onun, bende garip bir şefkat gösterme isteği uyandıran, beni zamanı geçmişçe, gereksizce anneleştiren bu çocuksu haline âşık olmuştum.</p>

    <p>Ben zaten bu yaşa gelene kadar çok fazla adama âşık olmuştum. Hayata hep kendimi birilerine âşık olduğuma inandırmaya çalışarak tahammül etmiştim. Ama hep birilerine âşık olmaya çalışarak sefil olmuştum. (Aslında âşık olduğum herkes tekti, Ali’ydi.)</p>

    <p>Ben kendimi aşkın içinde kaybedemezdim. Ben kendimi hayatın içinde kaybederdim. Âşık “gibi” bir şey olurdum, (bir şey işte.. âşığa benzeyen, aslında değil). Ama sefaletim “gibi” değildi, gerçekti. Osman’ın o çocuksu yüzünün ardında çelik gibi bir bencillik, ağlatıcı bir zayıflık olduğunu çabuk görmüştüm. Ama inkâr etmiştim.</p>

    <p>Sevilmek istemiştim. Ömrüm sevilmek isteyerek geçmişti. Sevilmek için güzelliğimden başka verebileceğim hiçbir şeyim yoktu. Ama güzelliğimi herkes istemiyordu. İsteyenler de çabuk bıkıyorlardı. Osman yıllardır beni çok sevdiğini söylüyordu. Buna bazen inanıyordum, bazen inanmıyordum. Beni bazen gerçekten seviyor, bazen sevmiyordu. Ben de onu bazen seviyor, bazen sevmiyordum. (Aşkımızın ipini çektiğim geceden beri hiç sevmiyordum.)</p>

    <p>Sevginin kesintisiz bir şey olduğuna inanmıyordum.</p>

    <p>Sevgi doğuyordu. Sonra bir gün ölüyordu.</p>

    <p>Ölünce hiç doğmamış gibi oluyordu.</p>

    <p>Osman’ın gözlerinin altı kararmış, alnı kırışmıştı. Olduğundan daha yaşlı görünüyordu. Başını göğsüme yatırıp, parmaklarımı arasından geçirmeyi sevdiğim, hâlâ gür saçları karmakarışıktı. O mahut geceden beri sinirliydi, iyi uyuyamıyordu. Geceleri olur olmaz saatlerde uyanıp bana sımsıkı, boğacak kadar sıkı sarılıyordu. Dehşetle uyanıyordum. Başucu lambasını yakıyordum.</p>

    <p>“N’apıyorsun, boğacak mısın beni?” diyordum.</p>

    <p>Evet desin diye bekliyordum. Artık bir şey desin, ne olacaksa olsun. Korkunç bakıyordu. Ama cevap vermiyordu. Kalkıp salona gidiyor, sigara içiyor, bazen balkona çıkıyor, geri geliyordu. Yatağa döndüğünde her yanı buz kesmiş oluyordu. Bu kez yumuşacık sarılıp “Isıt beni, n’olur.. ısıt-ısıt-ısıt!” diyordu. Dişleri takırdıyordu üşümekten. Nefesi buz kokuyordu.</p>

    <p>Mutfağın kapısında dikilirken gözüm pijamalarına ilişti. Kenarlarına lacivert biye geçirilmiş, uçuk mavi, ipek pijamasının düğmeleri açıktı. Altı kasıklarına kadar inmişti, işemek üzereymiş gibi görünüyordu. Osman’ın pijamalarından nefret ediyordum. Ona kaç kere, “Senden başka yatarken pijama giyen kalmadı, farkında mısın? Millet fanilayla yatıyor artık,” demiştim. Her defasında, milletin neyle yattığını nerden bildiğimi sormasını beklemiştim. Sormamıştı. (Sorsaydı onu kuşkulandırmak, huzursuz etmek için manidar bir havayla gülüp geçecektim. Televizyonda görüyorum, dizilerdeki adamlar hep fanilayla yatıyor demeyecektim.)</p>

    <p>Ekmekleri yumurtaya bulayıp tavaya koyuşumu izlerken, beyazlarını yolduğu göğüs kıllarıyla oynuyordu gene. Geçen yaz “Yolmakla bitiremezsin, boşuna uğraşma,” demiştim. Hava çok sıcaktı geçen yaz. Klima doğru düzgün soğutmuyordu. Burgazada’daki ev çoktandır Teoman’ın olduğu için yazı İstanbul’da geçiriyorduk. Osman kanepeye uzanmış, Pekin olimpiyatlarının açılışını izliyordu. Üstünde bir tek boxer’ı vardı. Reklam girdikçe göğsüne bakıyor, beyaz kılları yolup atıyordu. “Haklısın,” demişti sonunda. “Kopardıkça artıyor mu, n’oluyor bu sıçtığımın beyazları!”</p>

    <p>Nar gibi kızarmış yumurtalı ekmekleri tabağa aldım. Şarkıya devam ettim.</p>

    <p><em>Bir kış günüydü başladı, bu hazin macerası ömrümüzün.. ömrümüzün..</em></p>

    <p>(Bizatihi bir hazin macera olan ömrümüz!)</p>

    <p>Plastik kutudan tam yağlı beyazpeyniri çıkardım. Porçini mantarlı kaşarı ince uzun dilimledim. Tulum ve rokfor peynirlerinin sert plastiğini mutfak makasıyla kestim. Yağlı kâğıtlara sarılmış sucukları, fıstıklı karabiberli salamları, sebzeli jambonu, füme dili çıkardım. Mutfak darmadağındı. Bu sıcak, buharlı, penceresiz mekânda hiçbir şeyin yerini doğru dürüst bilmediğimden, boş zamanlarımda, (paramız olduğunda tabii), dükkân dükkân dolaşarak aldığım pahalı tabakları bulmak için bütün dolapları açmam gerekiyordu. Açtığım kapakları kapatmıyordum. Çektiğim çekmeceleri itmiyor, kavanozları yerine kaldırmıyordum. Sağa sola yağ sıçrıyordu, silmiyordum. Osman halime giderek daha çok hayret ederken petekli balı, Bodrum mandalinası, frambuaz ve taze ceviz reçellerini, çikolatalı fındık ezmesini, buz gibi suda yıkadığım fesleğen dallarını, Çengelköy bademlerini ve çeri domatesleri, İtalyan malı zeytin ezmesini ve halis tereyağı, kaymak, pekmez ve tahini tabaklara koydum. Bardakların en büyüklerinden ikisini sıktığım portakal suyuyla doldurdum. Mutfaktaki küçük masa doldu taştı.</p>

    <p>Osman “Misafir mi var?” diye sordu şaşkın şaşkın.</p>

    <p>“Hayır,” dedim.</p>

    <p>Açtığım dolapta bir yığın baharat bulunca sevindim. Ekstra sızma zeytinyağına çöreotu, haşhaş tohumu, anason ekledim. İri, parlak, siyah zeytinlerin üstüne limon kabuğu rendeledim. Yeşil zeytinlere sarmısaklı zeytinyağı gezdirdim. Birer avuç ceviz ve bademi, buğulanmış bir siyah üzüm salkımını peynir tabağına yerleştirdim.</p>

    <p>Sanki kahvaltıda iki kişi değilmişiz, sanki mutluluktan ölüyormuşuz, günlerden de pazarmış üstelik, ev misafirle dolup taşacakmış, saatlerce neşe içinde yiyip içecekmişiz gibi kahvaltı hazırlıyordum.</p>

    <p>Osman’ın şaşkınlığı kızgınlığa dönüştü.</p>

    <p>“N’apıyorsun sen ya? Madem kimse gelmeyecek, niye her şeyi çıkarıp ziyan ediyorsun?” diye bağırdı.</p>

    <p>Hem güldüm, hem şaşırdım. Osman zarar, ziyan, israf nedir, bilmezdi çünkü. Ayrıca Osman bağırmazdı da, yüksek sesle bile konuşmazdı.</p>

    <p>Çocukluğumda babaanne demem gereken nefretlik Fikriyanım’ı hatırladım. Asla benimsemediğim, “babaannem” diyemediğim Fikriyanım, gerçekten babaannemdi, babamın özbeöz annesiydi. (Annemden nefret ettiği için benden de nefret eden korkunç büyükanne.) Yemeğimi bitirememişsem ve babam yanımızda değilse, kaşığın tersiyle parmaklarımın eklem yerlerine vurur, “Madem yemeyecektin niye ziyan ettin!” diye bağırırdı. Parmaklarıma vurmasın diye, gözyaşlarım aka aka yemeğimi bitirirdim. Bitirince beni sevecek sanırdım, yine sevmezdi. Yüzüme küçümseyerek bakardı. Kâküllerimi çekiştirirdi. “Söyle bakalım, sen de büyüyünce anan gibi orospu mu olacaksın?” derdi.</p>

    <p>Gülüşündeki kötülükten anlardım ki, anam gibi orospu olayım istiyor.</p>

    <p>Ama beni babaanne mahvetmedi. Beni ben mahvettim. Ya da beni hayat mahvetti. Ya da babam, annem, babaanne, Süleyman Amca, herkes. Beni kimin mahvettiğini bilmiyorum. Sadece mahvolduğumu biliyorum.</p>

    <p>Osman öfkeyle bağırınca aklımdan bir an masanın örtüsünü çekip üstündeki her şeyi yere indirmek, mutfakta ne varsa kırıp dökmek geçti. Yapmadım. Bugün için bambaşka planlarım vardı. Planlarımı bozmaya niyetim yoktu. Osman’ı kuşkulandırmamalıydım, açık vermemeliydim.</p>

    <p>“Hadi otur,” dedim kaygısızca. Sanki yetmiş küsur saattir gözüne uyku girmeyen ben değildim. “İçimden geldi kahvaltı hazırladım, ne var?”</p>

    <p>Kahvaltının zenginliği gözünü okşamıştı, oturdu. Bardaklara çay, tabaklara ikişer dilim yumurtalı ekmek koydum. Birini ısırdım. Sıcacık, yumuşacıktı. Çok güzel olmuştu.</p>

    <p>“Fikriyanım yumurtalı ekmeğe ekmek balığı derdi,” dedim ağzım dolu dolu. “Bunun neresi balığa benziyor Allah aşkına?” Cevap bekler gibi bakıyordum, gülüyordum. “Sana babaanne Fikriyanım’ın ne kadar korkunç bir kadın olduğunu anlatmış mıydım?”</p>

    <p>Halimdeki delimsirek neşe sesime de yansımış olmalı ki çok gerildi.</p>

    <p>“Senin neyin var?” dedi vereceğim cevaptan deli gibi korkarak.</p>

    <p>“Bilmiyorum, ilaçlar iyi geldi galiba,” dedim.</p>

    <p>İlaçların gerçekten işe yaradığını sandı, rahatladı.</p>

    <p>Aşkımızın ipini çektiğim o ilk geceden, yetmiş küsur saat önce ruhumun katledildiği son geceden ve ikisinin arasındaki gecelerden haberi yokmuş gibi davranıyordu.</p>

    <p>Oysa biliyordu.</p>

    <p>Bildiğini biliyordum.</p>

    <p>O ilk geceye ‘aşkımızın ipini çektiğim gece’ demek hoşuma gidiyordu. Mağdur gösteriyordu beni, romantik gösteriyordu. Mağdur ve romantik görünmek hoşuma gidiyordu. Bu benim tabiatımdı. Aynı zamanda silahımdı. Ama her defasında kendimi vuruyordum.</p>

    <p>Aslında mesele o geceye ‘aşkımızın ipini çektiğim gece’ demek değil, aşkımıza ‘aşkımız’ demekti. Ben aşkın ne olduğunu biliyordum. Osman’la yaşadığımız şey aşk değildi. Aşka çok benzediği zamanlar olmuştu. Ama tümüyle aşk değildi. Başka bir şeydi. Benim boğucu derin umutsuzluğumdu. Kapandaki fare gibi çaresizliğimdi. Tuzağa düşmüşlüğümdü. Sevilmeyi ölesiye isteyişimdi.</p>

    <p>Ama aslında asıl-asıl-asıl mesele, aşkımızın değil, hayatımızın ipini çekmeye karar vermiş olmamdı. Ben aşk olmayan aşkımızı çoktan boşvermiştim. O ilk gece ile son gece arasındaki geceler boyunca ilmeği boynumuza geçirmiştim. Şimdi ip elimdeydi. Çekersem ikimizin de ipini çekmiş olacaktım. Hayatımızın ipini çekmiş olacaktım.</p>

    <p>Delirmemek için ilaç alıyordum. Delirmekten kastım, aklımın başımda olmayışı değildi. Aksine, aklım fazlasıyla başımda olduğu için delirmekten korkuyordum. İyice gerilmiş bir lastiğin kopması gibi ikiye bölünmekten, iki ayrı yöne şiddetle savrulmaktan, parçalarımın duvara çarpmasından korkuyordum.</p>

    <p>Ölmek evlaydı. Ama insan ikiye bölünse bile ölmeyebiliyordu. Ağır yaralı olarak yaşamaya devam ediyor, işin kötüsü kendinde son darbeyi vuracak gücü bulamıyordu. Ölmek isteyip de ölememek korkunçtu. Daha önce de başıma gelmişti. Antidepresanlara aklımı başımdan uzaklaştırmak için ihtiyacım vardı.</p>

    <p>Ama aşkımızın ipini çektiğim geceden beri, başımın orta yerinde, beynimin çekirdeği diyebileceğim bir yeri mütemadiyen oyan bir düşünceyi gerçekleştirmek için ilaçları bırakmıştım.</p>

    <p>Düşünce koza içindeki kelebek gibi büyümüştü.</p>

    <p>Bugün kanatlanacaktı. Kararlıydım.</p>

    <p>Osman bu mükellef kahvaltıyı kafamın ilaçlı oluşuna yordu, rahatladı. Öyle rahatladı ki, hem çay hem kahve içti. Midesi ağrıyacak diye düşündüm. Ağrısın diye düşündüm sonra, ağrıdan gebersin. Ben günlerdir geberiyorum.</p>

    <p>Kahvaltı boyunca havadan sudan konuştuk. Davet edildiğimiz abuk sabuk konseptli partilerden, kuru temizlemecinin yeni dükkânının lüzumsuz büyüklüğünden, bizim caddede açılan kafelerden, sevdiğimiz markaların kış indirimlerinden, Osman’ın müziğinden.</p>

    <p>Ödenip biten borçlardan da söz ettik. Ama bu konuyu hemen kapattık. Tadımızın kaçmasını istemiyorduk. Kış tatilinden ve orospu çocuğu Teoman’dan söz etmedik. Benim yaşadıklarımdan, Teoman’ın bana yaşattıklarından hiç söz etmedik. Osman olan bitenden haberi yokmuş gibi davranıyordu ya, merak ediyordum, nasıl yaşayabiliyordu? Gece uykularının kötüleşmesi sayılmazsa, bu kadar sahtekârca yaşamak ona neden hiç dokunmuyordu?</p>

    <p>Tanya geldi. Bu saatte kalkmış olmamıza alışık olmadığı için bizi kahvaltı masasında görünce şaşırdı. Günlük rutini altüst oldu. Ne yapacağını, işe nerden başlayacağını bilemedi. Osman bir an önce çıksın, gitsin istiyordum.</p>

    <p>“Bugün evde misin?” dedim. Niye der gibi yüzüme baktı. “Tanya’nın çok işi var. Camları silecek, rahatsız olursun.. spora falan git istersen.”</p>

    <p>Osman’ın bir işi yoktu. Hep var gibi yapmıştı. Ama yoktu. Hiçbir zaman olmamıştı. Ne iş yaptığını söylemesi gerektiğinde, sanki atom fizikçisiymiş de kuantumun sırrını keşfetmek üzereymiş gibi “Müzikle uğraşıyorum,” diyordu.</p>

    <p>Gerçekten de uğraşıyordu, umutsuzca. İlk tanıştığımızda harika piyano, harika gitar, harika davul çaldığını sanmıştım. Evine gittiğim ilk gece. Salonda, duvarın tam ortasına dayalı duran, parlak siyah, tuşlarının uçları dokunmaktan yıpranmış, eşyanın eskimişliğine, durmuş oturmuşluğuna bakınca anneannesinden filan kalma olduğunu yakıştırdığım, ama ağlamaklı bir gecenin sonunda, aslında babasının evi zengin, çağdaş göstersin diye, iflas eden bir antikacıdan yok pahasına aldığını öğrendiğim Henry Schwander’de bana kendi bestelerini çalmıştı. O sırada ona âşık olduğum için olağanüstü besteler yaptığını, onları da olağanüstü çaldığını sanıyordum. Gün’ün ölüm acısı içimizdeydi daha. Bunun da etkisi vardı. Belki de sırf bu yüzdendi. Bilmiyorum.</p>

    <p>Osman’ın müziğinin vasatın altında olduğunu sonra anladım. Hayranlığım geçince. Aşkım bitince. Gerçekten iyi çalanları dinleyince.</p>

    <p>Müzikle uğraşıyordu ama gerçekten müzisyen değildi. Babası merhum profesör taşyürek Necmi Bey gibi jeoloji okumuştu. Bir süre jeolog olarak çalışmaya çalışmış, ama becerememişti. “Neden?” diye sorduğumda, bu mesleğin ona göre olmadığını söylemişti. Ona göre olmayışının bir nedeni yoktu. Herhangi bir iş yapmak ona göre değildi. Aslında bir iş yapmak bana göre de değildi. Ama bana göre olsun, elimden bir iş gelsin istemiştim. Bunun için uğraşmıştım. Ama becerememiştim.</p>

    <p>Uzun süre, kocamın hak ettiği başarıyı bir türlü yakalayamayan harika bir müzisyen olduğuna inandım. Sonra anladım ki, Osman’ın yeteneği yoktu. Epeyce bilgisi vardı, ama yeteneği yoktu. Müzik yapmak için gruplara girip çıkıyordu. Girdiği her grubun yedek üyesi, zor durumda gözden çıkarılanıydı. Gruplara eğlence ve bilgi katan dolgu maddesiydi. Ama yetenek olmayınca eğlence ve bilgi pek işe yaramıyordu. Bir işe yaramayan bilgisi artık ciddiye alınmaz hale gelince, eğlencesine doyulunca Osman gruptan uzaklaştırılıyordu. O da arkalarından konuşuyordu. Kovulduğu grup hakkında ileri geri konuşuyordu. Ama söylediği kışkırtıcı sözler dalga dalga yayılıyor, birileri tarafından Osman çok haklı bulunuyor, bu da onu yeni müzisyenlere, yeni gruplara taşıyordu.</p>

    <p>Gene de hiçbir yerde dikiş tutturamıyordu. Uzun süre barınamıyordu.</p>

    <p>Bu yüzden yıllardır bir şeyleri satarak yaşıyordu. Başarabilirse beste satarak, babasından kalan daireleri satarak, borca girip aldığı arabaları satarak, hatta beni satarak.</p>

    <p>Camların silineceğini duyunca “Aman aman! Hemen çıkıyorum,” dedi.</p>

    <p>Bütün erkekler gibi o da nefret ediyordu evin altüst olmasından. Tanya ne zaman büyük temizliğe girişecek olsa evden kaçıyordu. Kendi gibi boş gezenin boş kalfası arkadaşlarıyla veya takıldığı müzisyen gençlerle buluşuyor, dalga geçiyor, eğleniyor, zilzurna sarhoş olup eve dönüyordu.</p>

    <p>“Zaten benim dükkâna bakmam lazım bugün,” dedi. “Parke döşenecek.. sonra da benim çocuklarla buluşacağız.”</p>

    <p>Duş yaptı, giyindi.</p>

    <p>Benim çocuklar dediği müziği yalamış yutmuş gibi görünmeyi, bilgisini satmayı çok iyi becerdiği için onu bir şey zanneden, kendinden genç, son dönem arkadaşlarıydı. Müzik yapmakla yetinmiyorlardı. Osman’la birlikte müzik mağazası açmak, orada kemanlar, klarnetler, kuyruklu piyanolar satmak istiyorlardı. Bu çocuklar Osman’a hayrandılar, çok itibar ediyorlardı.</p>

    <p>Bir akşam bize gelmişlerdi. Kasımın ilk günleriydi. Osman Abilerinin zengin eski plak koleksiyonunu görünce uçmuşlardı. Kendilerinden geçmişlerdi. Gece boyunca öve öve bitiremedikleri o külüstür, o boktan Henry Schwander’i çalmışlar, plakların birini koyup birini kaldırmışlardı.</p>

    <p>Beş kişiydiler. Bizden gençtiler.</p>

    <p>O gece içeri girer girmez teklifsizce koltuklara, kanepelere yayıldılar. Önce pizza yiyip bira içtiler. Sonra pafküfe başladılar. İçlerinden biri, gruba yeni katılan basçı bana beni tanıyormuş da nerden tanıdığını bir türlü çıkaramıyormuş gibi dikkatle bakıyordu. Diğerlerinden büyüktü. Daha bir ağırbaşlı, daha bir kendinden emin görünüyordu. Ara sıra sohbete karışıyor, sonra bana dönüp küçük kahverengi gözlerini iyice kısarak bakıyordu. Böyle baktığında gözleri ışıklı kalın bir çizgiye benziyordu.</p>

    <p>Birden beni nerden tanıdığını hatırladı. Ağzı hayretle açıldı.</p>

    <p>“Sen bir zamanlar Phoenix diye bir dergiye---” dediği anda, susması için parmağımı dudaklarıma götürdüm. Hemen sustu. Bir sırrı havada yakalamış gibi sinsice gülümsedi.</p>

    <p>Osman en değerli eşyası olan pikabının ve plak dolabının başındaydı. Her çaldığı plağın tarihini, müzisyenlerini, her şeyini en ince ayrıntısına kadar anlatıyor, diğer beşi onu dinliyordu. Bazen piyanonun başına geçiyor, konuya oradan devam ediyordu. Çok neşeliydi. Bu genç müzisyen çocukların hayranlığı başını döndürmüştü. Beni tanıyan basçı karşımda yere uzanmış, bana bakıyor, bir yandan Osman’a kulak veriyormuş gibi yapıyordu.</p>

    <p>Hava soğumuştu. Kış, geldim artık demişti. Dumandan göz gözü görmez olunca, pencereyi açmıştık. Yağmur damlaları içeri düşüyordu. Ev çok sıcaktı, ama benden başka kimsenin şikâyeti yoktu. Beyaz, ince bir keten gömlek giymiştim. Kollarını dirseklerime kadar kıvırmıştım. En üstten üç düğmem açıktı. Eğilip kalktıkça beyaz sutyenimin göründüğünün farkındaydım. Yalınayak dolaşıyordum. Çorap da giymemiştim. Evde çorap giymezdim. Hareket ettiğimde uzun ipekli eteğimin çıplak bacaklarıma dolanması hoşuma gidiyordu.</p>

    <p>Beni tanıyan basçı, plaklardan birine bakmak için kalktı. Öbürleriyle konuşuyordu. Ama aklı bendeydi. Zihnine mıhlanmış olduğunu anladığım resimlerimdeydi. Ansızın bana bakmasından, sonra kendi kendine gülümsemesinden anlıyordum. Aklı yıllar öncesinde kalan, ama muhtemelen yeni gördüğü resimlerime gidiyordu. Çıplak, kışkırtıcı, cüretkâr ve çok genç resimlerime.</p>

    <p>Utanmıyordum bundan. Ama hoşuma gidiyor da değildi. Bir şey hissetmiyordum. İçim bomboştu, kuruydu.</p>

    <p>Bir şeylerle meşgul oldu. Konuşulanlara katıldı, güldü. Osman’a hayranlık dolu bir-iki söz söyledi. Sonra yanıma geldi. Yere, ayaklarımın dibine oturdu. Ayaklarımın dibini rasgele seçmiş gibi oturdu. Buraya oturmasının benimle bir ilgisi yokmuş gibi. Bu arada cigara elden ele dolaşmış, sıra ona gelmişti. Bir nefes çekip bana uzattı.</p>

    <p>“İstemiyorum,” dedim.</p>

    <p>Elime bir kadın dergisi aldım. Kanepeye yayıldım. Elime dergi almam çok saçmaydı, salonun karanlık tarafında oturuyordum çünkü. Siyah şapkalı bronz abajur kendini bile aydınlatmıyordu. Bacaklarımı hafifçe aralamış, öne doğru uzatmıştım. Beni tanıyan basçı sehpadan bira şişesini aldı. Biraz içti. Sonra başını dizimin yanına yasladı. Dizimle başının arasında iki parmak mesafe ya var ya yoktu. Uçları nasırlaşmış, sert parmaklarının ayak bileğimin çukurluğunda, aşık kemiğimin üstünde dolaşmaya başladığını hissettim. Eli eteğimin altına gizlenerek yavaş yavaş yukarı tırmandı. Parmakları benimle konuşuyordu. Sus dedin, sustum, sen de okşamama itiraz etmeyeceksin diyordu.</p>

    <p>Etmedim. Hatta elimi başına koyup parmaklarımı saçlarının arasından geçirdim. Başını okşadım. Yapmayabilirdim. Bacağımı çekebilir, onu şiddetle tersleyebilir ya da daha kolayı, arıza çıkarmadan yerimden kalkıp beyaz abajurun altındaki koltuğa, salonun en aydınlık yerine oturabilir, böylece ondan uzaklaşabilirdim.</p>

    <p>Yapmadım. Susmasının, sırrımı saklamasının karşılığını ödediğimi sansın istedim.</p>

    <p>Aslında zavallı boşuna heyecanlanıyordu. Ortada bir sır yoktu. Osman yıllar önce Phoenix’e çıplak pozlar verdiğimi biliyordu. Bunun hakkında pek ayrıntılı konuşmamıştık. Osman bildiğini söylemişti sadece. Rasgele sohbetler sırasında, yarım cümleler halinde. Sanki basit bir gençlik hatasıymış da, ben çok incinmişim, adeta yıkılmışım da, bu nedenle konuşup beni üzmek istemiyormuş gibi davranmıştı.</p>

    <p>Beni tanıyan basçının kırlaşmış, sert, kalın telli saçlarını sevmemiştim. Dipleri yağlıydı, pütürlüydü. Yine de elimi çekmemiştim. Okşamaya devam etmiştim. Gözlerini yummuştu. Başını iyice geriye yaslamış, parmaklarımın alnına, oradan gözlerine, dudaklarına ulaşmasını bekliyordu. Kalın, morumsu dudakları vardı. Nefes aldıkça burun kanatları titriyordu. Kendiyle, başını okşayan elimle ve bacaklarımla birlikteydi. Artık sohbete de katılmıyordu. Parmakları dizimin arkasına varmıştı. Avucu baldırımı kavrıyordu, okşuyordu. Kafası iyiydi, yaptığından çekinmiyordu. Ben de çekinmiyordum.</p>

    <p>Salonun karanlık tarafında oturuyor olsak da Osman bizi görüyordu. Görmemiş gibi yapıyordu. O görmemiş gibi yaptıkça içim kanıyor, hiddetle doluyordu. İçim kanla, acıyla, hiddetle doldukça basçının saçlarını daha sıkı okşuyordum. Gözkapaklarına dokunuyordum. Parmaklarımı yağlı burnu boyunca gezdiriyordum. Parmaklarımda nefesinin sıcaklığını hissediyordum. Basçı saçlarından, yüzünden hoşlandığımı sanıyordu. Aslında hiç hoşlanmıyordum, iğreniyordum.</p>

    <p>Yatmaya gittiğimde daha oturuyorlardı. Kendilerinden geçmişlerdi. Basçı bacaklarıma doymuştu, bacaklarımla yetinmek istemiyordu. İyi geceler derken gözlerimi delip geçen bakışlarından yetinmeyeceğini anlamıştım.</p>

    <p>Beklediğim gibi oldu. Birkaç gün sonra, bir gece bize geldi. Osman evde değildi. Benim çocuklar dediği budalaların stüdyosundaydı. Basçının da orada olması gerekiyordu. Ama belli ki gruba bir yalan atmış, evde yalnız olduğumu düşünerek bize gelmişti.</p>

    <p>Yalnız değildim. ‘Bir küçücük Leylacık’ bizdeydi. Elleri, ayakları ufacık, tombalacık Leyla’yla kırmızı şarap içiyor, tek ortak konumuzdan, erkeklerden konuşuyorduk. Osman’dan. Teoman’dan. Diğerlerinden. Yumuşacık tatlıcık Leylacık Teoman’la nişanlıydı. Yakında evleneceklerini sanıyordu, hatta emindi.</p>

    <p>Aşkımızın ipini çektiğim geceye kadar ben de emindim.</p>

    <p>Tatlı bir kızcağızdı Leylacık. Benden çok gençti. Güzel yüzlü ve saftı. Yalanla tanışmayı reddediyordu. Hayatta yalan yokmuş, hayatta ve sözlükte yalan, kötülük, nefret, ihanet, vahşet, pusu, tuzak, kin, öç, hınç, hırs, azap, gazap, garez, şiddet, işkence, intikam, kahır, kıyım, acı, keder, hüsran, çile, yıkım, zulüm, zalim, çöküş, taciz, tahrip, hakirlik, fakirlik, iğrençlik.. of! yokmuş gibi davranıyordu. Henüz korkunç zengin, akıl almayacak kadar zengin olmayan, ama arkası korkunç kuvvetli bir ailesi vardı. Ailesi sırtını Uluçmüdür’e dayamıştı. Uluçmüdür Leyla’nın anlı şanlı dayısıydı. Leyla Uluçmüdürdayısının onu, ailesini, biricik Teomanını, kısacası tüm hayatını kötücül şeylerin tamamından koruyacağından emindi.</p>

    <p>Ama yanılıyordu. Birilerini kötülükten korumak büyük cambazlıktı, denge işiydi. Denge, adı üstünde, çok hassas bir şeydi. Patlamamış bir kara mayınının üstüne basmak gibiydi. Yanlış bir harekette havaya uçardın. Paramparça olurdun. Tombalacık Leylacık da yanıldığını, dünyanın aslında nasıl bir cehennem olduğunu görecekti. Ben gösterecektim. Ama o akşam, ufacık tatlıcık Leylacık’a bunu bizzat göstereceğimi ben de bilmiyordum.</p>

    <p>Tanya evde olduğu halde beni tanıyan basçıya kapıyı ben açmıştım. Kapıda öylece, en doğal, en çekici halimle durmuştum. Sert saçlarının dipleri yağlı basçıya adice gülümsemiştim. Gelecek günlerde bir sevişme vaat eder gibi gülümsemiştim. Çok isterdim ama bu gece mümkün değil, başka zaman demek istemiştim. O da bana bu işin kompetanıymışım gibi bakmıştı. Bütün kompetanlar gibi sözümü tutacağımdan emin bir gülümsemeyle göz kırpmıştı. (Göz kırpan insanlardan nefret ederdim.)</p>

    <p>Ama basçı haksız değildi, bir yerde kompetan sayılırdım.</p>

    <p>Bütün bu iğrenç vaatleri, cilveli gülümsemeleri, çengel atmaları, tahrik etmeleri basçıyı gerçekten yatağımda istediğimden yapmamıştım. Adamı istemiyordum, sadece sınıyordum. Nereye kadar gidebileceğini görmek istiyordum. Israr ederse neler olacak merak ediyordum. Arkamda bıraktığım büyük tecrübeye göre ısrar edecekti. Büyük arıza çıkacaktı. Bakalım neler olacaktı.</p>

    <p>Bir şey olmadı. Kır saçlı basçı beni aramadı. Birkaç gün sonra, Osman’ın benim çocukları yine bize geldiler. Ama aralarında o yoktu. Lafı oradan buradan dolaştırıp “Niye gelmedi?” diye sordum. “Gruptan ayrıldı,” dediler. Aleyhinde acımasızca atıp tuttular. İğrenç ama cesur bir zampara iken gözümde bir zavallıya dönüşen basçının yeteneksizliğinden girip yağlı saçlarından, ter kokusundan, zevksizliğinden, cehaletinden, köylülüğünden çıktılar. Arkasından kahkahalarla güldüler.</p>

    <p>Anladım ki, bütün bu fikirleri kafalarına Osman sokmuştu. Osman böyleydi. Dolaylıydı. Karşıma geçip, herife iş mi verdin? diye dosdoğru sormak yerine gruba nifak tohumu ekmişti. Tohumu çok çabuk büyütmüştü. Saçları yağlı basçı Osman’la baş edememişti.</p>

    <p>Aşkımızın ipini çektiğim geceden önce oldu bu.</p>

    <p>Osman kapıda botlarını bağlarken “Yeni bir tonmayster gelecekmiş bugün,” dedi. “Abi sen adamdan anlarsın, gel bir konuş dediler. Çok geç kalmam ama, merak etme.”</p>

    <p>“Acele etme,” diye seslendim. “Tanya’nın işi akşama ancak biter.”</p>

    <p>Hâlâ kahvaltı masasındaydım. Osman’ı geçirmeye niyetim yoktu. Ama birden beynimin çekirdeğini oyan düşünce, yapacaklarımdan sonraki manzara gözümde canlandı. Uyanıkken rüya görür gibi oldum. Gördüğüm, tenin çürümesi gibi bir şeydi. Bebek teni gibi taze bir ten hızla morarıyor, etleri dağılıyordu.</p>

    <p>İçim titredi. İnşallah olmaz, diye düşündüm. İnşallah Teoman’a yaparlar, ama Osman’a bir şey yapmazlar. Yapmasınlar. Lütfen! Lütfen!</p>

    <p>Aslında Osman’ı o mahut geceden beri sevmiyordum. Ama bir zamanlar sevmiştim. Birini bir zamanlar sevmiş olmak insanın içinde iz bırakıyordu. İnsan o kişiyi artık sevmese bile iz kalan yer acıyordu.</p>

    <p>“Bekle!” diye bağırdım. Tam çıkarken kapıda yakaladım. Önce güzel yüzüne baktım. Uzun uzun baktım. Seni gerçekten sevmiştim Osman.. diye düşündüm. Ali’ yi sevdiğim gibi değil, ama yine de seni sonsuza kadar sevme umuduyla sevmiştim. Seni bir daha göremeyeceğim, görebilsem bile bana böyle bakmayacaksın, diye düşündüm. Kollarımı beline doladım. Dudaklarından öptüm. Son öpüş gibi öptüm. Huzursuzlandı.</p>

    <p>“Sende bir gariplik var bugün,” dedi.</p>

    <p>Bekledim. Ama devamını getirmedi. Devamını getirirse aşkımızın ipini çektiğim o geceyle başlayan süreci bilmiyormuş gibi yapması imkânsızdı. Bana neler olduğunu, niye böyle garip davrandığımı sorması, söylemem için ısrar etmesi gerekirdi. Sorarsa söylerdim. O geceyle yetinmez, yetmiş küsur saat önce neler olduğunu da anlatırdım. Sesim çatallanarak anlatırdım. Ağlayarak yere kapaklanırdım. Gözyaşlarım, sümüklerim, salyam birbirine karışırdı. Gözyaşlarımdan saçlarım ıslanırdı.</p>

    <p>Bana neler olduğunu anlatırsam Osman’ın sırça dünyası tuzla buz olurdu. Benim için hava hoştu. Benim sırça dünyam oldum olası tuzla buzdu. Onunki çatlamış, ama henüz dağılmamıştı. Yine de sırça dünyası tümmüş, bütünmüş, üstünde tek bir çatlak yokmuş gibi davranabiliyordu. Belki de onun bir sırça dünyası yoktu, hiç olmamıştı. Varmış gibi yapmıştı. Belki Osman gerçeğin ta göbeğinde yaşadığımızı başından beri biliyordu. Emin değildim. Artık hiçbir şeyden emin değildim.</p>

    <p>Ama asıl önemlisi, bana neler olduğunu söylersem planım bozulurdu. Bozulmamalıydı. Yapacağım şey, yetmiş küsur saat önce yaşadıklarıma değmeliydi.</p>

    <p>“İlaçlarını iki kere mi aldın, n’aptın?” diyerek kıkırdadı.</p>

    <p>Bu ani sevgi gösterimi şakacı bir tonla karşıladı. Gülüşü sahteydi. İyi numara yapamamıştı. Oysa çok güzel yapardı. Mükemmel yalan söyler, harika bir şekilde inkâr ederdi. Ama o anda çok beceriksizce kıkırdıyordu. Her şeyi o kadar çok, o kadar aşırı bilmiyormuş gibi yapıyordu ki, beni katiyen inandıramıyordu.</p>

    <p>İnandıramadığının farkındaydı. Bunu gizlemek isteyerek birden beni kucakladı. Kollarıyla omuzlarımı sımsıkı sardı. Başını boynuma gömdü. İçim buz gibi oldu. Sanki benimle o anda, kapının eşiğinde, zehirli bir arzuyla sevişmek istiyordu. Beni sevişirken öldürmek istiyordu. Kalbinin düzensiz atışından anlıyordum.</p>

    <p>Ben de aynı şeyi istiyordum. Onu sevişirken öldürmek istiyordum.</p>

    <p>Dişlerini boynumda hissettim. Gülümsedim. “Hadi!” dedim içimden, “cesaret!”</p>

    <p>Ama cesaret edemedi. Dişlerini boynuma geçirip gerçek kanımı ememedi. Dudakları köprücükkemiğime indi, tekrar boynuma çıktı, oradan ağzıma ilerledi. Yumuşak sakalları çeneme sürtünüyor, parmaklarıyla sırtıma delercesine bastırıyordu. Nefesi nane kokuyordu. Dişlerini yeni fırçalamıştı. Osman zengin çocuğuydu. Dişlerine, bedeninin tümüne çok iyi bakardı. Ama bakmıyormuş gibi, bu güzellik, bu eda Allah vergisiymiş, en doğal haliymiş gibi yapardı.</p>

    <p>Öpüştük. Aslında öpüşmemize şehvet süsü vererek birbirimizi dişledik. Halimizde birbirimize acı vermek isteyen bir şeyler vardı. Dişlerini boynumda hissettiğimde etkilenirim sanmıştım. Bu beklenmedik ısırma beni öldürmezse tahrik eder.</p>

    <p>Hiçbir şey olmadı. Eskiden olurdu. Çok eskiden tenimde tenini hissetmem bile yeterdi. Şimdi acı ile boşluk, acı ile öfke, acı ile nefret arasında sıçrayıp duruyordum. Arzu yanımdan bile geçmiyordu.</p>

    <p>“Hadi Tanya’yı gönder,” dedi fısıltıyla.</p>

    <p>“Olmaz, çok işi var bugün, akşama kadar sabret,” dedim.</p>

    <p>Sesim çok cilveli, çok inandırıcıydı. Yalandan sevindi. Benden bir sevişme vaadi koparmak sanki çok zormuş gibi.</p>

    <p>Daha fazla ısrar etmedi. İstediği sevişmek değildi zaten, halimdeki tuhaflığı örtbas etmekti.</p>
  </div>
</body>
</html>
