<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Phoenix</h1>

    <p>Pencerenin baktığı aydınlığın aydınlatmadığı bir odadaydım. Oda büyük, dağınık ve çok pisti. Pervaz kenarları bir parmak toz tutmuştu. Yerdeki marleyler yapış yapıştı, gazoz falan dökülmüş, silinmeden kurumuş. Karşıdaki duvara rengi bir zamanlar devetüyü balköpüğü gibi bir şey olan üçlü kanepe dayanmıştı. Kapının arkasında kenarı kırık bir boy aynası vardı. Kapakları tam kapanmayan gardırobun yanında, profesyonel makyaj malzemelerinin sıralandığı bir masa duruyordu. Üstüne ampullerle çevrelenmiş büyük kare bir ayna asılmıştı. Soyunurken saymıştım, tam on iki ampul vardı (sadece beşi yanıyordu). Oda bir yığın eşya ve ışık malzemesiyle doluydu. Birkaç çeşit ayaklı lamba, tuhaf çirkin abajurlar, garip şekilli sehpalar, iki kırık dökük sandalye, esaslı bir erotizm klişesi olduğunu yıllar sonra fark ettiğim bir bambu koltuk, tozlanmış yapma çiçekler, postişler, karnaval maskeleri, rengârenk bir yelpaze, pörsümüş mavi-beyaz bir deniz topu (kucağıma aldım, poz verdim bu topla), içine rahatça oturulabilecek büyüklükte sert plastikten, inanılmaz çirkinlikte bir istiridye imitasyonu (çekimde bunu kullanmadılar), gelişigüzel katlanmış pembe saten çarşaf, gece mavisi pelüş, siyah kadife örtü, ütü, ütü masası, saç kurutma makinesi, uzun saplı bir süpürge, kovalar, eski dergiler, rulo yapılmış fotoğraf baskıları, tozlanmış takvimler, çekmecelerinden negatiflerin taştığı bir dolap, içi mandal dolu bir sepet, çiçeği kurumuş bir saksı, irili ufaklı spotlar, tabaka tabaka straforlar, bataryalar, arklar, tripotlar, eskimiş objektif çantaları, kullanılınca sis makinesi olduğunu anladığım bir alet, bir katalitik soba, su bidonu, uzatma kabloları, metrelerce kordon, vesaire ve ben.</p>

    <p>Ben.</p>

    <p><em>Yorgun gözünün halkalarında güller gibi fecroldu nümayan</em> bir kadın (Gün), bana kapıyı açmıştı. Ustaydı Gün, tecrübeyi süzmüş süzmüş, işe yarayanları rafine etmişti. Tecrübenin hasını biriktirmişti. Beni bir bakışta baştan aşağı süzmüş, niyetimden emin olamamıştı: “Güzelim buraya niye geldiğini biliyorsun di mi?” O da bana sen diyordu. Yetmiyor, bir de güzelim diyordu. Ama onun sesi sözü çirkin asistan kızınki gibi batmıyordu. İyi niyet seziyordum Gün’ün sesinde. İçinde vicdanlı bir şey çırpınıyordu. Serçe yüreği gibi, minicik, ama tık tık tık atıyor, hayatta ve önemli olan da buydu.</p>

    <p>Yorgun gözünün halkaları güller gibi güzel duruyordu Gün’ün yüzünde. Ki güzellik ihtisasıyla geçen bunca yıldan sonra rahatça söyleyebilirim ki, buna çok az rastlanır. Tanırım bu yorgun güzelliği ben. Şimdi bende de aynısı var. Bana annemden geçti. Ama annemdeki erken bozuldu. Onun yorgun gözünün halkaları çürümüş eriklere benzedi. İtiraf etmedi (asla), bu mor halkaların köylü hastalarından tiksinen, kızlık müdürü Ekrem’in kıllı ve kurcalayıcı ellerinin marifeti olduğunu. Etseydi, annemle aramızdaki şey başka türlü olabilirdi. Etmedi, haklı çıktığımı kabul etmek istemedi. Kabul ederse hesap sorarım diye korktu. Beni başından attın! Beni yatılı okula postaladın! Soracaktım elbet beni daha çocuk yaşımda hayatın ortasında yapayalnız bırakmanın hesabını. Sen de verecektin, vermeliydin, sen anneydin!</p>

    <p>Gün otuzuna geliyordu. Bayağı hoştu, hatta güzeldi, sıcak ve iyiydi. Açık kahverengi saçlarını gelişigüzel toplayışıyla, bana güneşi sevdirecek kadar tatlı çilleriyle, askılı penyesinin serkeşliğinden görünen güçlü omuzlarıyla (belli ki hayatı taşıyor sırtında) düpedüz güzeldi. Ama siktiret, bi faydasını mı gördük güzelliğimizin der gibi bir omuz silkişi de vardı.</p>

    <p>Beni içeri almıştı. Molla Bayırı’nın döküntü apartmanlarından birinin bodrum katına yayılan stüdyonun sonsuz fonunun önünde taburelere oturmuş lak lak ederken, beni görünce birden susan, susup kemirgen gözlerle bana bakan, biri ayakçı, biri asistan, biri misafir üç herife toplayın gözünüzü, oymayayım! der gibi öfkeli bakmıştı. Gün’deki bu öfkeyi sevmiştim ben. Bu öfke bizi arkadaş etmişti. Ama bu öfke Gün’ü bitirmişti sonunda, kanser etmişti.</p>

    <p>Beni büro gibi bir odaya götürmüş, fotoğrafçı gibi bir adama “Cast ajansının gönderdiği kız..” demişti. Bu tanım beni fena halde aşağılıyordu. Kız. Ajansın gönderdiği. Adı yok. Kimliği, kişiliği yok. Ama bu da batmıyordu. Fotoğrafçı gibi olan adam, gibi değildi, fotoğrafçının ta kendisiydi. Gün’ün erkek arkadaşı ve ortağıydı. Erkek arkadaş (Kubi), telefonla konuşuyordu. “Çektirirken iyiydi di mi, niye ödemiyorsunuz lan parayı!” diye bas bas bağırıyordu. Acı ve bıkkınlık vardı sesinde, yorgundu. Gün’le Kubi alacak verecek meselelerine daldılar. Bir süre için beni unuttular. Bu unutuş da bana dokunmadı. Sonra Kubi odadan çıktı. Gün’le konuştuk biraz.</p>

    <p>“Güzelim buraya niye geldiğini biliyorsun di mi?”</p>

    <p>Elbette biliyorum. Beni kimse zorlamadı, korkma. Tuzağa filan da düşmedim. Özgür irademe eşlik eden mevzun bacaklarımla geldim. Beni ucuz TRT dizilerine, adi reklam filmlerine figürasyona gönderen Berrin Abla’ ya “Fark etmez!” dedim bir öfke patlamasıyla. “Far-ket-mez, anladın mı? Soyunucam, öpüşücem, ne gerekiyorsa yapıcam!” “Yavrum, darılmaca yok. Kabiliyetsizsin sen. Rol yapamıyorsun.”</p>

    <p>Nasıl yapamıyorum ya? Yaptığım ne Berrin Abla? Hayatım baştan başa rol değilse ne? Berrin Abla içimde nasıl bir öfkenin uğuldadığını bilmiyordu. Bakmalara kıyılamayan güzelliğim bir işe yaramıyor diye gözüm döndü sanıyordu. Şöhret olmak istediğimi sanıyordu. İstemiyor muydum? İstiyordum elbette. Şöhret olmak iyidir. Herkes seni tanır. Sokakta fotoğraf çektirmek isterler. Taksiciler para almaz. Bakkalda sıra beklemezsin. (Bu mudur yani şöhretin nimeti? Hiç değilse budur.) İstediğine bağırırsın, istediğini kovdurursun (bu iyi işte), istediğini yaparsın, sen şöhretsin. Sen şöhret olunca çevrendeki herkes oğul oğul sinek olur. Canın sıkıldıkça sinekleri ezersin. Ezdin diye için de sızlamaz. Sinek olmanın doğası budur dersin. Olmasaydın sinek!</p>

    <p>Berrin Abla zavallısı beni ikna etmeye çalışıyordu, elinde ayranla yarım ekmeğe döner, yırttığı paket kâğıdıyla ağzını silerken. “Tamam, çok fotojeniksin, kabul. Ama kıvrak değilsin yavrum. Kendini ziyan etme. Sabret biraz. Seni fotomodel yapıcam ben.”</p>

    <p>Berrin Abla, senin beni fotomodel yapacak gücün olsaydı yapardın şimdiye kadar. Sen bak, biti kanlanan televizyoncu milleti Papirüs Bar’da rozbifle öğle rakıları içerken, hamamböceklerinin cirit attığı büronda döner ekmeğe talim ediyorsun. Onlar midesizler ve de görgüsüzler. Ama TRT’den iyi para götürüyorlarmış. Dizileri on üç bölüm daha uzasın diye çikolata kutusunun altına dizdikleri cumhuriyet altınlarıyla daire başkanlarına filan rüşvet veriyorlarmış. Ya! Valla bak, herkes bunu konuşuyor. “Yavrum dinle beni. Böyle işlerle kendini ziyan etme.” Kendimden başka ziyan edecek neyim var ki Berrin Abla? Hem Ali de gitti.. Paris’e. Bir kadın bekliyormuş onu orda. Ya!</p>

    <p>Anladım ablacım, senden iş çıkmaz. Ama benden de çıkmaz. Haklısın, güzelliğim var, ama yeteneksizim, filmlerde işe yaramıyorum. Hayatta rol yapabilenler, filmlerde de yapabilir sanıyorum. Ne alakası var halbuki değil mi? Haklısın. Kamera benim güzelliğimi görmüyor. Güzelliğimin çok azı filmlere yansıyor. Bir keresinde moruk bir yönetmen çat diye yüzüme söylemişti bunu, bit kadar bir monitörün başında, ışıkçıyı canından bezdiresiye benimle uğraştıktan sonra. “Yok kızım.. olmuyor. Kamera seni sevmiyor.”</p>

    <p>Sağolsun.. bir kamera kalmıştı beni sevmeyen.</p>

    <p>Bu film değil, fotoğraf ablacım, kıvırabilirim bunu. “Ama çıplak fotoğraf!” diye tutturan Yeşilçam artığı Berrin Abla’ya nasıl söyleyebilirdim ki, benim derdim şöhret değil, ben güzelliğimi kötüye kullanmak istiyorum. Güzellik kötüye kullanılabilir.</p>

    <p>“Yavrum vazgeç, senin tabiatında yok bu işler.” Ya, nerden biliyorsun? Belki var? Ablacım ben bu güzelliği kullanmalıyım. Sonuç iyi de olabilir, kötü de. Her iki durum da işime yarar. Baktın iyi oldu, kapakta iyi durdum, erkek dergilerinin aranan yüzü olurum. Herkes beni ister. Beni hayal eder. Hangi durumlarda hayal edecekleri konusuna girmeyelim tabii ki. Yok olmadı, kapağa çıktım ama kimse sallamadı. Olsun. Birileri illa ki sallayacak. Her iki durumda da dehşete düşecekler. Armut dibine düşermiş, anası gibi orospu oldu sonunda! diyecekler. Ama beni asla unutamayacaklar. Vicdanlarına musallat olacağım. Karabasanlar gördüreceğim. Her ne kadar kendilerinde zerre kabahat bulmasalar da (bit, uyuz, etbeni) gecenin bir yarısı fırladıklarında yataklarından, rüyalarında ben olmuşlar, çıplak, rezil. Sadakallahülazim! Nasıl bi rüya bu böyle? diyerek, yürekleri güp güp. Yaaa.. yüce Allah işte böyle gösterir doğruyu, size bile!</p>

    <p>Eh, bu kadar yalvarırsan, sonunda Berrin Abla’dan günah gider. Para batmıyor ya kadına. “Alo? Gün Hanım? Yarın bir kız gönderiyorum size dergi çekimleri için. Yalnız lütfen, çok rica edicem, bizzat göz kulak olun, başına bir şey gelmesin n’olur. Kızcağız size emanet.”</p>

    <p>Bir telefonla, güzel sanatlarda fotoğraf (Kubi) ve dekor kostüm (Gün) okumuş, sanatsal çıtalarını santim santim aşağı indirmiş, sonunda pes edip yere bırakıvermiş, kendilerini yakıştırdıkları zirveden umutlarını kesmiş, bezgin ve kırgın iki sevgiliye emanet edilen bir ‘kızcağız’ (ama harbiden fotojenik) olmuştum. Berrin Abla’ nın tembihleri bitmiyordu. “Geceye kalma. Çekim gündüz olursa kabul et.” <em>(Gecenin dürüstlüğünden herkes kuşkulanır.)</em> “Çırılçıplak soyunma sakın. Berrin Ablam da uğrayacak de. Ben ararım zaten. Bu ikisi doğru düzgün insanlardır gerçi. Ama n’olur, n’olmaz. Bir şey verirlerse yiyip içme. Sigara filan, sakın.. esrar mesrar koyarlar içine. Emi yavrum?”</p>

    <p>Berrin Abla bana kötülük yapmış olmamak için çırpınıyor diye düşünmüştüm. Olur, böyle çıplak fotoğraf çekimlerinde kızların başına her şey gelir. Dövülürler, tecavüze uğrarlar, cinayete bile kurban giderler Allah korusun. Vicdani mesuliyet alır insan. “Bu fotoğraflardan sonra piyasada adın çıkacak! Kimse doğru dürüst işlere seni çağırmayacak artık. Biliyorsun değil mi?” Biliyorum. Gelen her teklifin bir öncekinden daha pespaye olacağını, her çekimden sonra benden büyük bir parçanın kopup gideceğini biliyorum. Zaten pahalı değilim, iyice ucuzlayacağım. Ama ucuzladıkça, beni sallamayanların yüreğine taş gibi oturacağım. Taş yerinde ağırdır. Benim yerim de budur belki, kendine koftiden entelektüel süsü veren, bir katrecik mürekkep yalamış erkeklerin otuzbir dergisinin kapağı. Budur yerim.</p>

    <p>Babam o gece yemekten sonra ağlamaya başladı. Önce her zamanki krizlerinden biri sandım. Ama giderek kötüleşti. Ağlamaktan çıktı, böğürmeye dönüştü. Kendini oradan oraya vuruyordu. Acıdan kıvranıyordu. Böbreklerinde kum vardı. Kum döküyordu. Başında kalakalmıştım. “Amcanı ara! Gelsin, beni hastaneye götürsün,” dedi.</p>

    <p>Kapıya her gelişinde (market alışverişiyle eli kolu dolu) siktir çektiğin Süleyman Amca’yı mı çağırmamı istiyorsun baba? Üstelik benim aramamı mı? Arayıp gel dememi mi? Baba, ben bugün soft moft ama sonuçta porno bir dergiye poz vermek için anlaştım. Senin haberin yok! Kendime güzel, rahat, kolay bir dip seçtim. Senin haberin yok! Ama sen amcanı çağır diyerek daha dipte bir yere razı oluyorsun. Haberin olsa n’olur artık? Baba, Allah aşkına, amcamla annem hakkında ne biliyorsun? Benim bildiğimi sen de biliyorsun değil mi? Nereden bildiğini bilmiyorum, ama kesinlikle biliyorsun. Bilmeseydin nefret etmezdin. Annemden gene ederdin, iki koluyla birden hayata sarıldığı için. (Sadece kendine sarıldığı için ama. Bana değil, sana değil.) Ama abinden etmezdin. Demek ki biliyorsun. Sezgilerin mi kuvvetliydi baba? Hiçbir şey görmedin, duymadın, bilmedin ama sezdin mi? Sezdin değil mi?</p>

    <p>“Aramam!” dedim.</p>

    <p>İstersen öl! Kör makasla saçlarımı kökünden kesen o kadınla, annemin bacaklarının arasında hareket eden o siyah iğrenç etbeninin oturdukları evi arayacağıma, kendimi köprüden atarım daha iyi. Babam haykırıyordu. “Ölüyorum! Amcanı ara! Araaa!” Acıdan çıldırmıştı. Hayır aramam. Yalvarır gibi bakıyordu. Vurulmuş bir hayvan gibi bakıyordu. Her şeyi biliyorsun baba ve ben o adamı aramayarak sana nasıl bir zavallı olduğunu gösterdiğim için benden nefret ediyorsun şu anda. Ama yarın unutursun. Sen istikrarsızsın. Nefretinde bile istikrar yok senin. Baba biliyorum çok acı çekiyorsun. Çifte acı çekiyorsun. Ama ben de çekiyorum.</p>

    <p>Buzlu sesiyle “Buyrun?” diyen Nihal Yenge’ye “Babam Süleyman Amca’yı istiyor,” dedim. Sesim düzdü, duygusuzdu. Kısa bir sessizlik. Sonra ahize tıkırt, kondu salondaki sehpaya, üstünde kolalı dantel örtü olan. Arkasında vitrin duran. Çirkin çirkin biblolarla, camlarla, porselen tabak çanakla, ezik numarası yapan Fikriye cadalozunun tam ortada oturduğu aile fotoğraflarıyla (ah zavallı dul anacağızımız, ne çok çekti şu kahpe felekten!), Ersin’in sünneti, Ersin’in mezuniyeti, Elif’in yaş günü, Elif’in boku püsürü, bayram, seyran fotoğraflarıyla dolu vitrin gözümün önünde. Sesi geliyor Nihal Yenge’ nin. Üstü ekşi beyaz bir köpük bağlamış, dibinde iki hıyarla bir biber kalmış turşu kavanozu, su bidonu ve patates soğan sepetleriyle dolu arka balkona ilişmiş, küçük sehpasına çilingir sofrasını kurmuş, melteme karşı Ezine beyazpeyniri ve mevsim sonu kavunuyla demlenen kocasına sesleniyor. “Süleymaaan! Telefon!” O kadar. Bildiği halde kimin aradığını, adımı ağzına almadan.</p>

    <p>Süleyman Amca hemen atlayıp bize geldi. Bana bakmadan, gözlerime bakmadan, babamın tek kolunu omzuna yerleştirdi. Ah bu sancı! Çaresizliğin sancısı çok fena, nefretin bile belini kırar. Belinden tutup kavradı babamı. Basamakları birer birer indirip arabaya bindirdi. Babamı hastaneye götürdü. Lacivert Renault’sunun bir-iki gün içinde patlayacağım ona göre diye bağıran egzozunun (pinti herif, bin senedir aynı arabayı kullanıyor) sesi uzaklaştı. Bu kez ben ağladım böğüre böğüre bir süre.</p>

    <p>Hayatımın baraj sorusu: Kemik kırığı mı daha çok acı verir, onur kırığı mı? Cevap: Kaçıncı kez kırıldığına bağlı. Kemik kırığı ile duyulan acı birbiriyle doğru orantılıdır. Kırığın şiddeti arttıkça acının şiddeti de artar. Onur kırığı ile duyulan acı ise ters orantılıdır. Darbe sayısı arttıkça hissedilen acı azalır, hassasiyet tabakası kalınlaşır. Onur dumur olur.</p>

    <p>Soruların hayattan geleceğine garanti verseler, ben de kazanırdım Ersin gibi işletme mişletme bir yerleri. Ya da Mükerrem başöğretmenyengenin kızı Selda gibi basın yayın, iletişim, zabalak. Radyoevi koridorlarında kurumlu kurumlu dolaşmalar. Gecenin bir yarısı programında yatak odası sesiyle şiirler okumalar. Elinde program metinleri, odadan odaya koşuşuyor, denetçi senin teknisyen benim. Nasıl meşgul, anası ölse görecek gözü yok. Şovmastgoon ya! ‘Hayat ve Biz’miş! Sanırsın ki vücuduna küçük gelen kafasının içi aman Allahım ne akıllar, fikirler, ne analizler, sentezlerle doluymuş, o çırpıntılı yüreciğinde de duyarlılık, duygusallık, insancıllık fink atıyormuş.</p>

    <p>Ama o Selda’dır gene (haksızlık ettiğim) bir telefonumla yanıma koşan!</p>

    <p>Ağladım, ağladım, sonra kendime bakım yaptım. (Annemden gördüğüm gibi.) Gözlerime çaya batırdığım pamukları koydum. Başıma havlu örtüp yüzümü buhara tuttum. Tek tük siyah noktayı sıktım. Gülsuyuyla yüzümü sildim. Yumuşayan tenime bal sürdüm, bekledim. Sonra uzun uzun yıkandım, buz gibi suyla. Tepeden tırnağa çelik kesildim. Babam acilde ağrı kesici iğneler olup geldiğinde güzellik uykuma yatmıştım çoktan. Uyumuyordum ama. Süleyman Amca’nın babamı yatırdığını, ilaçlarını nasıl içeceğini anlattığını duyuyordum. Babam bana seslenmedi hiç. Geldim demedi.</p>

    <p>Sabah bangır bangır bağıran radyonun sesiyle uyandım. Birileri Çernobil’den, bizi çayda radyasyon olmadığına inandırmak için kameraların karşısında gösterişle çay içen bakandan bahsediyordu. (Eski hikâyeydi, aylardır çiğnene çiğnene çürümüş sakız. Ama unutamayacağız ki. Gelecekte her birimiz takır takır kanser olduğumuzda, karşımızda çay höpürdeten o bakanı hatırlayacağız. Ölümsüzlük bu olsa gerek.) Salona gittim, radyonun sesini kıstım.</p>

    <p>Babama “Sen kolsuzsun, sağır değilsin!” dedim, en nemrut suratımla.</p>

    <p>Babam güldü.</p>

    <p>Güldü. Evet, kolsuz çünkü, bir de onursuz artık, iyice.</p>

    <p>Gün de güldü o gün. Soyunmam için gösterdikleri odanın kapısını aralayıp baktığımda çamaşırlarım üstümdeydi. Basit penye çamaşırlarım. Dantel mantel hak getire o yıllarda. Hem param yok almaya, hem de henüz alışmamışım (şimdi çekmecelerim dolup taşıyor dantel, saten, ipek, renk renk). Gün “Bunları çıkarmayı düşünmüyor musun?” dedi ince bir alayla, ucuz sutyenimin askısını omzumda şaklatarak. Gülünç ve zavallı olduğum halde, halim kana kana gülünesi, gülmekten ölünesi olduğu halde, sesi tatlıydı, şefkatliydi.</p>

    <p>Ben soyunmadan önce, sonsuz fonun önünde oturan üç heriften ikisini kışkışlamıştı. “Hadi yaylanın bakalım! İşimiz var!” Kubi şöyle bir göz atmıştı bana. Gün, sevgilisinin bakışlarını görmezlikten gelmemişti. Görmüş, ama aldırmamıştı, hık diye gülmüştü. Hık! Kader ortağıydı onlar. Birlikte düşenler birbirlerinden ayrılamazlar. (Biz ayrılabildik mi Osman’la? Ayrılmayı aklımızdan geçirebildik mi?)</p>

    <p>Kubi asistan olan genç salağa spotları kurdurmuştu. Kabloları taşıtmıştı. Işıkların kapaklarına parlak mavi kâğıtlar taktırmıştı mandalla. İnce bir döşeği sonsuz fona getirip atmıştı. Bir toz bulutu yükselmişti döşekten. Lisenin spor salonunda, beden derslerinde yeşil meşin kaplı takla minderini yere attığımızda çıkan toz gibi.</p>

    <p>Gün beni pis odaya geri soktu. Gardıroptan bir bornoz alıp uzattı. Yumuşacık gülümsedi. Makyaj aynasının önüne oturttu. Patlar sürdü yüzüme, pudralar, rujlar. Takma kirpikler taktı. Saçlarıma ekler yaptı. Kubi’yle konuştu bunları yaparken. İşten güçten, ev sahibinden söz ettiler. “Anasını satayım, bu ne sıcak be! Ekim mi ağustos mu belli değil!” diye söylendi Kubi. Gün resim yapar gibi, palet ve fırça kullanarak boyadı beni. “Sen amma da güzelmişsin ya!” dedi. Kendini ziyan etme filan demedi. Kendini ziyan etmek ne demek biliyordu. Akacak kan damarda durmazcıydı: Madem akacak kanın var, aksın bakalım.</p>

    <p>Ne zamandır bu işi yaptıklarını sordum. Laf olsun diye. “Dört-beş senedir,” dedi. Yeni türeyen süslü dergilere, ucuz basit takvimlere, broşürlere çekim yaparak başlamışlar. Sırf ayakta kalabilmek için, dimdik durabilmek. Ama kolay değilmiş bu işler. Reklam piyasasına girememişler mesela. Piyasanın uzun dişli kurtları yedirmemişler bir lokmacık bile pastadan. Zaten Kubi’nin artık işi gücü müzikmiş. Fotoğrafın yalanından usanmış. Fotoğraflar yalan makinesidir diyormuş. Hafta sonları Ortaköy’de bir barda çalıyormuş. Doğru dürüst para aldığı bile yokmuş. Ama unutuyormuş işte çalarken kendini, sanat çıtasının yerlerde süründüğünü. Zaten Kubi’ye göre müzik amımıza koyan tek sanatmış. Gerisi yalanmış hayatın, sanat, fotoğraf, bir zamanlar uzaktan uzaktan umut bağladığı sosyalizm filan hikâye!</p>

    <p>Çekim sırasında çıplaklığımdan rahatsız olacağımı sandı Gün. “Kubi’ye kafayı takma, öyle çok çıplak kadın gördü ki alıştı,” dedi, gülerek. Haklıydı. Kubi’nin bana bakması birkaç saniye sürmüştü. Alıcı olmak için yetmez bu süre. Hem alıcıyı tanırım ben. Kemirgendir gözleri. Asistan oğlan iyice salağa bağlamıştı. Kadınlarla işi yoktu, belli, ama gene de gözünü benden ayıramıyordu. Kubi ile Gün’ün göstermediklerini (benim umurumda değil) görmeye çalışıyordu.</p>

    <p>Bir şey hissetmek istiyordum. Utanç, edep, öfke, zevk, haz, korku, kaygı.. ne olursa olsun, bir şey. Ama hissetmiyordum. Ruhumla bedenim birbirinden ayrılmıştı gene. Taş kadar hissizdim. Ruhum sinek pislikleriyle dolu tavana yükselmişti. Bedenim ruhsuz kalmıştı, itaatkârdı. Gün’le Kubi’yi şaşırtacak kadar itaatkârdı.</p>

    <p>Kubi “Siyah-beyaz da çekicem di mi?” dedi makinesini ayarlarken. Gün bir şey demedi. “Kullanmayacaklarsa filmleri ziyan etmeyeyim boşuna!” diye üsteledi. “Ben ne bileyim? Çek işte!” diye bağırdı Gün. Sinirliydi ikisi de. Gün bana çeşit çeşit çamaşır, jartiyer, çorap, ayakkabı giydirdi. Vücuduma yağlar, göğüslerime buzlar sürdü. Başımı, kolumu, bacağımı evirip, çevirdi. Oradan oraya koydu. Bana seksi pozlar buldu. Aksesuarlar getirdi, yerleştirdi sağa sola, bıkkınlıkla. (Bitsin şu iş de gidelim.) Vantilatörü tepemde çalıştırdı. Saçlarımı uçuşturdu. İki buçuk kişilik bir ekiptiler. Salağa bağlayan asistan yarım bile sayılmazdı. Yorgundular. Bezmişlerdi. Ama kendileriyle alay edebiliyorlardı. “Foto Kubi” diyordu Gün sevgilisine. “Foto Kubi, gene döktürdün be sevgilim. Kah kah kah!”</p>

    <p>Her şey haddinden fazla zavallıydı. Gün ve Kubi en az benim kadar zavallıydılar. Bir şey satıyorlardı. Bir şey satmak (hem de bu biçimde) hayatta yapmak istedikleri son şeydi. İçeride sadece deklanşörün sesi vardı. Bir de görüntülerimi parçalayıp havaya dağıtan vantilatörün sesi. Arada bir sokakta oynayan çocukların gürültüsü geliyordu. Arada bir Kubi’nin ve Gün’ün bezgin nefes sesleri duyuluyordu. Sanki acı bir hayat parçası çekmişler de içlerine, tükürüyorlar şimdi.</p>

    <p>Böyle şeyler oldu. Hepsini tavandan izledim. Sineklerin yanından.</p>

    <p>Çekim bitti. Pis odada giyinip stüdyoya geri geldim. İçerisi hâlâ çok sıcaktı. Camları açmışlardı. Jaluzileri aralamışlardı. Yonca biçiminde, çirkin beyaz bir sehpayı ortaya çekmişler, çevresine oturmuşlardı. Lahmacun yiyorlardı. Benim işim bitmişti, gidiyordum.</p>

    <p>“Gel gel,” dedi Gün. Plastik bir tabureyi bacağıyla kendine çekti. Eliyle üstüne pat pat vurdu. “Gel otur, acıkmadın mı?”</p>

    <p>Berrin Abla bir şey yiyip içme diye tembihledi demedim tabii ki. Yanaştım. Önce çekingen. Sonra işbirliği, ruh birliği içinde. Düşmüş melekler kumpanyasıyız biz. Hükmedemediğimiz kaderimizin elinde maymun olduk sonunda. Lahmacuna limon sıktım, pul biber ektim, domates dilimleri, maydanoz, ince kıyım sumaklı soğan. Dürümledim, tıktım ağzıma. Acıkmışım gerçekten. Kubi ayranını başına dikti. Yeni bir lahmacun dürümledi. Paket kâğıdını aradı gözleri.</p>

    <p>“Şiribom’dan mı bu?”</p>

    <p>“Şiribom’un lahmacunu kaç para, haberin var mı senin?”</p>

    <p>“Ne bağırıyorsun ya? Bi soru sorduk!”</p>

    <p>“Ye ye! Hadi! Şiribom’dan mıymış!..”</p>

    <p>Hayatta yapmak istedikleri son şeyi yapan insanlar sinirli olur.</p>

    <p>Kubi filmleri banyo edecekti, basacaktı, işi uzundu. Gün’ün yıkanacak çamaşırları vardı evde. Nevresimler merdaneli makinede yıkanacak. Hâlâ bir Arçelik TOÇ alamamışlar. Evi dolaşan dangır dangır. “Böyle hayatın içine sıçayım!” Birlikte çıktık Gün’le. Ortaköy’de oturuyorlardı. Ortaköy, şimdiki Ortaköy değildi o zamanlar. Köprü vardı, cami vardı, ama kibar üniversite dö Galatasaray yoktu. Corcdabulyubuş da gelmemişti daha, ortada bile yoktu. Artist bozması Ronald Reagan esip gürlüyordu dünyaya.</p>

    <p>Güneş gözlerimi yaktı. Kirpiklerimi kırpıştırdım. Gün nefti bir kasket takmıştı başına, o güzelim kahverengi saçlarını içine sokuşturmuştu. Kasketini iyice yüzüne eğdi.</p>

    <p>“Sıyırdın farkında mısın?”</p>

    <p>Bende ses yok.</p>

    <p>“Bize çattın, dua et. Başkaları olsa vermeden kurtulamazdın.”</p>

    <p>Bende ses yok.</p>

    <p>“Gerçi dünya âleme vermeye hazır kızlar gelir genellikle bu işlere.”</p>

    <p>Bende ses yok.</p>

    <p>“Sen bu işlere göre birine benzemiyorsun, niye kabul ettin?”</p>

    <p>“Siz niye böyle resimler çekiyorsunuz?”</p>

    <p>Bu tür küstah sorular sorduğunda karşısındakinin afallamasını bekler insan. Hiç değilse birkaç saniye. Gün hiç afallamadı. (Bu nedenle arkadaş olduk.)</p>

    <p>“Çünkü para kazanmamız lazım. Parasız yaşanmıyor, di mi?”</p>

    <p>“Bu mu yani sebep?”</p>

    <p>Uzunca bir suskunluk. Ardından yangın gibi bir fısıltı.</p>

    <p>“Değil. Aslında çapımız anca buna yettiği için çekiyoruz.”</p>

    <p>Acı çirkinleştirir. Yorgun gözünün halkaları solmuş güllere benzedi Gün’ün. Teninin suyu çekildi.</p>

    <p>Hayat şimdi, bu insafsız pastırma yazı güneşinin altında Ortaköy’e yürürken, merdaneli makinede yıkanmayı bekleyen nevresimlerle, isteyip çekilememiş, çekilse de gösterilememiş (zaten birer yalandan ibaret olan) fotoğraflarla, yazılamamış oyunlarla, tasarlanamamış dekor ve kostümlerle, tahsilat peşinde koşmakla, pazarlıklarla, otuzbir dergilerine daha önce bin kere tekrarlanmış konseptler hazırlamakla ve en önemlisi vehmedilen yeteneğin bir yanılgı olduğuna hükmedilmiş olmasıyla (çoktan hükmedilmiş aslında da, bir türlü kabullenilmemiş), daralan yollarla, ucu kapalı tünellerle, iki merdane arasında durmadan ezilmekle-ezilmekle-ezilmekle geçecek kadar boş.</p>

    <p>Hayat bugün, bir yanımızdan Boğaz’ın o serin suları akarken, kurumuş bir dere yatağı gibi ümitsiz. Bir zamanlar buradan gürül gürül sular akardı. Nereye gitti hayatın o güzel suyu?</p>

    <p>Evde uyudum. Saatlerce. Uyandığımda aklıma gelen soru: Ali’nin Phoenix’i görme ihtimali var mıdır acaba?</p>
  </div>
</body>
</html>
