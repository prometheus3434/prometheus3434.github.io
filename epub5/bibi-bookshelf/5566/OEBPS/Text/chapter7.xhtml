<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>“Neler almalıyım yanıma”</h1>

    <p>Mermer tezgâhımızda yanan mum erimişti, bitmek üzereydi. Fitilinden simsiyah bir duman tütüyordu. Dumanı okuyordum. Kötü! Kötü! Kötü! Her şey kötü! diye yazıyordu havaya, başımın üstünde kıvrılarak. Tavandaki spotlardan biri bozulmuştu, göz kırpar gibi yanıp sönüyordu. Küvetin karşısındaki duvarı boydan boya kaplayan, görkemli aynanın altın varak çerçevesi yer yer dökülmüştü, nemden küf tutmuş alçısı meydana çıkmıştı. Osman buna dayanamıyordu. Bir fırsat bulduğunda aynayı çerçeveciye gönderip tamir ettirmeyi, küfü yeniden altın varakla kaplatmayı düşünüyordu.</p>

    <p>Aynanın karşısına geçtim, soyundum. Hüzünlüydüm, bomboştum, kuruydum. Ama hâlâ korkmuyordum. Şaşırtıcı bir sakinlik, hatta serinlik vardı içimde. Gelişigüzel topladığım saçlarımı çözdüm. Parmaklarımı arasından geçirdim. Avucumda kalan tellere baktım. Altın varak nemden, saçlarım gamdan dökülüyordu.</p>

    <p>Hayatımız dökülüyordu. Dökülen hayatımız, karşımda duran aynanın çerçevesine benziyordu. Hayatımız alçıdan yapılmış, üstüne altın yaldız sürülmüştü. Altın döküldükçe aslımız meydana çıkıyordu. Osman’la geçirdiğim, sekizi evli dokuz yıldan sonra benden kalan, dökülen saç, gevşeyen ten, buruşan yüz, çürüyen beden ve bütün bunları umutsuzca, çaresizce durdurmak için yekpare mermer tezgâha sıraladığım ingili bingili şişeler, janjanlı kavanozlar içinde yığınla losyon, tonik, krem ve serumdan ibaretti.</p>

    <p>Elimi sırtıma götürüp giderek daha sık boyattığım saçlarımın uçlarına dokundum. Osman benim en çok dalga dalga sırtıma dökülen saçlarımı seviyordu. Aşkımızın ipini çektiğim o geceye kadar Osman’ın saçlarımı sevmesini seviyordum. Onu ve onunla ilgili her şeyi giderek daha az seviyor olsam da, iki kişilik görkemli sefaletimizi, bazen sabaha karşı saatlerde, öylece otururken ruhumuzdaki çırpınışları birbirimizden ustaca gizliyor oluşumuzu hâlâ ve içim acıyarak seviyordum. Yıllar yığıldıkça, geride bir yığın süprüntü bıraktığımızı, zamanın hızlı sarılan bir film gibi üstümüzden geçip bizi harabeye çevirdiğini, ruhumuzun mum gibi eridiğini hissediyordum. Ama bunları kendime itiraf etmek istemiyordum. Bunlar kendine itiraf edilemeyen şeylerdi. Edilmesi halinde hayat katlanılmaz olur, insan bu altın varaklı ve küflü aynaya bakamazdı.</p>

    <p>Oysa hayatımızın amacı buydu. Altın varak çerçeveli aynaya bakmak ve oradan yansıyan suretini beğenmekti.</p>

    <p>Ben de adım adım yok oluşumuzu kendime itiraf edeceğim yerde ikimize küçük, safça avuntular buluyordum. Ataleti, sefaleti ve mağduriyeti benimsediğimiz için gerçekleşmesi mümkün olmayan gelecek ve mutluluk fikirleri geliştiriyordum.</p>

    <p>Osman ve ‘benim çocuklar’ı şu çok hayal ettikleri Ortadoğu turnesine çıkabilirlerdi pekâlâ. Doğu’ya Batı’dan gelen adamlar olabilirlerdi, bir kamyon müzik ekipmanları ve de şişe sularıyla. İtibar, alkış, pohpoh istiyorlarsa doğuya gitmeliydiler elbette. Herkes kariyerinin nerede olduğunu bilmeliydi. Mesele bir finansör kafalamaktaydı. Arıyorlardı. Gruplarına bir ad ve cömert bir finansör arıyorlardı. Bir ad listeleri vardı hiç yaratıcı olmayan, ama finansör listeleri yoktu.</p>

    <p>Ya da Osman gerçekten piyano satabilir diyordum. Böylece sahici bir meşguliyeti olur. İki katlı şık bir mağaza, tiril tiril giyinmiş bir Osman, yanında çalışan adamlara şunu şöyle yapın, bunu böyle yapın.. diye direktifler veriyor, aralarından biri olmaya ömrünü adadığı kalantor müşterileriyle konuşuyor. Gününün bir gündemi var artık, yurtdışına daha sık gitmesi gerekiyor. Tamam, harikalar yaratmaz bu iş, ama hayata katlanmasını sağlar diye düşünüyordum. Gerçi bütün bu ihtimalleri aklımdan geçirdiğimde “katlanmasını sağlar” demiyordum, “hayatını güzelleştirir” diyordum. Ki bu güzelleştirmek fiili de çürüyen hayatımızın yegâne gayesiydi.</p>

    <p>Ya da bir köpek alabiliriz diyordum. Bu da çok iyi bir fikir. Sevinince dilini yandan sarkıtan, bol tüylü, bize ölümüne sadık kalacak bir golden retriever. Korktuğu zaman o da zavallı Cambaz gibi ortalık yere işer.</p>

    <p>Ama biz dövmeyiz onu, korkutmayız.</p>

    <p>Gerçi neye yarar ki cins bir köpek, haddimizi aştığı halde tutunmaya çalıştığımız çevreye canlı bir aksesuarla yeniden eklemlenmekten başka? Belki de bir kedi almalıyız. Hatta sokakta bulmalıyız. Adını Gambaz koymalıyız. Olanca gamımızı, kederimizi kediye yüklemeliyiz. Kedi gamımızı kederimizi alıp kaçmalı. Biz <em>kedisiz, kitapsız</em>, gamsız, kedersiz kalmalıyız. Çırılçıplak, acısız, sevgisiz, yanık otlar gibi, çürümüş, kuru, kof ağaç gövdeleri gibi öylece kalmalıyız.</p>

    <p>Böyle şeyler düşünmüştüm, aşkımızın ipini çektiğim geceye kadar. Hiç derin olmayan, aklımdan kesik kesik ve öylesine geçen, bir yere varmayan, basit ama çok acıklı düşüncelerdi. Ataletimizin, mağduriyetimizin ve romantik sefaletimizin adını koysaydım bir şey yapmamız gerekirdi. Osman konuşurdu, hayal ederdi, ama bir şey yapamazdı. Atalet onun, mağduriyet benim, dışarıdan bakıldığında hayatımızı çok şiirsel gösteren ruhsal sefalet ikimizindi. Bunları kafaya takarsam akıp giden ve asla hâkim olamadığımız zamanın bir yerinde büyük bir hareket yapmam, hiç değilse kendi tarihimi değiştirmem gerekirdi.</p>

    <p>Ama ben mağdurdum.</p>

    <p>Mağdurların bir şey yapması gerekmezdi. Gerekmediği için mağdurdular.</p>

    <p>Ama yine de bir şey yapmam gerekmişti. Hayat beni buna mecbur etmişti. Buna mağdurun bitişi de denebilirdi. Başımın ağrısını durduramıyordum. En iyisi başımı kesip atmaktı. Ben de öyle yapmıştım. Başımı kesmiştim. Kestiğim başımı kopyalamıştım. Kopyaları telefonu kaldırıp dünyayı durdurmaya muktedir yirmi adama göndermiştim. Şimdi kaçabildiğim kadar kaçmalı, saklanmalıydım. Mukadder olan ölümümü geciktirmeliydim. Ölümüme kadar olan kısa zamanımın tadını çıkartmalıydım.</p>

    <p>Osman’ın sakallarını varla yok arası bir boyda tutmak için kullandığı elektrikli tıraş makinesini aldım. Saçlarımı kesmeye sağ şakağımdan başladım. Kolay olacak, hemen bitecek sanmıştım. Çok zamanımı aldı. Bu cızırtılı aleti havada tutmaktan kolum yoruluyordu. Saçlarım çok uzun olduğundan ikide bir takılıyor, kesmez oluyor, dişlerini sık sık temizlemem, küçük el aynasından başımın arkasına bakmam, defalarca üstünden geçmem gerekiyordu. Keserken saçlarımın dipleri acıyordu. Yüzüm kırışıyordu acıdan, gözümden yaş geliyordu.</p>

    <p>Sonunda bitirdim. Banyonun şahane mozaikleri on beş günde bir koyu kestane rengine boyattığım saçlarımın öbekleriyle kaplandı. Elimi başıma sürdüm, ağır ağır her yanında gezdirdim. Kafatasımın hiç bilmediğim formunu hayretle ve sapıkça bir mutlulukla hissettim. Kendimi böyle de beğendim (daha çok).</p>

    <p>Saçlarımı yok edince yaşımı göstermiştim. Ama yaşıma rağmen güzeldim. Güzelliğim ilk kez bu kadar hoşuma gidiyordu. Gözlerimin menekşesi koyulaşmış, iyice belirginleşmişti. Kafatasım tenimin rengini alınca hafif çekik gözlerim kocaman nazar boncukları gibi ortaya çıkmıştı. Kenarlarındaki ince kırışıklar görünmez olmuştu. Elmacıkkemiklerim belirginleşmiş, çenem incelmiş, boynum sanki uzamıştı. Kulaklarım küçücük görünüyordu. Kulakları küçük olanlar uzun yaşamaz derler, doğruydu. Ben de daha kırkımın başlarında ölerek bu saçma inancı doğrulayacaktım.</p>

    <p>Aynada kendime bakarken, lanete dönüşen güzelliğinin kendisini ve bizi mahvetmesine izin veren anneme tıpatıp benzediğimi fark ettim. Kaderim de anneme benzemişti, hatta onunkini fersah fersah geçmişti. Ben izin vermekle kalmamıştım, güzelliğimi her kilide uyan bir anahtar kadar yıpratmıştım. Böylece Fikriyanım’ın kâküllerimi çekiştirerek sorduğu sorunun cevabını vermiştim.</p>

    <p>Saçlarımı yerde bırakıp küvete girdim. Suyu açtım. Nihal Yenge beni çok sıcak suyla yıkamıştı. Beni canlı canlı haşlamıştı. “Acıyor!” diye feryat etmeme rağmen, bedenimi annemin daima pırıl pırıl parlayan cildinin sedefini yok etmek ister gibi hırsla, kinle, nefretle keselemişti. Ovalarken derimi soymuştu. O beni yıkarken acıdan sessizce ağlamıştım. Görmemişti, gözyaşlarım kaynar suya karışıp akmıştı.</p>

    <p>O günden sonra hep soğuk suyla yıkandım. En kirli, en rezil, en aşağılık gecelerin sabahlarında bile. Soğuk su beni diri tuttu, ama sadece güzelliğime iyi geldi.</p>

    <p>Eskisi kireçlendiği için orospu çocuğu Teoman bizi paraya boğduktan sonra değiştirdiğimiz duş başlığından gürleyerek akan buz gibi suyu alev alev yanan kafatasımda hissedince içim tazelendi. Tenim uyuşuncaya kadar soğuk suyun altında kaldım.</p>

    <p>Küvetten çıktım. Kesik saçlarıma basmadan bornozumu giydim.</p>

    <p>Yetmiş küsur saat önce, ruhumun gece boyu süren bir işkenceyle katledildiği, ruhumun olanca kanının aktığı yatak odamıza gittim.</p>

    <p>Kışın en soğuk günü olmalıydı. Gökyüzü öyle görünüyordu, sanki hava donmuştu, kıpırdamıyordu. Hızla giyindim. İki çift çorabı üst üste giydim. Kalın yün bir pantolon, bir boğazlı kazak, üstüne bir kazak daha giydim. <em>Neler almalıyım yanıma?</em> diye düşündüm.</p>

    <p>Deriden anlamanın aile geleneği olduğu bu evde, giysilerimizle tıklım tıklım dolu dolaplarımıza tıkıştırılmış onlarca pahalı ve marka deri çantamdan neredeyse valiz kadar büyük olanı seçtim. Tamam, ölecektim, ama ölene kadar, muhtemelen birkaç gün, (belki bir hafta, bir ay) yaşayacaktım. Eşyaya ihtiyacım olacaktı.</p>

    <p>Bu çantayı “Bak yeni aldım, nasıl?” diye gösterdiğimde Osman beni şaşırtmış, markasına değil, iki parmağının arasına sıkıştırıp ovaladığı derisine bakarak “Süper!” demişti. Bu ailede deriden anlamak hakikaten gelenekti. Deriden anlayan kurbandan da anlıyor olmalıydı. Deri ve kurban ayrılmaz ikiliydi. Kurban derisi derilerin en hayırlı olanıydı. Benim, yakında delineceğinden hiç kuşku duymadığım derimin de vatana millete hayırlı olmasını diliyordum.</p>

    <p>Bu eski ama dayanıklı çantaya bir blucin, bir kazak, bir eşofman, ne olur ne olmaz diye bir hırka, uzun kalın çoraplar, iki gömlek, iki tişört, bir sürü çamaşır, bir pijama koydum. Diş fırçamı ve birkaç ay önce kullanmaya başladığımı Osman’dan başka kimsenin bilmediği yakın gözlüğümü koydum. Şampuanlarımı, kremlerimi, parfümlerimi almadım. Nasıl olsa ölecektim. Hem artık saçlarım da yoktu.</p>

    <p>Parasızlık yüzünden mücevherlerimin çoğunu satmıştık. Gene de birkaç parça kalmıştı, iki yüzük, bir incili küpe, iki pırlantalı bilezik, bir altın zincir. Osman seyahate gidince onları da satmıştım, sadece nikâh yüzüğümü bırakmıştım. Onu satmamıştım. Oysa niyetliydim, hatta en çok onu satmaya niyetliydim. Harika bir tektaştı, elmas taşı kocamandı, çok iyi kesilmişti. Kapalıçarşı’nın buharlı, baharlı, daracık sokaklarından birinde (Süleyman Amca’nın en büyük dükkânının çok yakınlarında) mücevherlerime değerinin onda biri fiyat vermesine itiraz etmeyişime hayretle bakan, takım elbisesi gençliğinden kalma gibi duran, yaşlıca, kamburca, çok zayıf, aşırı zayıf, insan ve elmas sarrafı bir Ermeni, gözlerimin doldu dolacak hale geldiğini görünce mücevherlerimin çalıntı olmadığını anlamış, fiyatı beşte birine yükseltmiş, ardından ekstra vicdana gelip nikâh yüzüğümü saklamamı tavsiye etmişti. Ermeni sarraf iyi niyetliydi. Mücevherlerimi satmamın altında kalbi hoyratça kırılmış perişan bir eşin basit bir intikam alma arzusunun yattığını sanıyordu. Bu hesap bilen, ama iyi niyetli sarraf kocamın da tıpkı kardeşi gibi halis bir orospu çocuğu olduğunu nerden bilecekti ki?</p>

    <p>Osman’ın deli gibi para harcadığı dönemlerde gerçekleşen, katılımcıları, dekoltesi nefes kesen uçuk pembe bir elbise giymiş, yakut taşlı küpeler takmış, otuzlarının başında bir gelinle (ben), dünyanın en pahalı blucinini ve ham keten gömleğini giymiş, otuzlarının başında bir damattan (Osman), bizi züppe, sosyetik ve kibirli bulduğu, Osman kendi nikâhına blucinle geldiği için bizi evlilik kurumuna saygısız kişiler olarak gördüğü, bizim kimin-eli-kimin-cebinde-belli-değilgiller’den olduğumuzu düşündüğü, bizim gibilerden tiksindiği yüzünde büyük harflerle yazılı nikâh memurundan ve ceplerine girecek bahşişin büyüklüğünü tahmin etmeye çalışan iki arsız hademeden oluşan nikâh törenimiz sırasında, Osman beni ağzımdan öptükten, beni ağzımdan Frenchkiss’le öperek nikâh memurunu iyice tiksindirdikten sonra parmağıma bu yüzüğü takmıştı.</p>

    <p>Şimdi elimdeki bu yüzüğü ne yapacağımı bilmiyordum. Evliliğimizin nişanesi, sahte kutsiyetimizin mührü bu tektaşı da satsaydım keşke diye düşündüm. Niye dinledim ki o sarrafı?</p>

    <p>Yaşadığım zulüm ve yok edişten sonra asla kapılmamam gereken, aptalca ve gülünç, utandırıcı bir duygusallığa kapıldım. Osman’a bırakmaya karar verdim. Elmas yüzüğümü yatağımızın üstüne koydum, tam ruhumun katledildiği noktaya. Attığım adımla hayatını mahvettiğim için Osman beni affetsin veya ona acıklı bir mesaj bırakmış olayım diye yapmamıştım. Ölüme doğru çıktığım bu yolculukta bir zamanlar değer verdiğim bu yüzüğü yanıma almak tiksindirici geldiği için bırakmıştım.</p>

    <p>Daha başka neler almalıyım yanıma diye düşündüm.</p>

    <p>Hayat için, aşk için, sevilmek için, dayanmak, var olabilmek, unutmak için, ağrı-sancı-sızı için ve ağrıyı durdurmak için neler almalıyım yanıma?</p>

    <p>İnsan olmak için, kadın olmak için, onur için, haysiyet için, ölmemek, rüya görebilmek, esnemek, uyumak, uyuşmak, yürümek, gülebilmek, sevişmek, (düzüşmek değil, canla ruhla sevişmek) sonunda intihar etmek ya da etmemek için neler almalıyım yanıma?</p>

    <p>Ali için, Ali’ye olan bitmez tükenmez güzel aşkım için, geçmişe gömdüklerim için (pek çok), geleceğe bıraktıklarım için (pek az), mevsimler, rüzgârlar, denizler için neler almalıyım yanıma?</p>

    <p>Sabah olması, kar yağması, güneş açması, bir yerlerde içli bir şarkı çalması için.</p>

    <p>Neler almalıyım yanıma?</p>

    <p>Osman’ın çalışma odasına gittim. Kitaplığın başına geçtim. Olmazsa olmaz dediğim şiir kitaplarımı seçtim. Pek çoktular, ağırdılar. Olsun. Hepsini dikkatle, özenle büyük siyah deri çantama doldurdum.</p>

    <p>Kitaplığın altındaki kapaklı dolaptan her biri başka türlü süslü resim kutularımızı çıkardım. Osman albüm sevmezdi, ben de sevmezdim. Paramız olduğunda, pahalı mağazalardan alışveriş yaparken hoşumuza giden her kutuyu alırdık. Bu kutu ispirtolu kalemleri koymak için harika. Bunda kurdele biriktiririm (ne işime yarayacaksa). Bu pafküf kutusu olsun, bak altında gizli bölmesi de var. Buna ataçtır, iğnedir öyle şeyler koyarız. İşte yeni bir resim kutusu daha.</p>

    <p>Kutuları odanın ortasına boşalttım. Yere oturdum, irili ufaklı fotoğrafları karıştırmaya başladım.</p>

    <p>Osman’ın yığınla resmi vardı, ben çekmiştim. Benim yığınla resmim vardı, Osman çekmişti. Osman’la ikimizin, birlikte çekilmiş yığınla resmimiz vardı, başkaları çekmişti. Hepsi de görenlerin “Bu çift ne kadar da mutlu! Allah bozmasın,” deyip tahtalara vuracağı türdendi, ama tümüyle yalandı.</p>

    <p>Bizim sevgimiz bozuktu, tohumu kötüydü, köksüzdü. Biz Osman’la sevgimizi hemen tüketmiştik. Ama tükenmez bir küpten, günde beş vakit yudum yudum aşk içiyoruz, her yudumda birbirimize ve hayata ve bizden daha sahtekâr, daha çakal, daha aşağılık ve riyakâr yaşayan çevremize delice bağlanıyoruz gibi yapmıştık.</p>

    <p>Bu yığınla resmin arasında, Osman’ın çocukluk resimleri de vardı. Tarih sırasına göre dizildiğinde ortaya çıkan manzara bir çocuğun nasıl öldürüldüğünü gösteriyordu. Kanırtıcı bir acıyı defalarca ve hiç de meraklısı olmadan tecrübe etmiş güzel yüzlü, mahzun bir çocuktan gözlerinin dibine pis bir kurnazlık oturmuş narsist ve egoist bir hayvana evrilen güzel yüzlü bir adamın ruhsal tarihi parkenin üstüne sıraladığım resimlerde kuzu kuzu yatıyordu. Ama bu çocuğa acıyacak durumda değildim. Benim derdim başımdan aşmıştı. Benim tarihim daha da beterdi. Tarihim yakında, göğsümü gere gere üstüne yürüdüğüm korkunç bir sonla noktalanacaktı.</p>

    <p>Yığının içinde, kısa olacağı aşikâr ömrümde gerçekten mutlu olduğum o kısacık çocukluğumun resimleri yoktu, hiç olmamıştı. Ben Osman’ın evine geçmişsiz gelmiştim. Geçmişimi, belki yolumu bulurum diye, Hänsel ile Gretel’in kurda kuşa yem olan ekmek kırıntıları gibi arkamda ufalamıştım.</p>

    <p>Çocukluğumun mutlu resimleri şimdi Berlin’de, demirperde zamanından kalma, yirmi küsur katlı bir apartmanın on dördüncü kattaki dairesinde, kulpları çiçek biçiminde, çirkin bir çekmecede duruyor olabilirdi. Ya da annem, bizi terk edip giderken bir tekini bile yanına almadığı bu resimleri üstünde papier yazan büyük konteynerlere atmış, böylece geçmişinin son izlerinden kurtulmuş da olabilirdi. Bilmiyordum. Bilmek de istemiyordum. Yıllardır anneme dair hiçbir şeyi bilmek istemiyordum.</p>

    <p>Babam öldükten sonra evinde eşya niyetine kullandığı bütün döküntüyü, pis, iğrenç, çirkef, sigara yanıkları ve içki lekeleriyle dolu, kusmuk, sümük ve sidikle temas etmiş her şeyi, koltukları, kanepeleri, masayı, yatak, yorgan ve battaniyeleri, televizyon, buzdolabı, halı, kilim, tabak, çanak ne varsa hepsini-hepsini-hepsini çağırdığım eskiciye üç otuz paraya okutmadan önce ideale yakın ölçüde mutlu, uyumuna gıpta edilen, üç kişilik bir ailenin, bana eski çağlarda kalmış kadar uzak ve unutulmuş gelen resimlerini bir kenara ayırmıştım.</p>

    <p>Bu resimlerde, inanılmayacak kadar yakışıklı bir adam olan babam pazulu erkek kollarıyla beni havaya kaldırıyor, geçirdiği sayısız ameliyatlardan birinin ödenebilmesi için satılan Renault marka arabamızın patlayan lastiğini değiştiriyor, bir yaz tatilinde Erdek’te kaldığımız otelin iskelesinden denize balıklama dalıyor, annemi beyaz kuğu boynundan öpüyor, sırtına dalga dalga dökülen saçlarının kokusunu içine çekiyor, yanağını şehvetle ısırıyor, annemin bundan mutlu olduğu belli oluyor, çalıştığı otoyol inşaatının şantiyesinde işçilere neyi nasıl yapacaklarını tarif ediyor ve bu esnada erişilmez bir Herkül’e, kışkırtıcı bir Apollon’a, karşısında tir tir titrenen bir Zeus’a benziyor, vinç kullanıyor, vinci sanki bisiklete biniyormuş ya da vida sıkıyormuş gibi kolayca kullandığı yüzünden anlaşılıyor, evimizin salonunda hasır sepetten yapılmış avizemizin altında, kadınlı erkekli bir dolu arkadaşıyla gülüşerek rakısını içiyor, gülüyor, konuşuyor, coşuyor, gülüyor, gülüyordu.</p>

    <p>Çocukluğumun tüm resimlerinde annem çok güzeldi. Datça’da, aile dostlarıyla birlikte çıktığımız çadırlı bir yaz tatilinde deniz havlularımızı su dolu büyük mavi plastik leğende çiğnerken de güzeldi. Papaz yahnisi yapmak için arpacık soğanı ayıklarken ve şarıl şarıl ağlarken bile güzeldi. Sigara içerken, kadeh kaldırırken, saçlarını yepyeni moda kestirmişken, sonra gene uzatmışken, gözlerine eyeliner çekmişken ve eyeliner’ın dünya üzerinde en çok yakıştığı kadın olmuşken, o güzelim saçlarını sipsivri açılmış kurşunkalemiyle tuttururken, bir tıp bayramı balosunda başhekimle dans ederken, piknikte çoban salatası yaparken ve grip olduğu bir sırada babama “Çekme!” derken de güzeldi.</p>

    <p>Düğününde çekilen bütün fotoğraflarda çok güzeldi. Anne babasını daha bebekken, uğursuz bir depremde kaybetmiş, kendi cadısı olan teyzesinin yanında büyümüş, daha da güzelleşeceği anlaşılınca teyzesinin kıymetli oğullarını ayartır korkusuyla hemşirelik okuluna yatılı postalanmış olan annem teyze oğlu müzmin bekâr Lami Dayı’nın, bir kez gördüğüm ve kendisine Albay Dayı dememi isteyen öbür teyze oğlu Doğan Dayı’nın, Doğan Dayı’nın öğretmen karısı çokbilmiş Mükerrem Yenge’nin, annemin güzelliğinin en birinci has düşmanı olan ve bu düşmanlığa acı bir ölümsüzlük ilacı gibi sarılan teyze kızı deli Lamia’nın, deli Lamia’nın kocası bişey eniştenin ve anne tarafımın hısımları akrabaları ve hısım akrabanın temiz pak giydirilmiş, gürbüz semiz çocuklarının arasında, uzun kuyruklu, dantel duvaklı, taşlı tuşlu gelinliğiyle poz verirken de çok-çok-çok güzeldi.</p>

    <p>Annem maalesef her durumda, her haliyle güzel-güzel-güzeldi.</p>

    <p>Ben de resimlerimde çok güzel bir bebektim. Sonra çok güzel bir kız çocuğu oldum. Sonra çok güzel bir genç kız oldum. Derken müthiş güzel bir kadın oldum. Sonrasında profesyonel bir fotoğrafçının elinde çok seksi bir kapak kızı oldum.</p>

    <p>Daha yedi yaşındayken çekilen bir fotoğrafım gelecekte ne haltlar yiyeceğimin, nasıl da oynak bir aşifte, nasıl da işbilir bir kaltak olacağımın habercisiydi. Mini etekli bir elbise giymiştim. Koltuğa oturmuştum. Bir elime boş bir içki kadehi, öbürüne yanmayan bir sigara almıştım. Bacak bacak üstüne atmıştım. Büyümüş de küçülmüştüm. Her oturuşunda bacak bacak üstüne atan, mevzun bacaklarını Allah için büyük bir zarafetle ve gerektiğince gösteren annemi taklit ederek poz vermiştim. Bu fotoğrafı kimin çektiğini hatırlamıyordum. Babam olabilirdi. Annem de olabilirdi. Başkaları da olabilirdi.</p>

    <p>Diğer fotoğraflarımda dondurma, kâğıt helva, pamuk şeker, horoz şekeri, tüp çikolata yiyordum. Sarı gazoz içiyordum. Mahalle fotoğrafçısının bir duvarı şelale manzaralı dev bir posterle kaplanmış stüdyosunda aynaya bakarak poz veriyordum. İyi poz vermenin bende doğal bir yetenek olduğu anlaşılıyordu.</p>

    <p>Fotoğraflarımda düşmüş süt dişlerimin boşluğunu göstermekten çekinmiyordum. Annem düşen ilk dişimi hastanenin bahçesine gömmüştü. Doktor olmamı dilemişti. Ama ben kaltak olmuştum. Sınıf müsameresinde yedi cücesine kök söktüren pamuk prenses olmuştum. Atlıkarıncada külkedisinin balkabağından yapılma arabasına biniyordum. Annemle babama prenses prenses el sallıyordum. Prensestim, ikisinin prenses Anastasya’sıydım. Gel gör ki hükümranlığım uzun sürmemişti. Tahttan çabuk indirilmiştim.</p>

    <p>Karşımda hatır hatır önünü kaşıyan eskiciyi çağırmadan önce, bütün bu acıklı resimleri saklandıkları kuytulardan tek tek çıkarmıştım. Hepsini babamın örtü örtmek yerine gazete sermeyi tercih ettiği masaya yığmıştım. Bacağı sallanan bir sandalyeye oturmuştum. Geçmişimizin özetine bakarak, ailecek hazdan geberdiğimiz, ya yiyip içtiğimiz ya gülüp oynadığımız bütün bu resimlerimize bakarak sular seller gibi ağlamıştım. <em>(Ağlarım hatıra geldikçe gülüştüklerimiz.)</em> Resimlerime bakanlar bu mutlu, gürbüz ve delice sevilen çocuğun üzerine karanlık bir kaderin, kadere benzeyen ya da kaderle hiç ilgisi olmayan bir şeyin gölgesinin düşeceğini, imkânı yok, tahmin edemezlerdi. Ben de edememiştim.</p>

    <p>Geçmişimizin yarısı renkli, renklilerin de yarısı polaroid olan bu geniş özetini iri kara böceklerin arsızca gezindiği mutfağın kırık dökük çekmelerinden birinde bulduğum pis bir poşete doldurmuştum. Sonra babamın zavallı evini dolaşmıştım. Bütün çekmeceleri çekmiştim. Elimi sokup dolapların diplerini karıştırmış, yatakları kaldırıp altlarına bakmıştım. Annemin canını acıtması, gözünden yaş getirmesi muhtemel ne varsa toplamıştım. Babamın ona Amasya’dan getirdiği sedef kakmalı antika bir tarak. Kuşadası tatilinde alınmış bir örgü kemer. Benim ilk mama kaşığım. Pandeli Lokantası’nda mükellef bir yemekle noktalanan Mısır Çarşısı gezimizden hatıra gümüş bir bilezik. Arabamızın dikiz aynasına asılan ilk patiklerim. İlkokul birinci sınıf, hepsi pekiyi karnem. Annemle babamın İnkum sahilinde el ele yürürlerken buldukları ve sonsuz aşklarının uğuru olarak sakladıkları kalp şeklindeki çakıl taşı. Her biri mutlu günlere ait hatıralara tanıklık eden ne varsa hepsini toplamıştım.</p>

    <p>O mutlu günlerden artakalan bütün bu çöpleri, fotoğraflarla birlikte şahane bir kutuya doldurmuştum. İçine “Babam öldü” diye yazdığım bir kâğıt parçası atmıştım. En şahane, en pahalı ambalaj kâğıtlarıyla paketlemiştim. Üstüne fiyonklar, kurdeleler iliştirmiştim. Paraya acımamış, paketi en iyi kargo şirketine vermiştim. Anneme yılbaşı hediyesi olarak göndermiştim.</p>

    <p>Anne Allah belanı versin! demek istemiştim.</p>

    <p>Babam öldü.</p>

    <p>Yeni yılın haram olsun!</p>

    <p>Babam öldü.</p>

    <p>Bu acıklı “suvenir”lerin her biri içini ayrı ayrı parçalasın!</p>

    <p>Babam öldü.</p>

    <p>Bu resimlere baktığında beni gör, babamı gör, kendini gör, mutlu günlerimizi gör!</p>

    <p>Babam öldü.</p>

    <p>Kader değil anne. Gördüğüm anda, Nihal Yenge’nin saçlarımı az önce kör makasla kestiğini, beni sıcak suyla haşlayarak yıkadığını, zımparalanmış derimin sızım sızım sızladığını unuttuğum Süleyman Amca’yı, babamın özbeöz abisi olan o adamı bacaklarının arasına sokman kader değildi.</p>

    <p>Babam kurdun saatinde öldü.</p>

    <p>Bu savaşı muhteşem güzelliğin kazandı anne!</p>

    <p>Babam öldü.</p>

    <p>Fikriyanım’ın, Nihal Hanım’ın, hepsi birbirinden gudubet amca-teyze kızlarının, senin ailenden acuze teyzenin, deli Lamia’nın, allame-i cihan Mükerrem Hocanım’ın ve bütün hemşirelerin ve kadın doktorların, kadın hastaların, kısacası senin dillere destan güzelliğini kıskanan, çatlayacak kadar kıskanan, kıskançlıklarından kendi uykularını öldüren, ağızları bedduayla dolan bütün kadınların ve de senin güzelliğine sahip olmak, sana dokunmak, seni kullanmak, hırpalamak, sömürmek, yutmak isteyen bütün erkeklerin, yeterince güzel olmayan bütün kadınlarla iktidarlarından bir türlü emin olamayan bütün erkeklerin bir araya gelip oluşturdukları büyük kötülük cephesine karşı, doyumsuz güzelliğin kazansın istedin. Bizi terk ettin.</p>

    <p>Babam öldü.</p>

    <p>Asıl kaybeden ben oldum anne! Beni en çok sen terk ettin! Allah belanı versin!</p>

    <p>Demek istemiştim.</p>

    <p>Annemden ses çıkmamıştı. Bir kez telefon çalmıştı. Açtığımda tutulmaya çalışılan bir nefesin sahibi birkaç saniye dinleyip kapatmıştı. Annemdir diye düşünmüştüm. Annemdir bu ve konuşmaya cesareti yok.</p>

    <p>Osman’ın çalışma odasında parkeye yaydığım resimlerin arasında benim Osman öncesi tarihime ilişkin karelerden biri bile yoktu. On dokuz yaşımın başında, Molla Bayırı’nda bir apartmanın bodrum katında çektirdiğim, beni ben yapan, çıplak, çırılçıplak resimlerim de yoktu.</p>

    <p>Ne tuhaftır ki, Phoenix’te yayımlanan ve yayımlandığı andan itibaren, beni bu şehrin ahlaksız tarihinin üçüncü sınıf bir kahramanı yapan, beni bu işin kompetanı zanneden kır saçlı basçının tadını hâlâ kasıklarında hissettiği çıplak resimlerimin orijinallerini bir kere bile görmemiştim.</p>

    <p>Gün göstermemişti. Çekerken arkadaş değildik. Sonra arkadaş olduk. Arkadaş olunca, Gün bana arkadaştan da öte bir şey olunca hepsini yok etmişti. Çekmemiş olmayı dilemişti. Benim yerime acı çekmişti. Ama boşuna uğraşmıştı. Geçmiş çünkü, ne yaparsan yap, yok olmuyordu.</p>

    <p>Dergiyi görmüştüm. Öylesine bakmıştım. Bu benim, bunlar benim resimlerim dememiştim. Bir nüshasını elimle Süleyman Amca’ya götürmüştüm. Annemin bacaklarının arasına gömülmüş başının tamamından çok siyah iğrenç etbenini hatırladığım bu öz amcayı eski halılar konulu bir mezata gittiği için yerinde bulamamıştım. Kapağında en çıplak olmayan, ama en ağız sulandıran resmimin bulunduğu, siyah poşete konmuş, ayrıca tarafımdan kalın kâğıtlara sarılmış, tarafımdan sıkı sıkı bantlanmış Phoenix’i sarıgözlü, açıkağızlı, beni görünce dudaklarının kenarında bembeyaz tükürük biriken yardımcısına bırakmıştım. Sadece ona vermesini tembih etmiştim. O da sağ olsun beni kırmamıştı. Süleyman Amca paketi açtığı anda, kapağında beni gördüğü anda Kapalıçarşı’nın cümle kubbeleri başına geçmişti. Üşenmemiş, gelip yolumu kesmişti.</p>

    <p>Yeşil peri gecesiydi.</p>

    <p>O serüvende beni en çok ilgilendiren şey, derginin adı olmuştu. Otuz Kuş’u / küllerinden doğan Anka’yı / Phoenix’i / Simurg’u bana Ali anlatmıştı.</p>

    <p>Ama Ali gitmişti. Ali beni terk etmişti. Derginin adının Phoenix olmasında bir hikmet var diye düşünmüştüm. <em>(Öyle ya, kim sevişirdi acıları olmasa / Kim bakardı uzağa köpekleri saymazsan.)</em> Bu bodrum katta kül olana kadar yanarım ve çevremi de yakarım diye düşünmüştüm. Sonra doğarım tekrar, hem doğmasam ne çıkar? <em>(Kim ne derse desin ben bugünü yakıyorum / Yeniden doğmak için çıkardığım yangından)</em></p>

    <p>Osman’ın çalışma odasında, daha başka neler almalıyım yanıma? diye sordum kendime. Bir resmimi seçtim. Osman çekmişti. Bir yaz günü Burgazada’daki evimizin, sefasını artık orospu çocuğu Teoman’ın sürdüğü evimizin balkonunda, bikinimi çamaşır ipine asarken. Çıplak vücuduma havlu sarmışım. Saçlarım ıslak, yüzümde su damlacıkları var. Resimde yüzümden başka bir şey net görünmüyordu. Çıplaklığım, sarındığım havlu, balkon demirlerindeki sarmaşık, adanın müthiş deniz manzarası belli belirsizdi, fluydu. Sadece su damlacıklarının gözyaşlarını hatırlattığı yüzüm vardı. Nedensizce hüzünlü bakmıştım, çok hüzünlü, son bakışı andırıyordu. Onu aldım. Çantama koydum. Tek gerçek aşkım olan, öyle kalan Ali’ye bir hatıra bırakmak için.</p>

    <p>Ali’yi bulamazsam kapısının altından atacaktım.</p>

    <p>Ona, bak beni bıraktın, işte bu hale geldim demiş olacaktım.</p>

    <p>Yine mağdur olacaktım.</p>

    <p>Pencereyi açtım sonra. Hava tahmin ettiğim gibi çok soğuktu. İncecik, pis bir yağmur, sanki yağmıyormuş gibi yağıyordu. Aşkımızın ipini çektiğim geceyi izleyen hafta, orospu çocuğu Teoman bütün borçlarımızı ödeyip bizi paraya boğduktan sonra, Osman’ın bana sürpriz yaparak aldığı, pezevenklerimin cebine giren ücretimin kreması, ücret pastamın tepesine kondurulmuş çilek tanesi olan yepyeni cep telefonumu altıncı kattan aşağı attım. Telefonun, dışarıdan bakıldığında caddenin en havalı binası sanılan palasımızın çöplüğe benzeyen taş avlusuna çarpıp parçalandığını gördüm. Parçalanırken telefondan kıvılcımlar çıktı. Her bir parçası başka yöne sıçradı.</p>

    <p>Pencereyi açık bıraktım. Dokuz yılımı geçirdiğim bu eve ne olacağı umurumda değildi. Orospu çocuğu Teoman’a, yuvarlacık nişanlısına ne olacağı umurumda değildi. Ama bir zamanlar sızım sızım sevdiğim, gerçek bir aşk duymasam da sevdiğim, hatta bazen çok sevdiğim Osman için üzülüyordum biraz. Ama yırtar diyordum. Osman zeytinyağı gibidir. Hatta zeytinyağı Osman’ın yanında yeteneksizliğinden utanır.</p>

    <p>En kalın, içi en kürklü mantomu, en dayanıklı uzun çizmelerimi giydim. Sayısız bere, kasket ve şapka arasından seçtiğim, kopkoyu siyah beremi saçsız başıma geçirdim. Atkımı boynuma doladım. Eldivenlerimi giydim. Büyük, siyah güneş gözlüğümü taktım. El çantamı omzuma çapraz astım. Dönüşüm olmasın diye yıkılası evimin anahtarlarını çöpe attım. Kapıyı arkamdan çektim. Asansör gene çalışmıyordu, merdivenlerden indim.</p>

    <p>Apartmanda karşılaştıkça şirin şirin gülümseyip ayaküstü sohbet ettiğimiz, kışları tuhaf konseptli partilerde, butiklerde, ünlü restoranlarda, canlı müzik yapılan pahalı barlarda, holdinglerin konser salonlarında, özel müzelerin süperözel sergi açılışlarında, gideceğimiz tutarsa tenis kortlarında, kapalı yüzme havuzlarında, saunalarda, fitness center’larda, yoga ve pilates salonlarında, Osman’ın soğukla başı pek hoş olmadığı için âdet yerini bulsun diye gittiğimiz pahalı kayak merkezlerinde, Osman istediği için bazen boy gösterdiğimiz Atlıspor’da, yazın Bodrum’un veya Alaçatı’nın, Kaş’ın butik otellerinde, hatta Barcelona’da, Dubai’de, bir keresinde Roma’da (yine bir ev, bir dükkân sattığımızda elbette), üye olduğumuz kulüplerde (aidatı geciktirdiğimiz), Teoman evimizi elimizden almadan önce Burgazada’ya giden deniz otobüslerinde karşılaştığımız, aynı yaşama biçiminin mensupları olmanın (olduğumuzu sanmanın) bizi birbirimize sahtekârca yakınlaştırdığı, çakma sanayici, yalancı doktor, hilekâr tüccar türünden komşularımızın daire kapılarının önlerinden geçerken, bu akşam televizyonun karşısına oturduklarında akıllarının duracağını, göstermeyi önleyemedikleri bir iştahla hemen telefonlara sarılacaklarını, beni veya Osman’ı veya Teoman’ı tanıyan başkalarına “Televizyonu aç, çabuk-çabuk-çabuk!” diyeceklerini düşündüm.</p>

    <p>Erkek komşularımızın tanıdıkları muktedirleri arayacaklarını, yirmi kalın adama gönderdiğim ve yirmiyle sınırlı kalmadığından emin olduğum CD’nin bir kopyasını elde etmek için yalvar yakar pazarlık yapacaklarını, elde ederlerse porno koleksiyonlarının en kıymetli köşesine koyacaklarını düşündüm.</p>

    <p>Bu adamların göğüslerime biraz uzunca bakacak olurlarsa arıza yapan karılarının tadına doyulmaz bir lezzet yaşayacaklarını düşündüm. Bana zehirli gözlerle bakan bu kadınların, asrın skandalından sonra Osman’la karşılaşacak olurlarsa üzgün görünmek için çırpınacaklarını, oysa için için seviniyor olacaklarını, o gece Osman’ın hayaline sarılarak uyuyacaklarını düşündüm.</p>

    <p>Hepsi yıkılışımı arzulayacak kadar kötüydü. Hepsinin Osman’da gözü vardı. Ona “Muhakkak bir yanlışlık olmuştur, gerçek eninde sonunda meydana çıkar, üzülmeyin!” diyeceklerdi. Osman’ı teselli etmek için kollarını açacaklardı. Bu tesellinin kollarıyla sınırlı kalmayabileceğini, Osman isterse bacaklarını da açabileceklerini hissettireceklerdi. Kendi aralarındayken açıkça kötücülleşeceklerdi. “Belliydi!” diyeceklerdi. “Vardı onda böyle bir orospu ruhu. Her halinden belliydi. Ama bu kadarı da çok fazla! Adama yazık..” Hepsinin ciğerini biliyordum. Hepsinin her modeliyle karşılaşmıştım. Eh, ben de az insan sarrafı değildim.</p>

    <p>Komşularımızın sıkı sıkı kapalı kapılarının önünden geçtim. Şık palasımızın kapısını açtım. Dışarı çıktım.</p>

    <p>Kurdun saati geçmiş, günün en korkunç, en çekilmez saatleri başlamıştı. Sabahla öğle arasında, her gün ölmeyi, ölemiyorsam ölü gibi uyumayı istediğim, ama ne ölebildiğim, ne uyuyabildiğim, kendimi oradan oraya vurduğum saatler. Öğleye beş kala kendime gelirdim ben. Ancak öğleden sonra kaderimle, hayatımla ve cümle riyakârlarımla barışırdım.</p>

    <p>Apartmandan çıkar çıkmaz, yüzüme büyük bir gülümsemenin yayıldığını, kahramanca bir hissin içimi doldurduğunu fark ettim. Çok saçmaydı. Kahramanlık o anda hissedebileceğim en aptalca şeydi. Çürüyen ruhların kurtarıcısı veya kefareti değildim. Kendi ruhumun bir köşeciğini bile kurtaramamıştım. Bunları düşünürken yüzümdeki gülümsemenin solduğunu hissettim.</p>

    <p>Ama gene de bir derstim, gözdağından öte bir şeydim, hiç olmazsa ölü bir sonuç, sıkı bir ibret olacaktım. Gene de bir ders, bir sonuç, bir ibret olmak zihnime serinlik verdi. Gülümseyişim geri geldi. Adımlarım hızlandı. Çantam epeyce ağırdı, ama yolum uzun değildi. Kara dönüşeceğini tahmin ettiğim yağmur çiselemeye devam ediyordu.</p>

    <p>Hâlâ korku yoktu içimde, zerresi bile yoktu.</p>

    <p>Başımı öne eğmiştim. Hızlı hızlı yürüyordum. Tanıdık biriyle karşılaşmak istemiyordum. Ortalıkta görünmemeliydim. Bir an önce toz olmalıydım.</p>

    <p>Ihlamur Yolu’nda, yüksek apartmanların arasında, kendini hiç belli etmeden nerdeyse hafif bir yay çizerek aşağıya inen merdivenlerin başında, daha ilk basamakta ayağım kaydı. Aceleden. Merdivenler geniş olmasına rağmen, sekiz-on basamak boyunca, ayaklarımın kontrolünü kaybetmiş bir halde kaydım. Kalçam her bir basamağa güm güm çarptı. Paslı demirden korkuluğa tutunarak durabildim.</p>

    <p>O zaman korktum işte. Korku ayak parmaklarımdan bedenime girdi. Korku beni ağlattı. İncecik bir çamurla sıvalı basamağa oturdum. Kalbim gümbürdüyordu. Ellerimin titremesini durduramıyordum. Sırtım sırılsıklamdı, belime müthiş bir ter inmişti. Halime inanamadım.</p>

    <p>Hassiktir! dedim. Ben yaşamak istiyormuşum meğer!</p>

    <p>Sekiz-on basamak düşmekle ölmezdi insan. Ama sekiz-on basamak düşmek ölümü hatırlatmaya yetiyordu. Olacakları düşündüm. Beni bulacaklar. Bulmadan inlerine dönmez bu çakallar. Belleri silahlı, her yerde kolları, her taşın altında gözleri olan bu adamlar beni muhakkak bulacaklar. Beni başımdan vuracaklar. Merminin ne güzel bir formu vardır. Hem parlaktır da. Mücevhere benzer. Ama vücuda girince eğrilir, bozulur, güzelliğinden eser kalmaz. Başım da güzeldir benim. Güzel başıma giren güzel merminin formu bozulur. Formunu marazi bir mutlulukla keşfettiğim kafatasımı parçalar. Beynim dağılır. Beynimin kanlı parçaları duvarlara yapışır. Silmek yetmez. Kazımak gerekir. Beynimin parçalarını bütün düşünceleriyle birlikte duvardan kazımak, sonra duvarı kat kat boyamak gerekir.</p>

    <p>Pişman olmakta çok geç kalmıştım. Artık kuryeyi bulup durduramazdım. Olacakları önleyemezdim, hayatımı kurtaramazdım. Yaşamak istiyormuşum meğer diye düşündüm. Daha yıllarca yaşamak istiyormuşum! Sefil, zavallı bir hayatım oldu, ama gene de yaşamak istiyormuşum!</p>

    <p>Sefilliğimi üçe katlayarak sefil hayatımı kurtarabilirdim. Sefilliğimi ikiye kolayca katlamıştım, üçe de katlayabilirdim. Ama içimde bir nüve vardı. Ne olduğu belirsiz, garip, uyuklayan bir maya. Aşkımızın ipini çektiğim gece uyanmış, benliğimi mayalamaya başlamıştı. Yetmiş küsur saat önce beni intihar bombacısı yapmıştı.</p>

    <p>Madem ki sefil hayatımı sürdürmem mümkün değildi, madem ki olacakları önlemek elimde değildi, beynim dağılırken ben de başkalarının hayatlarını dağıtacaktım. Böylece sefilliğini ikiye katladığım hayatımı hiç değilse kendi gözümde değerli kılacaktım. Nihayet başarmıştım. Sefilliğimin üçe katlanmasına hayır diyebilmiştim. Mağdur olmaktan çıkmıştım. Eylemci olmuştum.</p>

    <p>Derin bir nefes aldım. Unut dedim. Ok yaydan çıktı. Olan oldu.</p>

    <p>Ayağa kalktım. Dizlerim titriyordu, korkudan ölüyordum. Ama aynı anda aklım buz gibi olmuştu, müthiş soğukkanlıydım. İkinci dürüstlük hareketi başladı diye düşündüm. Birincisi işe yaramıştı. Bu da yarayacaktı. Bunun etkisi çok daha büyük olacaktı. Birincisi basit bir provaydı. Sadece Süleyman Amca’yı dağıtmıştı. İkincisi yıkıp geçirecek, herkesi mahvedecek diye düşündüm. Kaderimi elinde tutanların, dolaylı dolaysız kaderime musallat olanların hepsini bitirecek. Beni de bitirecek. Ama değer. Kesinlikle değer.</p>

    <p>Ali’nin ziline bastım. İnşallah evdedir dedim. B planım yoktu. Param vardı ama planım yoktu. İnşallah Ali evdedir. İnşallah!</p>

    <p>Evdeydi.</p>
  </div>
</body>
</html>
