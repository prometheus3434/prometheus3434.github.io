<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Ölüyorsun baba, nihayet ölüyorsun!</h1>

    <p>Birden kızcağıza bağırmaya başladılar. Ortalık karıştı. Oktay denen puşt ok gibi fırladı yerinden. Kızı şiddetle itti. Kız sendeledi, yere düştü. Düşerken ışıkları devirdi. Uzaktaydım ben, restoranın en dip masasındaydım, neler olup bittiğini anlayamıyordum. Karşımda otuz yaşlarında, tipsiz, aptal bir herif vardı. Oyuncular hakkında abuk sabuk şeyler anlatıp duruyordu. Bana “Kadir İnanır sence yakışıklı mı?” diye soruyordu. “Değil, maymun gibi,” diyordum sinirle. Bunlarla ilgilenmediğimi anlasın, sussun istiyordum. Çok kızgındım. Kadir İnanır’a değil tabii, tanımam etmem adamı. Herkese bok muamelesi yapan ukala yönetmene, bize ayaklarına takılan sandalyelermişiz gibi davranan ekibe kızgındım, hepsinden nefret etmiştim.</p>

    <p>Hele ilk andan beri bana asılan Oktay’dan tiksinmiştim. Set hazırlanırken yılışık yılışık gülerek bara oturtmuştu beni. Sahne barın önünde geçiyordu. Böylece sahne boyunca filmde ben de görünecektim. Beni bara layık gördü diye kendisine minnettar olmamı, onunla hemen, o gece yatmamı bekliyordu. “Setten sonra kaybolma da, bir yere gidip bir şeyler içelim,” demişti. “İçmeyelim,” demiştim ben. “Mümkünse setten sonra bir daha görmeyeyim seni.” Böylece kapışmıştık, daha dakka bir gol bir. O da altta kalmamıştı. Hemen acısını çıkarmıştı. Beni kırk kere başka başka yerlere oturtup kaldırmıştı. Sonunda restoranın ta dibine, filmde gölgemin bile görünemeyeceği bir yere atmıştı. Bütün bunlardan o kadar bunalmıştım ki, hadise çıkaracak yer arıyordum. Ama Berrin Abla’yı da zor duruma düşürmek istemiyordum. Manyağın tekini göndermişsin demesinler kadıncağıza. İyi yürekli bir kadın o.</p>

    <p>Oktay’ın sufle veren kızcağızı ittiğini görünce, içimde müthiş bir öfke kabardı. Nasıl lezzetli, nasıl eşsiz bir öfkeydi. Başlarım Berrin Abla’ya da dandik ajansına da! Ok gibi fırladım yerimden. Kendimi birden Oktay’ı itip kakarken, kimsin lan sen, asistan parçası! Bok herif! gibi hakaretler ederken buldum. Milletin aklı durdu: Oktay’a ha! Başasistana ha! Bok herif ha! Bu ne cüret? Ekip denen yalakalar sürüsünün hocam-hocam-bıy-bıy-bıy diyerek çevresinde pervane olduğu yönetmen bozuntusu bana ayar vermeye kalktı, ona da koydum postayı. Siktir git be! Adam mısın sen? Adam olsan çektiğin filmden belli olur!</p>

    <p>Sonuçta sufle veren kızcağızla beni yaka paça dışarı attılar. Gecenin ikisinde, Sarıyer’in ortasında kalakaldık. Çok soğuktu hava. Buz gibiydi. Aylardan kasım veya aralıktı (emin değilim), yıllardan seksenlerin sonu. Belki seksen yedi belki sekiz. Ali gideli çok olmuştu. Ama içimde Ali acısı aynen duruyordu. Bu acı beni ona buna saldırtıyordu.</p>

    <p>Gün’ü aradım ankesörlü bir telefon bulup, başım her derde girdiğinde yaptığım gibi. Gün hem güldü, hem azarladı beni. “Bi kere de hadise çıkarma şu setlerde!” Gelip bizi aldı. Son parasını taksiye verdi. Kızı o gece Taş Basamak Sokağı’ndaki evde misafir etti. Ben misafir değildim. Ben Gün’ün ailesiydim, başını sürekli derde sokan kız kardeşi gibi bir şeydim. Bitmeyen bir bedel ödüyordu Gün, her hadise çıkardığımda yanımda biterek.</p>

    <p>Aslı’ydı kızın adı. Sette niye kendisine bağırıp çağırdıklarını, niye üstüne yürüdüklerini anlayamıyordu. Kötü bir niyeti olmadığını söylüyordu. Aksine, iyilik yapmak istemişti. Her şeyi olduğu gibi, fakat ürkütücü bir saflıkla anlatıyordu. “Ben replikleri güzelleştiriyordum,” diyordu. “Çok kötü yazılmıştı. Sufle verirken daha iyisini söylüyordum.”</p>

    <p>Gün’le ben acayip tırsmıştık. Ama etkilenmiştik de. Daha sonra Berrin Abla’dan öğrenmiştim işin ayrıntısını. Aynen kızın anlattığı gibiydi. Defalarca uyarıldığı halde, sufleyi senaryoda yazıldığı gibi vermiyor, değiştiriyordu. Oyunculara kendi yazdığı güzel replikleri fısıldıyordu. “Kız deli,” demişti Berrin Abla.</p>

    <p>Evet, bir şeyi başkalarına rağmen güzelleştirmeye çalışmak delilikle bir diye düşünmüştüm.</p>

    <p>Bu olaydan yıllar-yıllar-yıllar sonra, babama gittiğim bir gün, replikleri değiştirerek filmi güzelleştirdiği için yaka paça kovulan suflör Aslı’yı hatırladım.</p>

    <p>Babamın durumu hatırlattı.</p>

    <p>Babamın ben elimi sürmedikçe pislikten geçilmeyen mutfağında, mercimek çorbasıyla dolu pırıl pırıl bir çelik tencere duruyordu. Hangi hayırsever ki bu babama temizliği göz kamaştıran bir tencereyle süzme mercimek çorbası getiren? Babamın ocağı daima kararmış, yanmış, yağdan yapış yapış iken pırıldamış. Biri babamın mutfağını pırıldatmış. Hayırdır baba? Kimin eli bu?</p>

    <p>Babam ketum, babam manidardı. Anlatacak çok şeyi varmış da, kendini naza çekmek istiyormuş gibiydi. Baba anlat artık! diye anırtmak istiyordu beni. Baba-kız olalım istiyordu, tatlı bir sırrı paylaşarak benimle. Bu mercimek çorbası dolu tencerenin, ovulmuş parlatılmış ocağın sırrının aşk olduğunu ima ediyordu. Yuttum bir an. Olabilir mi? Bir kadın babama âşık olabilir mi? Zor. Hadi kadın oldu diyelim. Ama kolunun yokluğundan sanılsa da, aslında annemin yokluğundan mahvolan babam bir kadına gerçekten âşık olabilir mi? Niye olmasın? Aşk bir mucize ise gerçekleşebilir. Talih kuşu ise babamın da başına konabilir, piyango ise babama da çıkabilir. Sevindim, içim titredi babam için. “Babaaaa? Kim bu kadın bakalım, hmm?” Çözüldü dili babamın. Sibel Hanım getirmiş çorbayı, gelmişken ocağını da silmiş, ortalığını da toparlamış. Kadın çünkü babama kör kütük âşıkmış.</p>

    <p>Nasıl cız etti içim. Ah babacım benim! Zavallı babacım..</p>

    <p>(Öleli daha altı ay olan, acısı içimi her gün kavuran babacım.)</p>

    <p>Babam bir süredir replikleri değiştirerek hayatını güzelleştirmeye çalışıyordu.</p>

    <p>Oysa biz Osman’la, hayatın bize yazdığı boktan replikleri söylüyorduk.</p>

    <p>Babamın ölümünden bir süre önce, yazın başında Osman’la Burgazada’ya gitmiştik. Osman’ın parası bitmeye yüz tutunca çevremizden çekilen, sonra bir mülk satıp tekrar su gibi harcamaya başlamasıyla bizi yine aralarına alan çakallardan olmayan, bana yazılmayan, ama Osman’a gizliden gizliye âşık olduğunu hep hissettiğim Serhat (Michelin, Pirelli filan gibi ünlü bir lastik markasının bi şey müdürü) yemeğe davet etmişti bizi. Sevine sevine gitmiştik. Öyle parasızdık ki.. öyle insansızdık ki..</p>

    <p>Serhatlarla buluşmadan önce adada şöyle bir turlayalım istemiştim. Maddi sıkıntılarımız başlar başlamaz Teoman’ın elimizden aldığı, birkaç yaz kendi oturduğu (tek başına, yaylana yaylana), sonra kiraya verdiği yazlığımızı görelim, ne halde? Ama önünden geçerken içim ezilmişti. Osman’la birbirimizi iyi-kötü sevdiğimiz zamanlarda çok güzel yazlar geçirdiğimiz geniş balkonda gülüşerek yemek yiyen kiracıları görmüştüm. “Hihh! Topçamı kesmişler!” diye haykırmıştım. Osman duymazlıktan gelmişti. Topçam hiç olmamıştı sanki hayatımızda, Burgazada, iki katlı bu güzel ev.</p>

    <p>Bizim için yaşamak eksilmekti, artmak değil.</p>

    <p>Serhat çok sıcak karşılamıştı bizi. Yanında karısı da vardı. Sarı kafalı oğlu bakıcısıyla denizdeydi. Gölgeli bir masaya oturmuştuk. Kalamarlar, karidesler yemiştik. Peynirleri akan sigara böreklerinin, ahtapotların, tarakların, kıskaçla kabuklarını kırdığımız deniz böceklerinin biri gelip biri gitmişti. Serhat sofrayı doldurup taşırmıştı. Çok gülünç gelmişti bana halimiz, böyle mutlu iki çift gibi oturmamız. Serhat’ın gözü kocamda. Kocamın gözü parada. Yan masaların gözü bende. Serhat’ın karısının gözü kocasından başka herkeste. Benim gözüm kendi içime bakıyor. Soran olursa dostluk eden iki mutlu aileyiz, onlar çocuklu, biz çocuksuz. Kutsal aileyiz, hepimiz. Ananemiz, örfümüz, ahlakımız tam Osman’a göre: Görmezden gel. Duymazdan gel. Bilmezden gel.</p>

    <p>Kahvelerimizi içerken Sibel Hanım aramıştı beni cebimden. “Babanız karakola düştü. Abbasağa Parkı’nda oturan kadınlara, affedersiniz, orasını göstermiş.”</p>

    <p>Manyak mısın sen be? Ağzından çıkanı kulağın duyuyor mu kadın senin? Benim babam kolsuz olabilir. Benim babam boynuzlu bir zavallı olabilir. Ama benim babam.. benim babam..</p>

    <p>“Geçen gün de Çarşı’da bir kadına proteziyle sarkıntılık etmiş. Gülüyormuş bir de. Amca yapmaz öyle şey dedim, ama gören esnaf yeminler ediyor. Protezini uzatıp dürtüklemiş kadını. Kocası varmış yanında. Zor almışlar adamın elinden. Meczuptur, delidir bırak demişler. Amcanın hali çok fena, tedbir alın. Bir bakımevine mi yatıracaksınız, ne yapacaksanız artık..”</p>

    <p>Sibel Hanım ben yaşlarda, çok havalı bir kadın. Sibel Hanım fena halde pespaye, tapon, ama Allahı var, çok gösterişli. Uzun kızıl saçlı. Simli eflatun far sürüyor gözlerine. Pazar malı taşlı terlikleri hatırlatıyor bana. Elini sallasa elli adam bulur bu tapon Sibel Hanım. Çok da iyi yürekli üstelik, babamın ocağını pırıldattıktan sonra, sağa sola benim için “Allahın şırfıntısı, Nişantaşlarda boy göstermeyi bilir anca!” diyecek kadar. Tapon Sibel Hanım haklı. Kendi evinde bir su bardağını bile çalkalayıp kaldırmadığı halde, ikide bir kolları sıvayıp babasının temizlikçi kadın dayanmayan evini silip süpüren, ovup parlatan, baba n’olur, tamam tükür, sümkür, kus.. ama bir su akıt bari üstünden de kuruyup kalmasın diye yalvaran evladım ben. Nişantaşlarda boy göstermekten başka bir şey yaptığım yok.</p>

    <p>İşte bu tapon Sibel Hanım aradı beni, babama müthiş acıyarak.</p>

    <p>Bizim acil gitmemiz lazım çok değerli lastik müdürü ve sayın eşi.. kusura bakmayın. Babam Abbasağa Parkı’nda oturan kadınlara orasını gösteriyormuş, karakola düşmüş bu yüzden. Hemen gidip kurtarmamız lazım. Komisere yalvarmamız, Çarşı esnafının yaptığı gibi meczuptur, delidir, aman bu seferlik bırak komserim, biz sahip çıkarız ona diyerek alıp evine götürmemiz, ne yapıyorsun sen baba, yakışıyor mu sana bu ayıp hareketler! diye hesap sormamız lazım.</p>

    <p>“Osman gidelim.. Babam fenalaşmış..”</p>

    <p>Bir panik, bir telaş mutlu çiftte. Yapabileceğimiz bir şey var mı’lar, biz de gelelim bir yardımımız olur belki’ler. Karşıladıkları gibi sıcak uğurladılar bizi, ta iskeleye kadar, gider gitmez arayın’larla.</p>

    <p>Babası parktaki kadınlara orasını gösteren bir evlat olmanın utancından yüzüm yanıyordu benim. Bir an yanıyordum, sonra arsız arsız gülüyordum. Ar damarım çatlamış artık. Yoksa ar damarsız mı doğdum? Hangisi daha utanç verici diye düşünüyordum. Böyle bir babanın kızı olmak mı? Kocamla bir kere yatmak için öldüğünü gözlerinden okuduğum bir adamın sofrasında oturmak mı?</p>

    <p>Karakolda babamla komiseri bu Ergenekon hikâyesinden bir şey çıkacak mı? muhabbeti yaparlarken buldum. Beni beklemişti babam, gelip onu almamı. Babam komisere de orasını göstermişti. Babam meczup, deli, sapık değildi, tek kollu ama normal bir yaşlı adamdı. Tapon Sibel Hanım’ın orası dediği yer babamın karnıydı. Karnı tef gibi gerilmiş, limon gibi sapsarı olmuştu. Üç haftadır görmediğim babam gözaklarından parmak uçlarına, avuç içlerinden diline kadar sararmıştı. Abbasağa Parkı’nda kadınlarla çekirdek çitleyerek otururlarken söz hastalıklara gelince, babam şişip sararan karnını göstermek istemişti. Ama pantolonunu biraz fazla sıyırmıştı. Kadınlardan biri daha orasını görmeden çığlığı basmıştı. Millet babamın başına toplanmıştı. Dehşet içindeydim ben. Babam davul gibi şişmiş ve sararmış bir karından ibaret olmuştu. Müthiş zayıflamıştı. Yüzü çökmüş, vücudu erimişti. Oysa üç hafta önce mutfakta mercimek çorbası tenceresini bulduğumda, babamın ölmekte olduğu hiç aklıma gelmemişti.</p>

    <p>Hızla kötüledi. Sirozdan kansere dönen karaciğerinin babamı götürmesi dört ay bile sürmedi.</p>

    <p>Malulen emekli babamı Okmeydanı’na kaldırdık.</p>

    <p>Koğuş korkunçtu. Koğuş ölümün eşiğindeki mağrur hastalardan ve onların ağırbaşlı refakatçilerinden değil, insanlığından çıkmış insanlardan oluşuyordu (babam ve ben dahil). Yalnız koğuş değil tüm hastane korkunç acılardan ve acılardan daha korkunç çaresizliklerden oluşuyordu. Hastane kalabalıklardan, parasızlıklardan, birilerine yalvarmalardan, oradan oraya gidiş-gelişlerden, naylon terlikli, terli ayaklardan, cerahatli, kanlı, kusmuklu, sidikli pijamalardan, pansumanlardan, alçılardan, ilaç kokularından, kesilip çıkarılan, çıkarılıp atılan organlardan oluşuyordu. Hastalar ağırlaştıkça korkunç çığlıklar atıyorlardı. Hastaları ağırlaştıkça refakatçiler çirkefleşiyorlardı. Doktorlar, hemşireler ve hastabakıcılar ölüme müthiş alışmışlardı. Kendileri ölmeyecekmiş kadar alışmışlardı. Fiziksel ya da ruhsal hiçbir acıya aldırmıyorlardı.</p>

    <p>Sürünüyordu babam, eriyordu babam, ölüyordu babam.</p>

    <p>Ben babamın başında bekliyordum.</p>

    <p>Bir gece çok acı çekiyordu. İnim inim inliyordu. Babama morfin verilmesi gerekiyordu. Ama nöbetçi doktor (genç bir kızdı, yeni mezun) ortada yoktu. Kapı kapı dolaşıp doktor kızı aramaya başladım. Sonunda odalardan birinde, başka bir doktorla (genç bir adam) satranç oynarken buldum.</p>

    <p>İkisi de ölesiye ciddiydiler. Azgelişmiş bir ülkenin dökülen bir devlet hastanesinde iki tecrübesiz hekim değiller de, Harvard’ın bilim laboratuarında kanserin kökünü kazıyacak aşıyı bulmak üzere olan iki dehaydılar sanki. Öylesine yoğun bir dikkat vardı yüzlerinde. Atı mı oynasam fili mi? Kaleyi mi kıpırdatsam veziri mi? Bu herife bu gece mi versem yarın mı? Bu kızı şimdi mi düzsem sabah mı?</p>

    <p>Anladım ki hiçbir sözüm, hiçbir yalvarışım çekemez dikkatlerini. O kadar kendileriyle ve birbirleriyle meşguller. Alttan alsam, ellerini öperek, ayaklarına yüz sürerek yalvarsam bile babamla ilgilenin ne olur diye, beni iteleyecekler.</p>

    <p>“Doktor Hanım, babamın çok ağrısı var, bi ilgilenseniz..”</p>

    <p>Üç kez (üç kez!) tekrarladığım ricama bir cevap lütfetselerdi: Evet. Hayır. Daha sonra. Görmüyor musun meşgulüz. Ağrısı olacak tabii, adam kanser.. gibi, iyiden kötüye giden bir yığın cevabın içinden en kötüsünü bile seçselerdi, kan beynime sıçramazdı bu kadar benim.</p>

    <p>Ama vermediler. Başlarını kaldırıp bakmadılar. Beni ve babamın ağrısını yok saydılar.</p>

    <p>Satranç tahtasına bir tekme attım. Şahlar, piyonlar havada uçuştu. Odayı birbirine kattım. Dolapları devirdim. Fincanları, bardakları kırdım. Hastanenin güvenliği üşüştü başımıza. Hastalar yataklarından fırladı. Refakatçiler koşuştu. Delirmiş gibi saldırdıkça o iki doktora ve beni tutmaya çalışan güvenlik görevlilerine, refakatçiler ve ayağa kalkabilen hastalar benimle dayanıştılar. Benim haklılığımı bas bas bağırdılar. Fırsat bu fırsattır diye kendi şikâyetlerini sayıp döktüler. Küçük çaplı bir isyana benzedi durum.</p>

    <p>O sırada Osman geldi. Çığlık çığlığa yakasına yapıştım Osman’ın.</p>

    <p>“Babamı burada bırakamam! Babamı burada bırakamam! Babamı burada bırakamam!”</p>

    <p>Bırakmadık.</p>

    <p>Osman’ın elinde satılacak bir tek Honda Civic’i kalmıştı. Jaguarlar, Volvolar dururken Honda’yla idare etmek çok ağırına gidiyordu. (Ama kardeşinin kapısında para için yalvarmak gitmiyordu.) Çünkü Osman’ın Porsche bile almışlığı vardı taşyürek babası ölüp de içinde yüzeceği kadar çok para bıraktığı zamanlarda.</p>

    <p>Eğer ilahi bir mahkemeye çıkacaksak bir gün, ben Osman’dan davacı olacaksam eğer, “Beni sattın orospu çocuğu! Sırf puşt kardeşin geri zekâlı nişanlısının dayısına yaransın, böylece adam sınıfına girsin, işadamları kulüplerine yazılsın, para üstüne para yığsın, karşılığında da senin borçlarını ödesin, çekler yazsın, sana dükkân açsın, ev sahibi seni bu pahalı dairenden atmasın, yine lüksten lükse koşarak hayatına devam et diye beni vicdansız bir emniyet müdürüne peşkeş çektin Osmaaan!” diyerek suçlayacaksam kocamı, o da “Senin alkolik baban için arabamı sattım ben!” diyerek kendini savunacaktır.</p>

    <p>Osman babamın iyi bir hastanede ölmesi için arabasını sattı. İlişkimiz boyunca çok kötü sınavlar veren Osman babamın hastalığı ve ölümü sırasında çok iyi bir sınav verdi. Hondasını hemen okuttu. Babamı Alman Hastanesi’ne yatırdım. Haluk Hoca’nın karısının bıraktığı asil ayak izlerine basarak yürüdüm yıllar sonra bu hastanenin çirkin arabesk motiflerle süslenmiş koridorlarında. Para mühim değil. Ne gerekiyorsa yapın. Yeter ki acı çekmesin babam!</p>

    <p>Osman günde iki kez (öğleden sonra ve geceleri) bizi görmeye geldi. Eli kolu dolu hep. Çikolatalar, dondurmalar (babam yiyemese de), kitaplar, gazeteler, çiçekler.</p>

    <p>Avrupa göremeyen babam, Alman Hastanesi’nde İstanbul’un en güzel manzarasına bakan pencerenin önünde oturmuş, oda oda dolaşıp kendisini arayan Azrail’ini beklerken, birlikte geçen yıllarımızı bana anlatarak hayatının son anlarını güzelleştiriyordu. Hayatımız onun anlattığı gibi değildi. Babam gerçeklerin yerine duygulu, sevecen replikler fısıldıyordu kulağıma, o suflör kız gibi.</p>

    <p>Ben kameraya çekiyordum babamı.</p>

    <p>Ölümünden sonra sürekli onu izleyip ağlamak için.</p>

    <p>“Mezuniyet töreninde giydiğin uçuk mavi elbiseni hatırlıyor musun?” diyordu mesela. “Hani minik minik eflatun çiçekleri olan. Çivit mavisi bir hırka giymiştin üstüne. Törenden sonra Kör Agop’un meyhanesine götürmüştüm seni. Ne güzel kafa çekmiştik baba-kız.”</p>

    <p>Ben mezun olamadım ki baba. Ben devamsızlıktan atıldım. Eflatun çiçekli mavi bir elbisem, çivit mavisi hırkam olmadı hiç.</p>

    <p>“... İlk defa orada topik yemiştin. Hiç sevmemiştin. Agop sağdı o vakitler, çok kızmıştı sana, beğenmedin diye..”</p>

    <p>Biz seninle Kör Agop’un meyhanesine hiç gitmedik ki baba. Sen kolsuz bir scarface olduğun için pek dışarı çıkmazdın. Yediğim ilk topik de Vatuş’un yaptığıydı. Annem bizi terk etmemişti. İki kolun da vardı o zamanlar. Beş yaşındaydım, belki daha küçük. Vatuş getirmişti. Bayılmıştım. Sen de topik severdin. Annem sevmezdi. Ama biz seviyoruz diye yaptırırdı.</p>

    <p>“... Osmanlar seni istemeye geldiklerinde kızımdan ayrılamam diye nasıl ağlamıştım..”</p>

    <p>Osmanlar beni istemeye gelmedi ki baba. Osmanlar diye bir şey yoktu çünkü. Kimsesiz bir Osman vardı sadece, kimsesizliğini göğsüme yatarak unutan.</p>

    <p>“... Annen ne telaş yapmıştı o gün, aman damadımızın ailesine mahcup olmayalım diye. Çok güzel giyinmişti yine, saçları dalga dalga sırtında.”</p>

    <p>Ah babacım benim! Osman seninle tanışmaya geldiğinde (tek başına) annem Berlin’e çoktan yerleşmişti, Frau Liebisch / Bayan İbiş olmuştu. O gün utancımdan yerin dibine girmiştim. Sızmıştın çünkü. Altına işemiştin. Koltuktan kalkacaksın, işediğin belli olacak diye ödüm kopmuştu. Üçümüz sessizce oturmuştuk. Osman gittikten sonra temizlemiştim seni. Giydirip yatağına yatırmıştım. Osman beni istemez artık diye ağlıyordum. Sen de ağlıyordun. Ama ağladığını bana göstermiyordun. Osman ertesi gün “Hadi evlenelim,” demişti. İnanamamıştım. Sevinçten çıldırmıştım. Gidip evlenmiştik, kimseye haber vermeden. Haber verecek kimsemiz yoktu.</p>

    <p>“... Sibel Hanım’ı ara da söyle hastanede olduğumu. Meraktan ölmüştür. Kontrol için yattı de ama. Telaşlanmasın. Kadın fena âşık bana.. ikide bir çorba yapıp duruyor.”</p>

    <p>Sibel Hanım sana âşık olsa tiramisu yapar babacım, çorba değil. Böyle olur bu işler. Kendimden biliyorum. Ben hep öyle yaptım. Âşık olduklarıma tiramisu, acıdıklarıma çorba yaptım.</p>

    <p>“Biraz yatayım.. sen de evine git artık, yoruldun. Bir-iki gün içinde ayağa kalkarım zaten. İyiyim ben. Aslan gibiyim.”</p>

    <p>“Aslan gibisin baba.. hadi, gel yatırayım seni.”</p>

    <p>Eylül güneşi yeni eğiliyordu. <em>Batan gün kana benziyor</em>du. <em>Yaralı cana benziyor</em>du. Çocuk gibi bakıyordu babam. Akşam güneşi sapsarı scarface’ini pespembe gösteriyordu. Pijamasının boş kolu koltuğun kenarından sarkıyordu.</p>

    <p>Babam bana bilinçli bir şekilde kafayı yemiş numarası yapıyordu. Böylece beni affet demek istiyordu: Benim hayata gücüm yetmedi kızım. Baban zavallının tekiydi. Hayatla baş edemedi. Annenle amcana bi geçin karşıma da, bana taktığınız boynuzlarla karnınızı deşeyim diyemedi. Eski güzel yüzünün, kopan kolunun yerine bir şey koyamadı baban. Mağduriyetini madalya gibi taşıdı, sana devretti. Senin defalarca düştüğünü gördüğü halde tut elimi diyemedi. Babanı affet zavallı kızım demek istiyordu.</p>

    <p>Babam öleceğini biliyordu, kayışı koparmış numarası yapıyordu. Ömrümün son gecesinde sana her şeyin farkında olduğumu söyleyebilecek gücüm olsaydı, bu hale gelmezdik kızım demek istiyordu.</p>

    <p>Mağdurun özür dileme biçimi buydu.</p>

    <p>Elinden tuttum babamı, koltuktan kaldırdım. Yatağına yatırdım. Üstünü örttüm. Çarşafı boynuna kadar çektim, sabah olduğunda yüzünün de bu çarşafın altında kalacağını bilerek. Yara izinin üstünden öptüm defalarca, çenesinden yarısı olmayan kaşına kadar.</p>

    <p>Gülümsedi, ben babamın kızı değilmişim de, babam benim oğlummuş gibi.</p>

    <p>Sağ gözkapağı düştü gene, tık, kapandı gözü. Sol gözüyle son kez baktı, kısacık bir an. Yeryüzünün bütün kanserli hastaların çektiği acıların toplamından daha fazla bir iç acısıyla. Tanrı bana zayıf bir karakter verdiyse, kimi suçlayayım böyle hazin biten bir ömür için sorusunun bütün yakıcılığıyla yakarak beni.</p>

    <p>Gözlerini yumdu, uyudu.</p>

    <p>Bir daha uyanmadı.</p>

    <p>Yanına oturdum. Elini elime aldım, soğumasını izledim. Gözyaşı döktüm sabaha kadar.</p>

    <p>Ölüyorsun baba, nihayet ölüyorsun dedim, senin için seviniyorum. İntihar etmek dışında her şeyi yaptın ölmek için.</p>

    <p>Şimdi sıra bende.</p>
  </div>
</body>
</html>
