<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Ağed! Ağed!</h1>

    <p>Babamın estetik ameliyat olması gerektiği için arabamız satılmış. Diğer ameliyatlarının çoğunu SSK karşılamış. Bazılarının parasını Süleyman Amca vermiş. Dikiz aynasında asılı duran ilk patiklerim salonda, hasır sepetten yapılmış avizemizde sallanıyor artık. Evimize döneli nerdeyse bir yıl oldu. Ama hâlâ mutlu değiliz. Biz yokken aşk merdiveni çiçeğimiz ölmüş. Vatuş çok üzülüyor. Üç günde bir su verdiğine, saksıyı haftada bir güneşe çıkardığına yemin ediyor. Annem boş boş bakıyor. Aşk ölmüş. Aşk merdiveni çiçeği ne ki? Babamın yüzü eskisi gibi güzel değil. Çirkin. Hatta korkunç. Açık pembe, pütürlü, daralıp genişleyen bir hat elmacıkkemiğinden çenesine uzanıyor. Sağ kaşının yarısı yok, kaşının üstündeki deri büzüşmüş, sağ gözü küçülmüş, ucu aşağıya bakıyor. Onca estetik ameliyat olduğu halde yüzünü ancak bu kadar düzeltebilmişler. Bir tek dişleri düzgün yapılmış. Yepyeni takma dişleri var babamın. Ama çok garipsiyorum. Dişleri bana, sağ tarafında sallanan boş pijama kolundan, yüzündeki yara izinden, şekli bozulan gözünden, yarısı olmayan kaşından daha yabancı, daha korkutucu geliyor. Sanki babamın ağzı başkasının artık, sesi de öyle. Zaten pek konuşmuyor. Hep içiyor. Beni her gün bakkala gönderiyor. Bir büyük rakı, altı bira, iki paket sigara aldırıyor. Hepsini bir günde bitiriyor. Akşamları salonda oturmuyoruz. Hasır sepetten yapılmış avizemizi yakmıyoruz. İlk patiklerim karanlıkta, öylece sallanıyor avizede. Annem işten dönünce babam karanlık odaya gidiyor. Oradaki somyada yatıyor. Yüzü hep duvara dönük. Annemle babam birlikte yatmıyorlar artık. Yatak odalarında annem tek başına yatıyor. Karanlık odada eskiden annemin takıl tukul dediği, evde bir türlü kendine yer bulamamış eşyalarımız dururdu. Vantilatör, regülatör gibi pek kullanılmayan aletler, araba buzluğu (Avrupa’ya gidecektik arabamızla), eski ütü, giymediğimiz giysiler, süpürge, faraş, toz bezleri, kovalar filan. Artık babamın ömrü bu karanlık odada, takıl tukul gibi, ayağa takılan lüzumsuz bir eşya gibi geçiyor. Annem Taksim İlkyardım’daki işine geri dönmedi. Yedi aydır Nişantaşı’nda, Güzelbahçe Kliniği’nde çalışıyor. “Daha iyi oldu,” diyor. Özel hastane olduğu için maaşı daha yüksek. Ama çok fazla çalışıyor. Bazı geceler telefonla acil çağırıyorlar. Hemen gitmesi gerekiyor. Ergenekon Caddesi’ne kadar yürüyor. Oradan taksiye biniyor. Eskiden, evde olduğu zamanlarda babam mutlaka annemle birlikte giderdi. Şimdi gittiğinden haberi bile olmuyor. Bazen sabaha karşı dönüyor annem. Anahtarın kilitte çevrildiğini duyuyorum, uyanıyorum. Kalbim küt küt atmaya başlıyor. Annem odama geliyor. Saçımı okşuyor, öpüyor beni, üstümü örtüyor. Sonra babamın yattığı karanlık odaya gidiyor. Merak ediyorum. Sessizce yataktan çıkıp parmak uçlarıma basa basa koridora çıkıyorum. Kapı aralığından bakıyorum. Babamın yüzü duvara dönük. Annem babamın da saçlarını okşuyor, onu da öpüyor. İlk zamanlarda babam sesini çıkarmıyordu. Uyuyormuş gibi yapıyordu. Bir süredir uyanıp bağırıyor. “Defol başımdan!” diye bağırıyor. Annem ağlayarak odasına gidiyor. Kapısını kilitliyor. Annem kilitli kapının arkasında, babam karanlık odadaki somyasında, ben koridorun ucunda öylece kalıyoruz. Babamla ben, olduğumuz yerden annemin hıçkırıklarını dinliyoruz. Artık mutlu değiliz. Hatta çok mutsuzuz. Ölesiye mutsuzuz. Küçücük mutfağımızda, gülüşerek, itişerek yemek pişirmiyoruz. Babam “Kızıma bi ciğer-böbrek aldım, mis mis!” demiyor. Annem köfte yapmıyor. Mutfakta sadece çay yapılıyor artık. Bazen geç geldiğinde ayaküstü bir şeyler atıştırıyor annem. Ya da babam rakısının yanına peynir kesmek veya kendine sucuklu yumurta yapmak için mutfağa giriyor. Halbuki evde daima yemek var. Annem bize yemek yapması için Vatuş’a para veriyor. Vatuş kendi evinde pişirip getiriyor. Kapları buzdolabına diziyor. “Babanla yiyin güzel güzel,” diyor. Harika yemekler yapıyor Vatuş. Zeytinyağlı bakla yapıyor. Uskumru dolması yapıyor. Terbiyeli kereviz yapıyor. Ama babam sadece sütlaç ve pilav yiyor. Bir de sucuklu yumurta. Annemin çalışma saatleri giderek uzuyor. Artık eve ne zaman gelip gittiği de belli değil. Bazı geceler gözleri kızarmış, buğulanmış geliyor. Kapıyı açtığında karşısına çıkarsam “Niye hâlâ yatmadın sen?” diye kızıyor bana. İçkili olduğunu duvarlara tutuna tutuna banyoya gitmesinden anlıyorum. Arkasından bakıyorum. Sallanıyor, sağa sola çarpıyor yürürken. Banyoya giriyor, yıkanıyor. Öyle uzun yıkanıyor ki, çıktığında uyuyakalmış oluyorum. Annem, onu Süleyman Amca’yla yakaladığımdan beri gözlerimin içine bakmıyor. Saçsız başıma güllü dallı, çok çirkin bir başörtüsü sararak Fikriyanım’ın evinden kaçtığım günden beri. Fikriyanım namaz kılarken kaçıyorum evden. Cavidan Hala balkonda. Külotları ve sutyenleri elbiselerin arasına saklayarak çamaşır asıyor. Usulca kapıyı çekiyorum. Çıt, kapanıyor kapı. Kalbim küt küt merdivenlerden iniyorum. Sokak kapısını itip, kendimi dışarı atıyorum. Günlerden cuma. Fındıkzade’de pazar kurulmuş. Ortalık insan kaynıyor. Koşmaya başlıyorum. Pazardan gelen eli kolu dolu kadınlara çarpa çarpa koşuyorum. Kulaklarımda Nihal Yenge’ye “At o bitli makası çöpe!” diye bağıran Fikriyanım’ın sesi çınlıyor. Sanki Nihal Yenge arkamdan gelecekmiş, beni ensemden tutup yakalayacakmış, içinde çürüdüğüm o korkunç eve geri götürecekmiş gibi korkuyla koşuyorum. Yusufpaşa durağına kadar koşuyorum. Nefes nefese kalıyorum. Bacaklarım yanıyor. Sırtımdan belime korkunç bir ter iniyor, sırılsıklam oluyorum. Kanım damarlarıma dank dank diye korkunç bir ses çıkararak vuruyor, beynimin içinde duyuyorum. Taksim-Topkapı troleybüsünün geldiğini görüyorum. Seviniyorum. Bilet almam gerek. Harçlığım var. Süleyman Amca beni her gördüğünde sevindirmek umuduyla harçlık veriyor. Ama harcayacak yerim yok. Fikriyanım beni dışarı göndermiyor çünkü. Sadece bir kere Ersin’le kitapçıya gitmeme izin veriyor. Çapa Tıp’ın karşısındaki ara sokaklardan birinde, daha çok tıp kitapları satan bir kitapçıya gidiyoruz Ersin’le. Caddeye çıkınca Kan Merkezi’ni görüyorum. Donakalıyorum. Babamın yattığı bina, Kan Merkezi’nin arkasında. Öndeki bina olmasa yattığı katı göreceğim nerdeyse. Gözümün önündeki hastanenin bir odasında yatan babama, ona refakat eden anneme bu kadar yakın olduğum halde onları göremiyor olmam dehşete düşürüyor beni. Süleyman Amca beni babama götürürken bu kadar yakın olduğumuzu fark etmediğim için kendime kızıyorum. Çok kızıyorum. Kendimi parçalayasım geliyor. Ersin’e “Babama gidelim,” diyorum. Hiç itiraz etmeden “Olur,” diyor, gülümsüyor. Çok seviniyorum. Gidiyoruz. Ama kapıcı bizi içeri almıyor. İkimiz de çocuğuz. Ersin yalvarıyor kapıcıya, babamı çok özlediğimi anlatmaya çalışıyor. “Hiç değilse annesini çağırın, o da burada, refakatçi,” diyor. Ama kapıcı Nuh diyor peygamber demiyor. Ersin çok üzülüyor, onun üzüldüğünü görünce ben de üzülüyorum. “Boş ver,” diyorum. Kitapçıya gidiyoruz. Ama canım hiç kitaplara bakmak istemiyor. Evden kaçınca Ersin’in babasının verdiği, bir türlü harcayamadığım parayla troleybüse biniyorum, bilet alıyorum. Taksim’de iniyorum. Yolları biliyorum. Hangi otobüs nereden geçer, hangileri ring yapar, hangi durakları pas geçer, hepsini biliyorum. Babam kaza geçirmeden önce annemle çok gezerdik. Sinemaya ya da alışverişe giderdik. Taksim’de troleybüsten iniyorum, otobüse biniyorum. Osmanbey’de indiğimde kalbimin çarpışı yeniden artıyor. Evimize koşuyorum. Yüreğim ağzımda. Bu kez mutluluğa benzeyen bir şey var içimde. Saçlarımın dibinden kesilmiş olduğunu unutturacak kadar kuvvetli bir şey. Ama başımdaki iğrenç örtü ikide bir kayınca yaşadıklarımı hatırlıyorum. Başım alev alev yanıyor. Başörtüsünü çekiştirip düzeltiyorum. Saçsız başımla kimseye görünmek istemiyorum. Daha sokağımıza girmeden anahtarımı yokluyorum. Sokağımızda olmak beni daha da mutlu ediyor. Sevinçten çıldıracak gibi oluyorum. Evimize geliyorum. Kapıyı açıyorum. İçeri giriyorum. Koridorda yürüyorum. Yatak odasının kapısı aralık. Hafifçe itiyorum ve annemle göz göze geliyorum. Beni gördüğü an, annemin gözleri donuyor. Bir filmin dondurulmuş son karesi gibi donuyor. Saniyeler boyunca donmuş bir biçimde bakışıyoruz. Annem kaskatı kesiliyor. Siyah, iğrenç etbeninin hareket ettiğini fark ediyorum. Süleyman Amca başını kaldırıyor. Ne olduğunu merak ederek annemin yüzüne bakıyor. Tam dönüp bana bakacakken kayboluyorum. Annemin o an, ona ne dediğini hiçbir zaman öğrenemiyorum. Vatuş’un kapısını yumrukluyorum. Vatuş kapıyı aç! diye bağırmak istiyorum. Ama sesim çıkmıyor. Ağlamazsam öleceğimi hissediyorum. Başımda milyarlarca karınca geziyor. Başörtüsü başımdan kayıyor. Vatuş beni görünce “Ağed! Ağed!” diye çığlık atıyor. Beni kendine çekiyor, sarılıyor. Başımı Vatuş’un kucağına gömüyorum. Beline sıkı sıkı, mengene gibi sarılıyorum. Ağlamaya başlıyorum. Tam üç gün ağlıyorum. Yorgun düşüyorum ağlamaktan. Ağlarken uyuyakalıyorum. Uyanınca gene başlıyorum. Vatuş da ağlıyor. Üç gün boyunca bana sarılıp “Avağeli..” diyerek ağlıyor. Zavallı diyor bana, avağeli.. acınası. Vatuş saçlarım kesildiği için ağladığımı sanıyor. Nihal Yenge’ye ve Fikriyanım’a ağız dolusu beddua ediyor. “Sireli, ağlama artık, içim parça parça oldu,” diyor. Annem Vatuş’un evine geliyor. Saçları ıslak. Uçlarından su damlıyor neredeyse. Alelacele banyoya girmiş olmalı. Bir yığın endişesi var. Gördüklerimi unutacak mıyım, bilmiyor. Birilerine söyleyecek miyim? Çok korktuğunu, kalbinin gümbür gümbür çarptığını daha yüzünü görmeden hissediyorum. Annem saçlarımın kesildiğini görünce deliriyor, korkusunu unutuyor. “Sana ne yaptılar! Ne yaptılar!” diye bağırıyor. Benden beter ağlıyor. Kendini yerden yere vuruyor. Parmaklarını kendi saçlarına sokuyor, kopartacak gibi çekiyor. Annem o anda çok acı çekiyor. Birçok acıyı birden çekiyor. Sonra birdenbire, beni Vatuş’la öylece bırakarak çıkıp gidiyor. Bir taksiye atlayıp doğru Fikriyanım’ın evine gittiğini, mutfaktan büyük bir ekmek bıçağı kaptığını, evden kaçmış olabileceğime ihtimal vermeyip Azimelere filan gittiğimi sanan Fikriyanım’ın ve Nihal Yenge’nin üstüne yürüdüğünü, komşuların araya girdiğini, Cavidan Hala’nın haber vermesi üzerine Süleyman Amca’nın koşup yetiştiğini, Fikriyanım’ın eşyasını kırıp döken, camları şangır şangır aşağı indiren annemi güçbela yakalayıp babamın yattığı hastaneye, acil psikiyatriye götürdüğünü Vatuş’tan öğreniyorum. Vatuş bunları anlatmasının beni sakinleştireceğini sanıyor. O günden sonra babam hastaneden çıkana kadar Vatuş’un evinde kalıyorum. Aylarca. Vatuş’la birlikte yatıyoruz. Geceleri Vatuş’un daracık yatağında yan yana uzanıp cep fotoromanlar, Barbara Cartland’lar, Kerime Nadir’ler okuyoruz. Pazar günleri Feriköy’e, Surp Vartanants’a ayine giderken beni de götürüyor. Hava güzelse avluda oyalanıyorum. Gelenleri izliyorum. Soğuksa içeri giriyorum. Vatuş’un yanında, ellerim kucağımda, ayak parmak uçlarımla yerde daireler çizerek, sessizce oturup ayinin bitmesini bekliyorum. Onları yatak odasında gördüğümden Süleyman Amca’nın haberi yok. Olmadığını hissediyorum. Sonraki aylarda karşılaştığımızda uzamış saçlarıma çekinerek dokunmasından, annesinin ve karısının bana yaptıkları şey için özür diler gibi dokunmasından anlıyorum. Ben Vatuş’tayken babam hastaneden çıkıyor. Süleyman Amca’ yla annem getiriyorlar eve. Süleyman Amca’nın lacivert Renault’suyla. Vatuş “Baban eve döndü,” dediğinde her şeyi unutmaya hazırım. Tekrar eskisi gibi mutlu olmaya hazırım. Koşarak gidiyorum. Sevinçle. Ama babam karanlık odadaki somyaya yatmış çoktan. Yüzünü duvara dönmüş. Benimle konuşmuyor. Kimseyle konuşmuyor. Süleyman Amca salonda, pencerenin önündeki koltukta oturuyor. Gözlerine bakmıyorum. Onu görmek istemiyorum. Onu unutmak istiyorum. En çok annemin gözlerinin donduğu anı unutmak istiyorum. Ama unutamıyorum. Ben unutabilen biri değilim. Beynim unutamadıklarımla, unutamadığım şeylerin ayrıntılarıyla dolu. Beynim çatlayacak kadar dolu. Unutmak için kendimi derslerime vermek istiyorum. Başaramıyorum. Öğretmen beni sözlüye kaldırıyor. Bir sürü soru soruyor. Hiçbirini bilmiyorum. Bir şeyler geveleyebilirim. Öğretmen beni idare edecek, geçirecek. Babamın durumunu biliyor. Ama tam bir-iki şey söyleyecekken birden gözümün önünde siyah iğrenç etbeni hareket ediyor. Kaskatı kesiliyorum. Dilim tutuluyor. Ağzımı açamıyorum. Bütün öğretmenler bana kurtarma yazılısı yapıyorlar. Kitabı dizime açıp olduğu gibi yazıyorum. Bana acıdıkları için görmezlikten geliyorlar. Bir tek İngilizce’den kendi çabamla geçiyorum, kopya çekmeden. Siyah, iğrenç etbenini ve annemin donmuş gözlerini sadece İngilizce dersinde unutabiliyorum. Nedenini bilmiyorum. We are a family. Başka bir dilin sözcükleri beynimi örtüyor sanki. Tarif edemediğim bir şeyle kaplıyor. Başkası oluyorum. My mother is a nurse. My father is an engineer. Gözümün önünde anneme benzemeyen çizgi hemşireler, çizgi babalar var. Hep İngilizce konuşmak, İngilizce çalışmak istiyorum. Ama eve geldiğimde babamın takma dişleri takırdıyor gözümün önünde. Gene dağılıyor aklım. Hafta sonları korkunç geçiyor. Pazar günleri televizyon yayına sabah on bir civarında başlıyor. Pazar stüdyosu, tele pazar, bilmem ne gibi bir program oluyor bütün gün. Arada maçlara bağlanıyorlar. Babam kendini televizyona vermiş durumda. Her şeyi seyrediyor, haberleri, reklamları, çizgi filmleri, belgeselleri, yarışmaları. Ne varsa. Televizyonu hiç kapatmıyor. Televizyon seyretmediği zamanlarda sportoto oynuyor. Annem gene evde değil. Ya nöbette ya dışarıda bir işi var. Televizyon bangır bangır bağırırken İngilizce çalışmaya çalışıyorum. Veya evi temizliyorum. Temizlik yapmama gerek yok aslında. Vatuş evi haftada iki kez temizliyor. Camları siliyor. Çamaşırları yıkıyor, ütülüyor. Vatuş hayatını bize bakarak kazanıyor. Babam yatakta rakı içiyor, sigara içiyor. Sucuklu yumurtasını yatakta, döke saça yiyor. Babam eskiden her gün yıkanırdı. Artık doğru dürüst yıkanmıyor. İki hafta su yüzü görmediği oluyor. Çok pis kokuyor. Babam sık sık banyoya kapanıp ağlıyor. Haaaah! der gibi bir nefesin yükseldiğini duyuyorum. Babamın ciğerlerine hava dolduğunu, orada hıçkırık haline geldiğini hissediyorum. Babam musluğu açıyor ağlarken. Bütün borular ötüyor. Boruların ötmesi beni ağlatıyor. Borular babam için ağlıyormuş gibi geliyor bana. Annemin nöbetçi olduğu bir gece çığlık atarak uyanıyorum. Bacağımda korkunç bir acı var. Nefesim kesiliyor. Acıdan bacağımı kaldırıp kaldırıp yatağa vuruyorum. Babam koşup geliyor. Kaza geçirdiğinden beri onu ilk kez bana bir şey olacak korkusu içinde görüyorum. Hissettiğim acıya rağmen seviniyorum. Yatağımda kocaman kara-sarı bir akrep buluyoruz. Kuyruğu boğum boğum, kıvrılıyor, yastığıma doğru ilerliyor. Beni akrep sokmuş. Babam eliyle alıyor akrebi. Yere atıyor. Üstüne basıyor. Terliğinin topuğuyla çiğniyor. Akrebin çıtırdadığını duyuyorum. Vatuş çığlığımı duymuş, bize geliyor. Babam Vatuş’a “Annesini ara!” diyor. Dikkat ediyorum, annemin adını söylemiyor. Beni annemin çalıştığı hastaneye götürecekler. Vatuş hastaneyi arıyor. Annemin o gece nöbetçi olmadığını öğreniyor. Babam telefonu istiyor. Vatuş vermek istemiyor. Babam zorla alıyor. Annemin aylardır gece nöbetine kalmadığını, gündüz servisine geçtiğini, geceleri hastaneye uğramadığını öğreniyor. Babamın yüzü kül gibi oluyor. Birden bir avuç kül yürüyor yüzüne. Susuyor babam. Sağ gözkapağı küt diye düşüyor. Sağ gözü kapanıyor. Ben ağlamayı kesiyorum. Ama gözlerimden yaş akıyor. Vatuş mantomu sarıyor sırtıma. Beni kucağına alıyor. Babamın bir kolu yok, beni kucaklayamaz. Vatuş kucaklıyor. Taksiye biniyoruz üçümüz. Babam annemin çalıştığı hastaneye gitmeyi kabul etmiyor. Şişli Etfal’e gitmemizi istiyor. Bana serum bağlıyorlar. Babam başucumda oturuyor. Elimi hiç bırakmıyor. Ben çok mutsuzum. Ölmek istiyorum. Keşke çığlık atmasaydım, babamı uyandırmasaydım, o zaman ölebilirdim diye düşünüyorum. Babamın yüzü hâlâ kül gibi. Eve döndüğümüzde Vatuş da içeri girmek istiyor. “Hayır!” diyor babam. Vatuş’u içeri almıyor. Vatuş ne olacağını biliyor. Yalvarıyor girmek için. Ama babam kararlı. Kapıyı yüzüne kapatıyor. Sabah annem geliyor. Babam “Neredeydin?” diye soruyor. Hastaneden çıktığından beri anneme ilk kez hitap ediyor. “Nöbetçiydim,” diyor annem. Şaşırmış olduğu belli. Babam yumruğuyla annemin yüzüne vuruyor. Tek koluyla saçlarından yakalıyor. Yüzünü duvara çarpıyor. Tekrar çarpıyor. Tekrar çarpıyor. Aralarına girmeye çalışıyorum. “Yapma baba!” diye çığlık atıyorum. Yalvarıyorum. Ben de başımı duvara vuruyorum. Başımı duvara vura vura ölmek istiyorum. Babam beni görmüyor. Annemin gıkı çıkmıyor. Annemin yüzü kan içinde. Annemin dişleri kırılıyor. Ama annem ağzını açmıyor. Sanki babam onu öldürsün istiyor. Ben kulaklarımı tıkıyorum. Başımı dizlerime indiriyorum. Kıvrılıyorum, kıvrılıyorum, o kadar kıvrılıyorum ki, salyangoza benziyorum. Annem babamı terk ediyor.</p>
  </div>
</body>
</html>
