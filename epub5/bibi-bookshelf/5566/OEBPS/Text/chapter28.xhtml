<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Alışırdım</h1>

    <p>Depremden önceki birkaç yıl boyunca, Almanya’da yabancıların yaşadığı ne kadar şehir varsa hepsinde muhakkak bulunan Türk, Kürt, Arap, Yunan vb. marketlerin sattığı “Yörük” marka yoğurtların kutularında benim yüzüm yer aldı. Bütün tesadüfler gibi “beklenmedik” bir tesadüf yol açtı buna.</p>

    <p>Kubi uyduruk bir turistik katalog için Galata Kulesi’nin fotoğraflarını çekerken etnik mozaik timsali bir abiyle tanımıştık: Sami Abi.</p>

    <p>Korkunç sıcak bir temmuz günüydü. Kan ter içinde kalmıştık. Biraz mola vermiştik. Kulenin dibindeki asma çardaklı kahvede bir şeyler içiyorduk. Yan masada oturan bu abi bizden ateş istedi, elindeki yirmi beşlik Stuyvesant paketini uzatıp sigara ikram ederek. Sonra da yersiz bir samimiyetle masamıza kaynak yaptı. Kırkın üstündeydi, şişmandı, sevimliydi.</p>

    <p>“Berlin’de yoğurt üretiyorum,” dedi, Gün’e ya da bana asılmak gibi bir niyeti varsa, en baştan engelleyelim diye tanışır tanışmaz Sami Abi diye hitap ettiğimiz şahıs. Vardı asılmak gibi bir niyeti ikimizden birine, ama Kubi’yi görünce iş çıkaramayacağını anlamıştı. Akıllı biriydi öte yandan, hemen makas değiştirebiliyordu. Almanyalı bir müteşebbisti. Tanışalı yarım saat olmadan bize iş teklif etti. (Hep merak ederim o an mı aklına gelmişti bu fikir, iş çıkaramayacağını anlayınca.) Yoğurdunun demode olan kutularını yenilemek istiyordu. “Sen poz ver, sen resim çek, sen de tasarımını yap,” dedi, gayet kendinden emin bir şekilde ve her sen deyişinde birimizi parmakla göstererek. Hiç ciddiye almadık bu kılıksız abiyi. “Tabii.. tabii..” dedik. Âdet yerini bulsun diye kart alışverişi yaptık, hadi eyvallah deyip uzadık.</p>

    <p>Ama ertesi gün çat kapı stüdyoya geldi, elinde bir tomar markla. Alman usulü çoraplı sandaletlere, kısa kollu ucuz gömleğe, suni deri pantolon kayışına aldanmamak gerektiğini, parayla imanın kimde olduğunun sahiden de belli olmadığını öğrendik böylece. Kubi baktı ki abi ciddi, marklar da peşin üstelik, beni sonsuz fonun önüne geçirdi. Gün bir koşu gidip yoğurt aldı bakkaldan. İşe giriştik. Kovalarca yoğurt yedim o gün. Gece uykudan kafamı kaldıramadım. Sonuçta beklemediğimiz bir anda, kolay bir iş yaptık ve hiç de fena olmayan bir para kazandık. Sonra Sami Abi Berlin’e döndü. Biz de avareliğimize ve hayatın yüzümüze indirdiği sağlı sollu kroşelere rağmen gülme inadımıza geri döndük.</p>

    <p>Gider gitmez unuttuğumuz Sami Abi beş-altı ay sonra bizi aradı. Sanki kırk yıllık dostmuşuz gibi konuştu telefonda. Sevmişti bizi. Ayrıca ona uğurlu geldiğimize inanıyordu. (Ah bir de kendimize uğurlu gelebilseydik!) Bir market zinciri vardı. Berlin’de beşinci, Kreuzberg’de ikinci mağazasını açacaktı. Bizi açılışa çağırdı. İyilik perisi falan değildi. Gene iş teklif ediyordu. Yörük Markt-Kreuzberg II’nin açılışında Kubi’yi fotoğrafçı, Gün’ü organizasyoncu, beni de konu mankeni olarak görevlendirmek istiyordu. Çok çok az para veriyordu, ama masraflarımızı karşılıyordu.</p>

    <p>Güldük önce, biraz da sevindik. Durduk yere tatil iyi mi? Hem de Berlin’de. Kış ortası ama, otel de boktandır kesin, olsun.</p>

    <p>Sonra ben darmadağın oldum.</p>

    <p>Berlin’de annemle karşılaşmak ihtimali beni altüst etti. Orada annemle sözleşmişiz, şu saatte şurada buluşuruz demişiz gibi karşı karşıya geleceğimizden emindim. Aylardır Berlin’in her köşesinde karşısına çıkan Yörük yoğurtlarının kutusunda kızının resmini gören annem market açılışına gelecek, beni kendi evine götürmek isteyecekti: Öz annenin evi dururken otelde kalınır mı?</p>

    <p>Annem boynuna sarılacağımı, sevinçten saatlerce ağlayacağımı sanıyordu.</p>

    <p>Annem birbirimizin gözlerine bakacağımızı ve geçmişe gömdüğümüz yılların acısını çıkaracağımızı sanıyordu.</p>

    <p>Annem onu affedeceğimi sanıyordu.</p>

    <p>Annem oysa bilmiyordu: Mağazanın kapısına gerilen kırmızı kurdelenin kesilmesi için mor kadife bir yastığa konacak makasla ona saldıracağım.</p>

    <p>Önce büyük çapraz bir yarık açacağım göğsünde. Beyaz eti ikiye ayrılacak. Fışkıran kan Berlin sokaklarını kaplayan karı kıpkırmızı boyayacak. Sonra makası kalbine saplayacağım. Göğüs kemiğinin çatırdadığını duymak için safi kulak kesileceğim. Başarabilirsem göğsüne sokacağım ellerimi, kalbini çıkaracağım. Ortalık karışacak. Ambulans gelecek. Yeşil üniformalı haşin Alman polisleri yetişecekler. Kanlı ellerimi tutacaklar. Yere yatırıp kelepçe takacaklar bana. Yüzükoyun yattığım yerden çığlık çığlığa bağıracağım: Lanetliyorum seni! Kargışlıyorum! Beddualar yağdırıyorum üstüne! Gelmiş geçmiş bütün inançların en kötü ruhlarına yalvarıyorum, sana musallat olsunlar ve zehirlesinler uykularını!</p>

    <p>Yazık.. Sami Abi’nin market açılışı da mahvolacak. Bir de uğurluyuz diye çağırıyor adamcağız bizi.</p>

    <p>Aradan geçen altı ayda şişmandan obeze terfi eden Sami Abi heyecanlı, mutlu, neşeli ve çok patrondu. Adı market kendi bakkal zincirinin beşinci mağazasını renkli balonlar, çelenkler, Türk ve Alman bayrakları ile süslemişti. İnceden de bir uyanıklık yapmış, camekânı sarı-kırmızı-yeşil renkli kedi merdivenleriyle donatmıştı. Yoğurt kutusunun üstündeki resmimden afişler yaptırmıştı, sağa sola asmıştı.</p>

    <p>Sırma nakışlı mor kadife bir yastığın üstünde, uçları sipsivri büyük bir makas hayal etmiştim ben. Bu makasla çatırdatacaktım annemin göğüs kemiğini.</p>

    <p>Ama hayal ettiğim gibi olmamıştı. Uyduruk bir tepsiye, anaokulu çocuklarına mahsus, uçları yuvarlatılmış bir makas koymuşlardı. Batmazdı bu makas. Kesmezdi. Delmezdi. Ne olacak şimdi?</p>

    <p>Aklım karmakarışık, aklım darmadağınık dikiliyordum.</p>

    <p>Aylardan aralık olmasına, termometrelerin sıfırın altında on ikiyi göstermesine rağmen kar yağmıyordu. Hatta uyuz, tembel, ısıtmayan bir güneş kendini gösteriyordu, bulutlardan fırsat buldukça.</p>

    <p>Kapıya gerilmiş kırmızı kurdelenin önünde, Berlin Türk işadamları derneği filan gibi bir şeyin başkanı olan adam açılış konuşması yapıyordu. Doğaçlama konuşuyordu başkan.</p>

    <p>Başkana inanılacak olursa, Yörük Markt Kreuzberg II’nin açılması, burada Yörük Yoğurtları’nın, Yeni Rakı’nın ve Rize Turist Çayı’nın satılması yalnız Berlin değil, bütün Almanya için çok-çok-çok önemli bir olaydı. Sami Abi’nin marketi entegrasyonda başarının şahane bir kanıtıydı. Başkan, Türkler (ve Kürtler) tası tarağı toplayıp çekip gitseler Alman ekonomisi kökünden sarsılır gibisinden şeyler söylüyordu. Belki de haklıydı, Türkler ve Kürtler öyle kalabalıktılar ki, gerçekten kendini zor toplardı Almanya. Belki de haksızdı. Almanlar oh be gittiler! de diyebilirlerdi. O anda her türlü düşünce saçma geliyordu bana. Gergindim çünkü. Gözüm mağazaya girip çıkanlardaydı.</p>

    <p>Açılışa gelenler kahve, kola, fanta içiyorlardı. Cips ve lokum yiyorlardı. Kreuzbergli Türk kadınları beni yoğurt rafının önüne, mütebessim yüzümün yer aldığı büyük panoya sürüklüyorlardı. Meşhur sanıyorlardı beni, fotoğraf çektirmek istiyorlardı. Ben de poz veriyordum, Yörük Yoğurtları kadar beyaz dişlerimle gülümseyerek.</p>

    <p>Yoldan gelip geçen Almanların açılışı falan umursadıkları yoktu. Hatta bazıları sinirleniyor, söyleniyor, görevli kızların uzattıkları lokum tabaklarını sert bir şekilde geri çeviriyorlardı.</p>

    <p>“Bu alt sınıf Almanlar hem öğle yemeklerini dönerle geçiştiriyorlar, hem de Türklerin her köşe başında dükkân açmalarının modern çağın işgal yöntemi olduğunu söylüyorlar,” dedi yanı başımda dikilen güzel suratlı, üçüncü kuşak bir Türk. “Duvar yıkılınca Berlin’in göbeği kara kafalara kaldı diye çok kızgınlar. Başka tarafa gidin, hatta toptan gidin de diyemiyorlar, surat yapıyorlar böyle.”</p>

    <p>Humboldt Üniversitesi’nde sosyoloji mastırı yaptığını söyleyen bu güzel suratın zeki ve öfkeli olduğu belliydi. Kahve içerek sosyolojik gözlemlerini ve tarih bilgilerini benimle paylaşıyordu. Utanç duvarının altının başarısız tünellerle delik deşik edildiği komünizm zamanlarında Türkleri ve Kürtleri şehrin sonuna, bu duvarın dibine ittiklerini anlatıyordu. Böylece soğuk savaş sıcağa dönecek olursa, Batı Berlinlilerin gözünde pis komünistler olan Doğu Berlinlilerin askerleri batıya geçecek olursa, önce bu kara kafaları ezeceklermiş tankları ve toplarıyla. Kara kafaların komünizmin saldırısına karşı ilk barikat, hemen feda edilecek kitle olmasını planladıkları kanısındaymış. Ama gel gör ki öyle olmamış. Komünizm zamanında şehrin kötü, yoksul, kenarda olan bölgesi şimdi tam göbekte kalıyormuş. Buraların metrekare fiyatı füze hızıyla artıyormuş. Marketin önünden sinirli bakışlar fırlatarak geçen Almanlar burayı Kürtlerle Türklere kaptırmış olmalarını hazmedemiyorlarmış.</p>

    <p>Evdeki hesap tarihe uymadı diyorsun yani güzel surat.. bence de.</p>

    <p>Bence de evdeki hesap tarihe uymuyor. Bir arıza oluyor, bir hesap hatası, yanlış giden bir şey.. darmadağın oluyor her şey. Sonuçta geride kalan toplama da hayat diyoruz.</p>

    <p>Bana ilgi çekici bir monolog sunuyordu sosyoloji mastırı yapan güzel surat. Ama onunla diyaloğa girişecek halim yoktu benim. Annemi bekliyordum. Görmemiş olamaz. Yüzbinlerce basıldı resmim yoğurt kutularının üstüne. Muhakkak görmüştür. Mein Got! Bu benim kızım! demiştir. Babamı aramıştır. Babam, zaten annemle konuşacak yer arıyor, böyleyken böyle.. diye anlatmıştır. Hatta belki arkamdan annemi aramıştır. Berlin’e market açılışına gittiğimi söylemiştir. Annem gibi zeki bir kadına beni bulması için bu kadar bilgi yeter.</p>

    <p>Diye düşünüyordum.</p>

    <p>Ama annem gelmedi.</p>

    <p>Evdeki hesap Berlin’e uymadı.</p>

    <p>Akşam ucuz bir İtalyan lokantasına gittik. Allame-i cihan sosyolog ve birkaç arkadaşıyla birlikte. Piyasada en az yedi tane Türk yoğurt markasının bulunduğunu, Yörük yoğurtlarının pazar payının gülünç denecek kadar düşük olduğunu, Yörük Markt’ın kimsenin umurunda olmadığını, Leipziger Strasse’nin doğuda kaldığını söylediler. Annemin bu market zincirinden de, üstünde resmim bulunan yoğurttan da haberdar olmadığını, Berlin’de bulunacağım şu birkaç gün içinde de olmayacağını anladım.</p>

    <p>Jambonlu ve mantarlı bir pizza söylemiştim, henüz gelmemişti.</p>

    <p>Ya şarap içip pizzamı yiyecektim ve bana asılmakla misafirperverlik göstermek arasında sıkışan bu Berlinli genç ve hoş Türklerle takılarak gecenin dibine vuracaktım (pek de yeni bir şey olmazdı benim için) ya da annemi bulup hesap soracaktım.</p>

    <p>Hesabı seçtim.</p>

    <p>Birdenbire kalktım masadan. Lokantadan çıktım. Bindiğim taksinin Türk şoförüne babamın sakladığı (benden) yılbaşı kartlarında okuyup içten içe bugünü bekleyerek ezberlediğim adresi verdim.</p>

    <p>Konuşkandı Türk şoför. Zamanında bu bloklarda DDR’in politbüro üyelerinin oturduğunu söyledi. Hatta en kral dairelerden birinde Stasi’nin başkanı otururmuş. Alman sosyalizminin ideal hayat blokları. Başka zaman olsa can kulağıyla dinlerdim de, kusura bakma şoför kardeş, hiç müsait değilim bu akşam. Geldiysek ineyim ben.</p>

    <p>D Bloğun girişinde sayısız zil vardı. Üstlerinde hiç Türk ismi yoktu. Ama birinde K-H. Liebisch yazıyordu. İşte bu! Buldum! Zile bastım, düofondan bir ses gelecek olursa ne diyeceğimi bilemeyerek. Ses gelmedi ama kapı açıldı. İçeride bir duvar dolusu posta kutusu. Türk şoförün söylediğine göre, her biri altı girişli bu bloklarda üç binden fazla daire varmış. Küçük çaplı bir şehir sığdırmışlar buraya. On dördüncü kata çıktım. Koridor labirent gibi kıvrılarak uzanıyordu. Seksen üç numarada oturuyordu Liebischler. Seksen bir, seksen iki ve işte, seksen üç. Kapı açık. Birini bekliyorlar demek ki. Düofona konuşmadan zile basıldığına göre. Ama gelen benim anne, maalesef. Kötü bir sürpriz olarak geliyorum. Felaketin olarak geliyorum. Alacağımı tahsil etmeye geliyorum.</p>

    <p>Dizlerim titriyordu. Başım hafiften dönüyordu. Kalbim güm güm vuruyordu. Ne oluyorsun be? Kendine gel! Alacaklısın sen, borçlu değil! Hırsız gibi süzüldüm içeri, her şeye hazırlıklıyım, kovulmaya, dövüşmeye, küfürleşmeye. Berlin hapishanelerinde çürümeyi bile göze aldım. Bazı zamanlar ertelenemez çünkü. Bazı hesaplardan vazgeçilemez. Bazı defterler kapatılmadan yola devam edilemez.</p>

    <p>Çok orta-alt sınıf Alman, çok rüküş bir salon, vidayla yükseltilen büyük orta sehpa seramik kaplı, o kadar Alman yani her şey. Bavyeralı bira kupaları, metal kapaklı, seramik ve resimli.</p>

    <p>Ama muhteşem bir pencereden Berlin uzanıyordu ışık ışık.</p>

    <p>“Karl-Heinz?”</p>

    <p>Diye bir ses geldi mutfaktan. Annemin sesi, yıllardır duymadığım.</p>

    <p>Sesinden sonra kendi geldi, ellerinde sarı bulaşık eldivenleri, çiçekli bir mutfak önlüğü takmış, blucinli, V yakalı, pembe bir kazak giymiş. Biraz kilo almış, hafif göbeği var ve yaşlanmış. Ama hâlâ çok güzel, insanı kahredecek kadar güzel. Kestane rengi saçlarını ensesinde gelişigüzel toplamış yine.</p>

    <p>Sarsıldı annem beni görünce. Dili tutuldu. Düşecek gibi oldu, alyanslı eliyle duvara tutundu. Dehşet miydi yüzündeki, hayret miydi bilemiyorum, ama sevinç olmadığı kesin. Sevinç olsaydı eğer boynuma sarılırdı, kucaklardı beni sımsıkı, onu iteceğimi bildiği halde.</p>

    <p>Böyle durumlarda birinden birinin ne söyleyeceğini bilmesi gerekir. Ama ben ne söyleyeceğimi bilmiyordum. Annem de bilmiyordu. Annem o anda belli ki hiçbir şey düşünemiyordu. Otuza yol alan bir kadındım annemin karşısında. Ellisine ramak kalmış bir kadındı annem, kızının karşısında. Böyle durumlarda anne-kızın birbirlerine hasretle sarılması gerekir, geçmişte her ne olmuş olursa olsun. Toplumumuz tarafından hararetle önerilen budur. Küslerin barışması şarttır. Cehennemin nasıl bir yer olduğunu gayet iyi biliyorum. Ama cennet annelerin ayaklarının altındadır. Annem bir adım attı bana doğru, kalakaldı. Ben bir adım attım, kalakaldım. Sonra ikimiz de birer geri adım attık. Perdeleri açık pencereye döndüm ben.</p>

    <p>“Manzara çok güzelmiş..” dedim.</p>

    <p>“Evet.”</p>

    <p>Bir sessizlik.</p>

    <p>“Şu televizyon kulesi.. Fernsehturm..”</p>

    <p>Yine sessizlik.</p>

    <p>“Atakule’ye benziyor..”</p>

    <p>Bu mudur yani yıllar sonra karşılaşan anne-kızın ilk sözleri?</p>

    <p>Çok acıklı.</p>

    <p>Az sonra açık kapıdan Karl-Heinz girdi, otobüs şoförü, elinde altılı bira kutusu ve bir poşet. Değnek gibi bir adam. Beyaz saçları badana fırçası sanki, dik ve gür, gülümser gibi duran bir yüzü var. İyi bir insan galiba. Bir bakışta annemin kızı olduğumu anladı. İlginçtir, annemden daha az şaşırdı. Almanca konuşmaya başladılar. Sesi iyicildi Karl-Heinz’ın, neşeliydi. Anneminki tedirgindi, rahatsızdı.</p>

    <p>Annemle birbirimize sarılmadık, ama Karl-Heinz’la sarıldık (nedense). Kollarını açıp gülümseyerek üstüme geldi çünkü, hiçbirini anlamadığım bir sürü şey söyleyip, sevecen hareketler yaptı. Anneme sorular sordu, annem de o soruları bana sordu. Ne zaman geldim, onları ziyarete mi geldim, niye haber vermedim geleceğimi, iyi miyim, nerede kalıyorum, ne kadar kalacağım vs.</p>

    <p>Annem kendi duygularına değil, kocasına tercüman oldu.</p>

    <p>Gideyim-kalayım-gideyim-kalayım-gideyim-kalayım.. Allahım şimdi ben ne yapayım?</p>

    <p>Vidayla yükseltilince enikonu yemek masası haline gelen seramik sehpaya yeşil bir masa örtüsü örttüler. Karidesli spagetti ve bira koydular. Marulları kopararak hızlı bir salata yaptılar. Alman peynirleri çıkardılar. Kocaman bir meyva tabağı getirdiler. Annem gözlerini kaçırarak konuştu benimle. Üfürükten sorular sordu. Neler yapıyorsun? (Umurunda mı acaba?) Modellik yapıyormuşsun, güzel, ama oyunculuk eğitimi alsan daha iyi olmaz mı? (Babamla konuşmuş, kesin.) Liseyi bitirseydin keşke. Gerçi dışarıdan da bitirebilirsin. Niye bitirmiyorsun? (Bıraktığım yerdesin anne, daha doğrusu beni bırakıp gittiğin yerdesin.)</p>

    <p>İlk bira ile annemle kapıştığımız an arasında kaç bira olduğunu hatırlamıyorum. Karl-Heinz konuşuyordu, gülüyordu, sözlerini çevirmesi için anneme bakıyordu. Annem bir kısmını çeviriyor, çoğunu çevirmiyordu. Ben gözlerimin kaydığını hissediyordum. Salondaki her şeyin döndüğünü hissediyordum. Ama annemin her halini en ince ayrıntısına kadar hatırlıyordum. Karl-Heinz’ın kapattığı televizyonu ısrarla açmıştı mesela (ses olsun içerde, boğuntuya gelsin bu ziyaret). Dişi ağrıyormuş gibi eliyle çenesini tutmuştu bir süre. Göz göze geldiğimiz her anın sonunda bakışlarını tabağına çevirmişti (varlığımdan rahatsız). Spagetti sararken çatalını gereğinden fazla döndürmüştü (gerginlik alameti). Karl-Heinz yemek boyunca anlayışlı bir yüzle gülümsemişti. Bana meyve soymuştu. Trabzon hurması dilimlemişti. Bir şeyler söylemişti şapırtılı bir sesle, annen alıştırdı beni bu meyveye gibi şeylerdi sanırım.</p>

    <p>Daha fazla uzayamaz bu boş konuşmalar. Girdim konuya ansızın. Onun bana sorması gereken soruyla. Sesimde dünyanın bütün teessüfleri.</p>

    <p>“Mutlu musun anne?”</p>

    <p>“Koca kadın olmuşsun.”</p>

    <p>“Anne mutlu musun?”</p>

    <p>“Sevgilin var mı?”</p>

    <p>“Anne, mutlu musun değil misin?”</p>

    <p>“Yaşın gelmiş artık. Evlenmeyi düşünmüyor musun?”</p>

    <p>Elimdeki çatalı fırlattım. Çatal gitti, rafa dizilmiş bira kupalarından birine çarptı. Gözyaşlarım fışkırdı birden. Hıçkırırken kesik kesik konuşan bir çocuk gibi bağırmaya başladım. Hayatımızı--boka çevirip--gittin--terk ettin--bizi--mahvettin--bizi--sana--benzedim--zedim--dim--senin gibi--gibi--oros--pu--orospu--oldum!</p>

    <p>Anne-kız bile olunsa ilişkileri fazla kurcalamamak gerek. Kurcalayınca çok kötü kokuyor. Osman işi biliyor. En iyisini yapıyor. Yokmuş gibi yapıyor. Olmamış gibi yapıyor. Herkes böyle yapıyor. Ben yapamıyorum. Rahat bana batıyor.</p>

    <p>İkimiz de bağırıyorduk, ikimiz de ağlıyorduk. Annem ağlamaktan boğularak babamı (bir zamanlar) ne kadar sevdiğini anlatıyordu.</p>

    <p>“Baban beni dövdü! Başımı duvara vurdu! Dişlerimi kırdı!”</p>

    <p>“Başkalarıyla yatıyordun!”</p>

    <p>“Baban onu sevmeme izin vermiyordu! Onu öpmeme izin vermiyordu!”</p>

    <p>“Babamdan tiksiniyordun!”</p>

    <p>“Alışırdım! Kolay mıydı o yaralı yüze bakmak? Ama zamanla alışırdım!”</p>

    <p>Ah Allahım, ne korkunç bir şey söyledi annem “Alışırdım!” diyerek. Yüzüm gözüm dondu kaldı benim.</p>

    <p>“Baban onu sevmekten vazgeçeyim diye her şeyi yaptı! Haksız mıyım?”</p>

    <p>Duraksadım ben, boşta bulundum. Haklıydın anne. Babam seni dövüyordu. Babam da haklıydı. Onu boynuzluyordun. Ben de haklıydım. Annesiz babasız kalmıştım. Ama nasıl olur? Bu lanet olasıca dünyada herkes nasıl haklı olur? Nasıl olur!</p>

    <p>Karl-Heinz adlı üvey baba, terapist mübarek, anne-kız birbirlerine içlerinde ne varsa söylesinler, böylece barışsınlar gülümsemesindeydi. Dürüst, olgun Avrupalı ya! Biz büyümemiş, çocuk kalmış, birbirimizin arkasından konuşan milletiz, ama o Avrupalı ya, yüzüne konuşur ya onlar insanın!</p>

    <p>Annem incecik ağlıyordu, o güzelim gözlerinden gözyaşları inci tanecikleri gibi parlak parlak yuvarlanıyordu. Karl-Heinz adlı iyi yürekli kocası, mini mini bebeğinin gazını çıkartır gibi annemin sırtını ovuşturup duruyordu.</p>

    <p>Çok acıdım anneme. Babamın kolunun koptuğu yeri öpmeye çalışan, yüzünün korkunç bir yarayla darmadağın tarafına yanağını sürmeye çalışan yıllar önceki anneme çok acıdım. Ama acımakla yanlış yaptığımı bizzat kendisi hatırlattı gene.</p>

    <p>“Babana seni eskisinden daha çok seviyorum dedim. Yeminler ettim. İnanmadı.”</p>

    <p>Yalancıya bak! Kaltağa bak!</p>

    <p>İşte bunu söylemeyecektin anne! Babanı eskisinden daha çok seviyordum demeyecektin! Diyecektin ki evet! Tiksiniyordum. İrinle dolu gözünden, yarısı kopmuş kaşından, iğrenç bir su sızdıran cılk yarasından, omuz başında kopan kolundan arta kalmış salkım saçak etlerden tiksiniyordum. Gençtim, güzeldim, aşk ve sevişmeler içinde geçirilecek çok yıllarım vardı daha. Kader babanı mahvetti diye ben de hayatımı feda edemezdim!</p>

    <p>Böyle diyecektin ki seni birazcık bari affedebileyim.</p>

    <p>“Eskisinden daha çok sevdiğin için mi, babam hastanede ölümle pençeleşirken amcamla yattın? Hem de babamla yattığın yatakta.”</p>

    <p>Annemin tokadı yüzümde öyle bir patladı ki yere düştüm. Çenem kırıldı sandım. Yıldızlar gördüm havada. (Gene amcamın yüzünden yediğim ikinci tokat.) Düşerken yemyeşil masa örtüsüne tutundum. Masada ne varsa yere indirdim. Biralar yeşil örtüyü geçerek üstüme aktı yemyeşil. Dünya yeşillendi yine. Doğrulup anneme saldırdım. Aralıksız konuşuyor üvey baba, gönüllü terapist, kılkuyruk. Annemi arkasına saklamış, biricik karısına zarar vermeyeyim aman, bir şeyler söylüyor bana. Tek kelimesini anlamıyorum. İfadesine bakılacak olursa, annen seni çok seviyor, niye böyle yapıyorsun filan gibi şeyler olmalı. Belki de siktir git bu evden diyordur, bilmiyorum.</p>

    <p>Al, annemin hepsi senin olsun. Ama dua et de hayat sana bir yamuk yapmasın Herr Liebisch. Bir gün hayattan sille yiyecek olursan çok kork ama. Çünkü annemden yiyeceğin darbe hayatınkini mumla aratır!</p>

    <p>Kapı kırıldı sanırım arkamdan, öyle bir kapattım ki.</p>

    <p>Öyle bir ağladım ki Berlin sokaklarında bağıra bağıra, yazık dedi görenler.</p>

    <p>Bir köküm yok.</p>
  </div>
</body>
</html>
