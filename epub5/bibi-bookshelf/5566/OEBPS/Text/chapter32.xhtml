<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Yeniden doğan</h1>

    <p>Fenere çıkacaktık. Bekçinin gelip kapıyı açmasını bekliyorduk. Yemeğe gitti, neredeyse gelir demişlerdi. Beklerken feneri kucakladım. Burnum soğuk taş gövdesine değdi. Kollarımı iki yana upuzun açtım. Ali de öyle yaptı. Uzanıp elimi tuttu.</p>

    <p>“Çevresini sarmak için kaç kişi gerekir sence?”</p>

    <p>“İnat edersek ikimiz yeteriz..”</p>

    <p>Doğru.</p>

    <p>Biz mesela, inat ettik, hayatta kaldık. Çok mu önemli hayatta kalmak? Bilmem? Yaşamak işte.. en ilkel güdü.</p>

    <p>Sırtımızı fenerin gövdesine dayadık, denize baktık.</p>

    <p>Kurşun rengiydi deniz, azgındı. Dalgalar kıyıya vurdukça bembeyaz köpürüyordu. Köpükler gökyüzüne sıçrıyordu. Yer gök bembeyazdı. Kar bir yağıyor, bir duruyordu.</p>

    <p>Özgürdüm, memnundum.</p>

    <p>Ama özlemden burnumun direği sızlıyordu. Kıyıya vuran her dalgada canım Gün’ü görüyordum, kucağımda solan saçsız başını. <em>Şarkılarda düşünmek seni bana getirmez ki.</em> Gün’ün başını okşar gibi, kendi saçsız başımı örten bereme dokunarak, ah Gün.. canım Gün.. diyordum, karayel esiyor bak, hava daha da soğuyacak.</p>

    <p>İyi ki Ali var artık.</p>

    <p>Selda işini bitirip “Örtbas edemeyecekler..” dedikten sonra, şu anda benimle birlikte olduğunu, bütün hikâyeyi birinci elden dinlediğini söylemek için program yaptığı haber kanalının yöneticisini aramıştı. Telefonunu konferansa almıştı. Biz de dinliyorduk. Üçümüz de mutfaktaydık. Yiyecek bir şeyler hazırlıyorduk. Acıkmıştık. Selda gelene kadar yüreğimiz ağzımızdaydı çünkü. Endişeyle kabaran yüreğimiz boğazımızı doldurmuştu. Boğazımızdan içkiden başka bir şey geçemez olmuştu.</p>

    <p>Kanalın yöneticisi Selda’ya inanmadı, hatta dalga geçiyor diye sinirlendi. Ortalık daha beter kaynıyormuş. Bazı internet siteleri isimleri vermeden haberi koymuşlar bile. Gecenin bu saatinde kanalın avukatlarıyla toplantıdaymış. Görüntüleri yayınlamaları halinde neler olabileceğini tartışıyorlarmış.</p>

    <p>“Nereye kayboldun sen ya? Kalk, gel çabuk. Avukatlar tamam derse yayına gireceğiz, hazırlık yapalım,” dedi.</p>

    <p>“Avukatlar ne derse desin. Sen yayına gir. Dalga geçmiyorum,” dedi Selda.</p>

    <p>Üstten konuşuyordu. Her şeyi koparmış gibiydi. Sesinde o an anlam veremediğim bir hayal kırıklığı, derin bir üzüntü vardı. Uluçmüdürgiller olayı örtbas etme eğiliminde iseler zahmete girmemelerini söyledi, görüntüleri ve benimle yaptığı röportajı pek çok yabancı gazeteci arkadaşına gönderdiğini, isterse ona da gönderebileceğini.</p>

    <p>Çelik gibi tınlıyordu sesi, ona hayranlık duyuyordum.</p>

    <p>“Ne yaptın.. ne yaptın?!” dedi adam. Hayret içindeydi.</p>

    <p>Ali buzdolabından peynir ve yumurta çıkarıyordu. Ben çay demliyordum. Ekmekler kızarıyordu bir yandan. Selda tekrarladı sözlerini. Soğuk, mesafeli, sonuna kadar kararlı.</p>

    <p>Adam nihayet Selda’ya inandı.</p>

    <p>“Ciddisin değil mi? Benimle kafa bulmuyorsun..”</p>

    <p>“Ciddiyim. Yayına gir.”</p>

    <p>Yoğun bir reyting kokusu almıştı adam. Reyting kokusundan başı dönmüştü. Siniri geçmiş, keyfi yerine gelmişti. Sesine yoğun bir neşe gelmişti.</p>

    <p>“Kap getir hemen kanala. Madem dünya âleme gönderdin, gizlenecek bir tarafı kalmadı, sabah yedide canlı yayına çıkaralım.”</p>

    <p>Selda “Hayır,” dedi.</p>

    <p>Adam gene sinirlendi, bağırdı.</p>

    <p>“İnsanı delirtme! Böyle bir fırsat kaçar mı?”</p>

    <p>Arzu nesnesiydim, baş belasıydım, orospuydum, pornocuydum, pazarlıktım, şimdi de haber, reyting, fırsat olmuştum. Büyük okazyon olmuştum. Ben hayatımın her döneminde kadından başka bir şey olmuştum. Ben her zaman, her durumda insandan başka bir şeydim.</p>

    <p>Adam gazeteciliğin esaslarından girdi, kariyer basamaklarından, varılacak zirvelerden çıktı. Müthiş bir heyecanla konuşuyordu. Selda’yı ikna etmeye çalışıyordu. Benimle sabahın yedisinde yapacağı röportajın Selda’yı ne kadar yükseğe (maddi-manevi) fırlatacağını anlatıyordu. Sesinden hırs fışkırıyordu.</p>

    <p>“Hiç kendini yorma. Habercilik umurumda değil. Benim derdim bu pisliğin örtbas edilmemesi,” dedi Selda.</p>

    <p>Adamdan ses gelmedi bir süre. Ben Selda’ya bakıyordum. Giderek artan bir hayranlıkla bakıyordum. O kızarmış ekmeğin kenarını koparıp ağzına atıyordu.</p>

    <p>Adam “Telefonu kadına ver!” dedi, çok kızgındı.</p>

    <p>Nihayet kadın oldum. Ama kadın olma halinin en değersiz biçimlerinden biri olarak.</p>

    <p>“Konuşmak istemiyor,” dedi Selda. Bana gözünün ucuyla bile bakmadan.</p>

    <p>Adam çok üsteledi, önce dil döktü, yalvardı, sonra bağırdı çağırdı. Sonunda beni canlı yayına çıkarmazsa programının devamının zorlaşacağını ihsas etti. “Patron duyarsa affetmez,” dedi. Daha bir sürü tehdit dolu cümle söyledi.</p>

    <p>“Çok umurumda!” dedi Selda. “Hepinizin canı cehenneme!”</p>

    <p>Küt diye kapattı telefonunu, tümüyle, kimse arayamaz artık. Yumurtalar cızırdıyordu. İçim nasıl yumuşamış, eriyorum sanki.</p>

    <p>“Selda,” dedim sesim titreyerek. “Sana bir yararı olacaksa.. çıkabilirim.. yani beni düşündüğün için hayır diyorsan---”</p>

    <p>“Senin durumundan yararlanabileceğimi mi sanıyorsun?”</p>

    <p>O kadar da yalnız değiliz be Ali. Öyle değil mi? En azından üç kişiyiz. Yılın gazetecilik ödüllerini kapmak yerine, beni reyting, kariyer, hırs uğruna televizyona satmak yerine Allah belanızı versin diyen bir Selda var artık hayatımızda.</p>

    <p>Gülümsedik karşılıklı. Şanslıyım. İnsan ömründe böyle yoğun ve sahici anlar çok azdır. Ama hüzünlü bir şey vardı Selda’nın yüzünde. Ağladı ağlayacak. Anlıyorum, benim yerime koyuyor kendini.</p>

    <p>“Benim için üzülme,” dedim.</p>

    <p>“Üzülüyorum.. senin için.. kendim için.. İnsan kalmak niye bu kadar zorlaşıyor ki her geçen gün?”</p>

    <p>Ben buna cevap verebilecek son kişiyim be Selda! Ben şu anda pornosu internette gezen bir kadın müsveddesiyim. Kadın bile değilim. Arzunun o en pis nesnesiyim.</p>

    <p>Ali yumurtalara tuz karabiber ekti. “İnsan kalmak hep zordu,” dedi. “İnsan, kendine insan dediğinden beri zordur insan kalmak, yeni bir şey değil bu.”</p>

    <p>“Doğru.. ama insan, gene de zamanın insanı daha çok insan yaptığına inanmak istiyor.”</p>

    <p>Umut sadece bir an değildir, bazen bir süreç de olabilir. İşte oldu. Umutla dolu zamanlar vardır hayatta böyle, yeniden doğuş anları, sahiden doğuş.</p>

    <p>Neşeyle donattık sehpayı. Çaylarımızı koyduk. Kızaran ekmeklerin kokusu sardı salonu. Peynirli yumurta, mis.</p>

    <p>Gökyüzüne baktım. Kurdun saati gelmişti. Kimilerinin ölüp kimilerinin doğduğu saat gelmişti. Ben yeniden doğmuştum.</p>

    <p>“Hadi Şile’ye gidelim,” dedim ansızın.</p>

    <p>Hiç fena fikir değil. Tabii ya! Evde kalıp neyi bekleyeceğiz ki?</p>

    <p>Gerçi olay burada kalmayacaktı, bu defter öyle kolay kapanmayacaktı elbette. Muhakkak sonuçları olacaktı. Yıktığım duvarların sonuçlarıyla baş etmem gerekecekti. Ama her şeye rağmen temel bir huzur vardı içimde, bundan sonra ne olursa olsun bozulmayacak bu huzur, biliyorum.</p>

    <p>Gün ağarıyordu. Yola çıktık. Yolda annemi sordu Selda.</p>

    <p>“Yıllardır görmüyorum,” dedim.</p>

    <p>Şaşırmadı. Babamı sordu.</p>

    <p>“Öldü, altı ay oldu,” dedim.</p>

    <p>“Ben hiç görmedim Cavit Enişte’yi. Ama bizimkiler çok yakışıklı bir adam olduğunu söylerlerdi,” dedi.</p>

    <p>“Öyleydi,” dedim. “Bir zamanlar..”</p>

    <p>Hayal olduğunu sanacağım kadar uzak zamanlarda çok yakışıklı bir adamdı babam.</p>

    <p>Arka koltukta Ali’nin kucağında yatıyordum. Ali iki koluyla sımsıkı sarmıştı beni.</p>

    <p>“Babasına mı çekmiş yani?” dedi.</p>

    <p>Aynadan gülümsedi Selda.</p>

    <p>“Annesini hiç görmediğin belli,” dedi.</p>

    <p>Güzelliğini anlattı annemin, tıpkısı olduğumu. Lamia Halasının annemin güzelliğini nasıl kıskandığını. Bu kıskançlıkla kendi hayatını zehirlediğini.</p>

    <p>Annemin ve benim kaderimiz Selda’nın ailesini çok meşgul etmiş meğer.</p>

    <p>“Sizinkilerin Phoenix’ten haberleri oldu mu?”</p>

    <p>“Hayır. Görseler bile inanmazlardı ki.”</p>

    <p>Doğru. Fena insanlar değillerdi sonuçta, kendi hallerinde yaşayıp gitmişlerdi.</p>

    <p>Sabahın seherinde tek tük ışıklar yanıyordu. Birileri erken kalkıyordu. Hayat devam ediyordu. İnsanlar ölülerini gömüyor, kaldıkları yerden devam ediyorlardı, mağara adamından beri. Aslına bakılacak olursa pek de değişen bir şey olmamış binyıllardır.</p>

    <p>Ben de babasını sordum. Kızını çok seven Albay Dayı’yı. Ölmüş, beş yıl önce. Çeşme’de yazlıkta, sabahın çok erken bir saatinde yüzerken kalp krizi geçirmiş. Öğlen olduğu halde eve dönmeyince annesi meraklanmış. Site komşuları ölüsünü denizde bulmuşlar. Yüzükoyun yüzüp duruyormuş suda. Hasır şapkasıyla sandaletleri kıyıdaymış. Annesi bir senedir İzmir’de bir huzurevinde yaşıyormuş. Çok yaşlanmış, ama gene de her şeye karışıyormuş. Oradan bile yetişiyormuş Selda’nın hayatına. Her programından sonra arıyormuş. Niye onu giydin? Niye bunu sordun? Şunu yap.. bunu yap.. Gülüştük. Anneler.. çeşit çeşit.</p>

    <p>Ersin’i nereden tanıdığını sordum.</p>

    <p>Phoenix’e kapak olduğum ay tesadüfen trende tanışmışlar. Selda’nın hayatındaki en tuhaf tesadüfmüş bu. İkisinin de yanında Phoenix varmış o gün. İkisinin de akılları benimle doluymuş. Yemekli vagonda saatlerce karşı karşıya oturup sohbet ettikten sonra ortaya çıkmış ikisinin de beni tanıdığı. Darmadağın etmişim ikisini de. Selda beni o dergide ve o halde görmekten çok etkilenmiş. Cesaret üstüne, cüret üstüne, çıplaklık, ahlak, kadın olmak, aile olmak üstüne pek çok düşünmüş. O günden sonra ne zaman bir yol ayrımı çıksa karşısına, cesaret isteyeni seçmeye gayret etmiş. Sonuç bazen iyi olmuş, bazen kötü. Ama cesareti seçtikçe kendini iyi hissetmiş.</p>

    <p>Bir süre birlikte olmuşlar Ersin’le. Ama yürümemiş. İyi ki de yürümemiş. Tıkanmış bir damara benziyormuş Ersin, akmıyormuş. Hâlâ arada bir görüşüyorlarmış. Şimdi yabancı bir bankada çalışıyormuş. Bir bankacı kadınla evlenmiş. Bir kızı olmuş. Sonra boşanmış. Hep mutsuzmuş. Bunalımdaymış. Psikiyatra gidiyormuş.</p>

    <p>Babasının ideal yuvasının bir replikasını üretememiş demek! Babası annemi düzerken bana her gün bir kitap getiren Ersin.</p>

    <p>İçten içe beni seven Ersin.</p>

    <p>Yatılıyken onlara gittiğim bir hafta sonunu hatırladım. Ablasıyla annesi melek numarası yapmak için kendilerini paralamışlardı. İnsan kötü olduğunu bilir çünkü, istediği kadar bahane bulsun kendine, yaptığı kötülüğün bilincindedir. Nihal Hanım nasıl bir kötülük arzusuna teslim olarak saçlarımı kestiğinin farkındaydı. Kendini ikna etmek için melekleşmeye çalışıyordu. O hafta sonunu zihnimden silmek için yıllarca uğraştım. Kendimi affedememiştim çünkü. Amcamla annemin durumunu unutmaya karar verip, korkunç Nihal Hanım’ın saçlarımı kör makasla kestiğini unutmaya karar verip onlara gittiğim için kendimi asla bağışlayamadım.</p>

    <p>Oysa çocuktum ve ben de herkes gibi olmak istemiştim. Olup bitenler olmamış gibi yapmak, olanları bilmezden gelmek istemiştim. Ama becerememiştim. Unutmak elimizde değildi. Karar verip unutamıyordu insan. Affedemediği gibi. Affetmek de elimizde değildi.</p>

    <p>Selda telefonunu açtı. Birilerini aradı.</p>

    <p>“Haber bütün kanallarda dönmeye başlamış,” dedi.</p>

    <p>Birden bir korku yaladı bedenimi, tepeden tırnağa. Ama çabucak geçti. Yerini müthiş bir zafer duygusu aldı. Uluçmüdür’ün iğrenç gözleri şimdi korkuyla baksın bakalım.</p>

    <p>Kumsalda yürüdük.</p>

    <p>Öğlen bir lokantaya gittik.</p>

    <p>Televizyon açıktı. Bütün garsonlar, komiler başına toplanmışlardı. Bir-iki müşteri ellerinde çatalları, gözlerini ayırmadan öğle haberlerini izliyorlardı. Öğle haberlerinde beni izliyorlardı. Skandal haberini izlemeye doymuyorlar, bir kanaldan diğerine geçip duruyorlardı.</p>

    <p>Başımda berem vardı benim. Yüzümün yarısını gizleyen güneş gözlüklerim vardı. Böyle yaşayacaktım bundan sonra, yarı yarıya saklanarak, saklayarak kim olduğumu. Ödediğim bedel az değildi. Ama Osman’ın, Teoman’ın, Uluçmüdür’ün ödediği çok daha büyüktü (sanırım, umarım).</p>

    <p>Biz de izlemeye başladık.</p>

    <p>Bütün kanallar bu hazin komediyi “beş N bir K” paketine dönüştürmüştü. Haber doğal olarak Uluçmüdür’le açılıyordu. Meşhur olan oydu, muktedir olan. Bir kanal “Skandal ve Cinayet” başlığıyla veriyordu olayı. Bir diğeri “İstanbul Emniyet Müdürü’nün Sonu” başlığıyla. Neresi olduğunu anlamadığım resmi bir binaya girerken Uluçmüdür, süngüsü düşmüş, yüzünde salak bir ifade, nasıl olur, nasıl olur.. diye şaşkın hâlâ, gazeteciler çevresini sardılar. Görüntülerin gerçek olduğu resmi makamlarca doğrulanmış. “İstanbul Emniyet Müdürü olarak bir seks partisi düzenlemenizi ve kokain içmenizi nasıl açıklıyorsunuz?” diye soran gazeteciyi “Senin ananı avradını---” diyerek (biiip!) yumrukladı. Ardından daha uzun küfür etti. Biiip! Biiip! Biiip! Belli ki bu anı çok sevmişti kanal. Defalarca ağır çekimde verdiler. Uluçmüdür’ün gözlerindeki nefrete ve öfkeye iştahla zum yaptılar. Gazeteciye yumruğu çaktığı anı dondurdular bir süre. Ardından ben göründüm. Ağladığım konuşmadan parçalar. “Bunun yanıma bırakılmayacağını biliyorum. Er ya da geç öldürüleceğim ve müsebbibimi şimdiden ilan ediyorum.” Sonra görüntülerin bazı kısımları. Buzlanmış olarak. Kırık kırık. Yatak odam. Başucumdaki abajur. Yanında mp3çalar. Perdelerimiz. Beton zemine çakılan çakır gözlü çocuğun oynadığı dizilerden kareler geçti sonra. Spikerin sesi genç oyuncunun ölümünün intihar değil cinayet olmasından şüphelenildiğini ve incelemenin sürdüğünü söyledi.</p>

    <p>Tecavüze uğradığımı, nasıl mahvedildiğimi satır satır anlattığım halde, benim trajedimle değil, geleneklerine bağlı bir ailenin reisi olan üst düzey emniyet yetkilisinin skandalıyla, onun ahlakı, orjisi ve kokainiyle ilgileniyorlardı. Herkes için skandalın haber olan kısmı buydu, benim yaşadıklarım değildi. Haberin dili suçları açık açık işaret ediyordu. Haberin hiçbir anında benim uğradığım vahşet suç olarak tınlamıyordu. Suç olan aile babası bir emniyetçinin üstünde bir adam olması, emniyetçinin kokain içmesi ve çakır gözlünün öldürülmesiydi. Uluçmüdür skandalın öznesiydi, ben nesnesiydim. Eski devrimci haber müdürü haklıydı. Bu olayda kokain neyse ben de oydum.</p>

    <p>Suç benim bunları kayda almam ve dünyaya çığlık atmamdı.</p>

    <p>Mağdur olmak suçtu.</p>

    <p>Bence de suçtu. Ama bu, benim kendi içimdeki mahkemede suçtu ve bu suç benimle benim aramdaydı. Bir başkası buna karar veremezdi.</p>

    <p>Ama haberin dili hiç öyle düşünmüyordu. Bu görüntüleri çektiğim ve yaydığım için müstahak olduğum hissi uyandırıyordu. Haberlerin hiçbiri beni insan yerine koymuyordu. Benim içimi en çok bu yakıyordu.</p>

    <p>Selda’nın yüzünde garip bir acı vardı. Çok kısa bir zamandır tanıyordum onu. Ama bin yıldır tanıyor gibiydim. Ne düşündüğünü tahmin edebiliyordum. Bazı anların değeri çünkü hayatın diğer uzun zamanlarına oranla çok yüksekti, kısa ve etkili bir ders gibiydi, unutulmayacak türden.</p>

    <p>“Sana bir şey sorabilir miyim?” dedim. “Bu görüntülerdeki ben olmasaydım, gene böyle mi davranırdın? Böyle koruyucu, kollayıcı.. reytingmiş, başarıymış umursamadan..”</p>

    <p>“Hiç düşünmeden evet diyebilseydim, kendimi çok daha iyi hissedecektim,” dedi. “Ama ben de kendime sordum ve tereddüt ettiğim için kendime çok kızgınım.”</p>

    <p>O sırada garson geldi, gözü televizyonda. Siparişlerimizi gözü televizyonda aldı. Ekmeği gözü televizyonda getirip koydu masaya. Sonra bütün kanallarda haberler bitti. Lokanta doğal haline döndü. Balıklarımız geldi, içkilerimiz.</p>

    <p>“Osman’a ne oldu acaba?” dedim. “Başına bir şey gelmiş olsaydı, duyardık herhalde..”</p>

    <p>Ali telefonunu uzattı. “Ara istersen,” dedi.</p>

    <p>Ne diyeceğim ki? Seni ateşe attım Osman. Sen hayatımız bok kokmuyormuş gibi yaptın ya yıllarca, sonunda böyle oldu işte Osman. Oh olsun Osman.</p>

    <p>Sonra Osman’ı unuttuk. Yarını konuşmaya başladık. Selda uzun bir süre gazetecilerin peşimden koşacağını, beni bulmaya çalışacaklarını, savcılığın ifademe başvuracağını söyledi. Kitabımı yazmak isteyenler çıkacaktı. Beni ucuz bir filmin kahramanı yapmak isteyenler olacaktı. Vaat üstüne vaatlerle geleceklerdi.</p>

    <p>“Beni bulurlarsa denesinler,” dedim. Güldük.</p>

    <p>Ne yapacağımızı sordu Selda.</p>

    <p>Ali bir an bile yanımdan ayrılmayacağını söyledi. Ben Ali’yle birlikte gelecekten kaçtığımızı söyledim. Ötesini biz de bilmiyorduk, ilgilenmiyorduk, bundan sonra carpe diem.</p>

    <p>“Ne zaman bir şekilde karşıma çıksan, kendin veya fotoğrafların, hayatımda illa bir şeyi değiştirdin,” dedi Selda. “Gene değiştirdin.”</p>

    <p>“Bu iyi bir şey mi?”</p>

    <p>Güldü. “İyi.. çok iyi.”</p>

    <p>Yemekten sonra gitti. Giderken bana sarıldı. Beni arayacağını söyledi. Onu sık sık aramamı istedi. Arabasına bindi, gitti. El salladık arkasından. Selda’yı bir daha görecek olsak da olmasak da fark etmez artık, en azından üç kişiyiz.</p>

    <p>“Şile fenerinin Türkiye’nin en büyük feneri olduğunu biliyor musun?” dedim Ali’ye.</p>

    <p>“Bilmiyordum, öğrendim,” dedi. Güldü.</p>

    <p>Fenere geldik. Feneri kucakladık. Bekçi geldi. Kapıyı açtı. Yukarı çıktık. Denize baktık. Açık denize, sonsuz bir umut gibi uzanan önümüzde.</p>

    <p>Gece oldu. Gün’ün kucağımda öldüğü otele geldik. Otel bomboştu. Gün’ün kucağımda öldüğü odayı seçtik. Kucak kucağa yattık Ali’yle.</p>

    <p>Yüz yıl uyumaya yattık.</p>

    <p>Uyandığımızda taptaze bir dünyaya uyanacağız.</p>

    <p>Belki.</p>

    <p class="right"><em>Temmuz 2010</em></p>
  </div>
</body>
</html>
