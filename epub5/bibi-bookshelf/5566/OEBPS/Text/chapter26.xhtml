<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>“Kustum öz ağzımdan kafatasımı”</h1>

    <p>O gece aşkımızın ipini çektiğimi biliyordum.</p>

    <p>Bir zamanlar aşka çok benzeyen beraberliğimizin daha doğrusu.</p>

    <p>Osman da biliyordu. Ama umursamıyordu.</p>

    <p>Osman o geceyi Uluçmüdürümle geçirecek olursam aramızda aşka benzeyen şeyden geriye bir şey kalmayacağını hiç umursamıyordu.</p>

    <p>Osman’ın elleri yağdan baldan çıkmasın yeterdi. Gerisi boştu.</p>

    <p>Peki o gece nazik miydi Uluçmüdürüm? Başlangıçta fazlasıyla.</p>

    <p>Kudretli miydi? Her türlü.</p>

    <p>Duygusal mıydı? Sulusepken. O kadar ki inanmak mümkün değil.</p>

    <p>Özünde hayvan mıydı peki? Hem de nasıl!</p>

    <p>Teoman silahını şakağıma dayayıp, namlunun ucuyla kafamı dürttükten, zaten orospunun tekisin, niye dert ediyorsun ki anlamına gelen bir yığın hakaret cümlesi söyledikten sonra, Uluçmüdürdayı’yla geçireceğim gecenin geleceğimizi nasıl da güzelleştireceğini, o anda Berlin’de konserde filan değil, Bodrum modrum gibi bir yerlerde, esrar içerek olup bitenleri bilmezlikten gelmekte olduğunu tahmin ettiğim Osman’ın piyanocular arastasında açacağı ultra şahane mağazada öyle Çin, Kore malı filan değil, hakiki Bösendorfer piyanolar satabileceğini, benim istediğim her şeyi-her şeyi-her şeyi alabileceğimi, Maldiv’lere, Dubai’lere, Las Vegas’lara tatillere gidebileceğimi ballandırarak anlattıktan sonra, “Akıllı ol! Başınıza talih kuşu kondu, farkında değil misin? Dayı sana hasta!” demişti.</p>

    <p>Dayı bana hastaydı. Öyle hastaydı ki, şoförü tarafından ana caddeye, kibirli palasımızın önüne küstahça park edilmiş dev siyah jipinin (Wrangler Rubicon) trafiği altüst etmesine hiç aldırmıyordu. Niye aldırsın ki? Trafik şubesi dayının elindeydi, tıpkı asayiş şubesinin ve kriminal şubenin ve de narkotik, organize, terörle mücadele, istihbarat, çevik kuvvet, özel harekât şubelerinin ve diğerlerinin de onun kudretli ellerinde olması gibi. İstanbul’un aldığı her nefes Uluçmüdürümün elindeydi. İsterse nefessiz bırakırdı İstanbul’u, boğardı.</p>

    <p>Araba farklı olsa da aynı şoför bekliyordu kapıda, bakışları pezevenk şoför. Kapıcıyla konuşuyordu. Benim ulular ulusu müdür beyin yakın akrabası olduğumu anlatıyordu, senelerdir saftirik numarası yaparak Bağcılar filan gibi bir yerde gecekondu irisi bir apartman sahibi olan kapıcımıza. Öyle doğal, öyle normal konuşuyordu ki, mazbut bir aile yemeğine gidiyor olduğuma inanacaktım neredeyse. Bir nevi danışmanıydı müdürümün, aganigi işlerinin özel kalem müdürüydü. Binmem için arka kapıyı açarken bundan böyle kapıcının önümüzde tir tir titreyeceğini, ona her istediğimi bir hareketle yaptıracağımı ima ederek sırıtıyordu. Osman’la prematüre doğmuş aşkımızın ipini çekeceğim geceye dikkat çekici bir kılığa bürünmeden gidişimin bu işi iyi bildiğimi gösterdiğini, bunu da çok takdir ettiğini bana ayriyeten hissettiriyordu.</p>

    <p>İstanbul’a pis bir sulu kar yağıyordu.</p>

    <p>Siyah Rubicon yolları yararak, diğer taşıtları ve yayaları tehdit ederek gidiyordu. Pezevenk bakışlı, çok işlevli şoför Boğaz yolunda pervasızca slalom yapıyordu.</p>

    <p>Ruhumla konuşuyordum ben. Kop! diyordum. Kop ki kolayca geçsin bu gece!</p>

    <p>Ruhum kopmuyordu.</p>

    <p>Ama Osman kopuyordu. İçimde bir bağ, yıllardır, varlığı gene de iyidir, <em>İyidir beraber olmamız</em> diyerek sevdiğim, giderek daha az sevdiğim bağ çatır çatır kopuyordu.</p>

    <p>Boğaz’a nazır Kashane’nin en üst katında bulunan, İstanbul’un Allahı Uluçmüdürümün ihtiyaç ve arzularına ayrılmış, kapısına Arap harflerine benzetilmiş bir hurufatla “Harem” yazılmış olan süit dairede, çeşit çeşit çerezler, içkiler ve taze meyvelerden oluşmuş bir sofra kurulmuştu. Sofranın başında beni bekliyordu müdürüm. Susuz rakı içiyordu. Ağzına şamfıstığı atıyordu. İznik çinisi esinli bir kül tablasında Rothmans’ı tütüyordu. Sedirlerle donanmış pencerelerden birinin önündeki sedef kakmalı sehpada sessize alınmış bir sürü cep telefonu, kapatılmış telsiz, kılıfıyla beylik tabancası, bir tomar anahtar ve daha bir yığın şey duruyordu.</p>

    <p>İstanbul’un güvenliği sedef kakmalı bu sehpanın üstünde duruyordu.</p>

    <p>İstanbul pisti, duman dumandı.</p>

    <p>Bana ilk sözü “Sen makyajsız daha güzelmişsin yahu!” oldu müdürümün.</p>

    <p>Kulağa hoş geliyordu, dostça, böyle yahu mahu! Beni düzmek için değil, ahbaplık etmek için çağırmış sanki. Aslında cümlesinde sağlam bir kinaye vardı. Tek bir cümleye, bana gelirken makyaj yapmaya lüzum görmedin mi? (gösteririm), beni giyinip süslenmeye değer bulmadın mı? (buldururum), yoksa geldim ama orospu değilim mi demek istiyorsun? (öylesin) anlamlarına gelebilecek pek çok kinayeyi sığdırmıştı.</p>

    <p>Çok ustaydı müdürüm, iltifat eder gibi kinaye yapabiliyordu.</p>

    <p>Öylece dikiliyordum ben, mutsuzdum, ağlamak istiyordum. Kurtuluşu olmayan bu gece bitsin de defolup gideyim istiyordum. Oysa müdürüm konuşmak istiyordu. Onu reddetmiş olduğumu aleyhime kullanmayacağına, onu saltanat kayığı gibi döşenmiş, süsü püsü baş döndüren restoranda, dumanı tüten soslu nadir balıkların dev kâsesiyle baş başa bırakıp gidişimi bana ödetmeyeceğine inanayım istiyordu. Kudretine ve makamına hayran olayım, karizması altında aynı Osman gibi helvalaşayım, yaşım geçtiği halde beni seçtiği için ona minnettar olayım diye bekliyordu. (Senin yarı yaşındaki çıtırlar ölebilirler böyle bir gece için.) Yaşayacağımız şeyin bir çeşit aşk gecesi (bir çeşit, sonuçta aşk dediğimiz şey de çeşit çeşit) olacağına inanayım istiyordu. Beni sadece düzmek değil sevmek de istediğini göstermek istiyordu. (Kendi meşrebince elbette. Herkesin bir sevme biçimi var. Tabak sevdiği deriyi döver mesela.)</p>

    <p>Bana düşen, Uluçmüdürümün lütfettiği bu gecenin hakkını vermek, böylece Osman’ın kuyruklu piyanolarını, banyosu lağım kokan evimizin kirasını, Hermes çantalarımı, kulüp üyeliklerimizi ve Tanya’nın maaşını garantiye almaktı.</p>

    <p>Bunlar benim umurumda mıydı? Değildi. Ama şimdi, şu anda, şu odadan çekip gidebilir miydim? Gidemezdim. Gidersem müdürüm affetmezdi. Teoman da affetmezdi. Allah affeder, ama Teoman ve müdürüm asla affetmezlerdi. Ölmek istemiyordum. Hayatımdan bıkmış olsam da ölümden korkuyordum. Bir türlü ölememek anından, can çekişmekten ölesiye korkuyordum. Teoman’ın şakası yoktu. Teoman geleceğiyle oynamaya kalkan herkesi gözünü kırpmadan yakabilecek kadar gaddardı. Bu geceye katlanacaktım. Daha önce de katlanmamış mıydım? Katlanmıştım. Çok! Gerçi onlara katlanmak denemezdi. Hepsine kendi isteğimle gitmiştim. Bazen sevilmiştim. Bazen aşağılanmıştım. Ama kendimi hiç böyle orospu gibi hissetmemiştim.</p>

    <p>Bir tarihte, babamın karaciğeri ilk hastalandığında, tedavisini yapan genç bir doktora kancayı takmıştım. Seçkin Bey’den sonra, Haluk Hoca’dan önceydi. Sevgiliden sevgiliye geçerek serseri mayın gibi gezindiğim, Gün’ün nasihatlerinin iki kulağımın arasında yarım saat bile kalmadığı yıllardı. Doktorun kumral saçları alnına dökülüyordu, yüzüne gölge yapıyordu. Çok hoşuma gidiyordu bu. Ayrıca masasında <em>Çocuk ve Allah</em>’ı görmüştüm. O babamı muayene ederken, <em>Korkuyorum yaşamaktan ki çok güzel</em> dizesini okumuştum, içim titremişti. Babamı daha ikinci götürüşümde birlikte olmaya başlamıştık. Çok zekiydi genç doktor. Hemen söze dökülmemiş bir anlaşmayı yürürlüğe koymuştu. İki buçuk ay boyunca bir muayene, bir yatış şeklinde bir ilişki yaşamıştık.</p>

    <p>Sonra babam iyileşti. Ben de bir daha gitmedim. Hep aynı sıradan aşk sözlerini söylemesinden, hayalsizliğinden ve sığlığından sıkılmıştım. Ayrıca <em>Çocuk ve Allah</em>’ın onun olmadığını öğrenmiştim. Dağlarca’nın adını bile duymamıştı. Kitabı bir hastası unutmuştu. Hem yeni bir sevgili de bulmuştum. Yaşıtımdı, eğlenceli biriydi. Babası zengindi. Para harcamayı seviyordu. Yeni sevgilimin hayatındaki pek çok kadından biri olduğumu biliyordum. Başka kadınlara hiç aldırdığım yoktu, birlikte olduğumuz zaman iyi vakit geçiriyordum. Sıkılmıyordum. Bu da bana yetiyordu.</p>

    <p>Doktor bir gece beni telefonda yakalamayı başardı. Günlerdir niye gelmediğimi sordu. “Babam iyileşti,” dedim. Daha aşağılık, daha adice bir cevap veremezdim. Doktor delirdi. “Babanı daha iyi tedavi edeyim diye mi benimle birlikte oldun yani?” dedi. “Hastanede sıra beklememek için mi? Bu yaptığına orospuluk denir!”</p>

    <p>Çok şaşırdım. Ben öyle düşünmüyordum ki. Onunla babam muayeneye gittiğinde dosyası en üste konsun da sıra beklemeyelim diye yatmıyordum ki. Hoşlandığım için yatıyordum. Hoşlanıyorsam orospuluk değildir. Bitti.</p>

    <p>Ama şimdi karşısında oturduğum bu yürüyen karizmadan hoşlanmıyordum. Küllü bir kahveye boyanmış gür saçlarından, gözlüklerinin altından başlayıp çenesine inerek yaşının elli üstü olduğunu gösteren iki derin kırışıktan, düşük bıyıklarından, tıraş losyonunun yaydığı sabunlu kokudan, ellerinden damladığını düşündüğüm kandan tiksiniyordum. Ama ellerinden yarın damlayacak olan kan benim olabilirdi. Bu yüzden uzattığı Rothmans’ı aldım. Rakıyı sulu ve buzlu içtiğimi söyledim. İlk kadehin yarısını bir dikişte içtim. Bacak bacak üstüne attım. Baştan aşağı bir süzdüm müdürümü. Küstahça. Hayret, göbeği yok diye düşündüm, çok formunda. Yüzüyor mudur, güreşiyor mudur? Yoksa tenis mi oynuyordur? Kanvas pantolonla Lacoste kazak giymiş. Takım elbise değil. Demek ki bu geceyi mesaiden saymıyor. Oysa saymalı. Bir eylem sırasında mesleğinden ve konumundan gelen gücü kullanıyorsan mesaine dahildir bu.</p>

    <p>“Mart güzeli seçildiğinde kaç yaşındaydın sen? Yirmi var mıydın?”</p>

    <p>Niye buradan başlıyoruz ki? Yılların tek tek üstünden mi geçeceğiz? Niye uzatıyoruz müdürüm? Bak siyah kaşmir kazağımın altında sutyenim var sadece. Çözülecek tek düğme yok. Kalk o berjer bozması koltuktan. Elimi tutup beni içeri götürmezsin, anlı şanlı emniyet müdürüsün, anladık. Eh, ben de fahişe sıfatıyla bulunuyorum burada. Nezaket bekleyecek halim yok. Ama kalk, metresi en az yüz avro olan janjanlı kumaşlarla döşenmiş bu süitin Boğaz’a nazır salonundan, jakuzili yatak odasına yürü rap rap. <em>Sesimizi yer gök su dinlesin. Sert adımlarla her yer inlesin.</em> Bana yol verecek değilsin, haddimi bilirim ben, arkandan gelirim. Pirinç ile kadifenin, saten ile sırmanın yavşakça işbirliği yaptığı yatağa gidelim artık. Derin bir nefes alayım ben, içimde birkaç saat tutacağım kadar büyük olsun ve bu gece bitsin.</p>

    <p>Ama konuşmak istiyordu müdürüm. Bana çok şey anlatası vardı. Taksimetre para yazmıyor ki, canı ne kadar isterse o kadar harcar saatleri.</p>

    <p>“O zamanlar bu makamda olsaydım hayatını değiştirirdim senin.”</p>

    <p>Pardon? Nasıl yani? Sen mi satardın beni? Kendine mi ayırırdın? Sabaha mı bırakırdın? Makam derken? Ne demek istiyorsun? Hele bir çek git, hele bir memnun etme beni, hele bir ağzını aç, kocana bir söyle (gerçi ona söyle, mühim değil o, godoşun önde gideni, zaten biliyor) bak n’oluyor o zaman mı demek istiyorsun? Tek kurşunla işin bitse iyi. Öyle hemencecik ölmezsin ki, sürünürsün. Uzun uzun can çekişirsin, kurban bayramlarında gırtlağı kesilirken arka ayaklarıyla havayı döven koyunlar gibi. Öldü, tamam dediğin anda ayaklanan kafası kesilmiş boğa gövdeleri gibi çırpınırsın. Doktoramı nice siyasinin ölsem de kurtulsam! diye haykırdığı emniyet bodrumlarında yaptım ben demek mi istiyorsun müdürüm?</p>

    <p>Hayır, doktorasını Siyasal’da yapmış meğer hem de Türkiye’de insan hakları konusunda. Eee.. insanı durup dururken İstanbul’un Allahı yapmıyorlar.</p>

    <p>Osman’la aşkımızın ipini çektiğim gece gösterişli bir introyla başladı. Phoenix’e kapak olduğum günden beri müdürümün aklına yer ettiğime dair, içinde ağlarını ören kaderin de rol aldığı bir kısa hikâyeyle, harika bir sürprizmiş gibi bana sunduğu.</p>

    <p>Ankara’da, emniyet müdür yardımcısı filan gibi, genç yaşına göre yüksek bir makamın sahibiyken, Ankara-İstanbul seferini yapan yataklı trenin garsonlarından biri yemekli vagonla birlikte kendini yakmıştı, belki hatırlardım. Bütün gazeteler yazmıştı olayı. Aylardan nisandı, papatyalar açmıştı. Hafif bir yağmur yağmıştı o gün sabahtan. (Güzel anlatıyordu Allah için. Papatyalar, yağmurlar filan, hikâyeyi süslemeyi biliyordu.) Peronda sefere çıkmayı bekleyen trenin yemekli vagonunda cinnet geçirmişti garson, bir şişe ispirtoyu sağa sola üstüne başına dökmüş, ortalığı ateşe vermişti. Akıbetini hatırlamıyordu, öldü mü kaldı mı zavallı. Her neyse. İşte o yemekli vagona gidip inceleme yaptığında, tırlatan garsonun eşyalarının arasında bulmuştu Phoenix’i. Kapağında ben vardım. Birden dikkatini çekmiştim. Aslında mesleği icabı soft’tan hard’a, yerli-yabancı her türlü poşetli dergi elinden geçerdi. Beni görene kadar, o yolun yolcusu kadınlar gözüyle bakardı bunlara. (Aynen böyle diyordu: O yolun yolcusu kadınlar.) Ama benim farklı olduğumu anlamıştı, o yolculardan biri olmadığımı. Nerden anlamıştı? Bilmiyordu, anlamıştı işte. Bakışımdan olabilirdi, o buğulu siyah-beyaz kapak fotoğrafımda böyle bir işe mecbur kalmış olmayacak kadar küstahça bakıyordum. (Öyle baktığım da, mecbur olmadığım da doğruydu.) Ayrıca mahzun bir masumiyet vardı yüzümde, içine dokunmuştu. (Ah canım.) Kimin nesi olduğumu merak etmişti. Açıkçası acımıştı bana, soruşturmak istemişti, hatta kurtarmak beni düştüğüm ellerden. (Ne halaskâr bir müdürdü bu Uluçmüdürüm.) Sonra araya başka şeyler girmişti. Ağrı’ya emniyet müdürü olarak tayini çıkmıştı. Terörün azdığı yıllardı. Başını kaşıyacak vakti yoktu. Dolayısıyla küstahlık ve masumiyet karışımı yüzümü arayıp bulma fırsatı olmamıştı. Ama unutamamıştı da beni, unutmak istememişti. Bir gün karşısına çıkacağım içine doğmuştu. Kendini yakan garsonun dergisi, onunla birlikte şehir-şehir, makam odası-makam odası dolaşmaktan lime lime olmuştu. Sık sık açıp bana, gözlerime bakmıştı, kadere lanet okur gibi bakan, çok küstah ama müthiş masum yüzüme.</p>

    <p>Çabalama müdür, yapamam.. bu kadar basit bir hikâyeyi yiyemem. Anlattıkların doğru bile olsa (ki mümkün değil, eşyanın tabiatına aykırı), bu hikâye nedeniyle sana sempati duyamam, hele âşık hiç olamam. Sadede gel. Gel de bitsin bu işkence.</p>

    <p>Derken, yıllar sonra bir gün, Osman’ın kolunda, Beykoz’daki aile yemeğine geldiğimde, bir bakışta tanımıştı beni. Gözlerine inanamamıştı. (Bu yolları nasıl kat ettiğimi, önemli bir profesörün müzisyen oğluyla evlenmeyi nasıl başardığımı –böylece bir anlamda temizlenmiş olduğumu– pas geçti.) Artık bulamayacağını sandığı gençlik rüyası olan ben geri gelmiştim, hem de kanlı canlı. Evet, yaşlanmıştım. Daha doğrusu olgunlaşmıştım. Ama daha da güzelleşmiştim. Ya, evet, böyle işte. Tam kaç yıl geçmişti? Yirmi üç. Vay be! Sanki dündü. Ama gözlerimdeki o küstah ifade aynen duruyordu. Şu anda olduğu gibi!</p>

    <p>Kop ruhum kop! Kop da git! Giderken bedenimi de götür! Ben bu muktedir polis müdürünün pornografik Maria Puder’iymişim meğer! Ah Maria Puder, sen bu hallere mi düşecektin?</p>

    <p>Ruhum kopmuyordu, gitmiyordu. Bu sirke benzeyen yalının pahalı süitinin göbeği işli tavanına yükselmiyordu. Uluçmüdür burnumun dibine girmişti, anasonlu nefesi yüzümü dolaşıyordu. Ellerini kazağımın içine sokmuştu, sutyenimin kopçasını arıyordu. Etimde ellerinin izini bırakıyordu. Bir yandan da vır vır vır konuşuyordu. Etkileneceğimi sandığı vaatler sıralıyordu. Aşkı, meşki, bizi bekleyen arzu dolu geceleri, ilelebet onun olacağımı (malım ya), onun olarak unutamayacağım güzellikler, başka kadınlara nasip olmayacak günler geceler yaşayacağımı, ayaklarımı yerden keseceğini, vesaire.</p>

    <p>Sabrım taştı.</p>

    <p>“Hadi bitir şu işi de gideyim,” dedim ben.</p>

    <p>Küstahlık demiştin demin, öyle değil mi? Masumiyet geçer, küstahlık bâki kalır.</p>

    <p>Duyduklarına inanması zaman aldı. Pervasızlığımı, kulak zarımı geçip çekiç, örs, üzengi kemiklerimde tıngırdayan bayat sözlerine yüklemeye çalıştığı romantik anlamları yemediğimi göstermekteki küstahlığımı aklı almadı. Alışık değil tabii böyle şeylere. Ne de olsa müdürüm âmirim, siz var ya neylerseniz güzel eylersiniz’lerle geçiyor hayatı.</p>

    <p>Yüzümde patlayıp beni yere düşüren tokatla kendime geldim. Tokatlara karşı dayanıksızım, illa düşüyorum yere. Darbelere karşı dayanıksızım.</p>

    <p>“Ne sanıyorsun ulan sen kendini? Ağzını burnunu kırarım senin!”</p>

    <p>Böylece bu tür durumlarda sesli düşünmemem gerektiğini anladım. Devletin koskoca bir emniyet müdürüne (aşk vaatleri sıralayan üstelik), ülkenin en büyük şehrinde devleti temsil eden bir uluya, gelecekte bakan makan olması, bir milletin kaderini elinde tutması muhtemel bir şahsiyete akıldan geçen her şey öyle dan dan söylenmezdi. Sessiz olunurdu, boyun eğilirdi, kaderine razı gelinirdi.</p>

    <p>Bu romantik kısa hikâyeli, vaatkâr girişi izleyen tokattan sonra sıra, tecavüz başlıklı, bitmek bilmeyen, hoyrat ve acılı gelişme bölümüne geldi. Derslerle doluydu. Alabildiğine didaktikti. Böyle biri sana romans yapıyorsa en azından susacaksın. Bunu hemen öğrendim. Sana romans yapan şehrin en büyük mülki âmirlerinden biriyse susmakla kalmayacaksın, inanmış gibi yapacaksın. İnanmış, minnettar olmuş gibi davranacaksın. Âmirini ona minnettar olduğuna inandıracaksın. Küçük düşürmeyeceksin. Hadi ne yapacaksan yap da gideyim diyerek aşağılamayacaksın. Sen kurbansın, kurbanlığını bileceksin. Adam ne kadar insaflıydı oysa. Seni uyuşturup kesecekken, seni hiç acı hissettirmeden kurban edecekken, durduk yere gaddar tarafını, şiddet sever parçasını, yani varlığının onda dokuzunu azdırdın. Böyle yaparsan, bedelini ödersin.</p>

    <p>Uluçmüdürün yüzündeki o zorlama âşık ifadesi yerini işkenceci soğukkanlılığına bıraktı. Böylece romans ve vaat bitti, düpedüz tecavüz başladı. Müdürümün parmakları mengene, dişleri testere, sözleri zehirdi. Tahakkümünde bir bedel ödetme vardı. Bana küstahlık edersin ha! Kendin kaşındın! Oysa nasıl da aşkla okşayacaktım seni. İktidarın sevilesi yüzüyle tanıştıracaktım. Hem yabancı değilsin, bizim damadın yengesisin diye insaf edecektim, böyle olmasını sen istedin der gibiydi her bir hareketi. Saçlarıma yapışması mesela, çenemi avucuna alıp kıracak gibi sıkması, başımı kaldırıp karyolanın kenarına vurması, bacaklarımı kopartacak kadar ayırması, ezmesi bedenimi tüm gücüyle, bilhassa ezmek isteyerek, aşağılaması beni aralıksız, nefretle dudaklarımı ısırması, izi kalsın diye damga gibi, herkes görsün recmi hak eden bu fahişeyi. Ve soluması hızlı, kesik ve gözlerini bir an bile kapatmaması ve zihnime kazınması o bulanık gözlerdeki sadist nefretin, aşk vaatlerini yemedim diye, o gözlerin ben yaşadıkça beynimde capcanlı kalacak olması (neyse ki uzun yaşayacak değilim).</p>

    <p>Uzattıkça uzatılan, acı vermek, baş eğdirmek, ezmek, işkence etmek suretiyle yürütülen tecavüz nihayet bitti. Gelişme bölümünün daha başında aklım başıma gelmişti. İtaat etmeyi becermiştim, köleleşmeyi başarmıştım. Aşağılamanın iyice azdırdığı tecavüze sevişme süsü vermiştim. Tahrik olmuş, istediğim tam da buymuş gibi yapmıştım. Bunlar bu muameleden hoşlanır diye düşündürmüştüm. Tecrübelerini doğrulamasını sağlamıştım. Onun gözünde belayı seven kadınlardan olmuştum. Böylece paçayı kurtarmıştım. Hırpalanmıştım. Ama sağ kalmıştım. Hoş, sağ kalmamın ruhuma bir faydası yoktu. Ama bu mücadeleden sağ çıkmamak yenilmek demekti. Yenilerek ölmek istemiyordum. Ömrümün son hareketi yenilmek olsun istemiyordum. Tamam ölecektim. Ama ölmeden önce yenecektim.</p>

    <p>Hikâyenin sonuç bölümü çok kısa sürdü. Birden kalktı üstümden. Banyoya giderken “Giyin,” dedi. O kadar. Eskortla (pezevenk bakışlı sırıtkan şoför) getirtilen, buzlu rakılar, kuş sütleri ikram edilen fahişe sabahı beklemeden aynı eskortla evine gönderildi. Yıpranmış, morarmış, ezilmiş, dudağı şişmiş bir halde. Allahtan mevsim kış, kalın giysiler tenimdeki bereleri gizleyecek.</p>

    <p>Dikiz aynasından beni dikizliyordu müdürünün sır küpü, sadık fedaisi, maaşlı pezevengi. O aynadan beni dikizledikçe renk vermemeye çalışmak, tecavüze uğramaktan daha zor geliyordu. Ama başardığımın farkındaydım, renk vermediğimin. Halimde başına talih kuşu konmuş geçkin orospuların çalımı vardı. Cep telefonumla oynayıp duruyordum. Burberry kaşkolümle gizlemeye çalıştığım şişmiş dudağım adamı gururlandırıyordu. Sanki kendi düzmüş beni, öylesine ince manalı bir yarım sırıtış yüzünde. (Efendinin bokuyla bile gururlanmak sadakatin önemli bir göstergesidir ne de olsa.)</p>

    <p>Boşluğun içinde başıboş yüzmek gibiydi benim hayatım. Bir gün sonrasını bile düşünmeyi istememiştim. Toplara hep gelişine vurmuştum. Kazandıklarım kaybettiklerimin yanında hiçti. Ama özyıkımcılar böyle olurdu. Duvarlara çarpa çarpa dibe vururlardı. Ben de diple aramda çok az bir mesafe kaldığını biliyordum. Ama bu kez intikam tanrısına güveniyordum. Ben planı yapacağım diyordum, her şeyi en ince ayrıntısına kadar düşüneceğim, yeter ki destekle beni, kaderin yoluma çıkıp işimi bozmasına izin verme intikam tanrım, lütfen!</p>

    <p>Bomboş Boğaz yolunu bir çırpıda geçen siyah Rubicon kibirli palasımızın önünde durduğunda İstanbul gecenin en siyah halini yaşıyordu. Kurdun saatine daha çok vardı. Şoför arabadan atladı, kapımı açtı. Ben asansöre bininceye kadar bekledi. Hizmeti tamdı, eksiksizdi. Ulu Uluçmüdürünün son kevaşesine gösterdiği ‘ilk gece saygısı’ kusursuzdu.</p>

    <p>Eve girdiğimde bomboştu içim. Kof çürük bir ceviz, içi boş parlak midye kabuğu gibi bir şeydim. Ruhum kendi halime bırakmıştı beni. Kopmamıştı, ama tribüne çekilmişti. Soğukkanlılıkla izlemişti. Gece boyunca acı çekmiştim. Ruhum kopmuş olsaydı çekmezdim.</p>

    <p>Yaşadığım tecavüz boyunca zihnimi himaye eden intikam tanrısı aralıksız akıl veriyordu bana. Banyo mu? Boş ver. Arınmanın zamanı değil şimdi. Onun da zamanı gelecek. Elini yüzünü yıka yeter.</p>

    <p>Tanrımı dinleyip elimi yüzümü yıkadım. Şişmiş dudağımı örselemeden dişlerimi fırçaladım. Pijamalarımı giydim. Sırtıma bir battaniye alıp pencerenin önüne oturdum. Kendime geliyordum. Zihnim nasıl berraktı, harıl harıl çalışıyordu. İntikam tanrım asıl hedefimi hatırlatıyordu bana. Teoman. Müdür kim ki? Asıl Teoman’ın hayatını yakmalıyım. Yanında Osman da yanacak. Yansın.</p>

    <p>Planımın ilk adımını attım. Müdürüme ilk mesajımı çektim.</p>

    <p>“Kendimi çok kötü hissediyorum.”</p>

    <p>Cevap yok tabii. Olsun, arayı soğutmamak lazım. Gerek cinsel gerek duygusal olarak dayak yemekten hoşlanan, mazoşist ruhunun pençesinde kıvranan bir kadın olduğuma, bu acayip gecenin ilk başta hakkını veremesem de çok etkilendiğime, tam aradığım şeyi bulduğuma, kendisinin meftunu olduğuma müdürümü inandırmam şarttı. Beni bırakma! diye yalvarmalıydım daha ilk geceden. Böylece müdürüme musallat olmalıydım. Muktedir erkekler kendilerine musallat olan kadınlara bayılırlar. Böyle adamlara, kendisine musallat olan bir kadını inletmek giderek zorlaşan bilgisayar oyunları gibi zevk verir. Kesip atmazlar. Aksine, her fırsatta kışkırtırlar ki onları her ezişlerinde narsisizmleri cilalansın, ayna gibi parlasın. Ben de bu adama musallat olmalıydım. Gurursuzca, onursuzca yalvarıp durmalıydım. İntikam, bir akıl ve sinir savaşıydı. Bu savaşta onura, gurura, erdeme hiç yer yoktu.</p>

    <p>Kurdun saati gelirken, yaratmak istediğim etkiyi artırarak ikinci mesajı attım.</p>

    <p>“Kendimi orospu gibi hissediyorum!”</p>

    <p>Gecenin sonucuna bakılırsa başka ne olacaktım ki? Ama ‘gibi’ diyerek müdürümün aklını karıştıracağımı umuyordum. Kalbinde çok hafif ama çok lezzetli bir suçluluk hissi yaratmak istiyordum. Geniz yakan tane hardal gibi, sos mahiyetinde: Bana orospu muamelesi yaptın, aşkta arızalı bir kadın olabilirim, ama orospu değilim, vallahi! kabilinden.</p>

    <p>Hemen cevap vermesini beklemiyordum. O kadar kolay değildi tavına getirmek. Dozu yavaş yavaş artıracaktım. Sözlerimin kılcal etkilerini bile hesaplayacaktım, doğru zamanda doğru vuruşlar yapacaktım. O karizmasına, çekiciliğine direnemediğimi, hastası olduğumu sanacaktı. Buna alışıktı çünkü. O, efendiydi. Ben de efendinin son eziğiydim.</p>

    <p>Battaniyeme iyice sarındım. Koltuğa kıvrıldım. Uyuyakaldım.</p>

    <p>Uyandığımda kurdun saati geçmişti. Hava iyice aydınlanmıştı. Cama ince ruhsuz bir yağmur serpiştiriyordu. Her tarafım tutulmuştu. Yaralarım, berelerim, morluklarım çok acıyordu. Dudağım zonkluyordu. Ama içimde korkunç bir hayat iştahı vardı. Müthiş acıkmıştım. Dünyayı yiyecek kadar çok acıkmıştım. Kendime mükellef bir kahvaltı hazırladım. Önce çay demledim. Osman’ın kıymetli darjeeling’inden de bir tutam attım. Kredi kartı limitlerimizi aşmamıza neden olan şık şarküterinin favori ürünü cumhuriyet sucuğuyla, taze kaşarla ve tam buğday ekmeğiyle iki tane okkalı tost yaptım. Tostları makineye özenle yerleştirdim. Halis tereyağına iki tane köy yumurtası kırdım. Üstüne toz kırmızıbiber serptim. Kıvamını kaçırmamak için başında bekledim. Hiç doymayacakmışım gibi hissediyordum kendimi. Sanki korkunç bir gece geçirmemişim, mışıl mışıl uyumuşum, hatta biraz fazla uyumuşum da, kurt gibi aç uyanmışım, mutlu, dingin. Öylesine güzel bir sabaha başlar gibi başladım güne.</p>

    <p>Zihnim hâlâ berrak, hâlâ sabırlıydı. Beni ben yapan geçmişimin bütün tecrübelerini geçirdim aklımdan. Hata yapmamalıydım. Bütün hamleleri hesap etmeliydim, bütün olasılıkları, kombinasyonları, varyasyonları, olabilecek aksilikleri düşünmeliydim. Ona yazdığım her sözcüğün anlamını, ima ettiğini, çağrıştırdıklarını hatta imlasını bile hesaba katmalıydım. Tostlarımın iyice kızarmasını beklerken çeşitli olasılıkları düşünüyordum.</p>

    <p>Beni bir daha aramaması yaşadığımız geceden hoşnut olmadığı, beni uğraşmaya hatta tekrar işkence etmeye bile değer bulmadığı anlamına gelirdi. En kötü sonuç bu olurdu. Gerçi buna ihtimal vermiyordum. Aşk vaatleriyle başlayıp tecavüzle biten gece tam Uluçmüdürüme göreydi. Böyle kıyıcı bir zevk bir kereyle kalmazdı.</p>

    <p>Hemen telefona sarılması ve beni arayıp durma, gebertirim, leşini bile bulamazlar! falan demesi tuzağıma düşmeyeceğini, bana birkaç kerelik orospu muamelesi yapmaya devam edeceğini gösterirdi ki, bu da hiç işime gelmezdi. Ona âşık olduğumu, kapıldığımı, delisi divanesi olduğumu sanmalıydı. Deli divane âşık bir kadına eziyet etmenin tadı sıradan bir fahişeninkiyle kıyaslanamazdı.</p>

    <p>Beni hemen aramazsa, inletirse, hamlelerime kanırtarak, küçük küçük karşılıklar verirse, işte o zaman hedefime ulaşırdım.</p>

    <p>Saate baktım. Eve geleli üç saatten fazla olmuş. Üçüncü mesajın tam sırası.</p>

    <p>“Başka türlü olamazmıydı?”</p>

    <p>Soru eki mi bitişik olmalı. Ayrı yazarsam gözüne batar. Scotland Yard’da filan mesleki görgü bilgi artırma kurslarına katılmış, kendisine lazım olan İngilizce’yi iyi kötü kıvırmıştır Uluçmüdürüm. Ama Türkçesi zayıftır. Hem köküne kadar milliyetçidir bunlar, hem kendi dillerini bilmezler. Ayrı yazarsam cümlede bir tuhaflık olduğu hissine kapılır. Anlam yerini bulmayabilir. Eğer dilbilgisi sağlamsa (değildir ya) hoşlanmaz. Bu türden iktidarlı ilişkilerde kadınca marifetlerin dışında, kadının erkekten daha iyi bildiği hiçbir şey olmamalıdır. Olsa bile kadın asla belli etmemelidir. İktidar her yerdedir, her andadır. Sözcüğün içinde, anlamın kenarında, doğasında, dilbilgisinin ayrıntısındadır. (Tanrım, deliriyorum!)</p>

    <p>İlk iki mesajım savunma amaçlıydı, ben’ciydi, bu mesajım ise manayı ve beklentiyi değiştiriyordu. Bağışla beni anlamına geliyordu, ah ben ne kafasız bir kadınım ki kıymetini bilemedim senin ve ayaklarıma serdiğin gecenin. Ben ne geri zekâlı, ne embesil bir kadınım ki senin gibi bir adamın sunduğu aşk fırsatını kaçırdım. Senin hareminde bir cariye olmanın erişilmesi çok güç bir pozisyon olduğunu idrak edemedim. Pişmanım affet! Özrümü kabul et, benden vazgeçme! Bir gecede müptela oldum sana. Ama kabahatin birazı da sende değil mi? Azıcık naza çekecektim kendimi, ne var? Nazlanmama izin verseydin başka türlü olabilirdi.</p>

    <p>Aptal değildi Uluçmüdürüm. İşkenceci ve zalimdi, ama çok akıllıydı ve kendine göre duygusaldı da pek çokları gibi. Bir yerde insan olduğunu hatırlayacaktı elbet. Çok derininde bir insanlık nüvesi, az da olsa bir insan DNA’sı bulunmalıydı. Aşk yoluyla işkence edebilmek becerisi insanlara mahsustu çünkü. Ve bir kadının aşk çağrısı bu işkenceci DNA’yı hemen harekete geçirirdi.</p>

    <p>Tahmin ettiğim gibi, buna da cevap gelmedi. Sakin sakin kahvaltımı yaptım. Hazırladığım her şeyi silip süpürdüm. Yumurta tavasının dibini bile sıyırdım. Tanya geldi o sırada. Dudağıma ne olduğunu sordu beni görür görmez. “Düştüm,” dedim. İncecik, manidar bir bakış eşliğinde geçmiş olsun gibi bir şeyler geveledi. Uyanık kadındı. Tahmin ediyordu bir şeyler olduğunu hayatımda, Osman’la yolumuzun nereye gittiği belli. Kollarını sıvayıp asık bir suratla işe güce giriştiğinde (kadına hâlâ doğru dürüst ödemiyoruz maaşını), kendimi yatak odasına kapatıp bir mesaj daha yazarak açıkça aşk dilendim bu kez. Köpeğin olmaya hazırım manasında, ama kaltak gururluymuş da desin bir yandan.</p>

    <p>“Beni sevdiğini bilmeye ihtiyacım var!”</p>

    <p>Buna da cevap gelmezse bittim diye düşündüm. Artık buna da bir karşılık vermezse intikam planımı yemeyecek demektir. İşte o zaman tecavüz edildiğimle kalırım. Gülüp geçmeli bu isteğime, sevdiğimi mi? oha! diye alay etmeli, ama muhakkak cevap vermeli, oyuna devam etmeli diye düşündüm. Karşılık vermezse zavallı hikâyeler serisi olan hayatımın finali çok acıklı olur diye düşündüm.</p>

    <p>Panikledim.</p>

    <p>Uluçmüdürüm mesaja mesaj yazanlardan değildi, çat diye arayanlardandı. Mesaj yazarak belge bırakacak kadar aptal olamazdı zaten. Ne olur ne olmaz. Tedbir onun göbek adıdır. Tamam, üstesinden gelir elbet aleyhinde olabilecek her belgenin, her bilginin, ama ne lüzum var uğraşmaya? Hem ne demekti öyle kadınlara bıt bıt mesaj yazmak?</p>

    <p>Öğlene doğru aradı. Nihayet! Kendinden nasıl da emindi, nasıl da memnundu.</p>

    <p>“Toparlandın mı biraz?”</p>

    <p>Haa, beni düşündüğünü sanmamı istiyorsun demek. Gecenin içeriğinin farkında olduğunu ve beni merak ettiğini hissettirmek istiyorsun. Güzel! Düşüyorsun müdürüm. Sandığın kadar akıllı ve muktedir değilsin. İstanbul’un Allahı olabilirsin, ama benim gibi küçük, zavallı bir kadının oyununu yuttun işte. Sesim titredi.</p>

    <p>“Eğer aramasaydın.. aramasaydın..”</p>

    <p>Devamını bilhassa getirmedim. Aklım gayet başımda, şuurum açık. Kolayca ağlamaya başladım. (Ağlama temrinlerimin işe yarayacağı varmış meğer.) Tecavüz ettiği bir kadını ağlatmak, hem de aşk için. Bir muktedir müdür daha ister? Nasıl yumuşadı, zevkle doldu sesi. Bir 1 Mayıs gösterisinde İstanbul’un yarısını içeri tıksa bu kadar zevk almazdı. Ağdalı ağdalı gönlümü aldı. Ağlayacak bir şey yokmuş da.. beni aslında anlıyormuş da.. ama ben de onun bana ne kadar değer verdiğini anlamamışım da! (Tecavüz ettin bana hayvan! Ne değeri!) Kelimelerini seçiyordu öte yandan, değer diyordu, aşk filan demiyordu. (Aşk dilendim ya, hemen verecek değil elbet. Hem adam daha gecenin başında aşk meşk vaat etmişti bana, akıllı olsaydım ya.) Böylece o da benimle oynuyordu aklınca. Ama benim ona çok pis bir oyun oynamakta olduğumu bilmiyordu. Onu istediğim zaman arayabilirmişim. Gerçi telefonunu her zaman açamayabilirmiş. Bu sıralar çok fazla meşgulmüş. Farkındaymışım herhalde, memleket çok ciddi dertlerle kaynıyormuş.</p>

    <p>Arızadan anlayışa (vatanseverce) hızlı bir geçiş yaptım. Çok şekerliydi sesim, çok âşık ve pespaye.</p>

    <p>“Biliyorum çok yoğunsun.. ama bir daha ne zaman göreceğim seni?”</p>

    <p>Öldüm sanki aşkından. Ama müdürüm sorulara cevap vermez. Belirsizliğin en büyük işkence olduğunu bilir. Geleceğim deyip gelmemenin âşık bir kadını süründürdüğünü gayet iyi bilir. Şimdi yatıp uyumalıymışım, dinlenmeliymişim, şuymuş, buymuş.</p>

    <p>Tanrım ne kadar inandırıcıydım, ne kadar ikna ediciydim! Kendime kendim bile inanamıyordum. Dayaktan sonra başı okşanan çocuk sevinci yansıtarak sesime, hayatımın en kudretli aşkını nihayet bulmuşum ve <em>her mihnet kabulüm</em>müş gibi, <em>yeter ki</em> kudretli Uluçmüdürüm <em>eksilmesin penceremden</em>, konuştum kuş cıvıltılarıyla. İçi ferahlamış âşık kadın pozuyla kapattım.</p>

    <p>Birinci raunt bitti.</p>

    <p>Osman iki gün sonra geldi. Uluçmüdürümle kâh telefon seksi yaparak kâh karşılıklı aşk zırvaları döktürerek geçirdiğim iki günün sonunda. Dudağımdaki yara kabuk tutmuştu. Sorsun diye burnuna girerek konuşuyordum. Nasıldı Berlin? Konser nasıl geçti? Dolu muydu çok? Nerede kaldınız? Önemli menajerler filan var mıydı? (Çok umurumda sanki!) Bekliyordum. Dudağına ne oldu? desin ve ben patlamak üzere bir volkan gibi bakayım gözlerine. Aşkımızın ipini çektim Osmaaan! Tamam aşk değildi, ama benziyordu. Artık yok! Artık o bile yok!</p>

    <p>İçimde son bir ümit vardı. Kocam soracak, susacağım, zorlayacak, anlatacağım ve nihayet bir şey olacak. Olmalı. Bu yaşadıklarımın bir sonucu, bir bedeli olmalı! Ya ilelebet kopacağız birbirimizden ya da kenetleneceğiz ve kucak kucağa oturup kaderimize ağlayacağız birlikte. Görmezlikten gelemeyecek artık. Ama, kabullenelim, oldu bir kere diyecek, adam İstanbul’un Allahı, biz ise zavallıyız, elimizden ne gelir ki diyecek, melül melül bakacak. Razıydım buna bile. Yeter ki görsün artık, patlasın şu çıban.</p>

    <p>Ama Osman yüzüme bakmıyordu. Başını bile kaldırmıyordu. Minareyi çalan Osman kılıfını daha yolda hazırlamıştı. Sözde çok fena hastalanmıştı. Almanya’da hava çok soğukmuş. Konser salonunun kulisinde donmuş, üşütmüş. Öyle ki Berlin’de en sevdiği cadde olan Unter den Linden’de iki adım bile atamamış. Vah vah vah!</p>

    <p>Öyle mi Osman?</p>

    <p>Gene görmezden mi geliyorsun? Olmamış gibi mi yapıyorsun?</p>

    <p>İyi.</p>

    <p>Benden günah gitti.</p>

    <p>Alnına koydum elimi. Yanıyordu. Gerçekten hastaydı. İlaç içirdim. Karakteri zayıf, bencilliği çelikten kocamın annesi oldum gene. Elinden tutup yatak odamıza götürdüm. Oynadığım pis oyunun sonunda ruhumu katledeceğim yere, yatağımıza yatırdım, kimi zaman sefil ve yarım aşkımızın iç burkan anlarını yaşadığımız, kimi zaman acıdan haykıran bedenlerimizi deli gibi sevişerek yatıştırdığımız, ama hiç-hiç-hiç kavga etmediğimiz yatağımıza.</p>

    <p>Biz ara sıra bir sonuca varmayan ağız münakaşaları yapardık. Ama kavga etmezdik.</p>

    <p>Osman kavga etmezdi, edemezdi.</p>

    <p>Çünkü Osman en basit bir meseleyle bile yüzleşemezdi. Kavga edeceğine hemen kaçıp giderdi. Osman devekuşlarını bile kıskandıracak mükemmellikte bir devekuşuydu.</p>

    <p>“Sana çorba yapayım mı?” dedim en tatlı sesimle.</p>

    <p>Sonraki birkaç gün boyunca çorbasını içirdim. İlaçlarını tam saatinde verdim. Terlettim, fanilasını değiştirdim. Yatağına gazeteler getirdim. DVD player’a filmler koydum. Islak mendillerle yüzünü sildim. Gözlerinden öptüm.</p>

    <p>O gözlerini kaçırdı benden.</p>

    <p>Yanında yatmadım. (Onun da yanımda yat diyecek, kucağıma başını koyacak hali yoktu.) Uluçmüdürümle telefonlaştım ara sıra. Her defasında cilveli cilveli konuştum. Orta yaşa giderken birden muktedirler muktediri (her türlü) bir âşık bulmuş sefil kadınların aşırı heyecanıyla konuştum. Zina yapıyor olmanın günahkâr zevkini bütün hücrelerine sindirmiş sıradan bir kadın gibi davrandım. Kocam hasta dedim. Berlin’de çok kötü üşütmüş dedim. Ona bakıyorum, çorba içiriyorum dedim. O da doktor göndereyim dedi. En klas hastaneyi ayağa kaldırayım dedi. Bu gece kocanı uyut bana gel dedi.</p>

    <p>Tabii ki gittim, bu kez epeyce geç bir saatte. Randevumuz kısa sürmek zorundaydı. Vakti yoktu çünkü müdürümün. Beni şöyle hızla bi düzüp işine gücüne bakacaktı. Ne de olsa memleket ondan hizmet bekliyordu. Kapısında harem yazan görgüsüz süitte ilk geceki tecavüze benzeyen, bu kez daha kısa süren, ama doyumsuz bir kadının harlı ve manyak sevişmesi süsü verdiğim bir sevişme yaşatıyordum müdürüme üstün başarıyla. Bu kadim sanattaki maharetim övünülesiydi. Yılların verdiği tecrübeyle ustalaşmıştım. Zaten varsa biraz yeteneğin ve esaslı bir libidon, ister istemez gelişiyordun, ilerliyordun. (Bende vardı her ikisi de, genetik miras olarak.)</p>

    <p>Tam finalin tadını çıkaracaktı müdürüm, tam da doymak bilmez egosunun ve üst düzey polislere mahsus spor merkezlerinin en süper salonlarında geliştirdiği ağır vücudunun altında eziyordu beni, vır vır konuşuyordu gene, (şu anda bari sus!), sessizde duran telefonlarından art arda ışıklar çakmaya, telsizler inlemeye başladı. Telefonlar titreşip titreşip kendilerini yerlere attı. Memleketin bu en büyük şehrinde mühim bir şeyler oluyordu herhalde. Birden fırladı müdürüm, başka türlü bir ateş kesildi. Telefonlarla konuşarak, telsizden emirler yağdırarak, kimine bağırıp kimine küfrederek: eski özel harekâtçılar onlar.. ipleri çekildi tamam mı.. arkadaşımız değil o şerefsiz.. koparın kafasını puştun.. alın hepsini merkeze.. savcıyı bağlayın bana.. vali beyle görüştürün.. gibi şeyler söyleyerek, ama sonraki telefonlara emredersiniz bakanım.. arzı hürmet ederim bakanım.. merak buyurmayın bakanım.. diyerek.</p>

    <p>Ve önünüzde önümü ilikleyemiyorum maalesef.. çıplağım da.. az evvel orospunun tekiyle.. tam bitirecektim işi aradınız.. neyse mühim değil.. düzüş sizden kıymetli değil ki.. çağırırım gene gelir.. beş dakika müsaade edin bir duş alıp koşayım yanınıza.. esas duruşa geçeyim.. isterseniz takla atayım.. siz isteyin bu vaziyette amuda kalkayım..</p>

    <p>Yaaa.. Gururlanma iktidarım senden büyük Allah var.</p>

    <p>Bir yandan giyindi müdürüm, silahını, cep telefonlarını, telsizlerini kuşandı, ordusunu topladı Kashane’nin önüne, ışıklı arabalar, takım elbiseli telsizli askerler halinde. Mısır pamuğundan dokunmuş İtalyan markalı yatak takımlarının içinde tembel, arsız, çıplak yatan bana baktı, ağır abi gülümseyişiyle ve mevzubahis olan vatansa gerisi teferruattır tadıyla. Hizmeti bu herife düşen vatana mı ağlayayım, kendime mi diye düşündüm, müdürüm cakalı bir hareketle beni dudaklarımdan öpüp, bu şahane süitin ve jakuzinin tadını çıkarmamı söyleyip gittikten sonra.</p>

    <p>Aynı pezevenk bakışlı şoför bıraktı beni eve. Bu kez asansöre binmemi beklemedi. Kevaşelerin gözden düşüşü daha ikinci gecede başlar çünkü.</p>

    <p>Gürültü yaptım eve geldiğimde, kapıları çarptım, Osman uyansın, nerdeydin diye sorsun istedim çok zayıf bir ümitle. Boşuna.</p>

    <p>Osman birkaç gün sonra iyileşti. Ateşi tamamen düştü. Ayağa kalktı. Dışarılara çıktı. Oda kapılarını kapatıp Teoman’la telefonda fısır fısır konuştu. Yavaş yavaş yüzü güldü. Yetmedi, coştu, kanatlandı. Eski Osman oldu. Bana en pahalısından yeni bir cep telefonu aldı, sürpriz. Giysi alışverişine çıkalım diye tutturdu. Ben sormadan söyledi değirmenin suyunun geldiği yeri. Teoman para vermiş. Borç falan değilmiş ha! Teo düşünmüş taşınmış, piyano mağazasına ortak olmanın süper bir yatırım olduğuna aklı yatmış. (Gülmekten ölebilirim bu iddiaya.) Ayrıca da öyle hırsız-soysuz menajer bozuntularının ellerine bırakmayacakmış artık biricik abisini. Sanatının kıymetini anlamış. Bundan böyle menajerliğini Teoman’ın şirketi yapacakmış. Çok kuvvetli adamları varmış. Bestelerini en büyük starlara satacaklarmış. Satmak üzerelermiş, hatta şu anda satmış bile olabilirlermiş. Yaa! Ne iyi kardeş!</p>

    <p>Yedim Osman. Doğrudur.</p>

    <p>O günlerde Ergenekon davasında bilmem kaçıncı dalga tutuklamalar olduğu haberleri doldurdu televizyonları. Yeraltında, Boğaz’ın dibinde filan silahlar bulundu. Eski siyasiler, emekli askerler, eski özel harekâtçılar gözaltına alındı. Uzmanlar, stratejistler, gazeteciler, kanaat önderleri, akıl fikir adamları haber programlarında saatlerce konuştular. Uluçmüdürüm de boy gösterdi bir ara, bu memlekette herkesin adalete güvenmesi gerektiğini söyledi. (Tabii tabii.. ona ne şüphe!) Özlü sözlü, kendinden emin ve çok vatanseverdi. Birkaç gece önce titreşip yerlere düşen telefonların sırrı aydınlandı böylece.</p>

    <p>Yine o günlerde Teoman bize geldi. Kanepeye yayıldı, kral kral oturdu. Viski içip badem ve çikolata yedi.</p>

    <p>Uluçmüdür için mevzubahis olan iktidarın her türlüsüydü. Osman için mevzubahis olan paranın satın alabildiği her şeydi. Teoman için mevzubahis olan mini minnacık Leylacığıyla birlikte kendisinin manevi ve bilhassa maddi geleceğiydi.</p>

    <p>Ben teferruattım.</p>

    <p>Ama üçü de şeytanın teferruatta gizli olduğunu unutmuştu.</p>

    <p>Böylece müdürüme tebelleş olmanın ikinci evresine geçtim.</p>

    <p>Tecavüzü andıran sevişmelerden fanteziye sıçrama vaatlerinde bulunuyordum en sefil, en sefih, en zebun zamanlarımda bile kullanmadığım sözcüklerle. Telefonda sözlü fanteziler yapabilmek için beynimi çatlatıyordum. Phoenix’in yeni modeli dergiler alıp okuyordum. Oyunumun finalini bir punduna getirmeye çalışıyordum.</p>

    <p>Ben bütün bunları kurgularken Osman hiçbir şey bilmiyormuş gibi yapıyordu. Sadece kötü uyuyordu. Uykusunda kâbus görüyordu. Kâbuslardan uyanıp bana çok sıkı, boğacak kadar sıkı sarılıyordu. Bütün rahatsızlığı buydu.</p>

    <p>Çok hızlı gitmiştik muktedir müdürümle. Kashane’ nin rüküş süitinde geçen ilk gece ile yatak odamda geçen son gece arasında on yedi gün vardı. Bu on yedi gün boyunca ikide bir Osman’a, gözlerinin ta dibine bakmıştım. Aklını okumuştum. Osman suçluluk hissetmemenin yolunu bulmuştu. İyi günlerimize saysın diye düşünüyordu. Ben onu bulduğumda zaten kaç kere düşmüştü diye düşünüyordu. Bir kere düşen iki kere de, yüz kere de düşer diye düşünüyordu. İlkinde bir şey olmamışsa, yüzüncüde de olmaz diyordu içinden. Ne var yani, hayat bu! diyordu. Kimler kimler düşüyor bir şey mi oluyor? diyordu. Hem Teoman bizi paraya boğmuştu. Para hayata tahammül etmenin en şahane bir yoluydu. Hayatı birdenbire ve müthiş süslüyordu. Para hafızayı mükemmelen siliyordu. Böylece olmuş olan olmamış gibi oluyordu. Böylece insan lekesiz zihin oluyordu.</p>

    <p>Ama bütün bu düşünceler Osman’ı kurtarmaya yetmiyordu, kâbus görmeye devam ediyordu. Esrar da kesmez olmuştu artık. Ahmaklarıyla birlikte dışarı çıkıyor, kokain çekiyor, asit atıyor, eve gelip benimle saldırır gibi sevişiyordu. Seviştikten sonra sevgi kelebeği kesiliyordu. Hayatta bir tek beni sevdiğini, beni ölesiye sevdiğini söylüyordu. Bu sözüne mim koyuyordum. Beni ölecek kadar seviyorsun madem.. üzgünüm diyordum içimden.</p>

    <p>Hazır asker gibi bekliyordum. Müdürüm bana gel dedikçe gidiyordum. Bazen önce gel diyor, sonra gelme diyordu. Bazen günde iki kez gel diyordu. Kashane’ye her gittiğimde çalışanların yüzlerinde ince, pis bir gülümseme oluyordu. Her gidişimde biraz daha artıyordu. Bazen de ben kendimi naza çekiyordum. Osman huylanıyor artık gibi bahaneler ileri sürüyordum. Uluçmüdürüm de sen onu bana bırak gibi şeyler söylüyordu.</p>

    <p>Müdürüm oltamdaki yemi yutmuştu. Ama misinayı kopartmasın, elimden kaçmasın diye çeşit çeşit oyun yapıyordum. Kâh ağlıyordum, kâh arızalı kadına bağlıyordum, kâh ayrılalım diye tutturuyordum, sanki aramızdaki bir ilişkiymiş gibi. On günde aşkından delirmiş numarası yapıyordum. Onu tatlı tatlı uğraştırıyordum. Benimle tatlı tatlı uğraşırken birden canıma okumak çok hoşuna gidiyordu. Bayılıyordu bana sağ gösterip sol vurmaya. Benim de niyetim buydu. Ben de aynını ona yapacaktım. Ama planım işlemezse, elinde hızla eskiyen, kırılıp atılan bir oyuncak olacaktım.</p>

    <p>Bu arada Berlin’e ayağı alışmıştı Osman’ın. On yedi gün içinde üç kez gitmişti. Gene gidecekti. “Sözde Berlin” diyordum oraya ben. Yakışıyordu Osman’a sözde Berlin’e gitmek. Ama bu kez çok heyecanlıydı. Bu kez çakma değildi gidişi, gerçekti. Bir işadamı edası gelmişti üstüne. Tepeden tırnağa donanmıştı. Korkunç bir para verip Armani takım elbise almıştı. Kravat takıyordu. Bana yatırımlardan, bağlantılardan, iş dünyasından söz ediyordu. Çok anlarmış gibi gazetelerin ekonomi sayfalarına bakıyordu. Hayret içindeydim. Osman inanıyordu işadamı olabileceğine. Tanya’ya valizime şunu koy.. bunu koy.. diye emirler verirken bir yandan Teoman’la telefonda iş konuşuyordu. Mimara göz kulak ol da kafasına göre iş yapmasın.. diyordu. Adamlar en büyük distribütör.. herifleri mutlaka ikna etmem lazım.. gibi şeyler söylüyordu.</p>

    <p>Çok şaşıyordum. Sonuçta Teoman’ın dediği olmuştu. “Dayı”yla ilişkim ikisinin de hayatını değiştirmişti. İki kardeşi yakınlaştırmış, ortak kılmıştı. Ben orospu olduğumla kalmıştım.</p>

    <p>Gerçek Berlin’e gitti Osman. Ne zaman döneceğini o da bilmiyordu.</p>

    <p>Bundan daha uygun bir zaman olamazdı.</p>

    <p>Hemen Uluçmüdürümü aradım. “Kashane’ye gelmek istemiyorum artık. Sen bana gel,” dedim. Gelirse neler olacağına dair, cariyeyi andıran şahane bir metres portresi çizdim. Sanki ruhumun ve bedenimin tamamını ona ayırmışım da, kader beni metres durumuna düşürmüş. Ah, bir gececik karın gibi olabilsem, sana bir kerecik sofra hazırlayabilsem, ellerimle meze yedirsem sana, kurban olduğum ayaklarını bir kerecik yıkayıp kurulasam, o aman da ne erkek omuzlarını ovsam karınmışım gibi, ölsem de gam yemem gayrı! benzeri replikler fırladı ağzımdan. Binbir Gece Masalları temalı bir gecenin ayrıntılarını sayıp döktüm. Nasıl hoşlandı, ağzının suyu aktı nasıl.</p>

    <p>Gel yeter. Gel de neler yapabileceğimi gör.</p>

    <p>Ama gelmezse biterdim. Gelmezse böyle sürünüp giderdim.</p>

    <p>“Geleceğim,” dedi.</p>

    <p>Oh!</p>

    <p>Hemen kolları sıvadım. En alaturka mezeleri yaptırdıktan, sofrayı en şahane bir şekilde donattırdıktan sonra evine gönderdim Tanya’yı, “Ertesi gün de izinlisin,” dedim. Yıkandım, giyindim, makyajlar yaptım, kokular sürdüm. En kitsch süsleri yaptım, yatağa gül yaprakları serpiştirdim, mumlar yaktım dört bir tarafta. Sonra küçük kameramızı ayarlayıp en ideal açıyı aradım. Prova yaptım saatlerce. Bin ayrı yerden kendimi çektim, karanlıkta, aydınlıkta, yarı karanlıkta. Kontrol ettim. Defalarca. Tamamdı. Her şey hazırdı.</p>

    <p>Ama gelmiyordu bir türlü muktedir müdür, telefonunu açmıyordu. Habersiz bırakıyordu beni, süründürüyordu. Sabırsızlanıyordum ben, hatta korkuyordum.</p>

    <p>Nihayet arayıp “Yarım saate kadar oradayım,” dediğinde, bu ufacık gösterişsiz cihaza bakıyordum. Nasıl da basit bir şey olduğunu düşünüyordum. Bu cihaz Uluçmüdürümü bitirecekti. Teoman’ın Leylalı ya da Leylasız geleceğini de bitirecekti. Uluçmüdürdayı Teoman’ın yanına bırakmazdı bunu. Benden yiyeceği kazığın hesabını Teoman’a soracağı muhakkaktı. Yapacaklarım Uluçmüdürdayının kariyerine az-çok bir zarar verecekti. İstanbul’un Allahı olmakla yetinmeyen müdürümün içişleri ya da ulaştırma bakanı olma hayalini suya düşürecekti. Bu cihaz elbette ki başkadınefendi Hünkâr Hanım’ı, müdürümün hukuk mukuk tanımayan korkusuz çocuklarını, Teoman’ın Leylacığını, Leylacığın “termesifon” fabrikatörü babasını günlerce üzecek ve Teoman’ı kesinlikle, ilelebet bitirecekti. Tabii Teoman da Osman’ı bitirecekti.</p>

    <p>Ama hepsinden önce beni yok edecekti.</p>

    <p>Bir kere düşmekle kalmamıştım. Tekrar tekrar düşmüştüm. Ama artık yere çakılmamın, çakılırken birilerini de indirmenin zamanı gelmişti.</p>

    <p>Uluçmüdürüm yüzünde alaycı yarım bir gülüşle, düşük bıyıklarını titreterek, gecenin konseptini “odalıkla padişahı” olarak belirlemişim gibi, hanimiş benim güzeller güzeli geçkin cariyem dercesine içeri girdiğinde, oyunumu mükemmelen sahneye koyduğumu sanıyordum. (Ama hayatın oyunlarıyla yarışılmayacağını bilmiyordum.)</p>

    <p>Telaşsızca ve mutluluktan kanatlanmışçasına ağırladım onu. Sırtından ceketini aldım, alırken omuzlarını okşadım. Çevresinde aleve koşan pervaneler gibi döndüm. Rakısını koydum. Çatalla mezeler yedirdim. O, hadi artık, yatağa gidelim.. dedikçe (profesör çocuğu uçuk bir müzisyenin karısını kendi yatağında düzmenin zevki de bir başka olsa gerek) ağırdan aldım, naz yaptım.</p>

    <p>Kendi eviymiş, evdeki her şeyin parasını kendi veriyormuş rahatlığıyla banyoya gitti. Uzun uzun işedi. Hark diye tükürdü. Hepsini duydum. Kameramın kayıt tuşuna o sırada bastım. Kalbim boğazıma çıkmıştı. Kalbim ağzımdan dışarı fırlayacakmış gibi atıyordu. Tuşa basarken ellerim titriyordu. Kamerayı düşüreceğim, yerini belli edeceğim diye ödüm kopuyordu.</p>

    <p>Ellerimle soydum müdürümü, yatağa yatırdım ve zil çalındı.</p>

    <p>Kim ki şimdi bu?! Bu saatte kapıcı olamaz, kim bilir kaçıncı uykusundadır. Osman olabilir mi? Keşke olsa! Görse müdürümü çıplak, hem de yatağımızda. (Pardon, rahatsız ettim deyip gider gerçi.) Teoman hiç olamaz. Biliyordur o müdürümün saatlerce işret ve fuhuştan baş alamayacağını. Abuk sabuk bir arkadaş olmalı. Açmamalı en iyisi.</p>

    <p>Uluçmüdür çalan kapıdan hiç rahatsız olmamıştı. Tuhafıma gitti. Çıplak olmasa düşüncelerimi okuduğunu, ona oynadığım oyunu bildiğini, karanlık bakışlı telsizli adamlarının gelip beni yaka paça götüreceklerini düşünecektim neredeyse.</p>

    <p>“Açsana,” dedi.</p>

    <p>“Kim geldi, bilmiyorum.”</p>

    <p>“Aç sen aç.. biliyorum ben kim olduğunu.”</p>

    <p>Anladım, bir bildiği var müdürümün. Aptalım ya, hâlâ gözünü açamamış bir kuş beyinliyim ya, aşkımı yedi, kesin, nasıl bir sürpriz acaba bu yaptığı diye meraklandım. Bana çiçek getirtiyor olabilir, orkide mesela ya da gül, yüz tane filan, belki de özel bir içki ısmarladı.. o kadar iyimser olma salak, uyuşturucu getirtmiştir kendine! Ne olursa olsun, yeter ki planımı mahvetmesin..</p>

    <p>Gittim kapıya, üstümde ipek sabahlığım, ayaklarım çıplak.</p>

    <p>Açtım.</p>

    <p>Aşina ve genç bir yüz duruyordu karşımda, taş çatlasın yirmi beş. Bir yerden gözüm ısırıyordu bu tam oturmamış, çağını bulmamış yüzü ve çakmak çakmak bakan çakır gözleri. Kış ortasında solaryum yanığı bir ten, saçlar biçimli kesilmiş, kılık kıyafet kusursuz. (Kimdi bu?) Buyurun? Kimi aramıştınız? O da davetliymiş geceye. Onu arayıp şu saatte şurada ol diye emir veren muktedir içerde, yatak odamda. İyi de ben nereden tanıyorum bu genç adamı? Bu jestler tanıdık, bu gür saçların içinden geçen el, bu yarım gülümseme hiç yabancı değil.</p>

    <p>Genç adam şaşkınlığıma şaşırarak, çok şaşırarak hem de, evime girdi. Nasıl yani? Hadi bilmiyorum diyelim bu gecenin bir cariye/köle/odalık fantezisi değil, dibine kadar orji gecesi olacağını, hadi bana söylemedi müdürüm, tahmin de mi edemiyorum?</p>

    <p>Kaldı ki niye söylesin? Sürprizlerin adamı o, dehşetli sorguların imparatoru, yıkıcılığın duayeni. Bu kariyer kolay mı yapıldı? Az mı insan bitirdi işkencelerde bu ulu müdür? Sorgularda bülbül gibi öttürdüğü kişilerin, çözdüğü sıkı dillerin, çökerttiği örgütlerin, mahvettiği ailelerin ünü ülke sınırlarını aştı da, dünyanın pek çok istihbarat örgütünün acemi elemanlarına verdiği hızlı eğitim kurslarında gizli bir ders olarak okutuldu. Adı geçmiş ve gelecek tarihlere yazıldı, devletin bekasının granit taşlarına kazındı ilelebet. Böyle ulu bir adamın yaşamak istediği gecenin sınır tanımazlığını nasıl tahmin edemezsin? Senin kuş beyninin sınırları pek dar olabilir, ama neler yaşayabileceğimizi tahayyül edemesen de, tahayyül edip uygulayacak olana saygı göster der gibi bakıyordu çakır gözler.</p>

    <p>Ağzına kadar buzla dolu üç kadeh ve bir şişe famous grouse ile yatak odama girdim. Ben mutfaktayken soyunmuş genç adamla zaten çıplak müdürümü, yatağıma yayılmış, şiir kitaplarımdan birinin üstünde (bunu affedemem) müdürümün kendi kartvizitiyle kokain inceltirlerken gördüğümde, havsalamla esaslı bir problem yaşadım.</p>

    <p>Ey havsalam! Sen ki defalarca dibi gördün. Nice gecelerde keskinleştirdin kendini. Nasıl olur da sığdıramazsın bu gecenin sınır tanımazlığını içine? Nasıl salakça fantezi konseptleri yaparsın ve beni gülünç duruma düşürürsün? İstanbul’un Allahının basit bir zinayla yetineceğini nasıl zannedersin ve böyle zannederek zehir gibi kuvvetli bir adama hakaret edersin? Aşk olsun havsalam. Hiç yakıştıramadım bunu sana.</p>

    <p>Ne aptalım tanrım!</p>

    <p>Fakat bir dakika tanrım, teşekkür ederim.</p>

    <p>Çok teşekkür ederim!</p>

    <p>Ben istedim bir göz, sen verdin yüz göz!</p>

    <p>Masumane niyetim benim, ahlaksızca da olsa sonuçta basit bir zinayı kayda alarak, ailesine üstlerine filan göndererek Uluçmüdürümün otoritesini sarsmak, onu gözden düşürmek, çökertemeyeceğim kariyerinde duraklama yaratmak, tedbirsizliği nedeniyle (âlemciliği değil) devletin en tepesinde bulunanlardan sağlam bir azar işitmesine, skandalın ardından kocamın yanındayım diyeceği muhakkak olan dobiş karısıyla kavga etmesine, kutsal aile konulu söylevler vermesine, çocuklarıyla hırlaşmasına, bu öfkeyle Teoman’ın ipini çekmesine, böylece o orospu çocuğunun kendisine ikbali ve istikbali getiren Leylacığını sonsuza kadar kaybetmesine neden olmak, Osman’ın olup bitenleri artık görmezlikten gelememesini sağlamaktı. Kurbandım madem, kesilirken biraz sorun çıkarmak istemiştim, bu diyardan topuklayışım tantanalı olsun.</p>

    <p>Bundan ötesini havsalam almamıştı.</p>

    <p>Oysa nereden bilirdim ki, müdürümün havsalamın almadığı fantezi ve âlem sınırlarının beni kafası kesilmiş bir boğaya dönüştüreceğini? Boynundan oluk oluk kan fışkıran, başsız bir boğa suretinde beni kesenlerin arasına dalacağımı ve hepsini tonlarca ağırlıkta gövdemle çiğneyeceğimi ve kana boğacağımı nasıl bilebilirdim ki?</p>

    <p>Genç adamla müdürümü burunlarına kokain çekerlerken, çiğ bir sırıtışla dişetlerini sıvazlarken gördüğüm an, kaderime hükmedenlerle öyle ufak mufak değil, muazzam bir ödeşme fırsatı yakaladığımı anladım. Birden aydınlandı gecem. Kameram pırıldadı. Babamı ölümünden önce çektiğim, sonra günlerce izleyip izleyip ağladığım kameram harıl harıl çalışıyordu (inşallah). Bu coşkuyla daldım aralarına. Olsun artık olacak olan. Kokain mi? Bana da verin! Kitabını yazarım ben bu meretin ve dahi bütün türevlerinin, yeter ki felaketime yarasın.</p>

    <p>Hadi, delelim dibini insan olmanın el ele verip!</p>

    <p>Çektiğim filmde üç katlı bir zafer pastasına dönüştüğümüz sekans, dünyanın bütün kara parçalarının ahlaklarına az ya da çok mugayir, insanım diyen herkesi sarsacak kadar iğrençti. En altta ben vardım. En üstte çakır gözler. Müdürüm ortadaydı, salyaları akıyordu bacaklarıma ve biz göz göze geldik bu çakır gözlerle. Kimdi bu! Kimdi bu! Bakışırken ansızın hatırladım, orta sınıf teyzelerini ve aşksızlıktan kurumuş hırçın kadınları ekrana mıhlayan dizilerden birinde oynuyordu. Başrolde değildi, başrolün yakın arkadaşı gibi bir şeydi. Çakır gözlü genç çocukla bakışıyorduk aralıksız. Gözlerimizi birbirimizden çekersek dünyaya bir şey olacakmış, meteor düşecekmiş, kuyrukluyıldız çarpacakmış gibi kuvvetle ve birbirimizden medet umarak bakışıyorduk. Aramızda bugüne dek yaratılmış en şerefsiz mahlûkattan biri vardı. Ve ağlatası bir hüzün içindeydik ikimiz. Öte yandan bütün hücrelerimle, bütün sinirlerim, kaslarım, etim, kanımla bu genç adamdan da nefret etmek istiyordum, aramızdaki hayvandan ettiğim kadar. Ama edemiyordum. Çok acı, çok acıklı bakıyordu çünkü. (Kurban kurbanı tanır.) Ve ben sessizce ağlıyordum. Bir an bu turkuaza çalan mavi gözlü genç adamın parmağının ucunun yüzüme yaklaştığını gördüm. Titreyen parmağı gözüme yaklaştı, değdi, gözyaşımı sildi.</p>

    <p>Bende o an film koptu.</p>

    <p>Gerisini pek de iyi hatırlamıyorum diye anlattım bu geceyi Ali’ye. Gözyaşımdan oluşan buğulu bir perdenin arkasından görüyordum her şeyi ve Gün’le Vatuşumun başını çektiği iyi ruhlar korosunun halime ağladığını duyuyordum diye anlattım. Babam sırtını dönmüş bana, bakamıyor. İki eli olmadığı için iki kulağını birden kapatamıyor, birini kapatabiliyor. Benim ciğerlerimden kopup ruhumda kaybolan çığlığı duymamak için bağıra bağıra tango söylüyor babam. <em>Sevdim bir genç kadını. Ansam onun adını. Her şey beni ona bağlar. Kalbim durmadan ağlaaaar!</em></p>

    <p>Kurdun saatinde gittiklerini gördüm. Kesik kopuk resimler halinde. Hunhar ve zalim müdürün kemerini takışı. Yatağımın ucuna oturup, hafiften sallanarak çoraplarını giyişi. Islak elleriyle düşük bıyıklarını ve boyalı saçlarını sıvazlayışı hazla. Bana son kez bakışı genç oyuncunun, üzgünüm der gibi ifadesi, belli belirsiz.</p>

    <p>İnsanlık anlattığı bütün hikâyelerde yükselmeyi hayal etmiş. Pegasuslar, Tulparlar filan hepsinin amacı yükselmekti. Peygamberler hep göğe yükselmiş. Çünkü tanrının yükseklerde olduğunu söylemiş bütün dinler. (Göklerdeki Babamız’ı Vatuşumun.) Bütün inançlar insana yukarıyı işaret etmiş, arşın en yüksek katını.</p>

    <p>Oysa insan denen yaratık yükselemez kolay kolay, aksine, düşer. Bu gezegende yaşanan gerçek hayatta insan dibe iner, bir kere düşmeye görsün. Tutunamazsa kendi insanlığına, arzın merkezine, ateşin ortasına kadar düşer.</p>

    <p>Uzaklarda aramaya gerek yok, cehennem yeryüzündedir.</p>

    <p>Bırakıldığım vaziyetteydim. Cılız bir gün ışığı üstüme düştü. Konuştu benimle.</p>

    <p>Kalk artık. Kalk da git bak bakalım kameraya, her şeyi kaydetmiş mi?</p>

    <p>Kalktım, baktım. Kaydetmiş.</p>

    <p>Hepsini baştan sona izledim. Kendimi izledim.</p>

    <p>Kamera beni sevmiş nihayet!</p>

    <p>Tekrar geçtim karşısına, ağlayarak anlattım her şeyi. Kurgunun gerçekten ayrılmasının çok zorlaştığı bu çağda, bu görüntülerin gerçekliğine kuşku düşmesin istedim.</p>

    <p>Bugün unutsa da olup biteni, yarın unutmasın.</p>

    <p>Uluçmüdür’ün adı geleceğin şu ya da bu mermer taşına kazınmasın.</p>

    <p>Yüzüm bütün ayrıntılarıyla ortada, adımı soyadımı söyledim önce jenerik mahiyetinde. (Aslında kimim ben?) İfadem donuk, ölmüşüm de cesedim konuşuyor sanki. Ve bir bir anlattım beni bu finale taşıyan hikâyeyi, Teoman’ın da Osman’ın da adını vererek ve İstanbul Emniyet Müdürü’nün tarafımdan tuzağa filan düşürülmediğini, aksine böyle olmasını bizzat onun istediğini söyledim, iktidarı sınırsız bir adamın arzularına kurban edildiğimi.</p>

    <p>Çağımın tüm kurbanlarının sözcüsü olarak söz aldım ve dedim ki son söz olarak:</p>

    <p>“Bunun yanıma bırakılmayacağını biliyorum. Er ya da geç öldürüleceğim ve müsebbibimi şimdiden ilan ediyorum.”</p>

    <p>Bu karanlık gecenin görüntülerini tekrar tekrar izleyip, bilgisayara aktarıp, CD’lerde güven altına alıp, CD’leri çoğaltıp-çoğaltıp-çoğaltıp onlarca, hepsini en derinlere saklayıp, böylece muhtemel ölümümün hazırlıklarını yapıp ruhumu katlettiğim yere, yatağıma tekrar dönünceye kadar tuttum kendimi. Yatağımın ucuna iliştim.</p>

    <p>Bu sefil hayatım bir işe yarayacak mı?</p>

    <p>Bir ömrü yaşadığıma değecek mi?</p>

    <p>Diye düşündüm.</p>

    <p>Birden boşaldı içim. Beynimi, içindeki tüm zavallı düşünceler, boş umutlar, sefil beklentiler, rezilce hatıralar ve ağır haksızlıklarla birlikte, kana kana kustum.</p>

    <p><em>Kustum öz ağzımdan kafatasımı.</em></p>

    <p>Kabuk kaldım.</p>
  </div>
</body>
</html>
