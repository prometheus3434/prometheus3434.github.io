<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>“Korku buhar gibi tütüyordu kaldırımlardan”</h1>

    <p>Kırılacak duvarlar kırılmıştı. Örülecek duvarlar örülmüştü. Boya badana işi bitmişti. Şimdi metresi yüz kırk beş avrodan ceviz parke döşüyordu ustalar. Teoman “Yerler o kadar da fena değil.. masrafa ne lüzum var?” demişti. Ama Osman ısrar etmişti. Osman çünkü kendine yeni bir sayfa açıyordu. (Malın varsa satacak, kendine yeni bir sayfa açardın.)</p>

    <p>Elleri bellerinde dikiliyordu iki kardeş. Yerde, dizleri üstünde çalışan ustalara küçümseyerek bakıyorlar ve kendi aralarında konuşuyorlardı.</p>

    <p>Teoman antrasit rengi, gıcır gıcır Toyota Rav-4’ünü cadde üstüne, kapı önüne park etmişti. Dörtlüleri açık bırakmıştı. Nüzhetiye’nin orta sınıf hayhuyunda mücevher gibi parlıyordu çak-çuk-çak-çuk yanıp sönen dörtlüler. Akşam trafiğinde biriken arabalar Toyota’ya küfrederek yanından geçip gitmeye çalışıyordu. Teoman rahattı. Trafiği altüst eden arabasını buradan çekecek trafik polisinin alnını karışlardı.</p>

    <p>Konuşurlarken Osman’ın gözü arabaya takıldı.</p>

    <p>“Yarın bana da dört çeker bir araba alalım,” dedi.</p>

    <p>Teoman önce şaşırdı, sonra gülecek oldu.</p>

    <p>“Maymunun gözü açıldı,” dedi Osman.</p>

    <p>Teoman bir şey anlamadı.</p>

    <p>“Araba başlangıç. Bir hafta içinde hesabıma bir milyon dolar yatacak. Ev sahibiyle de konuştum. Oturduğumuz daireyi satacak bana. Parasını da sen vereceksin,” dedi Osman.</p>

    <p>Teoman önce hayret içinde kaldı. Sonra Osman’ın aklını kaçırdığını sandı, gülmeye başladı.</p>

    <p>“Olur.. bi de kotra alayım elim değmişken,” dedi.</p>

    <p>Gülmeye devam etti. Ansızın aslında gülemediğinin, gülüyormuş gibi yaptığının farkına vardı. Kendini çok rahatsız hissetti. Osman çünkü gülmüyordu. Küstah küstah bakıyordu. Hızla düşündü Teoman (hızlı düşünürdü). Durumu tarttı. Yaşanan rezilliği ikisi de biliyordu. Gerçi açık açık konuşmamışlardı hiç. Teoman gerekli olduğu zaman Osman’a telefon edip uza, kaybol ortadan birkaç gün demişti, Osman da uzamıştı. İyi de şimdi bu cart curt nereden geliyor?</p>

    <p>“Her şeyi biliyorum oğlum ben..” dedi Osman.</p>

    <p>“N’olmuş?” dedi Teoman, renk vermedi.</p>

    <p>“Bir bedeli var,” dedi Osman.</p>

    <p>“Ödüyoruz işte..” dedi Teoman yerde çalışan ustaların açılışa hazırladığı dükkânı işaret etti. Giderek sinirleniyordu.</p>

    <p>“Yetmez,” dedi Osman.</p>

    <p>Omuzlarını silkti Teoman. “Ya git işine..” diye söylendi. Allahın godoşu.. sanki yeni öğrenmiş.. Bir şey olduğu yok diye düşündü. Kendini sakinleştirmeye çalıştı. Osman’ınki haddini bilmezlikti. Bildirirdi ama, sorun değildi.</p>

    <p>De niye elleri buz gibi terlemişti ki şimdi durup dururken? Osman ekstra bir halt mı biliyor da bu kadar dikleniyor? Ne ki bu şimdi?</p>

    <p>Osman’ın elinde bir CD parladı.</p>

    <p>“Bunun içinde ne var biliyor musun?”</p>

    <p>Teoman bilmiyordu. Merak etti. Laptopuna taktı. Daha ilk karede şok geçirdi. Bayılacak gibi oldu. Kravatını gevşetti. Alnından ter fışkırdı. Toyota Rav-4’ün içindeydiler. Dörtlüler hâlâ yanıyordu. Bazı arabalar korna çalıyordu. Teoman kalp krizi geçirecekti neredeyse. Osman’ın boğazına atılacak oldu gırtlağını sıkmak için. Tuttu kendini. Hiç zamanı değil.</p>

    <p>“Nerden buldun?” diye sordu.</p>

    <p>“Evdeydi,” dedi Osman.</p>

    <p>“O mu çekmiş?”</p>

    <p>“Evet..”</p>

    <p>Hayret içinde kaldı Teoman. İki kardeş düşmanca bakıştılar. İkisi de birbirinden korkunçtu.</p>

    <p>“Anlarsın, piyango gibi bir şey bu.. hatta devlet kuşu,” dedi Osman, CD’yi sallayarak. Sırıttı. Kendini kardeşine karşı ilk kez güçlü hissediyordu.</p>

    <p>Teoman abisini çok fazla hafife almış olduğunu düşündü. Vay çakal! Fırsat çıkınca o da şeytan olabiliyormuş demek.</p>

    <p>Panikledi. Ne yapıcam lan ben şimdi? Uluçmüdürdayı hayatımı kaydıracak. Allah belanızı versin! Bitirdiniz lan beni! Bitirdiniz orospu çocukları! Ben ne halt yiycem şimdi!</p>

    <p>Ama zihni aydınlandı birden. Teoman çünkü iki kardeşin akıllı olanıydı. Cin olanıydı. Aptal olan Osman’ dı. Hep böyle olmuştu. Teoman mesela, depremin yarattığı büyük fırsatı görmüştü. Ağzının suyu akmıştı. Taşyürek babadan kalan mallar paylaşılırken iki kardeş arasında bir sana bir bana yapılarak, Teoman cin bir teklif sunmuştu abisine. “Burgaz’daki evle Mercedes senin olsun, şirketi bana bırak.” Osman gülmüştü, kardeşinin tam bir aptal olduğunu düşünmüştü. Vergi borcu çıkarmaktan başka bir işe yaramayan küçücük bir şirket. İkiletmemişti teklifi, hemen kabul etmişti. Geleceği görememişti. Ünlü bir jeoloji profesörü olan babanın adıyla maruf şirket, zemin etüdü işlerine yetişemez olmuştu. Osman eridikçe erimiş, Teoman paraya para dememişti.</p>

    <p>Teoman kardeş olduklarını hatırladı, heyecanlandı. Kardeşte pişer, bize de düşer. Hatta ben bizzat pişiririm. Nimet bu be! Nimet! Hakikaten de piyango! Teoman uyanık, cin, Teoman kaçın kurrası! Bu CD’den büyük bir servet yapmak için, gücüne güç katmak için, kendine zerre zarar vermeden tombalacık nişanlısının Uluçmüdürdayıcığını maymun gibi oynatmak için parmağında düşünür, planlar yapar, beynini çatlatırdı. Başarırdı da, büyük zekâydı Teoman, dümen profesörüydü, şeytanın sağ koluydu.</p>

    <p>Geniş, dolgun, memnun gülümsedi abisine. Çak yapmak için elini kaldırdı. Çaklaştılar. Kaba kaba güldüler karşılıklı. Ağızları tükürük dolmuştu ikisinin de heyecandan.</p>

    <p>“Senin fikrin miydi?” dedi Teoman.</p>

    <p>“Benim haberim bile yoktu..” dedi Osman.</p>

    <p>“Bu işte ortağız di mi?” dedi Teoman.</p>

    <p>“Tabii ki.. kardeşiz oğlum biz..” dedi Osman. Kardeşinin kral kral kanepede oturduğu gün aynen bu cümleyi söylediğini hatırladı.</p>

    <p>Teoman’ın hemen-hemen-hemen kolları sıvaması, Uluçmüdürdayı’yı avucuna alması, ince ince sağması gerekiyordu. Ama çok akıllı olmaları da gerekiyordu. Abisinin yeteri kadar akıllı olmadığını biliyordu.</p>

    <p>“Başka kimseye yolladın mı?” diye sordu.</p>

    <p>“Salaklaşma, yapar mıyım öyle bir şey?” dedi Osman. Kendini zeki hissetmekten çok hoşlanmıştı. Hatta kardeşinden daha zeki, daha üstün, daha şeytan olduğunu düşünüyordu.</p>

    <p>“Mal benden işletmek senden,” dedi.</p>

    <p>“Anlaştık!” dedi Teoman.</p>

    <p>Güldüler. Hafif korkulu olsa da lezzetle güldüler. O hafif korku baharat gibi bir şeydi. Tat veriyordu olaya.</p>

    <p>“Yalnız.. saçlarını kesmiş, banyoda öylece bırakmış,” dedi Osman. Tedirgindi sesi.</p>

    <p>Teoman aldırmadı, hatta duymadı. Plan yapmaya başlamıştı bile. Altçenesi seğiriyordu. Arabayı çalıştırdı. Dörtlülerini söndürmeyi unuttu. Trafiğe dalmamak için kullandığı ara sokakları hatırlayamadı, Maçka yönüne saptı.</p>

    <p>O sırada ben Ali’nin kanepesindeydim. Ilık ırmağı bulmuştum.</p>

    <p>Ali’nin benim için ölmesini istemiyordum. Osman’ın ölmesini de istemiyordum. Ben sadece Teoman’ın ölmesini istiyordum. Ama burada kalırsam Ali de ölürdü. Beni bulacaklardı çünkü. Ali’ye gelirken köpekli lokantacının husky’sini görmüştüm. Bir ağacın dibine işiyordu. Köpekli lokantacı da o civardaydı muhakkak. Beni başımda siyah bir bere, kolumda valiz kadar bir çanta, kara gözlüklerle yürürken görünce meraklanmıştır. Takip etmiştir. Saray Apartmanı’na girdiğimi görmüştür. Bütün ekranlarda olay patlayınca, beni ihbar edecektir karanlıklara. Karanlıkta yaşayanlar birbirlerini tanır. Köpekli lokantacı benden nefret ediyor. Ayağını topuğumla ezişimi bana ödetmek istiyor.</p>

    <p>Ilık ırmakta yeteri kadar dinlenmiştim. Şimdi gitmek zamanıydı. Ama Ali beni göndermeye niyetli değildi. Ali bundan sonra beni yanından ayırmaya bile niyetli değildi. Ama mümkün değildi. Ölmesine göz yumamazdım. Kendini benimle birlikte feda etmesine izin veremezdim. Televizyon anteniyle uğraşmasını fırsat bilmiştim. Usulca sıvışmıştım. Ali’nin çünkü televizyon izlediği yoktu pek. Ama bu gece izlemesi gerekiyordu. Bu nedenle kapıcıyı bulması, anteni ayarlatması, haber kanallarını pırıl pırıl, cam gibi bir hale getirmesi gerekiyordu.</p>

    <p>Akşam karanlığı çökmüştü. Ali’nin apartman boşluğundan çatal kaşık sesleri geliyordu. Anneler, çocuklar, babalar konuşuyorlardı. Birileri ıslak patatesleri atıyordu kızgın tavaya, casss diye bir ses çıkıyordu. Asansörden inmiştim. Apartman kapısını açmıştım. İşinden evine dönen birileriyle karşılaşmıştım. Kimse oralı olmamıştı. Hiç kimse kim bu kış akşamının karanlığında kara gözlüklü, kara çantalı, kara bereli kadın dememişti. (Allahtan bizde tanımadıklarınla selamlaşmak âdeti yoktu.) Dışarı çıkmıştım.</p>

    <p>Acı bir soğuk ısırmıştı yüzümü. Ağaçların arasından belli belirsiz bir yay gibi kıvrılan merdivenli sokağın başında durmuştum, indiğim basamakları çıkmalıyım diye düşünmüştüm.</p>

    <p>Evime gitmeliyim.</p>

    <p>Beni ancak Osman paklar.</p>

    <p>Evin halini görünce meraklanmıştır. Kestiğim saçlarıma şaşmıştır. Bıraktığım CD’yi bulmuştur. Ne var ki kopyalarını yirmi kalın adama gönderdiğimi tahmin etmemiştir. Osman’a gitmeliyim. Birbirimizi çürüttüğümüz kanepemize yan yana otururuz. Korku esir alır bizi. Ölene kadar. Ölünce biter. Her şey. İnançsızlığın iyi tarafı bu işte. Bir tek ölüme inanıyorum ben. Ölünce bittiğine göre, yaşanmış olanın da bir anlamı yok.</p>

    <p>Basamakları güçlükle tırmandım. Ayağıma taş bağlıydı sanki. Nefesim kesiliyordu. Tekinsiz ışıklar görüyordum sağda solda. Ağaçların arasında sigara ateşleri parlıyordu. Ansızın koşuşan ayak sesleri duyuyordum. Bir tetik çekilmeye hazırlanıyordu. Acı fren sesleri geliyordu. Kapılar açılıyor kapanıyor, birtakım karanlık adamlar arabalardan iniyordu.</p>

    <p>Kemiklerime kadar korkuyordum.</p>

    <p><em>Korku buhar gibi tütüyordu kaldırımlardan.</em></p>

    <p>Korkunun buharı ciğerime doluyordu.</p>

    <p>Osman evde beni bekliyordu. Sevinçle ve heyecanla bekliyordu. Kollarını açtı. Bana kuvvetle, sımsıkı sarıldı. Ağzımdan öptü beni. Şehvet tütüyordu ağzından. Para çünkü şehveti şaşılacak kadar çok ve hızlı azdırıyordu. Paranın fikri bile yeni bir sayfa açmaya yetiyordu.</p>

    <p>“Yırttık,” dedi Osman.</p>

    <p>Zil çaldı. Korkuyla sıçradım.</p>

    <p>“Korkma, Teoman geldi,” dedi.</p>

    <p>“Bittik,” dedim.</p>

    <p>Anlamadı.</p>

    <p>Teoman girdi içeri. Kapüşonlu siyah bir palto var üstünde. Hatta pelerin. Gözleri boştu. Göz çukurunda iki siyah küre vardı. Yüzünün etleri dökülmüştü. Dişleri kalmıştı bir tek. Dişleri floresan bir beyazlıkla parlıyordu. Elmacıkkemikleri kocamandı. Teoman Azrail’e benziyordu. Hatta Azrail’di. Bir makineli tüfek çıkardı birden. Ta ta ta ta ta taramaya başladı bizi. Ta ta ta ta ta.. tekrar.. ta ta ta ta ta.. tekrar.. ta ta ta ta ta..</p>

    <p>Teoman bu, ondan beklenir.</p>

    <p>Onun gibi açgözlü bir yaratıktan (insan değil) her şey beklenir.</p>

    <p>Bu görüntüler bir servetse eğer, yedirmez kimseye, öz kardeşine bile.</p>

    <p>Gülmeye başladım ben. Kahkahalarla gülüyordum. Teoman’ın kurukafası ve Osman’ın çocukluğuna dönen gözleri hayret içindeydiler. Duvarlar kan içindeydi. Osman delik deşik olmuştu. Osman’ın üstünden milyonlarca noktadan kan fışkırıyordu. Gözleri bana bakıyordu.</p>

    <p>Kahkahadan boğuluyordum. Ben ölmedikçe Teoman kuduruyordu.</p>

    <p>“Öl” diye bağırıyordu. “Öl öl öl öl öl!”</p>

    <p>Ölmüyordum ki.</p>

    <p>Kahkaham çığlığa dönüştü.</p>

    <p>Ali koştu yanıma. Sarstı, uyandırmak istedi beni. Ama uyanamadım. Uyanamıyordum bir türlü. Gözlerimi açtım nihayet. Nefes nefese konuştum.</p>

    <p>“Ali ölmüyorum.. Teoman makineliyle tarıyor bizi.. Osman ölüyor. Osman delik deşik oluyor. Ama ben ölmüyorum! Ali ben ölmüyorum!”</p>

    <p>Ali kucakladı beni, başımı göğsünde bastırdı.</p>

    <p>“Tamam.. geçti.. kâbus görüyordun,” dedi.</p>

    <p>“Hayır,” dedim. “Neler olabileceğini düşünüyordum, Osman CD’yi bulunca neler olabileceğini tahmin etmeye çalışıyordum, aklım başımdaydı.. ama sonra kâbusa dönüştü.”</p>

    <p>Uyku ile uyanma arasındaki o anda Osman’ın gitar çalarkenki yüzü gelmişti aklıma. Dağılacak bu yüz. Kan içinde kalacak.</p>

    <p>Gitar çalan Osman. Fakültede gitarın her türüyle haşır neşir oluncaya kadar (klasik, akustik, elektronik, Flamenko, bas, perdeli, perdesiz, öyle, böyle) müzik dendiğinde sadece piyanoyu anlarmış. Taşyürek babası gitarı düşük, seviyesiz bulurmuş çünkü. Bitli hippilerin sokaklarda çaldığı lüzumsuz şey. İyi bir şey olsa Mozart çalardı. Koskoca üniversite öğrencisi oğlunun tek elinin uzun tırnaklarının gitar çaldığına delalet olduğunu anlayınca o meşhur tokatlarından birini atıp evden kovmaya kalkacak kadar hiddetlenmiş: Bi de saç uzat, esrar iç, tam olsun! Serseri!</p>

    <p>Teoman öldürür mü ki Osman’ı?</p>

    <p>Saklan Osman! Bir yere saklan! Her şey ortaya çıkınca sana bir şey yapamazlar! O zamana kadar sen de saklan!</p>

    <p>Ali bir bardak su verdi bana.</p>
  </div>
</body>
</html>
