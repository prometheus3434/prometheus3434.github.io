<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Pandora’nın kutusu</h1>

    <p>Teoman bir gün beni aradı ve dedi ki:</p>

    <p>“Uluç Dayılar sizin orada satılık ev bakmak istiyorlar, yardımcı ol.”</p>

    <p>Hay hay! Başüstüne! Muhtarıyım ya ben bizim buranın! Emlak kraliçesiyim ya! Satılık, kiralık, bahçeli, dubleks, tripleks, sahibinden, kelepir, okazyon.. hepsini bilirim ya!</p>

    <p>Bana ne be! Uluçmüdür dallamasının alacağı evden bana ne!</p>

    <p>Sıkıysa aynen böyle diyeyim Teoman’a. Diyeyim de gelsin, ağzımıza sıçsın. “Parasız kalınca köpek gibi kapımda siftinmeyi biliyorsunuz ama!” desin. “Sizin sikinizin keyfi için mi kazanıyorum lan ben bu parayı? Gidin kime dilencilik ederseniz edin!” diye bağırsın.</p>

    <p>Ben, Osman’ın “Teo bi dakka beni dinler misin..” deyişini, kardeşinin hakaretlerini ve küfürlerini salak salak gülerek geçiştirmeye çalışmasını, Teoman’ın arkasından hayali tekmeler atmasını görmemek için, kendimi banyoya kilitleyeyim. Başımı duvarlara vurayım.</p>

    <p>Ağzımı bile açamazdım. İki kardeşin paylaştıkları dairelerin, dükkânların Osman’a kalanları yıllar içinde satılmış, paraları tarafımızdan çıtır çıtır yenmişti. Hedonizmin kitabını yazmıştık biz. Parayı çok çabuk ve pek güzel yemeyi biliyorduk.</p>

    <p>Osman kadar ben de suçluydum elbette. Taşyürek babadan kalan malları sırf Osman’ın karısı olduğum için yemeye hakkım olduğunu sandığım, yine bir ev, bir dükkân ya da arsa, bir mülk satıldığında bir Hermes çantaya altı aylık asgari ücret tutarında parayı gözümü kırpmadan bayıldığım, karagün/ayak-yorgan muhabbeti yapmadığım, Osman’ı bak böyle giderse sefil olacağız haberin olsun diye uyarmadığım için değil.</p>

    <p>Bunlardan dolayı en ufak bir suçluluk duymuyordum.</p>

    <p>Ama oldum olası beni terk etmeyen özyıkım arzumu Osman’dan gizlediğim için suçluydum. Özyıkım arzusu dediğim şey intihar değildi. Yavaş yavaş mahvolmaktı. Kendini ağır ağır, her cezadan acılı bir zevk alarak bitirmekti. Benim hayatıma anlam veren tek şey buydu.</p>

    <p>Çöküşe gittiğimizin farkındaydım. Tam farkındaydım denemezdi belki, bilinç ile salaklık arasında bir yerde duruyordu bu bilgi. Gözle görüldüğü halde ne anlaşılır bir cümle olarak bilincime çıkıyor ne de tümüyle yok oluyordu.</p>

    <p>Ömrümün bütün ruhsal sefilliğine rağmen lanetli güzelliğimi seviyordum. Yaşlanarak, çürüyerek ölmek istemediğimi biliyordum. Kendi kıyametimizi de görmek istiyordum öte yandan. Nasıl biteceğiz acaba biz? diye düşünüyordum, ayrılma ihtimalimiz hiç yokmuş gibi. Bu gidişle yaşlanamayacağımız kesindi. Ne olacak peki? Hastalanıp mı öleceğiz, birbirimizi mi öldüreceğiz, el ele intihar mı edeceğiz? İlk hangimiz ölecek? Kalan ne yapacak? Nasıl olacak bizim çöküşümüz?</p>

    <p>Hayatımızı elinde tutan Teoman’a, emlakçı mıyım ben be? Bana ne! Uluç Dayın nerden bulursa bulsun evini! diyebilseydim, özyıkım arzumu saklandığı derinlerden çıkarmayı başarabilirdim. Yıkım sürecini hızlandırabilirdim. Teoman’a diklenmek Uluçmüdürdayı’ya diklenmekti. Uluçmüdürdayı’ya diklenmek ilmeği yavaş yavaş boynuna geçirmekti. Ucunu onun eline vermekti. O da zevkle, yavaş yavaş çekerdi. Bitirirdi. Ama yapamamıştım, cesaret edememiştim. O zaman anlamalıydım aslında, her şeye rağmen yaşamak istediğimi. Ölüm arzum ile yaşama isteğimin sürekli birbirini ezdiğini. Zihnimde, ikisinin arasında bir yerde Osman’ın durduğunu.</p>

    <p>“Ne demek Teocum.. seve seve!”</p>

    <p>Seve seve mi? Allah benim belamı versin! Nasıl iğrençtim, tiksinçtim, nefretliktim. Ballı ballı konuştum Teoman’la. Çok derdimmiş gibi sorular sordum. Nasıl bir şey arıyorlar? Sıfır mı? Dört artı bir? Beş artı iki? Tam nerede istiyorlar? Ödeyeceği para maksimum bir milyon dolarmış yalnız. Oha! Daha ne olacaktı be? Uluç Dayı dediğin altı üstü bir devlet memuruydu. Ama aptal olmanın hiç lüzumu yoktu elbette. <em>Benim memurum işini bilirdi,</em> hele böyle nitelikli, ileri teknikli memurum feriştahını bilirdi. Ayrıca da memurumun eniştesinin “termesifon” fabrikası vardı. Eniştesi yakında kombi imalatına da girecekti.</p>

    <p>Gerçi madem o kadar zekiydim de niye sormamıştım Teoman’a, bir milyon dolara satılık konut arayan Uluçemniyetmüdürümün bana niye ihtiyacı olsun diye? İstanbul’un cümle emlak imparatorlarının ayağına metrelerce liste sermesi için Uluçmüdürümün satılık ev aradığını söylemesine bile lüzum yoktu, aklından geçirmesi yeterdi.</p>

    <p>“Elimden geleni yaparım Teocum..”</p>

    <p>Cum! Cuğum! Teocuğum! Biz her zaman Teoman’ ın karşısında eğilmeye, yerlere yapışmaya mecburduk. Çünkü çok sık parasız kalıyorduk ve Osman, babasının Elmadağ’da bir apartman katında kurduğu, Teoman’ın Kavacık filan gibi keşmekeş bir yerde, çirkin bir plazaya taşıdığı, küçücükken büyümüş, plazanın üç katına yayılmış, klimalı, su sebilli, yerleri ucuz laminat kaplı, biri başörtülü iki sekreterin ve saçları jöleli genç adamlarla, sürekli diyet yapan kızların koşuşturup durduğu şirkete gidip kardeşinden borç istiyordu.</p>

    <p>Satışa çıkardığımız bir gayrimenkul varsa ve bir türlü satılamıyorsa, Teoman bize borç veriyordu, tabii faizle. Ama Allah için çok insaflıydı! Borcumuza tefeci değil, banka faizi uyguluyordu. Buna rağmen kan alıyordu bizden, parayı verinceye kadar süründürüyordu. Teoman bizimle kedinin fareyle oynadığı gibi oynamaktan müthiş zevk alıyordu.</p>

    <p>Ne zaman ki mülk satılıyor, para bankaya yatıyor, virgül gibi eğik dolaşan Osman ünlem gibi dikleşiyordu. Osman yetmişlerin o ünlü hayat sloganının şahane bir örneğiydi. Nokta kadar menfaat için virgül gibi eğilirdi. Osman’la para arasında çok renkli bir ilişki vardı. Parası olduğunda güçlü oluyordu. Derhal abuk sabuk şeylere tonla para harcamaya başlıyordu. Amerika’dan, İngiltere’den okumayacağı dergiler, İrlanda’dan, İsveç’ten dinlemeyeceği caz-rock albümleri getirtiyordu. Kargo ücreti aldıklarının bedelinden daha fazla tutuyordu. Hemen arabasını değiştiriyordu. İçki dolabını her biri bir dünya para tutan içkilerle dolduruyordu. Aşırı neşeleniyordu. Manik oluyordu. Göğsüme yatma, yatıp susma, susup kedileşme ihtiyacı azalıyordu. Ama bensiz de yapamıyordu. Her türlü yapamıyordu bensiz. Buna o kadar alışkındım ki, ayrılma ihtimalimizin sıfır olduğunu düşünüyordum.</p>

    <p>O günlerde Osman yine hayaller peşindeydi. Ama bu kez daha somuttu, tümüyle imkânsız sayılmazdı. Osman için bu hayaller siste kaybolan geleceğini aydınlatan cılız bir el feneri, benim için ise çelişkilerimin denizinde boğulmayayım diye tutunduğum şamandıra olabilirdi. Olmalıydı da ayrıca. Kardeşinin kapısında dilen.. dilen.. nereye kadar!</p>

    <p>Son yıllarda piyanocular arastasına dönen Nüzhetiye’de bir mağaza bulmuştu Osman. Tam trafik ışıklarının bulunduğu yerde. Arabalarında puflayarak yeşil yanmasını bekleyenlerin başlarını çevirdikleri anda görecekleri eşşek kadar bir vitrini, şık bir asma katı, havalı bir ofis bölümü, bodrumunda duşu (niye gerekiyorsa) vardı. Osman burada piyanolar, tercihan George Steck (Amerikan), Offenbach (adı Alman, kendi Çin) veya Blütner (Wagner’den Şostakoviç’e pek çok üstadın kullanmış olduğu marka, boru değil!), Rus veya Güney Kore malı dijital klavyeler, kemanlar, nefesli sazlar satmak istiyordu, ‘benim çocuklar’ dediği ahmaklarıyla birlikte.</p>

    <p>Kır saçlı basçının gidişiyle sayıları bir eksilen bu beş gerzek bir araya geldiklerinde kovalarca Kentucky Fried Chicken yiyorlar, sonra pafküfü çekiyorlar, uçuyorlardı. Ses sistemleri ithalatı işine girmek, Londra’dakilerin ayarında dev bir stüdyo kurmak, yüzlerce kişi çalıştırmak, sektörde başa güreşmek istiyorlardı. İstemekle kalmıyorlar, dumanın etkisindeyken bütün bunların gerçekleşeceğine kesinlikle inanıyorlardı. Çok gülünçtüler. İstemenin yeteceğinden emindiler.</p>

    <p>Bir yandan da eşsiz gruplarına hâlâ isim arıyorlardı. İkide bir fikir değiştiriyorlardı. Bence öyle uzun uzun arayacak bir şey yoktu. En Hakiki Foolish Guys olabilirdi pekâlâ. Bu grupla turneden turneye koşmak, Ortadoğu’yu müzikleriyle titretmek istiyorlardı. Lübnanlı gençler konserlerinde delirsin, jilet atsın istiyorlardı. (Amsterdam gençliğini kendilerinden geçirecek halleri yoktu.) Onlarca hayal arasında gidip geliyorlardı. Her şeyi birden istiyorlardı. Canlarına yetmişti artık. Zaman harekete geçmek zamanıydı. Haydi Osman Abi, ileri marştı! Yürü be abi kim tutar seniydi!</p>

    <p>Benim aklım o kadar erimemişti. Beynim henüz krempeynire dönmemişti. Ama gene de susuyordum. Manyak mısınız be? Hayal görmekten bıkmadınız mı? Sizi üçüncü sınıf rock konserlerine bile çağırmıyorlar, en uyduruk özel üniversite şenliğinde bile istemiyorlar, anlamıyor musunuz? demiyordum. Aksine, muhteşem müziklerini takdir etmekten âciz memleket gençliğine, başarısız buldukları için sürekli değiştirdikleri menajerlerine söverlerken, tabii.. tabii.. çok haklısınız.. diyordum.</p>

    <p>Aslında ben, piyanodan vazgeçtim, dümbelek satacağı bir dükkânın bile Osman’ı kısa vadede kurtarabileceğini düşünüyordum. Uzun vadede kurtarmazdı ama zaman kazandırırdı. Önemli olan zaman kazanmaktı. Biz ne zamandır böyle yaşıyorduk. Kurtarılmış bir zamanın ucuna yeni bir kurtarılmış zaman ekliyorduk. Böylece yuvarlanıp (çukura) gidiyorduk.</p>

    <p>Ama Osman’ın dükkân açacak parası yoktu. Ayrıca Osman çalışmayı sevmezdi, ticaretten hiç anlamazdı, maymun iştahlıydı. Osman’ın dükkân hayali Teoman’ın insafına ve vicdanına bağlıydı. Bu durumda benim de yarınım Teoman’ın insafına ve vicdanına bağlanmış oluyordu. Dolayısıyla Teoman’ın emrini yerine getirmem gerekiyordu.</p>

    <p>On yıldır tanıdığım Teoman gözümde henüz tam anlamıyla orospu çocuğu değildi. Potansiyeli olduğunu hiç saklamamıştı gerçi. Bir gün bize faizi maizi aşan sağlam bir puştluk yapmasını bekliyordum. Ama elinde Phoenix’le kapıyı çalana kadar benim için, öz kardeşine bile faizle borç veren, paragöz, güvenilmez, evlerden ırak bir kayınbiraderden ibaretti.</p>

    <p>Teoman’ı yağlayıp ballayıp telefonu kapattıktan sonra, öylece kaldım bir süre. Kaşının bir hareketiyle bilmem kaç bin polisi amuda kaldırabilecek kudrete sahip Uluçmüdürdayı’nın İstanbul il sınırları içinde herhangi bir mülk bulmak için bana ihtiyacı yoktu. Kesinlikle yoktu. Adam bana kafayı taktı diye düşündüm. Adam ruhumdaki eski kaşarlığı okudu. Kesin. Oysa Teoman ve kayın-ailesiyle gittiğimiz o korkunç sıkıcı yemekte, ne mal olduğumu saklamak için cadaloz babaannenin bile gözlerini yaşartacak kadar mazbut davranmıştım. Nasıl anlamıştı? Tamam, ahlaksız hikâyelerden yapılmış kuyruğu oraya buraya çarpan, eskimiş bir kuyrukluyıldızdım ben. De, onların âleminde dolanmıyordum ki..</p>

    <p>Ne saçma sapan bir soruydu bu aklımdan geçen! Allahım geri zekâlı mıydım neydim! Adam polisti, emniyet müdürüydü! O bilmeyecekti de kim bilecekti. Ama gene de çok eskide kaldı bu hikâyeler diye düşünüyordum, üstelik ufak tefek dayak sopa olaylarını saymazsak kriminal bir tarafı da olmamıştı.. hem hısım olacağız, akraba.. nasıl ya? Dur bakalım, hayırlısı..</p>

    <p>Kötü niyetliyim ben, diye geçiyordu aklımdan espressomu içerken. İşkilliyim, buluttan nem kapıyorum. Adama bok attım durup dururken, bak gelmedi bile. Siz bakın, beğenin, benim gelmeme lüzum yok demiş. Bana yazılıyor olamaz. Zaten çüş artık, yeğeni kayınbiraderimle evlenecek! Adamcağız hakikaten yakınlık kurmak istiyor. Biz oğlan tarafı, onlar kız tarafı. Kaynaşmak lazım. En geç nisan-mayıs gibi akraba olacağız. Teoman ile Leyla kutsal evlilik bağıyla bağlanacaklar. Nikâhı başkan kıysın istiyorlar, düğün tarihi başkan beyin programına bağlı. Kendi oğulları evlenecek olsa, belediye başkanı kesmez ama dobiş Hünkâr’ı. En azından içişleri bakanı nikâh şahidi olsun ister.</p>

    <p>Takıp takıştırdıklarından pırlantalar, giyip giyiştirdiklerinden ünlü markalar, sürüp sürüştürdüklerinden Chanel’ler, Givenchy’ler taşan üç şişko kadın ve ben (parasız, pırlantasız ama hâlâ lokum gibi), yılbaşına yakın bir Aralık günü, öğleden sonra, Milli Reasürans’ın kafelerinden birinde oturmuş, Vogue, Davidoff, Silk Cut tüttürüyorduk. Leyla hariç. Çok uzun yıllar boyunca kocasıyla ve doğuracağı üç çocuğuyla mutlu-mutlu-mutlu yaşamak isteyen Leyla sinir bozacak kadar don’t smoke’çuydu. Kapalı mekânlarda sigara yasağı henüz başlamadığı için rahatça sigaralarımızı tüttürürken macchiato, espresso, cappucino, cafe latte içiyorduk. Bir yandan da chocolate bobm, cheese cake, brownie, apple pie yiyorduk. İstanbul’da oluşumuzun bir önemi yoktu. Biz bu mönüyle Sydney’de, Viyana’da, Kiev’de, Osaka’da, hatta Kuala Lumpur’da bile olabilirdik. Hayalindeki gelinliğe sığabilmek için düğününe kadar on iki kilo vermesi gereken tombalacık Leylacık tatlıya el sürmemek için çok fena kasmış ama başaramamıştı. Leyla’nın mihrap taş anneciği hiç kasmamıştı, kaşığını yalaya yalaya chocolate bomb’ını yiyordu. Hünkâr Kadınefendi Uluçmüdürümün pek yakında İstanbul, Ankara, İzmir ve Bursa dışında (ne kaldı ki geriye?) beş büyük şehrimizden birine vali olma ihtimalini, (ötesi siyaset tabii ki, vekillik, bakanlık hatta) gelinlik, düğün, kurulacak yuvanın ‘dekarasyonu’ muhabbetinin arasına sokuşturup duruyordu. Bana görümcesinden daha önemli bir kişi olduğunu ispat etmeye çalışıyordu. Leylacık’la anneciğini daha şimdiden gelinlik, düğün kıyafetleri derdi almıştı. Ana-kız ipek şifon, saten, jakar fay, ziberlin, ipek jorjet, şantuk, sim kordon, tafta, tül üzeri brode gibi mıncık mıncık sözcüklerle dolu, sonu gelmeyen cümleler kuruyorlardı. Benim içim bayıldıkça bayılıyordu.</p>

    <p>Hünkâr Hanım daha baktığı ilk evde bu semtte oturmaktan caymıştı. Bizim mahallenin ahalisini aşağılamak isteyen bir kaş kalkışıyla trafikten girmiş, sokakların darlığından, otopark sıkıntısından, manzaranın hiç de ahım şahım olmadığından çıkmıştı. Onların Beykoz’ları, Beykoz’da konakları öyle miydi? Bahçeli bahçeli.. nasıl yeşillik.. her taraf çiçek çimen.. havası mis.. yok yok.. oralardan vazgeçmeyeceğini anlamıştı.</p>

    <p>Buna sevinmiştim elbette, burnumun dibinde bu karılardan biriyle yaşamayı hiç istemezdim. Veriyordum gazı üçüne de, gayet inandırıcı, kocasına tabi ev kadını halleriyle. “Aslında ben de diyorum Osman’a. Çok kasvetli bizim burası. Beykoz’da filan bi dublekse çıkalım diye. Ama dinletemiyorum ki..”</p>

    <p>O sevinçle alışveriş arzularını derhal emir telakki etmiştim. Üç kadını peşime takmış, Abdi İpekçi Caddesi boyunca mağaza mağaza gezdirmiştim. Asıl dertlerinin ev bakmak değil, damadın yirmi gün önce tanıştıkları, ama sırrını çözemedikleri yengesinin (ben) ağzını aramak olduğunu anlamıştım. Bu iki kötücül kadın ile bir bakirenin (sanırım) yirmi gündür aralarında harıl harıl beni kaynattıklarını hissetmiştim. Poşet poşet çıkmıştık mağazalardan, parlak fiyonklar, simli kurdeleler poşetlerin üzerinde.</p>

    <p>Leyla’nın gelin tacı, gelin başı, gelin çiçeği, gelin kesesi, gelin pabucu, gelin kukusu dertlerinden fırsat buldukça, dobiş Hünkâr ve annecik beni sorguya çekiyorlardı. İki cümlede bir de laf sokuyorlardı. Çok başarılıydılar. Laf sokmak onlarda doğal bir yetenekti. Vah vah vahtım ben.. demek annem-babam ben çocukken ayrılmıştı ha! Mühendis babamı da yeni kaybetmiştim. Yazıktı bana ayol. Anneciğimle sık sık görüşebiliyor muydum peki? Demek Alman’dı ikinci kocası. (Neredeyse adam sünnet oldu mu diye soracaklar.) Nasıl yani? Hiç mi çocuk istememiştim? Allah allah.. Peki ya beyim? (Beyim mi..) O da mı istememişti? Neden? Ayıptır sorması, tam olarak kaç yaşındaydım? Vardı canım hâlâ bir ihtimal. Beş-altı seneye kalmaz menopoza girerdim gerçi, ama tıp çok ilerlemişti. Kırktan sonra da anne olunuyordu artık. Ortalık tüp bebek kaynıyordu. Ah annelik kadar harika bir duygu var mıydı hayatta? Tatmayan bilemezdi. Çocuksuz olmazdı yavrucum. Kırkı geçtim falan dememeli, muhakkak yapmalıydım bi tane.</p>

    <p>Bayılmama ramak kalmışken gittiler. Gelişleri gibi tantanayla. Çevreye gürültülü bir şov yaparak. Telefon edip yüksek sesle şoförlerini çağırarak. Sinekkaydı tıraşlı, siyah takım elbiseli şoförleri koştura koştura gelerek. Otoparktan getirilen gösterişli arabalarının kapıları tak tak açılarak. Islak ıslak yanaklarımdan öperek beni. Üstümde yapış yapış bir tiksinti bırakarak. Nihayet gittiler.</p>

    <p>Eve döndüm. Osman yoktu. Kim bilir nerdeydi.</p>

    <p>Bu kadınları düşündüm.. nasıl saldırgan ve ihtiraslı olduklarını. Kendimi düşündüm.. nasıl sefil, rezil olduğumu. Bir kadeh kırmızı şarap koydum. Çalışma odasına girdim, kanepeye uzandım. Dizeleri gün boyunca dilimde dolanan bir şiiri okumaya başladım. <em>Lunapark beğenisiyle döşenmiştir yatak odaları / Kadındırlar, nişanlıları kendilerine ada falan armağan ederler.</em> Sinirliydim, kafam kazan gibiydi. Yüksek sesle okuyordum, deli deli gülüyordum. <em>Ulusçudurlar bunun kanıtı olarak viskiyi kâseyle içerler / Ama batılıdırlar da lahmacuna havyar sürecek kadar.</em></p>

    <p>Ne kadar ayan beyandı bu şiir, yazıldıktan kırk küsur yıl sonra ne kadar bildik bir hale gelmişti. Sosyal içerikli bütün sınavların cevap anahtarı olmuştu. Okudukça heyecanlandım. Kendi kendimin kanaat önderi kesildim. Dizelerden ‘toplumbilim kuralları’ çıkarmaya kalkıştım. Memleketimde yetmişlerden iki binlere, hayata katlanmaya çalıştığım yıllar boyunca, çocukluğum, gençliğim, ömrüm boyunca sadece sağ ve sol yer ve kılık değiştirmiş, para el değiştirmiş, içerik aynı kalmış, içerik bir o yana bir bu yana kaymış diye düşündüm.</p>

    <p>Daha düşünecektim ki, cebim çaldı. Bilmediğim bir numara. Açmadım. Şiire devam ettim. <em>Düşünürdürler</em> <em>de ölülerin aile albümlerinden toplumbilim kuralları çıkartacak kadar / Dalgalı görürler her şeyi çiçek sayrılığını omuriliklerinde geçirmişlerdir.</em></p>

    <p>Gene çaldı, ısrarlıydı. Bu kez açtım. Uluçmüdürüm arıyordu. Teşekkür babında. Eşi çok mütehassis olmuş gösterdiğim ilgiden. Aman efenim ne demek! Hanfendiye yardımcı olabildiysem ne mutlu bana.. (Ah ben.. pis yalaka!) İyi de eşi arasa ya, resmi resepsiyonların iri gülü Hünkâr Hanım.. madem meraklı o kadar nezakete, görgüye.</p>

    <p>Birkaç gün sonra gene aradı müdürüm. Aramasına bahane bulmaya bile gerek duymadan üstelik. Bana artık doğrudan sen diyordu. “Nasılsın? Hiç görüşemiyoruz.” Allah allah.. niye görüşeceğiz ki? Birkaç gün sonra gene. Bu kez sesi yanık yanıktı, cümlelerin arasında duraksamalar, soluk alıp vermeler, soyut, saçma, liriğimsi sözler. Niyeti hissettiriyordu kendini. Taciz başlamıştı.</p>

    <p>“Bu herif niye arayıp duruyor ki beni?” dedim Osman’a.</p>

    <p>Sen misin soran! Ne varmış bunda? Onu da sık sık arıyormuş. Hatır soruyormuş işte fena mı? Bizimle samimi olmak istiyormuş Uluçmüdürdayı. Bana da bir haller olmuş ha! Takmışım Teoman’ın kayın-ailesine! Huylanacak bir şey yokmuş. İstanbul’un anlı şanlı emniyet müdürüyle akraba olacakmışız yakında. Karısını sevmedim diye adama da soğuk yapmamalıymışım. Hem ne varmış canım? Bu kadar kendini beğenmiş olmamalıymışım. (Ben miyim kendini beğenmiş?!) Evet, biraz sonradan görme olabilirlermiş, ama özünde iyi insanlarmış hepsi.</p>

    <p>Tamam Osman, soran gitti, tamam! Kapatalım bu konuyu!</p>

    <p>Yılbaşından sonra gene aradı Uluçmüdürüm.</p>

    <p>“Leylalara gelmediniz yılbaşında.”</p>

    <p>“Bir arkadaşımıza sözümüz vardı.. iptal edemedik.”</p>

    <p>“Yarın öğlen bi yemek yiyelim. Sana danışmak istediğim bi şey var.”</p>

    <p>Allah allah.. Konu nedir filan dedimse de söylemedi. “Yarın on ikide aldırırım seni,” deyip kapattı.</p>

    <p>Osman’a “Adam beni yemeğe çıkarıyor!” dedim. “Kocan da gelsin demiyor!”</p>

    <p>“Sana bi şey danışacakmış işte!”</p>

    <p>“Ne danışabilir bana ya? Encümen azası mıyım ben? Ben ne bilirim ki onun bilmediği? Bu herifin derdi ne?”</p>

    <p>Aslan kocam yine ne güzel dolandırdı lafı. Kıvırdı, büktü, medeniyetten girdi, asıl bizim onları eve yemeğe davet etmemiz gerektiğinden çıktı. Biz üstümüze düşeni yapmamışız. Gelecek hafta çağıralımmış müdürümleri.. şöyle havyarlı mavyarlı bir sofra kursunmuş Tanya.. Köpekli lokantacıyla moron karısına kurduğu gibi. Tamam, para yok, Teoman’a muhtacız gene, ama onun da hoşuna gider nişanlısının ailesine ilgi göstermemiz. Hem bir yemek verdik diye göçecek değiliz ya!</p>

    <p><em>Tecimendirler yüzyıllar boyunca karılarına hükümdarların sataşmasını ağırca bir vergi olarak kabullenmişlerdir.</em></p>

    <p>Sivil ve siyah bir BMW aldı beni, kapımın önünden. Şoförün bakışları pezevenk bakışları. (Katlanmalıyım.. katlanmalıyım.. ) BMW beni Tarabya’yla Yeniköy arasında, adeta Boğaz’ın üstüne kondurulmuş, küçücük bir butik otele götürdü. Aslına uygun restore edilmiş, yanık bir tarihi yalıdan bozma “Kashane”de şaşaalı dekorasyonun dibi delinmişti. Yaldız, sırma, brokar, kadife, gümüş, pirinç ve çiniden, irili ufaklı Osmanlı hilallerinden ayak basacak yer kalmamıştı. Gelenleri kırmızı ceketli, sarışın kızların yanı sıra sağlı sollu iki mermer kurna ve bir tombak mangalın karşıladığı lobide Eine Kleine Nachtmusik çalıyordu (Mozart’ın duyunca adını söyleyebildiğim tek yapıtı). Yılbaşı geçeli kaç gün olduğu halde Noel ağacı bütün süsleriyle duruyordu. Osmanlı mimarisiyle Noel ağacı şahane bir ikili oluyordu.</p>

    <p>Otelin Boğaz’ın sularıyla oynaşan, saltanat kayığı kılıklı restoranı bomboştu. Bir tek Uluçmüdürüm oturuyordu. Bir eli yanındaki sandalyenin arkalığında, öbürü iğrenç kravatının iğrenç iğnesindeydi. (Hâlâ kravat iğnesi takan son kişi!) Beni yanağımdan öptü, oturttu. O kadar samimi olmuşuz meğer! Daha ikinci karşılaşmada yanaktan öpülecek kadar. Ben neredeydim acaba samimiyetimiz bunca ilerlerken? (Sus, otur. Sen nelere katlandın. Bu yemeğe de katlanırsın.)</p>

    <p>Uluçmüdürüm siyah ekmeğini aromalı İtalyan zeytinyağına banıp banıp ağzına atıyordu. Sanki bu otelde doğmuş büyümüş gibi her şeye alışkın davranıyordu. (Nerden bilebilirdim ki, müdürümün geceliği üç yüz dolardan başlayan bu very special hotel Kashane’nin gizli ortağı olduğunu?) Bir sürü garson dönüyordu çevremizde. Benim sinirden başım dönüyordu. Uluçmüdürüm Rothmans içiyordu. Rothmans’ın dumanı halka halka başımı sarıyordu.</p>

    <p>Başlangıç, havadan sudan tehlikesiz bir sohbet eşliğinde buz gibi soğutulmuş beyaz şarap, keçi peyniri ve taze yengeç etiydi, karışık yeşillik yatağında, üstünde kâğıt parçaları gibi parmesan, mayonez damlacıkları tabağın kenarında resim gibi. Besbelli işini bilen bir şef hazırlamıştı mönüyü, Uluçmüdürümün etkilemek istediği misafiri için (ben). Bana mönü kartı getiren olmamıştı. Uluçmüdürüm bana ne yersin ne içersin diye sormamıştı. Gerçi kim oluyordum ki ben İstanbul’daki füzyon mutfaklarının alayını bilen müdürümün karşısında seçim bildirecek! Afrodizyak istiridye yok henüz. O bir dahakine inşallah! Lüp lüp yutarız artık kabuklarından, karşılıklı. Bu muhabbetin nereye gideceği belli.</p>

    <p>Kendinden emindi, eyleminin sonuçlarını alacağından adı gibi emindi müdürüm, en ufak bir kuşkusu yoktu.</p>

    <p>İlk kadehlerimiz bittikten, kremalı safranlı bir sosta pişmiş nadide balıkların dev kâsesi altında ateşiyle birlikte duman duman masaya geldikten sonra, ağzında çevirip durduğu bakla fırladı birden yüzüme. Aklını başından almışım. Günlerdir beni aklından çıkaramıyormuş. Birlikte olmalıymışız.</p>

    <p>İki şey hissettim. İki şeyi çok derinden hissettim.</p>

    <p>Bir, ben orospu değilmişim meğer, bunca yıl kendime haksızlık etmişim.</p>

    <p>Ben hayatım boyunca beni her çağırana gittimse, çağıranlarda bir aşk vaadi beni çektiği için gittim, istediğim için. Oysa orospuluk çok zormuş, insan bumbuz oluyormuş.</p>

    <p>İki, insanın kaybedecek ya çok fazla şeyi olmalı ya da hiçbir şeyi olmamalıymış. Benimki gibi kaybedecek az şeye sahip olmak en kötüsüymüş.</p>

    <p>Kaybedecek çok şeyim olsaydı, taparcasına sevdiğim bir çocuğum mesela ya da bok gibi param (boyun eğmezsem bitirir bu herif beni, mahvolur şahane lüks hayatım), buz beyaz şarap zehir acısıyla geçmezdi boğazımdan, şerbet gibi akardı.</p>

    <p>Ya da hiçbir şeyim olmasaydı kaybedecek, hayatımdan başka, her şeye rağmen bu sefil ömrü bitirmekten korkuyor olmasaydım ve de Osman’ı hâlâ, bir nebze de olsa sevmeseydim acıyarak, ölümden öte yol mu var diyerek kafasına geçirebilirdim dumanı tüten kâseyi, altındaki ateşle birlikte.</p>

    <p>Ya da bilseydim Ali’nin beni hiç unutmamış olduğunu.</p>

    <p>Bana “Gene gel ara sıra..” diyeceğine gitme.. benimle kal, demiş olsaydı.</p>

    <p>Bu tür durumlarda yapılacak en büyük hatayı yaptım.</p>

    <p>Tereddüt ettim.</p>

    <p>Adam kaçın kurrası! Adam polis! Adam polis devletinde tırmanmış yukarı tırnaklarıyla. Suçluyu, masumu, faili, maktulü, vicdanı acıyanı, ip üstünde yürüyeni, zayıfı, güçlüyü, mağruru, mağduru, ölüme bile başkaldıranı, bütün bunların envai çeşidini görmüş, dünyanın kaç bucak olduğunu göstermiş hepsine sorgu odalarında. Ben kiminle dans ediyordum ki?</p>

    <p>Tereddüt ettim ve gördü.</p>

    <p>Her kuşun eti yenmez mealinde, yakında akraba olacağız, yakışır mı mealinde, kocamı seviyorum, ona ihanet edemem mealinde boş boş tınlayan cümleler kurdum. Dikip gözlerimi gözlerine, yekten, ben orospu değilim, anladın mı! diyemedim. Beynimde çünkü Fikriyanım cadalozunun sözleri çınlıyordu. “Söyle bakalım, sen de anan gibi orospu mu olacaksın?” Rica ediyorum, bana bir daha böyle bir şey teklif etmeyin tadında bir şeyler söyledim. Acı bana, hayatımı mahvetme demeye getirdim. Bir garson muz flambe alevlendireceği tekerlekli küçük masayı iterek girdiği sırada kalktım. Elimi uzattım, müdürümle kibar kibar, korkak korkak tokalaştım. Hermes çantamı aldım. Tırstığımı belli ederek, bu konuşmayı unutabiliriz, bugünü hiç yaşamamışız gibi hısım-akrabalığa devam edebiliriz anlamında bir gülümseyiş bırakarak çıktım.</p>

    <p>Maalesef çok etkisiz bir final yaptım.</p>

    <p>Sert poyraz altında Yeniköy’den Rumelihisarı’na kadar yürüdüm. Hisar’da iflahım kesildi. Ayaklarım yanıyordu. Ateşim çıkmıştı. Taksiye bindim. Her zaman olan şey olmamıştı. Ruhumla bedenim birbirinden ayrılmamıştı. Yolda Osman’ı aradım. Açmadı. Açsa ne olacak ki? Benim yanlış anladığımı söyleyebilir, hatta daha korkuncu, bir kereden bir şey olmaz bile diyebilir, artık o kadar reziliz yani. Beni mutlaka ara diye mesaj attım. Cevap yok. Arayan yok.</p>

    <p>Eve gittim. Tanya pervaza çıkmış, camları siliyordu. Pencerenin kenarında dikiliyordu. Camın diplerine ulaşmak için bütün vücuduyla dışarı uzanıyordu. Elinde deterjanlı bez vardı. Bir an kendimi koydum Tanya’nın yerine. Ellerim bir kayıverse. İniversem aşağı, kibirli komşularımızın salon pencerelerinin önünden geçerek. Caddenin snop sakinlerinden birinin üstüne düşsem ya da alt katımızda oturan suratsız doktorun son model jipinin tavanını göçertsem. Tank gibi araba mı? Haşat oldu be! Yüreğim ağzıma geldi. Tanya’yı azarladım. “Çıkma şu pervaza! Çıkmadan sil şu camları!” Tanya bir şey olmaz, dikkat ediyorum gibisinden bir şeyler söyledi. Onun için endişelendim diye sevindi, yazık.</p>

    <p>Uluçmüdür hayvanının karizma süsü verdiği cüretini, aşk süsü verdiği teklifini unutmak istiyordum, titanyum çerçeveli gözlüklerinin arkasındaki çelik pırıltılı gözlerini, sinekkaydı tıraşlı, bakımlı ve kemikli yüzünü, yüzündeki gaddarlığı artıran düşük bıyıklarını. Elimin üstünde utanmazca dolaşan parmaklarını unutmak istiyordum. Ne sanıyordu ki? Elimden koluma ilerleyen, arada bir sımsıkı kavrayıp sıkan kıllı parmaklar beni tahrik mi edecekti? Beni apar topar yatağa mı koşturacaktı? Amanın İstanbul’un Allahı beni istiyor diye boynuna mı atılacaktım? Saplasaydın ya uzun dişli çatalı o güçlü, utanmadan alyanslı elin üstüne. Köpekli lokantacının ne günahı vardı madem? Ezdin adamın ayağını topuğunla, gözünden yaş getirdin.</p>

    <p>Yatak odama girdim. Panjurları indirdim. Soyundum. İki tane uyku ilacı içip yattım. Beynimi susturup uykuya dalmak için fazla mücadele etmem gerekmedi. Ölü gibi uyudum.</p>

    <p>Telefon çalıyordu. Hiç susmuyordu. Güçbela uyandım. Uluçmüdür hayvanı arıyor. Anladım, bu herif beni rahat bırakmayacak. Ama arayan Osman’dı. Nihayet! Ama daha ben ağzımı açmadan müjdesini verdi. Almanya’ya konsere gidiyorlardı. Bir mucize olmuştu. Bilmem kimle birlikte Berlin’e giden bir grup yemekten zehirlenmişti. Onların yerine acilen Osman ve ahmaklarını çağırmışlardı. Benim kafam darmadağındı. Kafamı toparlayıp da ne Berlin’i, siz önce Bayrampaşa’da konser verin! diyemiyordum. Bütün gece prova yapacaklar, sabah erkenden uçacaklardı. Bavulunu hazırlatmalıydım Tanya’ya. Birini gönderip aldıracaktı. Osman mutlaka konuşmamız lazım diyemeden, herif bana yatma teklif etti Osmaaaan! diyemeden tak, kapandı telefon. Aradım meşgul. Aradım ulaşılamıyor. Niye arıyorum ki boşuna? Kocamın vakti yok olup biteni öğrenmeye. Gir işte aslan müdürümün koynuna, böylece yırtalım diyecek cesareti hiç yok. Kaçıyor, kayboluyor ortadan.</p>

    <p>Tanya Osman’ın bavulunu hazırlarken robota benzettim kendimi, ruhsuz, hissiz, korku, endişe bilmeyen bir metal yığını. Kendimi bomboş ve donuk hissediyordum. Kendimi yabancılıyordum. Ben miyim, var mıyım diyordum içimden Osman’ın eşyalarını çıkarırken çekmecelerden. “Berlin’de kar diz boyuymuş. Şu kalın kazağı da koy,” dedim Tanya’ya. “Kar botlarını unutma.” Stüdyonun ayakçısı bir adam gelip aldı bavulu.</p>

    <p>Tanya’yı evine gönderdim sonra. “Hadi git, çok yoruldun bugün,” dedim.</p>

    <p>Yalnız kaldım.</p>

    <p>Pencerenin önüne, siyah şapkalı abajurun altına oturdum.</p>

    <p>Osman’ı değil, Ali’yi düşündüm.</p>

    <p>Varlığın sadece çok uzak bir ihtimalken, şu hayatta ben daha dayanıklıydım Ali diye düşündüm.</p>

    <p>Sen benim için yıllarca <em>Bir umuttun bir misillemeydin yalnızlığa</em> diye düşündüm.</p>

    <p><em>Yalnız aşkı vardır aşkı olanın / Ve kaybetmek daha güç bulamamaktan</em> diye düşündüm.</p>

    <p>Ben aşkı kaybetmiş miydim yoksa hiç mi bulamamıştım diye düşündüm.</p>

    <p>Ali’nin artık imkânsızlık oluşunun acısını atlatamadan, istediği her şeye el koymaya alışmış bir emniyet müdürünün oyuncağı olduğumu düşündüm.</p>

    <p>Çok acıydı.</p>

    <p>Ama Ali’nin artık umut ve misilleme olmaması daha da acıydı.</p>

    <p>Gözyaşlarım gene sular seller gibi akıyordu, salya sümük içindeydim, sırılsıklamdım. Kapı çalınıyordu.</p>

    <p>Kapı çalınmıyordu, güm güm vuruluyordu. Kapı yıkılıyordu. Açtım. Gözlerinde nefret ve cinnetle Teoman gelmişti. Dudakları iyice incelmiş, bıçağa benzemişti, hatta usturaya. Hoş geldin de, hayırdır? diyemeden, kendimi toparlayıp, bir kâğıt mendille yüzümü gözümü silemeden daha, beni saçlarımdan yakaladığı gibi sürükleyerek salona götürdü. Yere atıp tekmeledi. Öyle öfkeli, öyle nefret doluydu ki, ardı ardına sıraladığı küfürler ağzından fışkıran tükürüklerin arasında boğuluyordu. Derdinin ne olduğunu, kıvırıp blucininin arka cebine soktuğu Phoenix’i çıkarıp yüzüme çarptığında anladım. Ben vardım kapakta, siyah-beyaz ve buğulu, göbekte iki sayfaya yayılmış gençliğimle gülümsüyordum. Bütün çıplaklığıma rağmen şaşılacak kadar masum görünüyordum.</p>

    <p>Dondum. Gözlerim dondu. Beynim hariç bütün organlarım dondu. Ne kadar gençmişim Allahım! diye düşündüm. Gün geldi aklıma ansızın: “Güzelim buraya niye geldiğini biliyorsun di mi?” deyişi, tanıştığımız gün. Gün’ün ölümünden sonra hayatın okyanusunda kaybolan Kubi’nin çektiği çıplak, çok çıplak fotoğraflarım nihayet bir etki yarattı hayatımda diye düşündüm, Teoman’ın tekmeleri üstüme inmeye başladığında.</p>

    <p>Saçmaydı. Ama insan böyle anlarda çok saçma şeyler düşünüyordu, abuk sabuk şeyler geçiyordu aklından. Selda’yı hatırlamıştım mesela. Annemin teyzesinin oğlu Doğan Albay’la karısı çokbilmiş Mükerrem Hocanım’ın biricik kızları, üniversiteler bitirmiş, mastırlar yapmış, iletişimler, komünikeyşınlar öğrenmiş, TRT’nin ölü toprağı serpilmiş, demode stüdyolarında başlayan kariyerinde daha sonraları hızla ve gayet agresif ilerleyen Selda’nın Phoenix’i görüp görmediğini anlamak için ona telefon ettiğim günü. Bunu niye yaptığımı hâlâ bilmiyordum. Galiba varlığımı birilerine hatırlatmaya ihtiyacım vardı.</p>

    <p>Yeşil peri gecesinden birkaç gün sonraydı. Babam “Ersin bankada müfettiş olmuş. Amcanın cakasından geçilmiyor!” demişti. Sesinde dayanılmaz bir acı vardı. Kucaklamak istemiştim babamı. Boş ver baba! Ben amcamın yüzünde bomba patlattım, darmadağın ettim onu, üzülme, diyememiştim. Senin bu abin var ya, senin karını düzen bu abin, günahı yüzüne vurulduktan sonra, acısını çıkarmak için sana nispet yapacak kadar aşağılık biri işte babacım diyememiştim.</p>

    <p>Yeğeninin yardımcılıktan müfettişliğe yükseldiğini öğrenince, bundan hem acı (karısını düzen adamın oğlu sonuçta), hem sevinç (bir zamanlar ne çok severdi Ersin’i) duyan babamdı benim o. Aynı anda yüreği ikiye yarılan zavallı babamdı. Halindeki perişanlığa bakarak, kendi kendime bu son fasıl baba.. diye mırıldandığım gündü.</p>

    <p>Selda o zamanlar romantik gerzekti benim için. Onun gece yarılarında İstanbul Radyosu’ndan yükselen sesini hatırlamıştım.</p>

    <p>İri ahkâmlar kesen (hayat şudur.. sevda budur), şiirli sözlerle hayata ve aşka dair bir şeyler anlatan Selda’yı aramıştım. Onu müthiş şaşırtmıştım. “Beni hatırladın mı? Kolsuz Cavit’in kızı.” Kim unutabilir ki, hayat dolu, yakışıklı bir adamken yüzü dağılıp kolu kopunca her şeye küsen uzak bir akrabanın adını, hele eksikliği bir lakap olarak adıyla bütünleşmişse. Sonra da allak bullak etmiştim “Televizyona nasıl çıkabilirim?” diye sorarak, sanki yolunu bilmiyormuşum, sanki beşinci sınıf filmlerde, uyduruk dizilerde figüranlık yapmıyormuşum gibi. İnce ince dalga geçerek ailesinin medarı iftiharıyla.</p>

    <p>Selda’yı ararken babamı düşünüyordum. Ona bu son fasıl baba! demek istiyordum. Bittik biz babacım. Daha biteceğimiz varmış meğer, nereden bilebilirdim?</p>

    <p>Teoman beni döverken de <em>Bu son fasıldır ey ömrüm nasıl geçersen geç</em> diyordum içimden. Geç de nasıl geçersen geç! Yeter ki geç! Teoman beni tekmeliyordu, üstüme tükürüyordu. Göğsü öfkeyle inip kalkıyordu. Elinde kalacağımı söylüyordu. Beni öldüreceğini. Bu rezil geçmişle hayatını mahvetmeme izin vermeyeceğini.</p>

    <p>Nihayet yoruldu, koltuğa çöktü. Tam bir kaşar, bu işin tüm risklerini bilen ve göze alan bir profesyonel gibi, inanılmaz bir sakinlikle, dergiyi nerden bulduğunu sordum ve asıl şok o zaman geldi işte.</p>

    <p>Uluçmüdürdayısı vermişti. Bugün, akşamüstü. (Benimle yemek yedikten hemen sonra!) Teoman’ı makamına çağırtmıştı. Makam odasında dergiyi yüzüne fırlatmış, tombalacık Leylacığı Teoman’a vermeyeceklerini söylemişti, nişanı bozacaklarını. Bu memlekette yengesi pornocu olan bir adama kız verecek kadar şerefsiz bir aile çıkmazdı.</p>

    <p>Yirmi üç yıl öncesine ait bu dergiyi o nereden bulmuştu? Benim bile neredeyse unuttuğum bu resimler nasıl hortlamıştı?</p>

    <p>Köpürüyordu Teoman. Yumruğuyla kafamı itiştirip duruyordu. Salak mıydım ben ha? Dünyadan haberim yok muydu? İnternette kıyamet gibiydi bu eski dergiler. Phoenix’in, kapağında anadan doğma poz verdiğim bu sayısı bütün erotik yayın sitelerinde bir numaraydı, ful yıldız çakıyordu. Farkında değildim ama yeniden meşhur olmuştum. Hatta belki de asıl şimdi meşhur olmuştum.</p>

    <p>Teoman konuştukça beynim gümlüyordu, güm güm işliyordu. Beynimde binlerce kanatlı böcek uçuyor, birbirine çarpıyordu. O anda düşünülecek daha önemli bir şey yokmuş gibi, sanal âlem geçmişi geçmişte bırakmıyor diye düşünüyordum. Geçmişin kütüphanelerde, sahaf depolarında çürümesine izin vermiyor. Birileri internette eski mezarları kazıyor, çok derinlere gömülmüş günahları bile gün yüzüne çıkarıyordu. İnternet Pandora’nın bütün kutularını açıyordu. Bu zamansız ve mekânsız âlemde zamanaşımı, pişmanlık, unutulmak, geçmişte kaybolmak diye bir şey yoktu. Ölüm bile yoktu. Bıraktığımız her iz bizi sonsuza kadar takip ediyordu. Geçmişimiz geleceğimize teslim olmuştu. Dün yarın olmuştu artık. Zamanın tümü, geçmiş-şimdi-gelecek yekpâre bir zaman olmuştu. <em>Ne içindeyim zamanın, / Ne de büsbütün dışında. / Yekpâre geniş bir anın / Parçalanmaz akışında.</em> Olmuştu.</p>

    <p>Bir süre sessiz kaldık, öylece.</p>

    <p>Ansızın “Bugün yemek yemişsiniz dayıyla,” dedi.</p>

    <p>Aklım durdu benim. Yeterince rezil bir hayat yaşadığımı sandığım bir anda, aklım büsbütün tutuldu. Sanmıştım ki Uluçmüdür Teoman’ı makamına çağırıp canına okumuş sadece. Dahası varmış meğer. Ama nasıl olur? Yeğeninin nişanlısına nasıl söyler bunu? Kendi rezilliğini nasıl ifşa eder? Asıl şimdi sadede geliyorduk.</p>

    <p>“Uluç Dayı’nın istediğini yapacaksın,” dedi.</p>

    <p>Artık şaşırmadım. Kendi rezilliğini pervasızca ifşa eden adam bunu da talep eder.</p>

    <p>Köpeğin köpeği ısırmadığı, al gülüm ver gülüm ülkesindeydik. Uluçmüdürüm almaya alışmıştı. Reddedilmeye alışmamıştı. O tam bir muktedirdi. İstediğini elde etmesi için her şey mubahtı. Kaçış yoktu. Bu ülkede bütün yollar iktidara çıkıyordu.</p>

    <p>Teoman insanı ürkütecek kadar açık konuşuyordu. Hatta konuşmuyor, tebliğ ediyordu. Sesindeki öfke geçmişti. Sesi dümdüzdü, iniş çıkış yoktu. Şimdi iş konuşuyorduk. Uluçmüdürüm beni tatmak istiyordu, pezevenk kayınbiraderim de pazarlıyordu. Nişanlısının eli kolu sonsuza uzanan müdürdayısını küstüremezdi. Leylacığını kaybedemezdi. Müdürümden bile daha açıktı Teoman. Daha yalın, daha kısa, daha doğrudandı.</p>

    <p>Neler olabileceğini tahmin ettimse de, gözümle görmek isteyerek itiraz denemesinde bulundum. Bu istek aklımı durdurmuş, beni dehşete düşürmüş gibi ağzımı açtım.</p>

    <p>“Sen benden nasıl böyle bir şey istersin?” dememe kalmadı. Silah çekti bir yerlerinden, namluyu şakağıma dayadı. Teoman’ın ufak, kostak (ama mükemmel olsa gerek) bir tabanca taşıdığını da öğrendim böylece. Neden bilmem, daha önce hiç aklıma gelmemişti.</p>

    <p>Kudurmuş gibiydi Teoman. Adım adım hazırladığı zengin ve muktedir geleceğinin uçup gideceği korkusu onu delirtiyordu. Saçlarımı parmaklarına dolamıştı, çekiyordu. Boynumu geriyordu. Saçlarımın dipleri yanıyordu. Namlunun buz gibiliğini hissediyordum. Kanım damarlarıma güm güm vuruyordu.</p>

    <p>“Yapacaksın!” dedi. “Paşa paşa gideceksin!”</p>

    <p>Ölümümün an meselesi olduğunu söyledi, şu anda İstanbul’un göbeğinde olmamızı umursamadan tetiği çekebileceğini, beni gözünü kırpmadan vurabileceğini, leşimi serebileceğini. Kimsenin ruhu duymazdı. Hayır dersem kim vurduya gideceğimin farkında değil miydim? Memlekette zaten kim vurduya giden gideneydi. Faili meçhuller bir fazla bir eksik, kim fark ederdi ki? Uluçmüdürdayı gibi arkan olsun, yeter.</p>

    <p>“Tamam,” dedim.</p>

    <p>Kabul ettiğimden emin olunca saçlarımı bıraktı. İçimi kemiren asıl soruya geldim.</p>

    <p>“Osman’ın haberi var mı?”</p>

    <p>Teoman’ın yüzündeki gülüş. Ah o küçümsemeli gülüş! Habil ile Kabil. Babam ve amcam. Kardeş nefreti. Benim kardeşim yok, anlayamıyorum bunu. Gün boyunca yaşadığım yığınla aşağılanmanın içinde, bana en çok dokunan bu gülüş oldu.</p>

    <p>Osman’ın haberi varmış da yokmuş. Biliyormuş da bilmiyormuş. Farkındaymış da değilmiş. Anlarmışım işte. Ona da hak vermek lazımmış. Kolay mıymış boynuzlu pezevenk bir koca olduğunu bilmek?</p>

    <p>Bilip bilmezden gelmek, görüp görmezden gelmek tam Osman’a göre bir davranıştı.</p>

    <p>Tekmelendiğim yerden doğruldum, bir gün bir puştluk yapacağına ilişkin beklentilerimi boşa çıkarmayan, o andan itibaren benim için tam anlamıyla ‘orospu çocuğu Teoman’ olan kayınbiraderimin karşısına oturdum. Anlaşıp el sıkışmış iki ortak gibi konuşmaya başladık.</p>

    <p>“Kim bilecek?”</p>

    <p>“Hiç kimse. Sen, ben, Uluçmüdür. O kadar..”</p>

    <p>Yan içim yan..</p>

    <p>“Ne zaman?”</p>

    <p>“Hemen, yarın.”</p>

    <p>“Sonra?”</p>

    <p>“Sonra hiç.”</p>

    <p>Sonra hiç.</p>

    <p>Hiç.</p>
  </div>
</body>
</html>
