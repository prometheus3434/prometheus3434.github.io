<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>“Bir dedikodu gibi gelişti kış”</h1>

    <p>Başıma neler gelebileceğini dehşet içinde aklımdan geçirirken Ali elimi tutuyordu. Saçlarıma ne olduğu konusunu geçmiştik.</p>

    <p>Ali beni içeri aldıktan, “Benden bir şey bekleme.. kimseye bir şey verecek halim yok,” dedikten sonra, saçsız başımı gördükten ve yanıma oturup şefkatli elini yanağıma dayadıktan sonra, gözle görülür bir acıyla “N’oldu sana böyle?” dedikten sonra, saçlarıma ne olduğunu konuşup bitirmiştik.</p>

    <p>Ali’nin sesinde ve ellerinde dünyanın bütün şefkatleri vardı.</p>

    <p>Aşkımızın ipini çektiğim o geceyle başlayan süreci, yetmiş küsur saat öncesini, yirmi adama yolladığım CD’lerin içindekileri, her-her-her şeyi, ağzımdan çıkan her cümlede yanıp kavrularak bir kez de Ali’ye anlatacaktım. Ağlamaktan yorgun düşmüştüm. Aklımdan hayatım boyunca işediğimden daha fazla ağladığım geçiyordu. Beremle kazağımın kolları yüzümü gözümü silmekten sırılsıklam olmuştu. Merhamete muhtaçtım.</p>

    <p>Sonunda “Beni bu gece misafir et.. senden başka kimsem yok..” diyebilmiştim.</p>

    <p>Öleceğimi sandığım bir andı. Ali’nin o güzelim siyah gözlerine bakıyor, aynı anda, insan ağlamaktan ölebilirmiş diye düşünüyordum.</p>

    <p>Sonra kendime ölmekten korkuyorum, niye korkuyorum? diye soruyordum. Ölüm bu boktan yolun sonuydu. Bunda korkacak ne vardı?</p>

    <p>“Beni öldürecekler.. beni bulup öldürecekler..” dedim.</p>

    <p>Gücüm tükenmişti. Sesim çıkmıyordu. Çıksa, Ali’ ye, sakla beni. Al. Bağrına sar. Teninle kaynaştır. Koynunda unut beni. Göğsünde fazladan bir kemik olayım. Madem bu dünyadan topuklamak istiyorsun, beni de al, beraber ölelim. Ölüp çürüyelim. Herkes canlı canlı çürürken biz ölüp çürüyelim. Toprak olalım. Toprak olunca hiç doğmamış gibi olalım, diyecektim. İçimde öylesine acı bir haykırış vardı.</p>

    <p>Ali’nin gözleri dehşetle, merhametle, sevgiyle doluydu. Neler yaşadığımı bilmediği halde, benim için üzüldüğünü görebiliyordum. Avucumda kıvırıp durduğum, gözyaşlarımla sırılsıklam olan beremi aldı, sehpaya bıraktı. Beni kendine çekti. Yumuşacık sarıldı. Bir bebeğin başını sarar gibi, avucunu kafatasımın arkasına dayadı, yüzümü omuzlarına bastırdı. Ali’nin unutalı yıllar-yıllar-yıllar olan kokusunu yeniden duyunca burnumun direği sızladı.</p>

    <p>Ali’nin kokusunu unutmamış oluşuma şaşırdım. (Ama kokunun böyle bir şey olduğu söyleniyordu. Hafızada daha derin bir iz bıraktığı, hemen hatırlandığı.)</p>

    <p>Parmaklarının şefkati kafatasımda dolaşıyor, dolaştıkça beni yakıyordu. Kendimi hayata doyamadan öleceği garanti, kimsesiz bir bebek gibi hissettim.</p>

    <p>“İlle ölünecekse, beraber ölürüz,” dedi.</p>

    <p>Hayatımda duyduğum en güzel cümleydi. Hayatımda gelmiş geçmiş her şeyden daha güzeldi. Bana bugüne kadar bundan daha güzel bir şey söyleyen olmamıştı. Yüzde biri kadar söyleyen bile olmamıştı. Osman bir sürü güzel söz söylemişti. Ama beni inandıramamıştı. İnanamadıktan sonra güzel sözlerin bir anlamı olmuyordu.</p>

    <p>Ali “Sana hiçbir şey olmayacak,” dedi.</p>

    <p>“Neler yaşadığımı bilmiyorsun.. senin hayatını da tehlikeye atıyorum..” dedim.</p>

    <p>Aldırmadı. Islak gözlerimi defalarca öptü. Her öpüşünde tıkanan göğsüm biraz daha açılıyor, ciğerlerime daha çok hava giriyor, içim ılık bir şeyle doluyordu. Bedenimi boş bir çuval gibi ona bırakmıştım. O gözlerimi, şakaklarımı, yeşil mürekkeple lekelenmiş parmaklarımı öpüyordu. Beni acıyarak, yaşadığım dehşeti unutturmak isteyerek, üzülerek seviyordu. Yatıştırıyordu beni. Okşuyordu.</p>

    <p>Soluğum düzelince “Hadi uyu biraz,” dedi.</p>

    <p>“Dinlemeyecek misin beni?”</p>

    <p>“Önce uyu.. sonra anlatırsın.”</p>

    <p>Huzurla doldu içim. Uykunun vaadi bile içimi huzurla doldurmaya yetmişti.</p>

    <p>“Beni misafir edecek misin?” dedim yine.</p>

    <p>Acınası bir haldeydim. Sorumun cevabını tekrar tekrar işitmek istiyordum. Hayatım buna bağlıydı. Ali’ den başka kimsem yoktu. “Birlikte ölürüz,” diyene kadar Ali’nin de kimsem olduğundan emin değildim.</p>

    <p>“Ne kadar ömrüm kaldıysa, seninle geçireceğim,” dedi.</p>

    <p>İnandım.</p>

    <p>Ali bana hiç yalan söylememişti. Beni kırmıştı, çok üzmüştü, terk etmişti, ama hiç yalan söylememişti. Seni asla terk etmeyeceğim dememişti. Aksine, “Bana bağlanma, ben bağlanılacak bir adam değilim,” demişti. Sonra bırakıp gitmişti.</p>

    <p>Çizmelerimi çıkardı. Bacaklarımı kanepeye yerleştirdi. Başımın altına bir yastık koydu. Üstüme yumuşacık bir battaniye örttü. Tam kalkıyordu, elini sımsıkı tuttum.</p>

    <p>“Gitme!” dedim.</p>

    <p>“Müziği kapatacaktım,” dedi.</p>

    <p>“Kalsın,” dedim. “Ne bu çalan?”</p>

    <p>“Bir filmin şarkısı.”</p>

    <p>Müziğe kulak verince hemen hatırladım. Bilmez miyim hiç? Lekesiz zihin.. sonsuz gün ışığı.. ölüm yani. O anda bütün sözcükler ve düşünceler zihnimde ölüme bağlanıyordu.</p>

    <p><em>I need your lovin’ like the sunshine. Everybody’s gotta learn sometime.</em></p>

    <p>Kendimi bu korkunç kederli şarkıya bıraktım. İçimi doldurup soluğumu zehirleyen korku uçup gitmişti. Ölmüş kadar huzurluydum. Biliyordum.. burada doğru yerde olacağımı biliyordum.. diye içim çağıldarken uyumuşum.</p>

    <p>Uyandığımda gökyüzü kopkoyu bulutlarla kaplanmıştı. Bazıları siyah denecek kadar kararmıştı. Kar yağacak gibiydi. Ali pencerenin önündeki koltukta oturuyordu. Başını gökyüzüne çevirmişti. Pencere yine o güzelim profiliyle dolmuştu. İçimde müthiş bir sessizlik vardı. Beklenmedik bir huzura kavuşmuştum. Öylesine hafiflemiştim ki, olacaklar artık umurumda değildi. Ölümüm bile umurumda değildi. Ali’nin sigarasından yükselerek başını hale gibi saran dumana baktım.</p>

    <p><em>“Bir dedikodu gibi gelişti kış / Dondu belleklerde bir daha unutulmadı,”</em> dedim.</p>

    <p>Bana döndü. Gülümsüyordu. Gülümsediği zaman siyah gözleri yıllar önceki gibi çekikleşiyordu.</p>

    <p>“Sen gittikten sonra da şiir okudum ben Ali. Çok şiir okudum. Çoğu zaman seni anmak için.”</p>

    <p>Evden çıkmadan önce, en çok ben kullandığım halde Osman’ın çalışma odası dediğimiz odada, iki duvarı boydan boya kaplayan kitaplığın önünde durmuş, kitabı raftan almış, ezbere bildiğim bu şiiri bir daha okumuştum.</p>

    <p>“Beni bırakıp gitmeseydin, belki unuturdum seni,” dedim.</p>

    <p>“Unutabilirsin sanmıştım,” dedi.</p>

    <p>“Ayrılmalıydık Ali. Kendiliğinden bitmeliydi aşkımız. Hani korlar yanıp geçer ya, öyle. Aşkım daha alev alevken, beni öylece bir başıma bırakıp gitmemeliydin.”</p>

    <p>“Yıllarım seni bırakıp gittiğim için pişmanlıkla geçti,” dedi.</p>

    <p>Böylece bana daha da güzel bir cümle söyledi. Cümle öyle güzel ve öyle kederliydi ki, yeni baştan ağlamak geldi içimden. Bu kez arınır gibi.</p>

    <p>Pişmanlık ve geçip giden yıllarımız, yokluğa karışan ömrümüz düşüncesi karanlık bulutlar gibi gelip göğsüme oturdu. Ama beni garip bir şekilde mutlu etti. Osman’ı, Teoman’ı, birkaç saat sonra ekranlardan geçmeye başlayacak olan altyazıları, beni bekleyen bütün tehlikeleri unutmuştum. Yıllar öncesine gitmiştim.</p>

    <p>“Bana okuduğun ilk dizeleri hatırlıyor musun?” dedim.</p>

    <p>Hatırlamadığından emindim. Bana o dizeleri okuduğunda daha on dokuz yaşındaydım. Ama hayatım çoktan tuzla buz olmuştu. Bütünlemeye uğraşıyordum. Parçalarımı toplamaya, tuzla buzdan kendime bütün bir hayat yapmaya uğraşıyordum. Hayatımdan hemen her gün yeni bir adam geçiyordu. Ama ben aşka açtım, hiç doymuyordum.</p>

    <p>Birlikte olduğumuz o kısacık süre boyunca ben Ali için ölmüştüm. Ama o benim için ölmemişti. Geceleri sırtüstü yatağıma uzanır, her gün bir büyük rakı ve sayısız bira bitirip televizyonun karşısında sızan babamın korkunç horultusuna rağmen, Ali’nin o gün ağzından çıkan her sözü, benimle ilgili olsun olmasın, tekrarlardım. Her gece Ali’yi kendime bir kez daha tekrarlardım. Ama onun ertesi gün buluşacağımızı bile unuttuğu olurdu. Benim için Ali hayatın tamamını kapsıyordu. Ama Ali için ben hayatın kapsadığı küçük bir şeydim.</p>

    <p>Böyle olduğumu sanıyordum. Bu yüzden o dizeyi hatırlamasını beklemiyordum.</p>

    <p><em>“Gökyüzü gibi bir şey bu çocukluk / Hiçbir yere gitmiyor,”</em> dedi. “Dün gibi hatırlıyorum. Hisar’daydık. Ali Baba’nın kahvesinde. Şubatın on biriydi.”</p>

    <p>Yüzümde gün ışığı gibi parlak bir gülümsemenin belirdiğini hissettim. İçim ışık ışık oldu. Ali beni bu kadar mutlu ettikten sonra, ölüm kapıda bekliyor olsa ne çıkar ki?</p>

    <p>“Günlerden çarşambaydı. Hava bahar gibiydi. Güneş nasıl güzel ısıtıyordu. Dışarıda oturuyordum. Denize bakan, ön sıradaki masalardan birinde. Gene <em>Bezik Oynayan Kadınlar</em>’ı okuyordum.”</p>

    <p>“Hâlâ duruyor mu?”</p>

    <p>“Evet, ama lime lime oldu artık.”</p>

    <p>Sustu, kederle gülümsedi.</p>

    <p>“Başka neler hatırlıyorsun? Devam etsene,” dedim.</p>

    <p>Ben de kederlenmiştim. Ama garip bir kederdi, üzmeyen cinsten.</p>

    <p>“Sonra sen geldin. Başıma dikilip oturabilir miyim? diye sordun. Beni rahatsız ettiğin için canım sıkılmıştı. Yüzüne bakmadım. Gene de otur diye işaret edecektim ki, cevabımı beklemeden oturdun. Madem cevabım önemli değildi, niye sordun diye kızdım sana. Kafamı kitabıma gömdüm iyice. Kapandım. Sana varlığından rahatsız olduğumu hissettirmek istedim. Hiç oralı olmadın. Karışık tost istedin, iyice bastırılmış. Rahat durmuyordun. Sürekli kıpırdanıyordun. Sandalyeni çektin, masayı salladın. Yerleşemedin gitti. Çocuk gibiydin. Sonra kalktın. Oh! Başka masaya gidiyor dedim. Ama gitmedin. Sandalyeni denize çevirdin. Ayaklarını çay bahçesinin demir parmaklıklarına dayadın. Gözüm ayakkabılarına ilişti. Bu çirkin şeyleri nasıl giyiyorlar? diye düşündüm. Çantandan sigara çıkardın. Ateşinizi alabilir miyim? diye sordun. Gene cevabımı beklemeden kibritimi aldın. Çaktığın anda başımı kaldırıp sana baktım. Kibritin alevini sigarandan çektiğin ilk dumanı üfleyerek söndürdün. O zaman ilgimi çektin işte. Ne okuyorsunuz? dedin. O anda üç şey düşündüm. Birincisi Allahım bu nasıl bir güzellik.. İnanılmayacak kadar güzeldin. O ağır makyaja rağmen, öyle taze görünüyordun ki, sanki dalında bir meyveydin. Gözlerin kocamandı. Müthiş canlıydı. Gözlerinden hayat akıyordu. İkincisi çok sabırsız bir kız diye düşündüm ya da huzursuz ya da aşırı mutlu.”</p>

    <p>“Üçüncüsü?”</p>

    <p>“Ayakkabılarının o kadar da çirkin olmadığını düşündüm. Hatta sana yakıştığını.”</p>

    <p>Ali o günü anlatırken bana bakıyordu. O günkü gibi bakıyordu. Ali o gün bana aşkla bakmıştı. Şimdi de öyle bakıyordu.</p>

    <p>“Şiir okuyorum dedin. Bana da okusana, dedim. Birden siz’den sen’e geçmiştim. İçimden sana sen demek gelmişti. İki dize okudun bana. <em>Gökyüzü gibi bir şey bu çocukluk / Hiçbir yere gitmiyor.</em> Ama ben sana o anda âşık olmadım Ali. Ben sana o günün akşamında âşık oldum. Çok fena âşık oldum. Hayatımın aşkı oldun. Sonra kitabı kapattın.”</p>

    <p>“Kapattım, çünkü ben sana o anda âşık olmuştum. Sana bakmak, sana aralıksız bakmak istiyordum. Ama sen dizelerle ilgilenmedin. Yüzünü denize çevirdin. Profilin şahaneydi. Burnunun sımsıkı kapalı kanatları yüzüne incecik bir asalet veriyordu. Profilden olgun bir kadın gibi görünüyordun, oysa nerdeyse çocuktun. Güzelliğin erişilmezdi. Bu da beni kızdırmıştı. Başını kaldırıp havaya baktın. Kar topluyor, dedin. Gene sinirlendim. Ben Türkçe’de yazılmış en güzel dizelerden birini okuyorum, o havaya bakıyor.”</p>

    <p>“Ama o gece çok kar yağdı.”</p>

    <p>Güldük. Sonra varlığımızı sarmalayan bir hüzün içinde sustuk.</p>

    <p>Tanıştığımız günü Ali’nin de hatırlıyor olabileceğini (böylesine ayrıntılı hem de) hiç tahmin etmemiştim. Sadece ben, bir tek ben hatırlıyorum sanıyordum. Bilmem kaç milyar yaşındaki dünyamızın, kendi ekseni etrafında sabırla dönerek tamamladığı trilyonlarca günün içinde yer alan bir tanecik günün sadece benim için bir anlamı var diye yaşamıştım bunca yıl. Ali için de bir anlamının olması, o günü, yediğim tosttan gerçekten çirkin ayakkabılarıma kadar hatırlayarak bir anlamı olduğunu göstermesi birden içimdeki hüznü keskin bir acıya çevirdi.</p>

    <p>Ah Ali! diye düşündüm..</p>

    <p>Her şeyi hatırlıyorsun, ama bak, geçip gitti yıllar!</p>

    <p>O gün gerçekten de okuduğu dizeyle ilgilenmediğim için kızmış, o da sandalyesini denize çevirmişti. Ali bana bakmaktan vazgeçince, ben ona bakmıştım. Profilini o zaman görmüştüm. Ne kadar güzel bir burnu var diye düşünmüştüm. Gözlerinin çok güzel olduğunu sonra fark etmiştim, ellerinin ve gülüşünün güzelliğini ve şefkatini daha sonra.</p>

    <p>Ali haklıydı, çok huzursuzdum. Tekrar sete çağrılmayı bekliyordum. Kara kuru, sinirli yönetmen kadının bir problemi çıkmıştı. (Çocuğu kaza mı geçirmiş, ne olmuş.) Kadın seti, benden nefret edeceğini daha ilk bakışta hissettiğim çirkin asistan kıza bırakmış, beni işaret ederek “Telefonunu al mutlaka,” deyip apar topar gitmişti.</p>

    <p>Çirkin asistan kız ben zavallı figüranın telefonunu alacağı için sevinçten uçuyordum. Annemin dediği olacaktı. Güzelliğim nihayet bir işe yarayacaktı. Güzelliğim kendiliğinden servete dönüşecekti. Benim başka bir şeyim yoktu. Sadece güzeldim. Ama çok güzeldim. Çok güzel olduğumu kendimi bildim bileli biliyordum.</p>

    <p>Küçüktüm. Gündüzleri yuvaya gidiyordum. Babam şehir dışında çalışıyordu. Bir gitti mi birkaç ay sonra geliyor, bir-iki hafta kalıp gene gidiyordu. Annemin ikide bir gece nöbeti oluyordu. Nöbetçi olduğu gecelerde beni karşı komşumuz Vartanuş’a bırakıyordu. Vartanuş’a Vartanuş diyemiyordum, Vatuş diyordum. Vatuş hayatını elle yazılmış Yeşilçam senaryolarını, “benim emektar pazmakir” dediği eski püskü siyah bir daktiloda çoğaltarak ve annemin nöbetçi olduğu gecelerde bana bakarak kazanıyordu. Yazarken karbon kâğıdı yedinci kopyaya da çıksın diye tuşlara çok sert vuruyordu. Yine de son kopya çok silik oluyor, okunmuyor, Vatuş da silik yerlerin üstünden kurşunkalemle geçiyordu.</p>

    <p>Tape etmek demeyi Vatuş’tan öğrenmiştim. “Hangi filmi tape ediyorsun Vatuş?” diyordum. “Aşk Mahkûmu’nu,” diyordu. Ya da Sev Dedi Gözlerim’i, Rüyalar Gerçek Olsa’yı, Fosforlu Melek’i, İki Bin Yılın Sevgilisi’ni, Bir Kız Böyle Düştü’yü.</p>

    <p>Vatuş senaryoları tape ederken, beni “Ağvor ağçig” diye seviyordu, “güzel kız..” diye. Bana büyüyünce çok güzel bir kız olacağımı söylüyordu. Annemden bile güzel olacağımı. Bu güzellikle çok canlar yakacağımı. Arkamda güzelliğimin ateşinden kavrulmuş erkekler bırakacağımı. Vatuş bunları sanki onun kızıymışım da kendi kaderini benim güzelliğime bağlamış ya da büyüdüğümde sanki o ben olacakmış, benim bedenimde yeniden doğacakmış gibi iştahla, katıksız bir inançla söylüyordu. Vatuş benim güzelliğime bayılıyordu.</p>

    <p>Ama hiç onun söylediği gibi olmuyordu. Çocukluğumda bile güzelliğimle can yakacağım yerde, güzelliğim yüzünden benim canım yanıyordu. Bazı büyükler güzelliğimi sevseler de yaşıtım kız çocuklarının tümü güzelliğimden nefret ediyordu. Beni oyunlarına almıyorlar, itip kakıyorlar, “Hiç de güzel değilsin!” diyorlardı. Yaptığım resimleri yırtıyorlardı. Güzel olduğum için suçluydum. Hem çok güzeldim, yetmezmiş gibi bir de güzel resim yapıyordum.</p>

    <p>Ama gerçek buydu, lanetliydim, doğduğum günden beri güzeldim.</p>

    <p>Aynı zamanda da zekiydim. Ama güzelliğim gibi zekâm da henüz bir işe yaramamıştı. Ya zekâmı kullanabileceğim fırsatlar karşıma çıkmıyordu ya da ben nerede kullanmam gerektiğini bilecek kadar zeki değildim. Aslında zekâmdan çok güzelliğime güveniyordum. Güzelliğimi kullanmak zahmetsizdi. İspat etmem gerekmiyordu, hemen görülüyordu. Hem zaten zekâmı isteyen de yoktu.</p>

    <p>Asistan kıza numaramı verecektim. Beni mutlaka arayacaklardı. Telefonun başında beklemeliydim. Babamın açmasına engel olmalıydım. Babam açarsa her şeyi berbat ederdi. Çok yapmıştı bunu. Çirkin asistan kız telefonumu almadan sete ara vermiş, “Şimdi git. Hazır olunca seni çağıracağız,” demişti. Beni tanımadığı halde, bana “Sen” demişti.</p>

    <p>O kız yıllar sonra yönetmen oldu. Abuk sabuk sinema filmleri, yapış yapış TV dizileri çekmeye başladı. Bir yaz gecesi Osman’ın tuhaf züppe arkadaşlarından birinin evinde, bir teras partisinde karşılaştık. Beni gördüğü an şaşkınlıktan küçük dilini yuttu.</p>

    <p>Osman’ın yakışıklılığının zirvesinde olduğu zamanlardı. O zamanlar bir ortamda Osman varsa başkaları yok olurdu. Halinde doğal bir hüzün vardı. Ben dahil bütün kadınlara başını göğsünde bastırmak, yatıştırıp uyutmak arzusu veriyordu. Osman hep çok yakışıklıydı, hep kompleksti, Ödip’ti, kadınların içindeki anneliği uyandırıyordu.</p>

    <p>Ayrıca bok gibi para harcayabildiği dönemdeydi. Depremden hemen önce merhum olan babası, taşların ve yerlerin profesörü taşyürek Necmi Bey’den ve ezip yok ettiği karısının ailesinden kalan hanlar hamamlar henüz tükenmemiş, Osman, orospu çocuğu Teoman tarafından kemirilmeye başlanmamıştı. Sokaklarda sık sık değiştirdiği pahalı arabalarını bağırtarak gezebiliyordu. Garsonlara ve valelere bahşiş olarak en büyük kâğıt parayı verebiliyordu. Evde çalışan kadınları paraya boğuyordu. O zamanlar evde Tanya yerine iki kadın, yirmi dört saat çalışıyordu. Kapıcı dışarıdaki bütün ayak işlerimizi yapıyordu.</p>

    <p>Hayatımız müthişti. Armut pişiyordu, ağzımıza düşüyordu.</p>

    <p>Ben de otuzlu yaşlar güzelliğimin yirmili yaşlar güzelliğimden daha fazla ilgi çektiğini fark etmiştim. Çevremizdeki erkekler güçlüydüler, zengindiler, iktidarlarından emindiler. Ayrıca insan sarrafıydılar. Para kazanmak kolay değildi. İnsan onlar kadar çok para kazanınca ister istemez insan sarrafı oluyordu. Onlar da olmuşlardı. Osman’ı bir bakışta tartmışlar, notunu vermişlerdi. Kendine karizmatik süsü veren bir ezik olduğunu, görmezden gelmeyi seçtiğini, zayıflığını, kifayetsizliğini bir bakışta anlamışlardı. Ben (henüz) anlamamıştım, (henüz) Osman’a hayrandım.</p>

    <p>Zengin, güçlü, yenilmez bu erkekler bende derin bir şey gördüklerini sanıyorlardı. Ender rastlanır bir kuyrukluyıldız olduğum kanısındaydılar. Gördüklerini sandıkları kuyruk içeriğini deli gibi merak ettikleri bir hayat tecrübesiydi. Bölük pörçük, uydurma hikâyeler dinlemişler, hepsini bana çok yakıştırmışlardı. Bende acıklı değilse de hüzünlü bir şey olduğunu hissediyorlardı. Bu şey onlara çok seksi geliyordu. Onları fena halde çekiyordu. Bana, beni yemeye hazır ve aç değil, benim tarafımdan yenmeye hazır ve aç bir şekilde yaklaşır olmuşlardı. Ellerinde oyuncak olmamı değil, elimde oyuncak olmayı istiyorlardı. Ama ben oyuncakla oynamaya alışık değildim. Benim çocukluğum başta iyi, sonra kötü geçmişti. Azı iyi, çoğu kötü çocukluğum gökyüzü gibi tepemde duruyordu.</p>

    <p>Hayattaki tek payandam, dostum Gün kucağımda ölmüştü. Ölmeden bir süre önce beni Osman’la tanıştırmıştı. Tanışalı epeyce olmuştu, aynı evde yaşıyorduk. Ama daha evlenmemiştik. Ona taşınınca müziği yalayıp yuttuğunu sandığım sevgilime sapına kadar hayran olmuştum. Müziği sevgilime bırakmıştım. İstediği gibi konuşsun, müzik bilgisiyle beni teslim alsın istemiştim.</p>

    <p>Zaten müzikten de anlamıyordum. Avam bir zevkim olduğundan kuşkulanıyordum. Birkaç kere olmadık şeyleri beğenecek olmuş, Osman’ı hayal kırıklığına uğratmaktan korkmuştum. Korkunca dürüst davranmıştım. “Ben müzikten anlamıyorum Osman,” demiştim. Övünür gibi değildim, üzülür gibiydim. Bunu açıkça söylemem Osman’ın çok hoşuna gitmişti. Bende olmayan bir şeyin onda olmasından acayip gururlanmıştı, şişinmişti.</p>

    <p>Ama müzikten anlamıyorum diye boş durmamıştım. Çok okumuştum. Deli gibi okumuştum. Binlerce film izlemiştim. Filmler ve kitaplar hakkında defterler tutmuştum. Okumadığım ve film izlemediğim zamanlarda da mağazaları dolaşmıştım. Böylece müziği ve bilgisini sevgilime bırakmış, romanların, şiirlerin, filmlerin, kitaplarca toplumbilim, felsefe ya da psikolojinin yanı sıra Bauhaus’u, Die Brücke’yi, Manolo Blahnik’i, IWC’yi, Meissen porseleni, Burberry’yi, Metropolitan’ı, Murano camları, Op Art’ı, Pop Art’ı, MoMa’yı, Harvey Nichols’ı, Chanel’in parfüm serilerini, Guggenheim’ı, Alain Mikli’yi, gotiği, baroku, Marcel Duchamp’ı, Aldo’yu, Prada’ yı, Bvlgari’yi, Andy Warhol’u, Cerruti’yi, Furla’yı, Pompidou’yu, Dolce&amp;Gabbana’yı, Art Nouveau’yu, Caran d’Ache’ı, Escada’yı, Gianfranco Ferré’ yi, Uffizi’yi, Tate Modern’i, Limoges’u, Marc Jacobs’ı, Hermitage’ı, Alexandra Vidal’i, Miu Miu’yu ve daha birçok-birçok-birçok şeyi öğrenmiştim.</p>

    <p>Osman’a yetişmiştim, hatta geçmiştim.</p>

    <p>Aşkımız canlıydı. Sözcüklerimiz, kokularımız, dokunmalarımız çok canlıydı. Ama kimini müzikten, kimini çevreden tanıdığı arkadaşlarının birbirinden boktan insanlar olduğunu görmüştüm. Her fırsatta otuz iki diş sırıtan Teoman’ın orospu çocuklarının kralı olduğunu anlamıştım. Bu heriften korkulur diye düşünmüştüm. Bu modeli tanıyordum. Elimde oyuncak olmak isteyen erkeklerin Osman’ı ciddiye almadıklarını, ona yakınlık süsü verdikleri bir horlamayla yaklaştıklarını hissetmiştim. Aptalcasına iyimserdim. Osman’ın çekiciliğini, havasını kıskandıklarını düşünmüştüm. Aynı erkeklerin Teoman’la ruh birliği içinde olduklarını da hissetmiştim ama. Bütün bu kan emiciler, bu posa çıkarıp atıcılar sağlam bir eküri gibiydiler. Bir cins ortaktılar, kötü ruh kardeşliği içindeydiler.</p>

    <p>Osman’ın arkadaş çevresinin çok sık değiştiğini, düzenli aralıklarla eskilerden kopup yeni arkadaşlar bulduğunu, her seferinde bir öncekilerden daha aşağılık veya daha yetersiz veya daha çaylak salaklardan oluşan, tepelerine binebileceği, aşağılayabileceği, ama buna rağmen sonunda kovulacağı gruplara katıldığını bilmiyordum.</p>

    <p>Osman’ın hayatının sadece aşağıya inen bir merdiven olduğunu henüz bilmiyordum.</p>

    <p>Benim hayatım da aşağıya inen bir merdivendi. Bodrumu çoktan geçmiştim, arzın merkezine seyahat ediyordum.</p>

    <p>Fazla kalabalık olmayan, ama fazla şık bir teras partisindeydik. İstanbul ışık ışıktı. Bir yerlerde bitmez tükenmez havai fişekler patlıyordu. Fişekler patladıkça tüyleri fosforlu ışıklar gibi parlayan gece kuşları korkuyla kanat çırpıyor, üzerimize doğru uçuyorlardı. Ortalıkta uzun bacaklı, mini etekli garson kızlar dolaşıyorlardı. Suşi ikram ediyorlardı. Şampanya dağıtıyorlardı. Oturaklı, iktidarlı, evli barklı adamların gözleri üzerimdeydi. İşaret edildiğimi, hakkımda konuşulduğunu, kimindir bu kadın? diye soran gözlerin cevaplarını alınca, küçümseyerek Osman’a baktıklarını görüyordum. Osman’ın müthiş güzel halinin ve zarif hareketlerinin (Osman’ın sıfatları bunlarla sınırlıydı), göbekleri tiril tiril keten gömleklerini geren, ter kokuları after shave kokularına karışan, yakın bir gelecekte tütüne zinhar dokunmayacak olan ellerinde puroların en Küba’sını, en fallik’ini gezdiren bu kalın ense adamları, oyuncağım olmak isteyen adamları fena halde tahrik ettiğini görüyordum. Bu yakışıklı herifin, bu kendini bir bok sanan ayaklı zarafetin kadınını düzmezlerse, uyku onlara haramdı. Çok şey yaşamış, dibi görmüş, çakma aşkın ve muktedir düzüşmenin kitabını satır satır ezberlemiş olduğumu sandığım halde, hâlâ bütün bunları hayra yoracak, aşkıma tahvil edecek kadar saftım.</p>

    <p>Saftım ama hayatın cilvesi sandığım küçük ödeşmeleri seviyordum. Hayatın bana büyük ödeşmeler hazırladığını bilmiyordum. Bu yüzden çirkin asistan kızla uzaktan göz göze gelmiş, karşılaşmak için uygun zamanı beklemiştim. (O çirkin kız kazık kadar kadın, bir de üstüne ünlü bir yönetmen olmuştu.) Beni hemen tanımıştı. Tanıdığını, gözlerinde şimşek çakar gibi beliren hayretten ve bu hayreti derhal izleyen nefretten anlamıştım. Ama Allah için çok iyi oyuncuydu. Elindeki margarita kadehini düşürecek gibi olması sayılmazsa, beni tanıdığını hiç belli etmedi ya da edemedi (ilk botoks yaptıran kadınlardan biri olduğu için).</p>

    <p>Görünüşüyle çok uğraştığı her halinden belli olsa da, hâlâ çok çirkindi. Başı eğri bir kavuna benziyordu. Alnı ve üst dişleri çıkıktı. Omuzları dar, bacakları kısa ve çarpıktı. Belli ki çocukluğunda fakirdi, iyi beslenmemiş, düzgün gelişmemişti. Ama çirkinliğini gizlemek için çok seksi giyinmişti. Âlemdeki bütün kadınların gittiği ünlü bir cerraha yaptırılmış, diğerleriyle birörnek memeleri nerdeyse dışarıdaydı. Samsara sürmüştü. Samsara kokusu beni deli ederdi.</p>

    <p>O da benim gözlerimde çakan Sensin! şimşeğini görmüş olmalıydı ki, hemen arazi oldu. Bana yaklaşmamaya, göz göze gelmemeye çalışıyordu. Ama Osman’ın arkadaşı parti sahibine yakalandı. Parti sahibi arkadaş ve arkadaşın dillere destan güzelliğime, mitolojik geçmişime hayran karısı (kadıncağız ne kadar iyi niyetliydi, bu âlemde en nadir bulunan şeylerden biridir iyi niyet) çirkin asistan kızı çekiştirerek yanımıza getirdiler. Abartılı ve saçma sapan kelimelerle “saf yetenek” Osman’ı ve “müthiş güzel” beni kızla tanıştırdılar.</p>

    <p>Onu bize değil, bizi ona övüyorlardı. Bizi göklere çıkarıyorlar, kıza hiçbir sıfat bahşetmiyorlardı. Kız bana “Siz” demek zorunda kaldı. Ama ben ona “Sen” dedim. “Sen şu şey değil miydin?” dedim. Sanki gözüm bir yerlerden ısırıyormuş da, çıkaramıyormuşum gibi. Kilitlendi, çirkin yüzü taş kesildi. Ama tabii ki bana bunu ödetti. Yeni çekeceği filmin müziklerini bahane ederek bütün gece, göstere göstere Osman’a asıldı. Osman garibim, ne yapacağını şaşırmıştı. Osman “estet” büyütülmüştü, hem dayak yemiş, hem estetiği öğrenmişti. Osman güzel severdi, bu çirkin kıza uzun süre bakamıyordu.</p>

    <p>Ama o teras partisinden birkaç ay sonra bir gece, Osman eve geldiğinde, üstünde hafif bir Samsara kokusu alınca çıldırdım. Müthiş bir kavga çıkartarak kör gibi hayran ve âşık olduğum sevgilime botokslu, silikonlu bir kadınla yatabilecek kadar zavallı olduğunu söyledim. Osman’a boğazım yırtılırcasına bağırırken, gözlerimin önünde Samsara süren annem ve annemin bacaklarının arasında kır saçlarını, kenarında nohut kadar, siyah, iğrenç bir etbeni olan tıraşlı ensesini gördüğüm Süleyman Amca vardı.</p>

    <p>Osman zavallısı neye uğradığını şaşırmış, kimden bahsettiğimi anlayamamıştı. Çirkin asistan kızla tanıştığını hatırlıyordu, kızın unutulmaz bir çirkinliği vardı. Ama onunla yattığını düşünmüş olmamı aklı almıyordu. Beni sakinleştirmesi saatlerini alsa da, bu dişe dokunur tek kavgamız aşkımıza iyi geldi.</p>

    <p>Beni deli edip kavga çıkartmama neden olan Samsara kokusuydu. Oysa o ana kadar sakindim. Bir kadeh şarap içerken yeni aldığım kitapları karıştırmış, iki kez stüdyoyu arayarak Osman’a “Gel artık, yalnız bırakma beni,” diye nazlanmıştım. Muhtemelen o zamanlar takıldığı stüdyoya gelip giden sayısız kadından biri Samsara sürmüştü. Osman kokuyu eve taşımış, beni delirtmişti.</p>

    <p>Çirkin asistan kızın yıllar önce benden nefret ettiği çekim Rumeli Hisarı İskelesi’ndeydi. Kız telefonumu almamış, bana “Çağırınca gelirsin,” demişti. Saatlerce deniz kıyısında bir aşağı bir yukarı yürümüştüm. Gözümü onlardan ayırmamıştım. Acıkınca çay bahçesine girmiştim. Ali’nin masasına oturmuştum. “Ne okuyorsunuz?” diye sormuştum. Sonra çekim ekibini gözden kaçırmamak için sandalyemi denize çevirmiştim. Set iskelenin dışına taşmış durumdaydı. Ekiptekiler hareket halindeydiler. Diğer figüranları çağırmışlardı. Bir tek ben kalmıştım. Beni de her an çağırabilirlerdi.</p>

    <p>Birden set minibüsünün gittiğini gördüm. Çekimin bittiğini, beni çağırmayacaklarını, çirkin asistan kızın telefonumu almaya niyetli olmadığını anladım. Yerimden fırladım. Yüksek topuklu, çirkin ayakkabılarımla, “Durun!” diye bağırarak arkalarından koştum. Boğaz hattı boyunca yolun ortasından koşmaya çalışıyordum. Ama yüksek topuklarla koşulmuyordu. İnsan ya bileğini burkuyor ya da çok gülünç görünüyordu. Ben hem gülünç görünüyor, hem bileklerimi burkuyordum. Arkamda biriken ve karşıdan gelen arabalar aralıksız korna çalıyordu. İnsanlar yol kenarında durup bana bakıyorlardı. Düşe kalka koşmama gülüyorlardı. Topuklularla hızlı koşamadım, minibüse yetişemedim. Ekip çekip gitti. Beni arayan olmadı.</p>

    <p>Yine aynı şey başıma gelmişti. Yine hem nefretin hem arzunun nesnesiydim. Arzu bana can veriyor, nefret canımı alıyordu.</p>

    <p>Çantamı masada bırakmıştım. Kahveye geri döndüm, tekrar Ali’nin masasına oturdum. Ağlamamak için dudaklarımın içini ısırıyordum. Ağzımın sıcacık kanadığını hissediyordum. Ama ağlamamayı başaramadım.</p>

    <p>Allahım hayatım boyunca ne kadar çok ağladım!</p>

    <p>Ali bir süre kıpırdamadan bana baktı. Sonra yerinden kalktı, yanıma geldi. Yan masadan bir sandalye çekip oturdu. Hem çirkin asistan kızın bana yaptığı şey yüzünden ağlıyordum, hem de henüz adını bilmediğim bu adam bana dokunacak mı, ne yapacak diye merak ediyordum. Bir tahmin yürütemiyordum. Şimdi olsa yürütürdüm. Neye ağladığımı soracak diye düşünürdüm. Cevap vermeyeceğim. Daha beter ağlayacağım. O zaman kolunu omzuma koyacak. Kendine çekecek. “Ağlama,” diyerek başımı göğsüne yaslamak isteyecek. Ben daima teselliye muhtaç bir mağdur olduğum, mağdur olmak benim tabiatım olduğu ve elimden başka türlüsünün gelmeyeceğini sandığım için sesimi çıkarmayacağım. Hatta bir yabancı, hem de hoş, gözleri simsiyah bir yabancı benimle ilgileniyor diye hafiften mutlu olacağım. Ama temas böyle masum gelişmeyecek. Önce saçımı okşayacak. Sonra elleri yavaş yavaş teselli etmekten çıkacak, taciz etmeye başlayacak. Bu sahte teselliye bile karşı koyamayacağım. Ağlaya ağlaya çirkin asistan kızın bana yaptıklarını anlatacağım. O da “Seni kıskanmış, boş ver..” diyecek. Güzelliğimi övecek. Bana öğütler, akıllar verecek. Verdiği her öğüt, her akıl ona giden bir yol olacak. Kucağına düşmemi sağlayacak. Telefonumu alacak. Peşimi bırakmayacak. Posamı çıkarıp atacak. Beni süründürecek, mahvedecek.</p>

    <p>Şimdiki aklım olsa böyle şeyler olacak diye düşünürdüm. Ama o zamanlar çok gençtim. Gerçi gençliğime rağmen başıma çok şey gelmişti. Bir sürü acı yaşamıştım, epeyce ateş görmüştüm. Ama henüz hamdım, pişmemiştim, tam anlamıyla yanmamıştım.</p>

    <p>Zaten Ali bunların hiçbirini yapmadı. Bana parmak ucuyla bile dokunmadı. Sadece bir kumaş mendil uzattı. Beyaz, kenarları sütlü kahve ve mavi çizgili bir erkek mendili. Katlanmış, tertemiz, ütülü.</p>

    <p>Ellerinin güzelliğini o zaman gördüm. Upuzun parmakları vardı. Ne cansızcasına soluk, ne kirliymiş gibi koyuydu. Tırnakları parlaktı, karanfil gibi yayılmıyor, lale gibi dolgun ince uzun kapanıyordu. Erkeklerin en çok ellerine bakardım. Güzel erkek ellerine bayılırdım. Çocukken parmaklarını birbirine geçirmiş erkek elleri resimleri çizerdim. En çok babamın ellerini severdim. Osman’ın vücudu çok güzeldi, omuzları genişti, boyu uzundu, ama elleri güzel değildi. Tombul ve fazla beyazdı. Hep senden bir şey bekleyen, beklediğini alıp hemen tüketen, gene isteyen, tırnakları kemirilmiş, tırnak dipleri pembeleşmiş elleri vardı.</p>

    <p>Oysa Ali’nin elleri bana ütülü bir mendilin şefkatini uzatıyordu. Bana sarılıp vücudumu ellemek için ağlamamı fırsat bilmeye kalkışmayan bu adam cebinde ütülü bir mendil taşıyordu. Bu zamanda kâğıt mendilin yüz tanesi on paraydı. Artık tuhafiyecilerde bile kumaş mendil bulmak zorlaşmıştı. Bu zamanda böyle bir adamın kumaş mendil taşıması gülünçtü. Ama Ali’nin bana kumaş mendil uzatması gülünç değildi, tuhaf ve dokunaklıydı. Ali aklımdan geçeni okudu. O gün yaşadığım olayı bilmese de, hislerimi biliyor, kalbimi okuyordu. Gülümsedi.</p>

    <p>“Annem hâlâ her gün evden çıkarken bana zorla mendil veriyor,” dedi.</p>

    <p>Annesi mi.. Her sabah ona ütülü, mis gibi kumaş mendil veren bir anneyle mi yaşıyor? Ne var ki? Ben de babamla yaşıyorum. Ama ben daha genç kızım, bir işim gücüm yok, işim gücüm olsun diye uğraşıyorum. Koskoca adam annesiyle yaşıyor.</p>

    <p>Mendilini aldım. Gözlerimi sildim. Gün boyu fena halde aşağılandığımı, az önce bir set minibüsünün peşinden koşmaya çalıştığımı, koşarken çirkin asistan kızın minibüsün arka camından bana haince sırıttığını, gülünç olduğumu, küçük düştüğümü, ayak bileklerimin acıdığını unuttum. Ağlarken şekeri görünce birden susan çocuklar gibi sustum. Ali’nin ne kadar güzel gülümsediğini, gülümseyince ne kadar güzelleştiğini o an fark ettim.</p>

    <p>Sabah evde film çekimine gideceğim diye yaptığım makyaj, yaşımı aşan kalın rimel, çekik gözlerimi çevreleyen siyah kalem mendilini kirletti.</p>

    <p>“Yıkayıp geri veririm,” dedim.</p>

    <p>“At gitsin, annem yeni bir tane verir nasıl olsa,” dedi. Güldü.</p>

    <p>Ali bana güven vermişti. Ama umut vermemişti. Mendilini geri almak için benimle buluşmak istememişti. İsteseydi at gitsin demezdi. Bozulmuştum, erkekler tarafından istenmemeye alışık değildim.</p>

    <p>Geri vermemi istemese de, mendiliyle birlikte hayatıma girmişti. Aramızda bir akış olduğunu, birbirimize doğru bir şeylerin aktığını hissetmiştim. Garipti, çok lezzetliydi. Daha önce yaşadığım akışlara hiç benzemiyordu. Dikensiz, pürüzsüzdü. İçimi huzurlu bir heyecanla dolduruyordu.</p>

    <p>O güzelim hava bozup gökyüzü kapkara bulutlarla kaplanıncaya kadar, inatla dışarıda oturduk. Sanki kahvenin içine girip sobanın başına geçersek, bir dedikodu gibi gelişecek ve belleklerimizde donarak unutulmayacak olan o kışa ihanet edecektik.</p>

    <p>Hava kararmaya yüz tuttuğunda kalktık. Nereye gideceğimi sordu.</p>

    <p>“Beşiktaş’a..” dedim.</p>

    <p>“Bebek’e kadar yürüyelim mi?” dedi. “Oradan otobüse bineriz.”</p>

    <p>Bileklerimin acısını hemen unuttum.</p>

    <p>Bebek’i geçtik. Geçtiğimizin farkındaydık. Ama değilmişiz gibi konuşmaya devam ediyorduk. Sonra Arnavutköy’ü, Akıntıburnu’nu, Ortaköy’ü de geçtik. Poyraz kuvvetlenmişti, yüzümüzü bıçak gibi kesiyor, donduruyordu. Ama biz yürüdükçe ısınmıştık, ısındıkça daha çok yürümüştük. Ben ayak bileklerimin acısını hissedemeyecek kadar âşık olmuştum. Ta Beşiktaş’a yürüdük. Kazan Birahanesi’nin önünde durduk. Kısa bir an birbirimize baktık. Ali gülümsedi. Benim çağıl çağıl içim aktı.</p>

    <p>“Yarın gene gelecek misin Hisar’a?” dedi.</p>

    <p>Müthiş mutlu oldum. “Geleceğim,” dedim.</p>

    <p>“Yarın görüşürüz o zaman,” dedi. “Mendili yıkamakla uğraşma, gerçekten.”</p>

    <p>Uğraşmayacaktım zaten, saklayacaktım. Lekeleriyle.</p>

    <p>Apartmana girdiğimde televizyon bangır bangır bağırıyordu. Sesi daha birinci kattan duyuluyordu. Ev leş gibi sigara kokuyordu. Babam yine iki paket sigara içmiş (kısa Maltepe), ama camları açmamış, evi bir kere bile havalandırmamıştı. Masanın üstü boş bira şişeleriyle dolu olduğuna göre, yine yarı sarhoş olmalıydı. Sofra hazırlıyordu.</p>

    <p>“Nerdesin sen bu saate kadar?” diye bağırdı.</p>

    <p>Sanki nerede olduğum çok umurundaymış gibi. Laf olsun diye soruyordu. Öfkeli bir karşılama olsun. Söylesem de dinlemeyeceği belliydi. Tek koluyla şişeleri kenara itti, dibi kapkara kesilmiş tavayı masanın ortasına koydu. Ekmek tazeydi, tek eliyle ucunu kopardığında incecik bir buhar tüttü. Üstü başı gene leş gibiydi. Pijamasının içindeki atletine bira dökmüştü. Biraları bitirmiş, rakıya çoktan başlamıştı. Şişeyi yarılamıştı. Masaya örtü örteceğine gene gazete sermişti. Gene tavadan yiyor, gene midemi bulandırıyordu.</p>

    <p>“Git mutfaktan çatal al gel,” dedi masaya otururken. Bir dikişte kadehindeki rakının yarısını içti. Kalın bir ekmek dilimini sucuğun yağına batırıp ağzına attı.</p>

    <p>“Tokum,” dedim. Yemem için ısrar etti. “Sucuklu yumurtadan bıktım!” diye bağırdım.</p>

    <p>“Sana gel otur diyende kabahat!” diye bağırdı.</p>

    <p>Doğruca odama gittim. Kapıyı çarparak kapattım. Ayak bileklerim çok fena sızlıyordu.</p>
  </div>
</body>
</html>
