<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yeşil Peri Gecesi</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Melankolya</h1>

    <p>Sence neye benziyoruz böyle ikimiz, Ali? İki köprünün arasında kalan canım İstanbul’a bakan daracık bir balkonda, sıcacık battaniyelere sarınmış, diz dize otururken ve içerde, gümüş toplar, altın yıldızlar, minik çanlar, kozalaklar, çam ağaçları, kar kristalleri ve Noel Baba figürleriyle süslenmiş, kar taneleri gibi pamuklar serpiştirilmiş, yanıp sönen ışıklar, sarı-kırmızı-mor şeritler sarılmış dev bir çam ağacının önünde, aralarında Osman’ın da bulunduğu yılbaşı partisi insanları deli gibi dans ederlerken, deli gibi içerlerken, deli gibi ot çekerlerken arka odalarda, banyoda kusarlarken, eğlenenler daha da eğlenmezlerse gelişini kutladıkları yıl sanki iyi geçmeyecekmiş, astroloji, yıldız haritası, evren altüst olacakmış, Neptün’le Mars kapışacak, Oğlak’la Yengeç birbirine girecekmiş gibi, anormal pahalı bir Bang&amp;Olufsen’in var gücüyle haykırdığı müziğe deli gibi bağırarak katılırlarken, içeride başka bir âlem, başka bir frekans, başka bir hayat yaşanırken, bu muhteşem manzaralı, daracık balkonda biz ikimiz, içeridekilerden kopmuş, yeryüzüyle ve akan giden zamanla bağını koparmış, soğuktan titreyen ellerimizde birer kadeh şarap, soğuktan titreyen dudaklarımızda birer kırık gülüş, kor gibi yanan gözlerimiz birbirine kenetli, birbirimizin nefesini yüzümüzde hissederek, böyle diz dize oturmuş, neye benziyoruz sence?</p>

    <p>Diye düşünüyordum.</p>

    <p>Karasafraya benzediğimizi düşünüyordum. Tam kurdun saatinde, gökyüzünün bu solgun ve buzlu belirsizliğinde, balkon duvarı boyunca sıralanmış kalın mumların titrek ışığıyla sararan yüzümüzde acıklı gölgelerle, eşine az rastlanır bir melankolyayız biz, ikimiz.</p>

    <p>Bir de, Ali’nin gözlerine bakarak, yıllar geçer, insanın saçları beyazlar, sakalları beyazlar da, gözleri niye beyazlamaz, gözleri hâlâ böyle siyah, böyle koyu, böyle eskisi gibi tutan şey nedir? diye düşünüyordum. Her şey ezildiği, ufalanıp çürüdüğü halde gözler nasıl olur da böyle kalabilir? diye düşünüyordum.</p>

    <p>Ali’yi tam balkona çıkarken görmüştüm. İçimde bir ah sesi çınlamıştı. Ses kürekkemiklerimden saç diplerime kadar bütün vücudumu dolaşmış, kafamın içinde yankılanmıştı. Arkasından ben de balkona çıkmıştım. “Ali!” diye seslenmiştim. Ali dönüp bana bakmıştı. Yakmaya hazırlandığı sigarası dudağında kalakalmıştı. Gözlerine inanamıyor gibi bakıyordu.</p>

    <p>“Sen misin? Gerçekten sen misin?”</p>

    <p>Bu, benim yeni yıldaki ilk mutluluğumdu. Beni bir bakışta tanıması. Bunca uzun yıldan sonra. Düşmemek için, balkon duvarına tutunmuştum.</p>

    <p>Ali şimdi kor gibi yanan siyah gözleriyle bana bakıyor, sıcacık gülümsüyordu. Gülümsemesi beni ağlatıyordu. Ağlamamalıyım dedim kendime. Bunca umutsuz yıldan sonra, beklenmedik bir anda karşılaşmışken ağlamasam daha iyi. Ama kendimi tutamadım. Ağladıkça yanaklarım ısındı, ağzımdan sıcak bir buhar yükseldi, Ali’nin yüzünü sardı. Gözyaşlarım hoşuma gidiyordu. Ben ağlamayı seviyorum diye düşündüm. Ali’nin gülümsemesi karardı.</p>

    <p>“Ağlama.. ben çok yorgunum,” dedi.</p>

    <p>Bu dört sözcük böyle sıralandığında nasıl da tuhaf görünüyordu. Bu dört sözcüğün dizilişine bir anlam vermek için uğraşmak gerekiyordu. Başka biri olsa, ‘ağlama seninle uğraşacak halim yok’ dediğini sanabilirdi. ‘Seni teselli edecek mecalim yok.’ Oysa Ali iki cümle kuruyor, aynı anda iki şey yapıyordu. Hem beni teselli ediyor, hem özür diliyordu. Sesinde keder vardı, asıl ona ağlıyordum. Sesindeki kedere ağladığımı o da biliyor, onun için bana ağlama diyordu. Bunu bir tek ben anlayabiliyordum.</p>

    <p>Konuştuk biraz, kısa cümlelerle, yetmeyen cevaplarla.</p>

    <p>“Sonra?” dedim.</p>

    <p><em>“Sonra işte yaşlandım,”</em> dedi. Güldü, gene kederle.</p>

    <p>Bu dizeye fazladan bir anlam vermemi beklemiyordu. Ne diyorsa onu anladığımı sanıyordu. Bu dize Ali’den sonraki yıllara aitti. Bildiğimi bilemezdi. Tamamlasam mı? diye düşündüm. <em>Bir roman kadar uzun bu tümce</em> desem mi?</p>

    <p>Onun yerine “Gel de ağlama şimdi,” dedim.</p>

    <p>Birden gülmeye başladık. Çıkrığından kurtulan, kuyunun kenarlarına çarpa çarpa dibe inen bir kova gibi, gürültüyle gülmeye başladık. Öyle şaşkındık ki bu beklenmedik karşılaşmadan, deliye bağlamıştık.</p>

    <p>Sustuk sonra. Güzelim elini yanağıma koydu, şefkatli elini.</p>

    <p>“İnanamıyorum,” dedi. “Kaç yıl oldu?”</p>

    <p>Cevap vermedim. Buruklaştım. Onu tanıdığım günü, o günün akşamını hatırladım. Ali ile Kazan Birahanesi’nin önüne kadar geldikten sonra başlayan saatleri.</p>

    <p>Babam sucuklu yumurta tavasını masada bırakmıştı. Alıp içeri götürmüştüm. Kuşlar yesin diye ekmek kırıklarını mutfak penceresinin önüne ufalamıştım. Masaya serdiği gazeteyi buruşturup çöpe atmıştım. Boş şişeleri toplamış, kapının önüne koymuştum. Tavayı ve babamın gün boyunca kirlettiği yığınla bulaşığı yıkamıştım. Evyeyi ovmuştum. Mutfak tezgâhını, ocağı, ocağın arkasındaki fayansları silmiştim. Su buz gibiydi. Ellerim donmuştu, sızlıyordu. Babam birazdan rakısının yanına portakal isteyecekti. Babam tek eliyle meyve soyamıyordu. Elmayı ısırarak yiyor, muzu dişiyle soyuyor, ama portakalı beceremiyordu.</p>

    <p>Mutfak poşetle dolu olduğuna göre, ortalık meyve, peynir, tereyağı, et, süt, gazozla, bakliyat ve pirinçle, temizlik malzemeleriyle tıklım tıklım dolu olduğuna göre gene Süleyman Amca gelmişti.</p>

    <p>Manzarayı gözümde canlandırabiliyordum. Defalarca tanık olmuştum. Süleyman Amca kapıyı çalmıştı. Babam açmıştı. “Sana bi daha gelme demedim mi! Siktir git!” demişti. Süleyman Amca dibinde dinmeyen bir suçluluk hissi yatan gözleriyle ama buz gibi bakarak “Bari şunları al da açlıktan ölmeyin,” demişti. Babam “Çolağa sadaka mı veriyorsun? Puşt!” diye bağırmıştı. Süleyman Amca torbaları kapının önüne bırakıp gitmişti. Babam arkasından “Al bunları geri!” diye seslenmişti. Leş gibi pijamasının boş kolunu abisinin arkasından sallamış, “Malulen emekliyiz çok şükür! Devlet açlıktan öldürmeyecek kadar maaş veriyor!” diye bağırmış, kapıyı güm diye çarparak kapatmış, içeri girmişti. Pencereden bakmıştı. Süleyman Amca’nın lacivert Renault’suna binişini, arabasını çalıştırıp gidişini izlemişti. Sonra kapıyı açıp, getirdiklerini içeri almıştı. Komşunun oğlunu bakkala göndermiş, fındık, fıstık, sigara, rakı, aldırmıştı. Süleyman Amca’nın fındık, fıstık, sigara, rakı getirmiyor oluşuna sövmüştü. Kendine hemen bir sucuklu yumurta yapmıştı. Ondan bundan yemişti. Kirlileri öylece bırakmıştı.</p>

    <p>Sonra ben gelmiştim. Babamla kavga etmiştim. Önce odama gitmiştim. Sonra masayı toplamıştım. Portakal soymuştum. Dilimleri tabağa dizmiştim. Getirip sehpaya bırakmıştım. Babam kanepeye uzanmış, bir bacağını yere sarkıtmıştı. Kirli ayaklarının derisi morumsuydu, pul pul dökülüyordu. Ayak tırnakları kazma gibi olmuştu. “Başka bir şey istiyor musun?” diye sormuştum. Gözleri televizyonda, cık demişti. Rakısını tazelemişti. Kadehinin yarısını bir defada içmişti. Tekrar odama gitmiştim. Kapımı kapatmıştım.</p>

    <p>Birilerine ana avrat dümdüz gitmesiyle sıçramıştım. Ali’yi düşünüyordum. Rimelimle, göz kalemimle lekelenmiş mendili elimdeydi. Salonda hem televizyon bağırıyor, hem babam bağırıyordu. Bu gürültüde Ali’yi düşünemiyordum. Fırladım. Babama “Yeter artık!” dedim. “Yeter! Bağırıp durma!” Beni duymadı. Televizyona küfrediyordu.</p>

    <p>Televizyonda babam yaşlarda, kravatlı bir adam vardı. Kır saçlarını geriye taramıştı. Çok kıranta görünüyordu. Ekranda, karayolları genel müdürlüğü emekli başmühendisi bilmem kim yazıyordu. Adam Amasya’ya kazandırdığım yol.. işçilerim fedakârca çalıştılar.. karayolu Samsun’a ulaşıp.. ekipman sıkıntısına rağmen.. böylece Ankara-Tokat bağlantısı.. kurumum için iftihar vesilesidir.. filan gibi şeyler söylüyordu. Babam pijamasının boş kolunu tutmuştu. Babam mağdurların en mağduruydu. Babam benden daha fazla mağdurdu. Mağdur olduğunu her hissettiğinde sol eliyle pijamasının boş kolunu tutar, sallardı. Adama ağzına geldiği gibi saydırıyordu. “Ben yaptım ulan! Orospunun evladı, o yolu ben yaptım!” diye bağırıyordu. “Sen Ankara’da müsteşarların, bakanların götlerini yalarken, ben o yolu yapıcam diye bu hale geldim pezevenk!” Babam ağız dolusu, haykıra haykıra küfür ediyordu. Adamın ne karısını kızını, ne gelmişini geçmişini, dinini imanını, ne de kendisini bırakıyordu. Babamın küfürleri sınır tanımıyordu.</p>

    <p>Program birden bitti. Başka bir şey başladı. Bir anda babamın küfürleri havada kaldı. Küfürlerinin muhatabı kayboldu. Babam sustu. Babam birden ağlamaya başladı. Sarsıla sarsıla, tek eliyle gözlerini silerek ağlamaya başladı. Bu kez kendine, kaderine, kendi gelmişine geçmişine küfretmeye başladı. Sonra Allaha sataştı, kendisini sağ bıraktığı, bu içine sıçtığı hayatı yaşamaya mecbur ettiği için.</p>

    <p>Eskiden böyle birden ağlamaya başladığında gidip ona sarılırdım. Beni şiddetle iterdi. Israr ederdim, bağırırdı. Onu sevdiğim için değil, acıdığım için sarıldığımı sanırdı. Oysa babamın acısı içimi kavururdu. Bunu babama anlatamazdım. Odasına giderdi, geniş, aydınlık odasına. Bu evde karanlık oda yoktu. Bu evde babamın parka bakan, aydınlık bir odası vardı. Ama gene pisti. Çok pisti. Sık sık temizliyordum. Ama gene pisletiyordu. Çok içtiği gecelerde halıya kusuyordu. Uyurken altına kaçırıyordu. Yemeğini yatakta yiyordu. Döktüğü ekmek kırıklarına böcekler dadanıyordu. Zeytin çekirdekleri çıkarıyordum yastık kılıfından. Elma çöplerini yatağın altına atıyordu. Panjurları kapatıyor, odanın ışıkla dolmasına izin vermiyordu. Yatağı tam ortada durduğu için babam bu evde yüzünü duvara dönemiyordu.</p>

    <p>Karayolcuya ve kendine ana avrat sövdükten sonra ağlayarak odasına gitti. Kapısını kapattı. Ben odama döndüm. Kapımı kapattım. Mendili elime aldım. Ali’yi düşünmeye başladım. Artık böyleydi. Babamın acısına alışmıştım. İçim öyle kavrulmuştu ki, sonunda kömür olmuştu. Etkilenmiyordum babamın halinden, artık üzülmüyordum, üzülemiyordum.</p>

    <p>Pencereden baktım. Kar yağıyordu. Ali’ye hava kar topluyor demiştim. Dediğim çıkmıştı. Yüzüm gülüyordu. Yüzüm aşktan gülüyordu.</p>

    <p>Ertesi gün yüzüm gülerek Hisar’a gittim. Kar bir yağıyor, bir duruyordu. Ali gelmiyordu. Kardan gelemiyor diyordum. Ama herkes gelebiliyordu. Ben gelebilmiştim. Gece boyunca yağan kar tutmuştu, ama öyle yolları kapatacak kadar çok değildi. Sadece çatılarda biraz vardı. Saatini konuşmamıştık diyordum. Sadece yarın Hisar’da dedik. Ama onu ilk gördüğüm anın üstünden yirmi yedi saat geçmişti. İyi biliyordum. Çünkü saatleri saymıştım. Kahvenin bahçesindeki masalar ıslaktı. Gelenler içeri girip sobanın başına geçiyorlardı. Bazıları kâğıt mendille burunlarını siliyorlar, öksürüyorlardı. Dün çok yürüdük, belki hasta olmuştur diyordum. Kendimi kandırmaya çalışıyordum. Ali’nin gelmeyişine bahane bulmaya çalışıyordum.</p>

    <p>Yanıma bir roman almıştım. Bugüne kadar şiir okumak aklıma gelmemişti. Ersin bana hiç şiir kitabı vermemişti. Ersin beni romana alıştırmıştı. Ben romanlardan başka kitaplara da sıçramıştım. Ama şiir okumayı akıl etmemiştim. Yanıma aldığım romanı açıp okumaya başlamıştım. Ama aklımı veremiyordum. İkide bir kapıya bakıyordum. Başım kitaba eğikken bile, hissettiğim her harekette başımı kitaptan kaldırıp kapıya bakıyordum. Ali gelmiyordu. Yan masalardan bana bakanlar vardı. Beni kesenler, bir bahane bulup masama oturmaya, bana asılmaya niyetlenenler vardı. Ama cesaret edemiyorlardı. Herkese bütün nemrutluğumla, bütün dünyayı terslemeye hazır bakışlar atıyordum.</p>

    <p>Yüze kadar sayacağım, gelmezse gideceğim dedim. Yüz bitene kadar da kesinlikle kapıya bakmayacağım. Saymaya başladım. Biiiir dedim, ikiiiii dedim. Her rakamın son hecesini uzatabildiğim kadar uzattım. Yüzü geçtim. Kendime verdiğim sözü tutmam, artık kalkıp gitmem gerekiyordu. Ama gidemedim. İkinci yüzü saymaya başladım. Kırklarda şaşırdım. Kırkın başına geri döndüm. Tekrar birden başlamak hile yapmak gibi gelmişti.</p>

    <p>“Ne okuyorsun?” dedi Ali birden.</p>

    <p>Usulca gelmişti. Sessizce. Kedi gibi. Yok gibi. Şimdi gülümsediği gibi gülümsüyordu. Geleli on beş-yirmi dakika olmuştu. Ama uzakta, dip tarafta bir masaya oturmuş, beni seyretmişti. Beni seyretmeye doyamamıştı. Öyle güzeldim ki. Bana uzaktan bakmak öyle güzeldi ki. Utanmıştım. Mahcup olmuştum. Ali beni görmüştü. Sürekli kapıya baktığımı, yerimde kıpır kıpır olup bir türlü oturamadığımı, onu heyecanla beklediğimi görmüştü.</p>

    <p>Birden elimi avuçlarına aldı, ovaladı. Hiç girizgâh yapmadan. Elini tutabilir miyim? filan gibi amatörce ve gülünç cümleler kurmadan. Daha ilk buluşmamızın ilk dakikasında. Okuduğum kitaba baktı. Evirip çevirdi, arka kapak yazısını okudu. Bir elinin parmaklarını parmaklarımın arasından geçirmişti. Şaşırtıyordu beni. Heyecanlandım, korktum. Ya okuduğum kitabı beğenmezse? Ya küçümserse? Ya aptal olduğumu düşünürse?</p>

    <p>“Güzel mi?” dedi.</p>

    <p>Tutuldum, kekeledim.</p>

    <p>“Yeni başladım, bilmiyorum daha,” dedim.</p>

    <p>Seni düşünmekten aklımı veremedim ki demedim.</p>

    <p>“Bitirince anlat,” dedi.</p>

    <p>Elimden tutup kaldırdı beni. Kabanımı giydim, atkımı doladım. Dışarı çıktık. Gene elimi tuttu. Parmaklarını parmaklarımın arasından geçirdi. Daha on dokuz yaşında olsam da, benim elimi çok tutan olmuştu. Alışıktım. Elini tutabilir miyim, benimle çıkar mısın, arkadaş olabilir miyiz, sevgili olalım mı türünden geri zekâlı cümlelerin her çeşidini duymuşluğum vardı. Bu kadarla kalsa iyiydi. Benim zehir gibi kurnaz, kötü niyetli ve cilalı cümleleri de duymuşluğum, kötücül, fırsatçı ilişkileri yaşamışlığım, fena halde incinmişliğim, hatta mahvolmuşluğum da vardı. On dokuz yaşıma gelene kadar neler yaşamıştım. Düşüp düşüp kalkmıştım. Her düştüğümde yeni tekmeler yemiştim.</p>

    <p>Ama Ali başkaydı. Neden başka olduğunu bilmiyordum. Elimi sanki bin yıldır tutuyormuş, buna çok alışkınmış gibi tutuyordu. Ben de onunla böyle el ele yürümeye alışkınmışım gibi yürüyordum.</p>

    <p>Kar tekrar başlamıştı. Ama hava yumuşamış, rüzgâr kesilmişti. Kar tepemizden nazlı nazlı, bizimle eğleniyormuş, bizi de eğlendirmek istiyormuş gibi yağıyordu.</p>

    <p>“Nereye gidiyoruz?” dedim.</p>

    <p>“Yürüyoruz işte,” dedi. “Yürüyebildiğimiz kadar yürüyelim.”</p>

    <p>Öyle yaptık.</p>

    <p>Onunla beraberliğimiz yürüyebildiği kadar yürüdü. Ben daha çok yürüyecek, sonsuza kadar sürecek sanıyordum. Ama bir gün elimi bıraktı, çekip gitti.</p>

    <p>Şimdi mumlarla, konfetilerle, maytaplarla, happy new year yazılarıyla süslü şu balkonda yıllar-yıllar-yıllar sonra eli yanağımdaydı. Ben Ali’nin elinin yanağımı gözyaşlarımdan daha çok ısıttığını düşünüyordum.</p>

    <p>Kurdun saati gelmişti. Tan ağarıyordu. Hava isteksizce, aman ağarıp da ne olacak sanki der gibi, sallana sallana aydınlanıyordu. Şu anda yeryüzünde kim bilir kimler doğuyor, kimler ölüyordu. Elimi Ali’nin elinin üstüne koydum. Sesim titredi.</p>

    <p>“İstanbul’a ne zaman döndün?” dedim.</p>

    <p>“Çok oldu. On yıldan fazla..”</p>

    <p>Çok kırgın baktım. Çok küs, çok dargın. Yıllarca yıkasa yüzünden çıkaramayacağı, teniyle kaynaşmış ağır bir hüzünle bana baktı. Ali’nin yüzünde hangi duyguyu aradığımı bilmiyordum. Daha doğrusu, pişmanlık mı bulmak istiyorum beni bırakıp gittiği için, sevinç mi beni yeniden bulduğu için, eskisinden daha kuvvetli doğacak bir aşk mı, yoksa aşkımızın hiç bitmemiş olduğunu, beni bırakmış olsa bile içinde yaşatmış olduğunu mu okumak istiyorum, emin değildim.</p>

    <p>“On yıldır neden beni hiç aramadın?”</p>

    <p>Cevap verecekti. Verecekti de, nerden başlayacağını bilemiyormuş gibi köprülerden birine baktı. Ben de baktım. Köprülerde ve köprülere giden yollarda ışık seli vardı. Trafik tıkanmıştı. Yeni yıla giren yorgun İstanbullular yataklarına dönüyorlardı. Buydu işte yeni yıl. Onlar için ama. Benim için karşımda duruyordu. Yeni yılın eli yanağımdaydı. Ali’yi buldum ya! Çok uğurlu olacak bu yıl. Oysa yeni yılın başıma ne çoraplar öreceğinden haberdar değildim.</p>

    <p>Tekrar bakıştık. Bakışlarında özlem buldum. (Kesin, kesin! Özlemiş beni! Demek ki unutmamış.) Yüzünü bana yaklaştırdı, çok yaklaştırdı. Hayır! dedim içimden. Hayır, alnımdan öpme. Alnım olmaz. Ben senin kız kardeşin değilim. Alnım olmaz. Dudaklarım burada. Yıllar sonra, başlangıç için bu çok fazla olur diyorsan, o tarifsiz üçgen var. Elmacıkkemiğimle burnum ve şakağım arasında kalan sızılı yer hani. Alnım olmaz, hayır! Ali’nin dudakları alnımı geçti, burnuma değdi, yanağıma yöneldi. Tarifsiz üçgene. “Seni en çok buradan öpmeyi seviyorum,” dediği yere yaklaştı. Bekliyordum. Beni öpmesi an meselesiydi. Yüz yıllık uykudan uyanmam an meselesiydi.</p>

    <p>Beni yıllar sonra yeniden öpecekti ki, birden içerde kıyamet koptu.</p>

    <p>Bir kadının canhıraş çığlığı sigara dumanı çıksın diye açılmış balkon kapısından bize ulaştı. İrkildik. İçeride korkunç bir gürültü vardı. Herkes bağırıyor, çığlık atıyordu. Bang&amp;Olufsen susmuştu. Ayaklar güm güm vurarak koşuşuyordu. Sesler üst üste biniyor, ne olduğu anlaşılmıyordu. “Yardım edin!” diye bağırıyordu kadının biri, “İmdaaaat!”</p>

    <p>İkimiz birden salona koştuk. Çığlık atan kadının uzun kızıl saçları tutuşmuştu. Yanıyordu. Kadın gözümüzün önünde alev alev yanıyordu. Herkes şaşkındı. Birileri dökmek için su arıyor, bulamıyordu. Bardaklarda, şişelerde sadece içki vardı. Ev sahibi buz kovasını kadının başından aşağı döktü. Buzlar alevleri söndürmeden yere dağıldı. Millet şaşkındı, herkesin basireti bağlanmıştı.</p>

    <p>Ali koştu, az önce sırtını ısıtan battaniyeyi kadının başına sardı. Eğlence kadının saçlarıyla birlikte yandı, bitti, kül oldu. İnsanların yüzlerinde bunun kötüye işaret olduğunu düşündüklerini gösteren izler vardı. Yüzler korkudan, dehşetten kaskatı kesilmişti. Yeni yılın hiç de iyi bir yıl olmayacağını düşünüyorlardı.</p>

    <p>Saçlarındaki ateş sönen kadın Ali’nin göğsünü yumrukluyordu. “Neredeydin!” diye bağırıyordu. “Ben burada yanıyordum, sen neredeydin? Neredeydin!”</p>

    <p>Ali saçları tutuşan kadına sarılarak çıktı gitti.</p>

    <p>Ali gitti.</p>

    <p>Bana bir kez daha bakmadan, mutlu yıllar bile demeden gitti.</p>

    <p>İstanbul’a döneli on yıldan fazla olan Ali, yıllar-yıllar-yıllar sonra karşılaştığımız gece, uzun kızıl saçları tutuşmuş bir kadına sarılıp gitti.</p>

    <p>Bir daha onu görebilecek miyim, bulabilecek miyim, nerede bulacağım, nasıl göreceğim, bütün bunları söylemeden, gitti!</p>

    <p>Ali gitti!</p>
  </div>
</body>
</html>
