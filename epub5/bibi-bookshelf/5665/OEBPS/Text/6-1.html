<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-1.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-1.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabaslik" id="toc_marker-2">OVE LINDSTRÖM İÇİN BAZI MEKTUPLAR</p>

      <p class="paragraf">Selam baba,</p>

      <p class="paragraf">Bugün cumartesi, seni bulmalarının üstünden otuz sekiz gün geçti. Komşular kedinin iniltilerini duyup polisi aramadan önce dairende üç gün yattın. Bir cuma günüydü. Ağır bir kalp krizine benzediğini söylediler hastanede, muhtemelen hızlı olmuş. Seninle benim yakın olup olmadığımızı sordular. Hayır dedim: İçkinle baş edemedim, yıllar önce seninle bağlantımı kopardım.</p>

      <p class="paragraf">Aynı gece, yıllardan beri ilk kez annemi rüyamda gördüm. Ormanın kıyısında dikiliyordu, sırtı dönüktü. Koyu renk saçları karman çorman halde sırtına dökülmüştü. Kırmızı elbisesinin eteği yerleri süpürüyordu. Kum havuzunda oturuyordum. Kımıldayamadım. Ağaçların arasından geçip ormanın içlerine doğru yürüdü, küçük ziller çalıyor gibi havada çın çın öten bir ses vardı.</p>

      <p class="bos"></p>

      <p class="paragraf">Oraya en son geldiğimde gördüğüm şeylerle karşılaşmaya hazırlıklı halde dairene girdim: kalın bir gazete tabakasıyla ve süt kutularıyla kaplı zemin, giysi yığınları, eşyaların üstünde kirli bulaşıklar ve her şeyi kaplayan yağlı bir kir tabakası. Mutfakta meyve sinekleri. Lavaboda kurtçuklar. Çürümenin ve yıkanmayan insanın pis kokusu.</p>

      <p class="paragraf">Ama kapıyı boş odalara ve bir çam sabunu kokusuna açtım. Yerler ve yüzeyler ovulup temizlenmişti, mutfak pırıl pırıldı. Hiç şişe ya da bira kutusu göremedim. Sigarayı ne zaman bıraktığını ve daireyi tertemiz yapmaya ne zaman karar verdiğini merak ettim. Kapının yanında birkaç bavul duruyordu.</p>

      <p class="paragraf">Kediyi ben aldım. Ona ne isim verdiğini bilmiyorum ama ben Gıcırtı diyorum –pipo fırçası kadar incecik ve tiz ses çıkaran bir oyuncak gibi miyavlıyor. Aç ve asabi, ama iyi.</p>

      <p class="paragraf">Björn ile Maggie’yi aradım. Björn seninle pazartesi konuştuğunu söyledi. Kendine çekidüzen verdiğini söylemişsin: En baştan başlamak için Munsö’deki eski okul binasına gidiyormuşsun. Her şey eski günlerdeki gibi olacakmış.</p>

      <p class="paragraf">“Belki de bir şeyler olacağını hissetmişti,” dedi Björn. “Ama öbür yandan… Bilmiyorum. Yılda bir kez böyle yapardı. Daireyi temizler ve baştan başlamak için Munsö’ye giderdi; birkaç hafta sonra geri döner ve her şey eskisi gibi olurdu.”</p>

      <p class="paragraf">“Bana bunu hiç söylemedi,” dedim.</p>

      <p class="paragraf">“Belki de söylemeye korkmuştu. Biliyorum, ben korkuyordum. İçmeye yeniden başlayacağını bildiğim için söylemedim sana. İyi ki duymamışsın.”</p>

      <p class="paragraf">Björn’ün bana anlatmamasına memnunum.</p>

      <p class="bos"></p>

      <p class="paragraf">Cenazeye şunlar geldi: Björn ile Maggie, Per-Arne, Eva ile Ingeborg, Peter ile Lena, Dolores, Magnus, Alice. Björn ile Maggie hariç, hiçbirini belki on sekiz yaşımdan beri görmemiştim. Değişmişler. Sadece daha yaşlı değiller. Pahalı arabalarla, tasarımcı gömlekleri ve elbiselerinin altında yuvarlak göbeklerle geldiler. Aç aktivistler değiller artık. Björn ile Maggie kot pantolonla geldi. Bu kendimi daha az anormal hissetmemi sağladı. Cenaze töreni boyunca Maggie elimi tuttu.</p>

      <p class="paragraf">Çoğu cenazeden sonra kahveye kaldı. Bugünlerde neler yaptığıma dair soruları yanıtlamam gerekti. Arayıp sormadıkları için özür dilediler. Sen onları kendinden uzaklaştırdığın için böyle olmuş. Bununla baş edememişler.</p>

      <p class="paragraf">Daha sonra, her şeyin nasıl başladığı konusundaki değişmez hikâyeyi anlatarak eski günlerden konuştular. Suratsız bir çiftçinin (senin) eski okul binasını şehirden gelen bir avuç dolusu kıllı komüniste kiralamak için nasıl ikna edildiği. O suratsız çiftçinin sonunda nasıl onlara katılıp sakal bıraktığı. Bütün o partiler, hasat bayramı ve tavan arasındaki kollu baskı makinesinde bastıkları dergi; ve iki yaşında “Vietnam’dan, Laos’tan ve Kamboçya’dan çık Amerika!”yı söyleyebilen küçücük, tombul, büyümüş de küçülmüş ilk komün bebeği (ben). Annemden söz etmedik. Sonra bitti, herkes evine gitti; Björn ile Maggie hariç onlardan herhangi birini tekrar göreceğimi sanmıyorum.</p>

      <p class="paragraf">Annenle babanın, haklarında hiçbir şey bilmediğim Sten ile Alva’nın yanına gömüleceksin. Onlarla ilgili hiçbir şey anlatmadın bana, tek bildiğim hastalıklı oldukları ve erken öldükleri. Kalıtsal bir özellik galiba.</p>

      <p class="paragraf">- Viveka</p>

      <p class="bos"></p>

      <p class="paragraf">Selam baba.</p>

      <p class="paragraf">Evrak işlerini geçen hafta hallettim. Bu aralar işsizim zaten, o yüzden seyahate de çıkabilirim. Munsö’deki hizmetli evinin mutfağında oturuyorum. Okul binasının dördüncü nesil sahibiyim artık.</p>

      <p class="paragraf">Gıcırtı’yı getirdim. Burayı tanıyor gibi. Fareleri yakalıyor, masanın altında onları çatır çutur yiyor. Ortalığı dağıtmadan, intizamlı yiyor, sadece kalpleri bırakıyor. Kırmızı üzüm gibi yerde sağa sola saçılmış buluyorum onları.</p>

      <p class="paragraf">Baharda buraya gelmiş olmalısın. Serada toplanmaya hazır bir sürü kabak, domates, fasulye ve balkabağı var. Kiler dolu. Yakacak odun bile var, üstelik temiz. Nane çayı buldum. Ben küçükken içtiklerinden. Bunlar her şeyin güzel olduğu zamanlardan kalma kokular: yakacak odun, nane çayı, eski ev.</p>

      <p class="paragraf">Eskiden ben mutfaktaki çekyatta yatardım, sense yatak odasında. Çekyat için fazla uzun olduğunu söylerdin, aksi halde bana yatak odasını verecekmişsin. Hep biraz kambur durur, başını kapı dikmelerine ve lambalara çarpardın. Çekyatın yanında durmuş, uzun ellerinden birini örtüyü çeneme kadar çekmek için uzattığını görebiliyorum. Dolma gibi sarınıp sarmalandın işte, derdin.</p>

      <p class="paragraf">Bu gece yatak odasında uyuyacağım. Çekyat için fazla uzunum.</p>

      <p class="bos"></p>

      <p class="paragraf">Keşke günlük tutsaydın. Burada ne kadar çok zaman geçirdiğini bana söyleyen tek şey, sobanın yanındaki gazeteler. Tam Björn’ün söylediği gibi, her yıl bir kez gelip birkaç hafta kalmışsın. <span class="char-style-override-2">Svenska Dagbladet</span>’e göre (burjuva paçavrası demene rağmen okumakta ısrar ederdin) son sefer mayıs ayındaymış.</p>

      <p class="paragraf">Bugün okul binasına gittim. Ön kapı yamulmuştu, açmak zor oldu. Vestiyerde sağa döndüm, uzun masalar hâlâ oradaydı, banklar da öyle; servis masası arkadaydı. Açık kapıdan giren esinti, tozları havaya kaldırdı. Döne döne tavandan sarkan yapışkanlı sinek kâğıtları, küçücük cesetlerle simsiyah olmuş. Arkadaki mutfağa gittim: Eski turuncu perdeler hâlâ pencerelerde asılı, köşedeki koca yuvarlak buzdolabının rengi solmuş. Mutfaktan geçip fitilli kadifeden kahverengi koltukların ve IKEA kitaplıklarının olduğu öğretmenler odasına girdim: toz ve sessizlik. Ahşap ve küf kokusu. Öğretmenler odasından geçip çemberi tamamlayarak vestiyere döndüm. Vestiyerin arkasındaki dik merdivenlerden yukarı çıktım, yolun ortasında çiçek şeklinde bir vitray var. Yatak odaları eskiden depo olarak kullanılan çatı katı, yan yana dizilmiş boş keşiş hücreleri gibi. Herkesin gidişini hatırlıyorum: pelüş derisinin her gün üstüne oturduğum yerleri aşınmış, kocaman bir oyuncak kaplumbağayı paketleyen Lena. Onu kutuya tıkıştırdığında ağlamıştım.</p>

      <p class="paragraf">Tenha, çakıllı araba yolu, hafiften tohuma kaçmış sera, seslerin yok olması, okul binası ile hizmetli evini önce tahtalar çakıp kapatman ve eşyalarımızı arabaya yüklemen.</p>

      <p class="paragraf">Seninle annemin olduğu fotoğraflarda çok âşık görünüyorsun, ona çok kapılmışsın. Fotoğraflardan biri, okul binasının merdivenlerinde. Bir eliyle korkulukları tutmuş duruyor, kameraya bakıyor. Üstünde ying-yang deseni olan, diz boyu siyah bir elbise giymiş, karnı büyük ve yuvarlak. Senin üstünde kot pantolon ve turuncu bir gömlek var, bir elin onun karnının üstünde. Fotoğrafçıyı görmezden gelip, yumuşak bir gülümsemeyle yandan anneme bakıyorsun. Çok uzun boylu. Onun yanında kambur durmuyorsun. O zamanlardan kalma bütün fotoğraflarda aynen böyle gülümsüyorsun baba.</p>

      <p class="paragraf">- Viveka</p>

      <p class="bos"></p>

      <p class="paragraf">Selam baba.</p>

      <p class="paragraf">Kulübeden bisikletini çıkardım –iyi bakmışsın– ve yiyecek bir şeyler almak için eski kooperatife gittim. Gölün yanından geçen orman patikasından yürüdüm. Ben çocukken yaklaşık yarım saat sürerdi ama bu kez yanlış bir yerden dönmüş olmalıyım; sağa sola bakınca nerede olduğumu çıkaramadım. Oraya gitmem bir saatimi aldı. Çocukluğundan kalma yerlere gittiğinde her şeyin gözüne çok daha küçük görünmesi gerekir. Eski kooperatif tanınmaz haldeydi. Yenilenmiş. Ama hiçbir faydası olmamış. Tofunun ne olduğunu bilmiyorlar.</p>

      <p class="bos"></p>

      <p class="paragraf">İlk anım şöyle: Ağustos ayıydı. Üç yaşındaydım. Vladimir Vysotsky gramofondan kulak tırmalıyordu. Havada ıslak yün, kerevit ve kızarmış ekmek kokusu vardı. Grip oluyordum. İçine girebileyim diye kendi hırkanın önünü açtın, sonra yine ilikledin, ben de kafasını dışarı çıkarmış bir yavru kanguru gibi oturdum orada, sakalın ensemi gıdıkladı. Koroyla birlikte şarkı söylediğinde, tüm sırtım titredi. Annem masanın karşısında oturuyordu. Gözlerini dikmiş bize bakıyordu, yüzü çok durgundu.</p>

      <p class="bos"></p>

      <p class="paragraf">Elbette hastanede doğum yapmayı reddetti. Maggie bana bunu pek çok kez anlattı. Hizmetlinin evinde doğum yaptı; sertifikalı bir ebe olan komün üyelerinden biri (Annika mıydı?) ona yardım etti. On bir saat sürdü. Sağlıklı ve üç buçuk kiloydum. Beni hastaneye götürmedin. Nüfusa kaydedilmedim, kontrol edilmedim ya da aşı olmadım. Yetkililerin hayatımızdan uzak durmasını istiyordun.</p>

      <p class="paragraf">Yakında onun ortadan kaybolmasının yirmi beşinci yıldönümü olacak.</p>

      <p class="paragraf">“Baban eskiden ne derdi biliyor musun,” dedi Maggie bir defasında. “Annenin bir gün ormandan öylece çıkıp geliverdiğini söylerdi.”</p>

      <p class="bos"></p>

      <p class="paragraf">Verandada çay içiyorum. Hava hâlâ sıcak. Birkaç hafta içinde orman mantar dolacak. Serada da bir sürü sebze var, bozulmasınlar diye konserve yapmayı öğrenebilir miyim acaba? Lena ile Peter bu tip şeylere deli olmazlar mıydı?</p>

      <p class="paragraf"><span>Cep telefonu buraya geldiğimden beri ilk kez çaldı. İş ve işçi bulma kurumunda benim dosyama bakan ve dünkü toplantımıza neden gelmediğimi merak eden sosyal görevliydi. Aklımdan tamamen uçup gitmiş. Sosyal görevli inceleme için benim hemen rapor vermemi istiyor. Bu ay başvurduğum bütün işlerin listesini vermezsem, aldığım yardım kesilecek. Eninde sonunda böyle olacağını biliyorum zaten, o yüzden fark etmez. Yardımları kesecekler, sonra yoksulluk yardımına başvurmam gerekecek, mülküm olduğu için alamayacağımı söyleyecekler. Ardından ya burayı satmam ya da yoksulluk yardımı verenlere siktir çekmem gerekecek. Her halükarda buraya yerleşeceğim, mantar ve konserve sebze yiyerek yaşamımı sürdüreceğim. Bunu ne kadar süre yapabileceğimi merak ediyorum. Sosyal görevlimden başka birinin beni özlemesinin ne kadar süreceğini merak ediyorum.</span></p>

      <p class="paragraf"><span>- Viveka</span></p>

      <p class="bos"></p>

      <p class="paragraf">Selam baba.</p>

      <p class="paragraf">Serayı yabani otlardan temizledim. Yazın bitkilerin bazıları ölmüş, diğerleri de bakımsızlıktan yabani büyümüş. Çatıdaki deliği hesaba katarsak, buraya pek de sera denemez aslında. Üstüne yağmur yağan sebzeler kafayı yemiş. Aldığım yardım kesilirse, onları yiyerek yaşamımı sürdürebileceğimi sanmıyorum.</p>

      <p class="bos"></p>

      <p class="paragraf">Bu da ikinci anım: Artık bunun kerevit partisinden bir hafta sonra olduğunu biliyorum. Evin dışındaki kum havuzunda oturuyordum. Kuru üst katmanının altında kum soğuk ve ıslaktı. Ayakkabılarımı çıkarmış, ayak parmaklarımı soğukluğun içine sokuyordum. Annem alnımdan öptü, sonra yürüyüp gitti. Kırmızı elbiseyi giymişti. Yalınayaktı. Ağaçların arasından ormanın içlerine yürüdü, küçük ziller çalıyormuş gibi havada çın çın öten bir ses vardı.</p>

      <p class="paragraf"><span>Marketten döndün ve beni kum havuzunun içinde bağıra bağıra ağlarken buldun. Polisi aramayı ertesi güne kadar erteledin. Kaybolduğunu bildirmeye çalıştın ama onun hiç var olmadığı söylendi. Nüfus kaydı yoktu.</span></p>

      <p class="paragraf"><span>Ben de yoktum tabii, bunu da öğrendiler. Nüfus kaydım yapıldı, bir vatandaşlık numarası aldım ve zorunlu aşılarımı oldum.</span></p>

      <p class="paragraf"><span>Hepsi buydu. Annem dönmedi.</span></p>

      <p class="paragraf"><span>Sen bir babanın yapması gerekenleri yaptın. Okula gönderdin; yemek yaptın; birlikte televizyon izledik; ev ödevlerime yardım ettin. Bana hiç bağırmadın. Asla kötü davranmadın. İçmeye televizyonun yanındaki koltukta, usul usul başladın. Uzaklaştın ve tuhaf zamanlarda uyur oldun. Kendim için yemek yapmayı öğrendim.</span></p>

      <p class="paragraf"><span>Uzun bir uçak yolculuğu yapmışım da zamanım şaşmış gibi hissediyorum. Güneş göğün çok alçak bir yerinde. Günbatımı sürüyor da sürüyor.</span></p>

      <p class="paragraf"><span>- Viveka</span></p>

      <p class="bos"></p>

      <p class="paragraf">Selam baba.</p>

      <p class="paragraf"><span>Sen sarhoş olurken benim neler yaptığımı belki bilmek istersin diye düşündüm. Bir keresinde Hörkarängen’de iki odalı bir pansiyona taşındık, çoğunlukla Maggie ile Björn’ün evinde vakit geçiriyordum. Onları görmek istemiyordun. Ya çalışıyordun ya da evde televizyon izleyip içiyordun. Bir akşam Maggie ile Björn’ün mutfağındaydım –akşam yemeğini yeni yemiştik– ve Maggie’ye seninle annemi sordum.</span></p>

      <p class="paragraf"><span>“Aslına bakarsan nasıl olduğunu hatırlamıyorum,” dedi Maggie. “Diğerlerinden herhangi biriyle birlikte gelmemişti –Jester komününden ben, Björn ve Peter vardık, Eva ile Ingeborg Nyköping’dendi; Per-Arne Norrköping’dendi, Ingeborg’un FNL’den arkadaşıydı… ama annenin nasıl olup da oraya geldiğini hatırlamıyorum. Yine de en başından beri oradaydı, kesin. Çok özel biriydi. Bu bakımdan o ve baban iyi bir çifttiler bence. Kendi hallerinde olmayı severlerdi.”</span></p>

      <p class="paragraf"><span>“Özel derken neyi kastediyorsun,” dedim.</span></p>

      <p class="paragraf"><span>“Asla kendinden söz etmezdi. Yani, şahsi şeylerini anlatmazdı ya da fikir belirtmezdi. Orada olduğu tüm o yıllar boyunca, herhangi bir konuda ne düşündüğünü hiç öğrenemedim. Onun biraz çatlak olduğunu veya çok zor bir şey atlattığını düşünürdük, o yüzden bunun üzerinde pek durmazdık. Bir de nüfus kaydının olmaması meselesi vardı. Belki de kimliği koruma altındaydı. Belki tacizci bir kocadan kaçmıştı. Ben böyle düşünüyorum. Ama seni ve babanı neden bıraktı…” Maggie yanağımı okşadı, bir koluyla bana sarıldı. “Bu yaptığı çok boktan bir şeydi,” dedi. “Senin gibi bir çocuğum olsaydı, bir saniye bile bırakmazdım.”</span></p>

      <p class="paragraf"><span>Maggie’nin rahatlatıcı, sigara ve sıcak tenden oluşan kokusunu içime çekerek sessizce oturdum.</span></p>

      <p class="paragraf"><span>“Eskiden baban ne derdi biliyor musun,” dedi Maggie. “Annenin bir gün ormandan öylece çıkıp geldiğini söylerdi.”</span></p>

      <p class="paragraf"><span>Az önce Maggie’yi aramaya çalıştım ama nedense telefon çekmiyor. Sesini duymak iyi olurdu.</span></p>

      <p class="paragraf"><span>- Viveka</span></p>

      <p class="bos"></p>

      <p class="paragraf">Selam baba.</p>

      <p class="paragraf">Küçükken, camdan dışarı bakarak saatlerce oturabilirdim. Bu, belli bir müzik yüzünden, ya da alacakaranlık olduğu için veya ışığın belli bir açıyla gelmesi dolayısıyla olabilirdi. Göğsümde bir his vardı, bir kıpırtı. O zaman kelimelerle ifade edemiyordum. Ama oralarda bir yerde bir şeyler olduğunu biliyordum. Dünyada bir delik vardı. Ve oraya gitmeye dair bir özlem… Hâlâ o özlemi duyuyorum ama eskiden olduğu kadar kahretmiyor beni. Şimdiye kadar öyleydi. Buranın ışığında o özlemi çiçeklendiren bir şey var.</p>

      <p class="bos"></p>

      <p class="paragraf">Seni hayattayken son kez gördüğüm zamanı düşünüyorum. Evden ayrılmamdan dört yıl sonraydı. Bazen sarhoş olduğunda arar, her şeyin daha iyi olacağını söylerdin. Sonunda telefon numaramı değiştirdim.</p>

      <p class="paragraf"><span>O zaman ellinci doğum günündü, ben de bir şans daha verebilirim diye düşündüm. Akşam yedi gibi kapını çaldım. Yanıt gelmedi ama kapı kilitli de değildi. İçerisi tam bir şarapçı iniydi. Köşede, çöplerin altında bir şey hışırdadı.</span></p>

      <p class="paragraf"><span>Koltuktaydın, televizyon izliyordun. İçeri girdiğimde kafanı kaldırıp baktın, eski süt kutuları botlarımın altında katır kutur etti.</span></p>

      <p class="paragraf"><span>“Okul binasına gittim, biliyor musun?” dedin. “Orayı temizledim. İşte okul binasına gittim. Dönsün diye bekledim. Ama dönmedi.”</span></p>

      <p class="paragraf"><span>Ağlamaya başladın. Sırılsıklam, perperişan bir ağlama kriziydi. Arkamı dönüp çıktım. Seni tekrar görmemin üzerinden altı yıl geçecekti.</span></p>

      <p class="bos"></p>

      <p class="paragraf">Okul binasının içinde, zaman hiç geçmemiş gibi davranıyorum. Gözlerimi kapatınca diğerlerini duyabiliyorum. Yoğrulan hamurdan çıkan ritmik pat pat sesleri. Kesme tahtasının üstünde doğranan bir şey. Gitar tıngırdatıp melodiyi mırıldanan biri. Merdivende ayak sesleri. Pişen ekmeğin, çayın ve tereyağında kızaran soğanların kokusu. Geçerken yanağımı okşayan bir el. Akşam yemeği vaktiymiş. Birlikte şarkı söylüyoruz, sonra da tabaklarımızı dolduruyoruz. Herhangi birinin kucağına oturabilirim. Bir omza yaslanıyorum. Uyuduğumda beni yemek odasının köşesindeki kahverengi fitilli kadifeden koltuğa taşıyorlar ve üstüme bir battaniye örtüyorlar. Fitilli kadife yüzüme batıyor. Seslerin uğultusu yükselip alçalıyor.</p>

      <p class="bos"></p>

      <p class="paragraf">Baba</p>

      <p class="paragraf"><span>Bugün güneş doğmadı. Onu ancak ufukta bir parıltı olarak görebiliyorum. Ses geldiğinde mutfaktaydım. Ta içerden duyabildim onu. Verandaya çıktım. Küçük zillerin sesiydi. Annemin gittiği günden beri bu sesi duymamıştım.</span></p>

      <p class="paragraf"><span>Maggie’yi aramaya çalıştım. Telefon çekmiyor. Ben de burada, merdivenlerde oturuyorum. Zillerin sesi hâlâ havada asılı. Alacakaranlık da geçmek bilmiyor, gece ya da gündüz hiçbir yere gitmiyor.</span></p>

      <p class="paragraf"><span>Baba, bence annem yakında gelecek.</span></p>
    </div>
  </div>
</body>
</html>
