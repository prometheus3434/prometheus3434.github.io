<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-9.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-9.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabaslik" id="toc_marker-11">AUGUSTA PRIMA</p>

      <p class="paragraf">Augusta, iki eliyle kavradığı kroket sopasıyla çimenliğin ortasında dikildi. Oyunu açma onuru ona verilmişti. Mnemosyne’nin mine ve altın kakmalı, değerli kroket topları kemikten yapılmıştı. Augusta’nın ayaklarının dibindeki top, parlak mavi porselen gözlerini ona dikmiş bakıyordu. Mnemosyne kortundaki bir kroket oyununa davet edilmek harika bir şeydi. Böbürlenebileceğiniz bir şey. Mnemosyne oyunlarına gidenler doğru insanları görürdü ve onlar tarafından görülürdü. Elbette fena halde rezil edilme ve dalga geçilme riskini de alırdı.</p>

      <p class="paragraf">Augusta aşırı terliyordu. Ter göğüslerinin arasından sızıyor, sonunda tişörtünün önünde ıslak noktalar oluşturuyordu. Benzer bir ıslaklığın, fazlaca dar golf pantolonunun kıç kısmına da yayıldığını hissediyordu. Daha fazla ter şakaklarından fışkırıp, kalın pudra tabakasında izler bırakarak aşağı iniyordu. Ustalıkla yapılmış bukleleri şimdiden sönmeye başlamıştı.</p>

      <p class="paragraf">Diğer konuklar çimenliğe yayılmış onun hareketini bekliyordu. Bir öneme haiz herkes buradaydı. Leydimiz Mnemosyne, her zamanki podyumunda dantel bir şemsiyenin altında oturuyordu. Kâhyası Walpurgis, uzun beyaz ceketiyle çimenlerin üstüne yayılmış, ağırlaşmış gözkapaklarıyla Augusta’yı izliyordu. Onun yanında ikiz sevgililer Vergilia ile Hermine, her zamanki gibi birbirlerine sarılmış halde bir divanı paylaşıyordu. Bugün birinin üstünde yapraklarla süslenmiş kabarık bir etek vardı; diğeri boz kuştüyünden yapılma bir elbise giymişti. Uşakları, makyajı cafcaflı bir peri-çocuk, bir içki tepsisi tutarak arkalarında dikiliyordu.</p>

      <p class="paragraf">Daha ötede, Augusta’nın kız kardeşi Azalea beklemekten yorulmuştu. Düzenli biçimde yapraklarını kopararak, bir çalılığın yan tarafını çırılçıplak bırakmıştı. Azalea’dan başka herkes Augusta’yı izliyordu. Tek ses, koparılan yapraklardan çıkıyordu.</p>

      <p class="bos"></p>

      <p class="paragraf">Augusta derin bir nefes aldı, sopasını kaldırdı ve homurtuyla savurdu. Top yüksek bir yay çizerek uçtu, bir çatırtıyla uşağın suratına kondu, o da tepsiyi elinden düşürüp iki büklüm oldu. Bahçe tezahüratlara ve alkışlara boğuldu. Mnemosyne gülümsedi ve podyumdan onu başıyla selamladı. Augusta sınavı geçmişti.</p>

      <p class="paragraf">Böylece oyun açıldı, diğer konuklar kendilerini oyuna kaptırdı. Bir dizi nefis vuruştan sonra, Walpurgis iki uşağı yere yıktı; uşaklar kaşları patlamış, dişleri kırılmış, burunları kanar halde taşınıp götürüldü. İkizler son derece kötü görünüyordu, çoğunlukla uşakların yerine toplara vuruyorlardı. Augusta, tüm dikkatini vurulmamaya vermiş, çok dikkatli oynuyordu. Pasta için, oyunlar için ve bir hizmetçiyi dövmek için birkaç ara verildi. Sonunda Hermine ile Vergilia, her ikisinin de birer eli sopanın üstündeyken, Augusta’nın topuna vurdu ve top, bahçelerin ötesindeki ormanın içine yuvarlandı. Bu vuruş çok havalı bulunduğundan, Augusta oyundan çıkarıldı. O da topunu bulmak için ağaçların arasında dolaştı.</p>

      <p class="paragraf">Kuşburnu çalılarının birinin altında bir insan cesedi vardı: üstünde gri yün bir takım olan bir adam. Bazen kazara ormanda dolaşırlardı. Bu alışılmadık şekilde uzaklaşmıştı. Onu neyin öldürdüğünü söylemek zordu. Çürümeye başlamıştı; şişmiş karnı yeleğinin önünü patlatıp açmıştı. Ceplerin birinden altın bir zincir çıkmıştı. Augusta eğildi, ihtiyatlı biçimde zinciri tutup çekti. Zincirin ucunda, üstüne çiçekler kazınmış, parlak bir madalyon belirdi. Augusta madalyonu havada sallayıp avcuna bıraktı. Bu dokunuş koluna azıcık bir ürperti yaydı ve bir an bayılacağını sandı. Madalyonu bir mendile sardı, cebine koydu, yeni ve ilginç bir ceset bulduğunu haber vermek üzere kroket sahasına döndü.</p>

      <p class="bos"></p>

      <p class="paragraf">Augusta, göğsünde keşfine teşekkür olarak verilen küçük bir madalyayla odasına döndü. Metal şeyi kendisine sakladığını kimse fark etmemişti. Uşağını dışarı kışkışladı, o şeyi daha yakından incelemek için yatağına oturdu.</p>

      <p class="paragraf">Altından yapılmışa benziyordu, her iki tarafına da çiçekler kazınmıştı. Avcunun içinde ağır ve soğuktu. Baş dönmesi yavaş yavaş azaldı ama ürperti kaldı, buz gibi bir dere elinden boynuna akıyormuş gibiydi. Zincir, yanındaki küçük bir çıkıntıyla madalyona tutturulmuştu. Onun karşısında başka, neredeyse görünmez bir düğme vardı. Düğmeye basınca madalyon açıldı ve içinden, üstüne küçük çizgiler boyanmış beyaz bir disk çıktı. Merkezine üç ince çubuk takılıydı. Bunlardan biri tik gibi hareketlerle diskin etrafında dolaşıyor, farenin kalp atışı gibi tık tık sesler çıkarıyordu.</p>

      <p class="paragraf">Bu bir makineydi. Augusta, bahçelerin üstünde hak iddia ettiği evlerin ya da insanların eşyaları arasında daha önce birkaç kez buna benzer şeyler görmüştü. Ama hep kırık olurlardı. Mekanik şeyler, bahçelerin malı olduktan sonra genellikle dağılırdı. Bu şeyin hâlâ nasıl tek parça olduğu ve çalıştığı sırdı.</p>

      <p class="paragraf">Ürpertiler neredeyse hoş bir duyguya dönüştü. Augusta uykuya dalana dek, diskin etrafını dolaşan çubuğu izledi.</p>

      <p class="bos"></p>

      <p class="paragraf">Uykuya daldığıyla aynı pozisyonda uyandı, elinde küçük makineyi tutarak yan yatıyordu. Makine artık durmuştu. Augusta kaşlarını çatıp uşağını çağırdı. Ailede bir avuç uşak vardı, çoğu hizmetkâr olarak yetiştirilmiş, isimsiz peri-çocuklardı. Çeşitli nedenlerden dolayı, sadece ikisi sohbet etmeyi becerebiliyordu, bunlardan biri bayağı yetenekliydi. Augusta’nın uşağı onlardan biri değildi.</p>

      <p class="paragraf">Kendisininki geldiği zaman, “Azalea’nın uşağını çağır,” dedi.</p>

      <p class="bos"></p>

      <p class="paragraf">Augusta kapıda bir tırmalama sesi duyana dek makineyi izledi, ardından Azalea’nın uşağı içeri girdi. Gelişimini tamamlayamamış bir oğlan çocuğuydu, yağlı bukleler halinde koyu renk saçları ve sürme çekilmiş gözleri vardı; öyle güzel bir tipti ki doğru dürüst eğitmek için fazla yaşlı olmasına rağmen Azalea onu hizmetine almakta ısrar etmişti. Oğlan Augusta’ya gözlerini dikip bakma cesareti göstererek odanın ortasında durdu. Kadın elinin tersiyle ona bir tokat patlattı. Oğlan geriye doğru sendeleyip bakışlarını yere çevirdi. Yatağa doğru yürüdü ve giysilerini çıkarmaya başladı.</p>

      <p class="paragraf">“Hayır, şimdi değil,” dedi Augusta.</p>

      <p class="paragraf">Oğlan, ceketinin düğmelerini yarıya kadar açmışken durdu. Augusta ona küçük madalyonu fırlattı.</p>

      <p class="paragraf">“Bana bunun ne olduğunu söyle,” dedi.</p>

      <p class="paragraf">“Bilmiyor musun?” diye yanıtladı oğlan.</p>

      <p class="paragraf">Augusta ona bir tokat daha attı.</p>

      <p class="paragraf">“Bana bunun ne olduğunu söyle,” diye tekrarladı.</p>

      <p class="paragraf">Oğlan burnunu çekti.</p>

      <p class="paragraf">“Bu bir saat.”</p>

      <p class="paragraf">“Peki, saat ne işe yarar?”</p>

      <p class="paragraf">“Zamanı ölçer.”</p>

      <p class="paragraf">Saatin farklı kısımlarını gösterip onların işlevlerini açıkladı. Çubuklara ibre deniyordu ve zamana ayak uydurarak kadranda birbirlerini kovalayıp duruyorlardı. Kadran, zamanın nerede olduğunu gösteriyordu. Bu, Augusta’nın şiddetle ürpermesine neden oldu. Zaman tiksindirici bir şeydi, insani bir şey. Buraya ait değildi. Eti çürüten, rüyaları solduran güçtü o. Bahçelerin, zamanın kavrayışından uzakta, daimi bir alacakaranlıkta olması gerekiyordu; güneş ufkun hemen altındayken, ay ağaçların üstünde pırıl pırıl parlarken. Augusta oğlana şu kadarını söyledi:</p>

      <p class="paragraf">“Zaman burada geçmez. Böyle olmaz, bizim için olmaz.”</p>

      <p class="paragraf">Oğlan madalyonun yanındaki küçük düğmeyi çevirdi ve uzun ibre yeniden hareket etmeye başladı.</p>

      <p class="paragraf">“Ama bakın,” dedi. “İbreler şimdi hareket ediyor. Zaman şimdi geçiyor.”</p>

      <p class="paragraf">“Peki bu zamanın nasıl geçtiğini biliyor mu? Zamanı ölçüyor mu yoksa sadece ilerleyip buna da zaman mı diyor?”</p>

      <p class="paragraf">Peri-çocuk yine gözlerini dikip ona baktı.</p>

      <p class="paragraf">“Zaman zamandır,” dedi.</p>

      <p class="bos"></p>

      <p class="paragraf">Augusta onu göndermeden önce dilini kesip attı. Azalea çok kızacaktı ama bunu yapmak gerekliydi.</p>

      <p class="paragraf">Tekrar yatağına uzandı ama uykuya dalacak gibi görünmüyordu. Saatin ibreleri nasıl hareket edebiliyordu. Güneş doğup batmıyordu. Bunun anlamı zamanın burada sabit kalması değil miydi? Bu bilinen bir gerçekti. İnsan ne zaman uyanırsa uyansın, öncekiyle hep aynı gündü.</p>

      <p class="paragraf">Yazı masasına oturdu, kâğıda bir şeyler çiziktirdi. Bunu yapmak kafasının biraz sakinleşmesini sağladı. Daha sonra küçük bir gelincik şarabı şişesi açtı ve tekrar uykuya dalana dek içti.</p>

      <p class="bos"></p>

      <p class="paragraf"><span>Augusta uyandığında, uşağı eli kolu giysi dolu ve dişlerinin arasına bir davetiye sıkıştırmış halde kapıyı tırmalıyordu. Bu bir kroket davetiydi. Augusta, hatırlaması gereken bir şeyler olduğuna dair belli belirsiz bir hisle, uşağın onu giydirip pudralamasına izin verdi.</span></p>

      <p class="paragraf">Kafasının arkasında bir şişlik ve korkunç bir baş ağrısıyla döndü. Olağanüstü bir oyun olmuştu. Tıka basa yemek yenmişti, Walpurgis yeni bir dans sergilemişti ve ikizler de –duygusal olarak– anlamsızca birbirlerine vurup durmuştu. Augusta oyunda herkesten geride kalmış, sonunda topu yine ormana göndermiş, tıpkı yabangülü çalısının altında bir şey bulduğu zamanki gibi gidip onu getirmesi gerekmişti. Yabangülü çalısının altında… yazı masasına baktı, küçük bir ipek topağı bir parça kâğıdın üstünde duruyordu. Topağı kaldırıp şunları okudu:</p>

      <p class="bos"></p>

      <p class="arayazi"><span class="char-style-override-11">Bir dakika altmış saniyedir.</span></p>

      <p class="arayazi"><span class="char-style-override-11">Bir saat altmış dakikadır.</span></p>

      <p class="arayazi"><span class="char-style-override-11">Bir gün on iki saattir.</span></p>

      <p class="arayazi"><span class="char-style-override-11">Bir gün ve bir gece yirmi dört saattir.</span></p>

      <p class="bos"></p>

      <p class="paragraf">Augusta topağı açtı ve küçük madalyona baktı. Zihninde birtakım görüntüler belirdi: ilk kroket oyunu. Gri takım elbiseli ceset. Saat. Ona zamanı anlatan uşak. Onun nasıl çalıştığını <span class="char-style-override-2">öğrenmeye</span> duyulan açlık. <span class="char-style-override-2">Zaman nedir?</span> diye yazdı ilk notunun altına. <span class="char-style-override-2">Burada mıdır?</span></p>

      <p class="paragraf"><span>Augusta saati alıp odadan çıktı. İçeriden aydınlatılan seradan yürüyüp geçti. Çatıdan buhar çizgileri yükseliyordu. İçeride, koltukların üstünde üç devasa toprak yığını vardı. Teyzeler her zamanki gibi, kutsal şişmanlama görevlerine kendilerini kaptırmışlardı. Onlara göre küçücük kalmış üç kız, etraflarında dört dönüyordu. Kızlar hizmetçiler ve haleflerdi, Teyzeler sonunda ölene dek onları besliyorlardı ve ardından onların yerini alıp süreci yeniden başlatıyorlardı. Augusta saati açtı, kadrana baktı. En uzun ibre yavaşça, neredeyse belirsiz bir biçimde hareket ediyordu.</span></p>

      <p class="paragraf"><span>Seradan çıkıp elmalığın kenarına doğru yürüdü ve oradan da Porla bataklığına yöneldi; ardından Mnemosyne kortunun dışındaki ormanda bulunan yabangülü çalılıklarına ilerledi. Her yerde, kadrandaki ibreler hareket ediyordu; bazen ileri, bazen de geri. Bazen kadrandan yükseliyor, kaçmaya çalışır gibi onu koruyan cama çarpıyordu.</span></p>

      <p class="bos"></p>

      <p class="paragraf">Augusta, Leydimiz’in çardağındaki bir tentenin altında, Azalea’nın kollarında uyandı. Geldikleri seks partisi hâlâ devam ediyordu; hafif çığlıklar ve kırılan cam sesleri vardı. Augusta ne yaptıklarını hatırlayamadı ama her tarafı ağrıyordu ve şişmiş hissediyordu, kız kardeşi de çok yüksek sesle horluyordu. Gömleği hâlâ üstündeydi. Sol göğüs cebinde bir şey hışırdıyordu; elini sokup çıkardı. Bu bir nottu. Kendi eliyle çizilmişe benzeyen küçük bir harita. Haritanın altına tek bir cümle yazılmıştı: <span class="char-style-override-2">Mekânlar da tıpkı zaman gibi yüzer.</span> Augusta notun arkasını çevirdi. Öbür tarafında şu kelimeler vardı: <span class="char-style-override-2">Neden zaman var burada? Neden zaman farklı yerlerde farklı şekilde akar? Ve eğer mekânlar yüzebiliyorsa, ormanın doğası nedir?</span></p>

      <p class="paragraf">Akşamda kalma bir halde odasına döndü. Kâğıtlar her tarafa saçılmıştı: yatağının üstünde ve altında, şifonyerde, yazı masasının üstünde yığınlar halinde… Notların bir kısmı tozla kaplanmıştı. Onlardan bazılarını yazdığını hatırlayamadı. Ama her kelime kendi el yazısıyla yazılmıştı.</p>

      <p class="bos"></p>

      <p class="paragraf"><span>Mnemosyne kortunda bir yabancı vardı, diğer konuklar arasında göze batıyordu. Kapüşonlu ve peçeli, basit bir elbise giymişti, ince yarıktan altın sarısı gözler görünüyordu. Bakışları, mecalsizce ona bir kriket sopası uzatma girişiminde bulunan Walpurgis’in üstünde parladı. Diğer herkes bu yabancıdan uzak duruyordu.</span></p>

      <p class="paragraf"><span>“Bu bir cin. Bilgi alışverişinde bulunmak için Mnemosyne’ye gelmiş,” diye fısıldadı ikizler Augusta’ya.</span></p>

      <p class="paragraf"><span>“Ne bilgisi olduğunu merak ediyoruz,” diye ekledi Vergilia.</span></p>

      <p class="paragraf"><span>“Şu yaratıklar her şeyi bilir,” dedi Hermine.</span></p>

      <p class="paragraf"><span>Cin oyun boyunca Mnemosyne’nin yanında oturdu, ev sahibesiyle derin bir sohbete dalmış görünüyordu. Ne ikizlerin Walpurgis’i müthiş bir hamleyle yere sermesi ne de Azalea’nın uşaklardan birini gırtlaklaması dikkatini çekti. Sol dizine bir top çarpınca, Augusta bir koltuğa çekildi ve orada bir davetiye yazdı.</span></p>

      <p class="bos"></p>

      <p class="paragraf">Augusta, kapısının çalındığını duyunca yazı masasında uyandı. Cübbeli bir suret, izin istemeden içeri girdi. Cin kapalı mekânda daha da uzun boylu görünüyordu.</p>

      <p class="paragraf"><span>“İçeri girin,” dedi Augusta.</span></p>

      <p class="paragraf"><span>Cin başını salladı, peçesini açtı. Cildi taze morluk rengindeydi. Mavi dişetlerini ve uzun, sivri dişlerini göstererek, kocaman ağzıyla sırıttı.</span></p>

      <p class="paragraf"><span>“Davetiniz için teşekkür ederim, Augusta Prima.”</span></p>

      <p class="paragraf"><span>Augusta’nın yatağına eğilip yastıkları kabarttı ve oturdu. Odaya bir ter ve baharat kokusu yayıldı.</span></p>

      <p class="paragraf"><span>“Görüşmek istedin.”</span></p>

      <p class="paragraf"><span>Augusta, masasının üstündeki kâğıtlara ve notlara bakarak doğruldu. Sormak istediğinin ne olduğunu hatırladı.</span></p>

      <p class="paragraf"><span>“Sen ve senin türün, siz her yere seyahat ediyorsunuz. Ormanın ötesine bile. Bildiğiniz şeyler var.”</span></p>

      <p class="paragraf"><span>Cin aniden dişlerini göstererek güldü.</span></p>

      <p class="paragraf"><span>“Öyle, bildiğimiz şeyler var.”</span></p>

      <p class="paragraf"><span>“Zamanın doğasını öğrenmek istiyorum,” dedi Augusta. “Burada zamanın neden doğru dürüst ölçülemediğini ve her şeyin neden hareket halinde olduğunu bilmek istiyorum.”</span></p>

      <p class="paragraf"><span>Cin kahkaha attı.</span></p>

      <p class="paragraf"><span>“Sizin türünüz böyle şeyleri bilmek istemez. Bunu kaldıramazsınız.”</span></p>

      <p class="paragraf"><span>“Ama ben kaldırabilirim. Bilmek istiyorum.”</span></p>

      <p class="paragraf"><span>Cin ince kaşlarını kaldırdı.</span></p>

      <p class="paragraf"><span>“Normalde sizler sıkıcı yaratıklarsınızdır,” dedi. “Sadece ıvır zıvır şeyler istersiniz. O kişi öldü mü nihayet? Bu kişi şu kişiyi hâlâ seviyor mu? Dünkü partide ne giydiler? Dünyaları yıkabilecek şeyler biliyorum ve sizin tek bilmek istediğiniz, Jumalalı Karhu’nun hâlâ bekâr olup olmadığı.”</span></p>

      <p class="paragraf"><span>Çenesini kaşıdı.</span></p>

      <p class="paragraf"><span>“Bu sizin türünüzden birinin bana sorduğu ilk iyi soru galiba. Pahalı bir soru ama sana yanıt vereceğim. Eğer gerçekten eminsen.”</span></p>

      <p class="paragraf"><span>“Bilmem gerek,” dedi Augusta. “Dünyanın doğası nedir?”</span></p>

      <p class="paragraf"><span>Cin dişlerinin iki sırasını da göstererek gülümsedi.</span></p>

      <p class="paragraf"><span>“Hangisinin?”</span></p>

      <p class="bos"></p>

      <p class="paragraf"><span>Augusta yazı masasının yanında uyandı. Akşamdan kalma hissi şakaklarında zonkluyordu. Başı devasa bir kâğıt yığınının üstünde uyuyakalmıştı. Üsttekilere göz gezdirerek yığına baktı.</span> <span class="char-style-override-2">Mükemmellik seviyesinde yan yana yatarlar. En mükemmeli bu dünya.</span> <span>Bu satırların altında başka bir mürekkeple yazılmış şu cümleler vardı:</span> <span class="char-style-override-2">Tek bir dünya var, üç katmana ayrılmış; bunlar da yağlı membranlarla birbirinden ayrılmıştır.</span> <span>Ardından kırmızı mürekkeple yazılmıştı:</span> <span class="char-style-override-2">İki dünya var, üst üste binmiş. İlki insanlara ait olan Gün ülkesi. İkincisi özgür halka ait olan ve ormanın birazcık gerisinde kalan Alacakaranlık ülkesi. Her iki ülke de Zaman’a itaat eder ama Alacakaranlık Kalp’le yönetilir, oysa Gün’ü yöneten Düşünce’dir.</span> <span>Sayfanın sonundaki büyük harfler şunu bağırıyordu:</span> <span class="char-style-override-2">BUNLAR TÜMÜYLE GERÇEK.</span></p>

      <p class="paragraf">Augusta gayet net hatırladığını idrak etti. Bitmek bilmez partileri tüm detaylarıyla hatırladı. Cesedi buluşu, kısa aydınlanma anları, notlar. Cin, kulağına fısıldamak için eğildi.</p>

      <p class="bos"></p>

      <p class="paragraf">Keskin bir sarı ışık Augusta’nın gözlerine battı. Duvarları ahşaptan, çok küçük bir odada, yazı masasında oturuyordu. Çarşafları paramparça dar bir yatak, geri kalan alanın tamamını dolduruyordu. Yazı masası bir pencerenin altındaydı. Camın öbür tarafında, orman ışıkla yıkanıyordu.</p>

      <p class="paragraf">Yatağın yanında bir kapı vardı. Augusta kapıyı açınca, kendini öbür ucunda başka bir kapı olan dar bir koridorda buldu. Karşı duvarda bir boy aynası asılıydı. Bir zamanlar mavi bir uzun ceket ve kapri pantolon giymiş bir kadını gösteriyordu. Kumaşta yoğun kir lekeleri vardı, küften yeşillenmişti ve yer yer yıpranıp delinmişti. Eş merkezli ter çemberleri koltuk altlarından yayılıyordu. Gömleğin önü, kırmızı ve kahverengi lekelerle katılaşmıştı. Augusta yüzüne dokundu. Beyaz pudra, burnu ve yanaklarında çatlak katmanlar oluşturmuştu. Burnuyla ağzı arasında derin çizgiler vardı; gözlerinin kenarlarından daha fazla çizgi uzanıyordu. Göğüs cebinden bir altın zincir sarkıyordu. Zinciri çekti, madalyon avcuna düştü. Düzenli bir ritimle tik tak işliyordu.</p>

      <p class="bos"></p>

      <p class="paragraf">Augusta öbür kapıyı açtı ve başka bir sahanlığa çıktı. Her yanını aşırı parlak bir ışık kapladı. Kapıyı ardından çarparak, tekrar koridora döndü.</p>

      <p class="paragraf"><span>“Dedim sana. Senin türün bu soruyu kaldıramaz.”</span></p>

      <p class="paragraf"><span>Cin koridorda onun arkasında durdu, alçak tavan yüzünden omuzlarını ve başını eğmişti.</span></p>

      <p class="paragraf"><span>“Ne yaptın?” dedi Augusta.</span></p>

      <p class="paragraf"><span>“Ne mi</span> <span class="char-style-override-2">yaptım?</span> <span class="char-style-override-2">Sen</span> <span>ne yaptın, Augusta Prima?”</span></p>

      <p class="paragraf"><span>Augusta’nın omzuna pat pat vurdu.</span></p>

      <p class="paragraf"><span>“Senin beni davet etmeden bile önce başlamıştı, Augusta Prima. Zamanı</span> <span class="char-style-override-2">istemeyen</span> <span>bir ülkede, zamanı ölçmeye çalıştın. Yüzen bir ülkenin haritasını çıkarmaya çalıştın.”</span></p>

      <p class="paragraf"><span>Cin gülümsedi.</span></p>

      <p class="paragraf"><span>“Orman seni tükürüp atıyor, Augusta. Artık zamanı ölçen ve harita çizen bir ülkedesin.”</span></p>

      <p class="paragraf"><span>Augusta, omzunda duran eli kavradı. “Eve gitmek istiyorum. Beni tekrar eve götürmen gerek.”</span></p>

      <p class="paragraf"><span>“Bu kadar çabuk mu? Pekâlâ. Tek yapman gereken öğrendiklerini unutmak.”</span></p>

      <p class="paragraf"><span>Cin, Augusta’yı sıkıştırarak yanından geçip verandaya çıktı, orada bir iç çekişle boyunu en üst düzeye uzattı.</span></p>

      <p class="paragraf"><span>“Hoşça kal, Augusta,” dedi omzunun üstünden. “Geri dönmek istiyorsan da acele et. Zamanla beraber gençliğin de geçiyor.”</span></p>
    </div>
  </div>
</body>
</html>
