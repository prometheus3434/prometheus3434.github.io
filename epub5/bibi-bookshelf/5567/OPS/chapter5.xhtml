<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>YEŞİL RENKLİ NAMUS GAZI</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter">
    <section>
      <h1><st c="0">Yeşil Renkli Namus Gazı Operası</st></h1>
			<section epub:type="dedication">
			<p><st c="32">Hasan Âli Yücel, bu hikâyeyi oyun olarak yazmamı önermişti. </st><st c="93">Hikâyemi Yücel’in anısına adıyorum.</st></p>
			</section>
			<h1><span><st c="128">U</st></span><st c="130">vertür</st></h1>
			<p><st c="136">Dünyanın tarihi ikimilyardörtyüzmilyon yıllık deniliyor. </st></p>
			<p><st c="194">Benim bitmemiş tarihim, şimdilik elli yıllık. </st></p>
			<p><st c="240">Kelebeğin tarihi bir günlük.</st></p>
			<hr />
			<p><st c="268">Arkeologlar yeraltında yeni bir kent buldular. </st><st c="316">Bu kentte biçok ileri ulusların arkeologlarından, tarihçilerinden, bilginlerinden ve bilimcilerinden bir bilimsel kurul yıllarca inceleme ve araştırmalarda bulundu. </st><st c="481">Sonuç çok şaşırtıcıydı. </st><st c="505">Çünkü Roma, Yunan, Mısır, Sümer, Eti, Çin uygarlıklarından çok daha eski dönemlerin izlerini taşıyan bu yeraltı kentinde, aynı zamanda günümüz uygarlığının, tekniğinin ve yaşayışının da belirtileri görülüyordu. </st><st c="716">Bu açıklanabilir bir durum değildi. </st><st c="752">Sanki yirmibin yıllık tarihsel gelişimi kendisinde barındıran bir kent, bir depremle yıkılmış, böylece değişik çağların uygarlıkları birbiri içine karışıp allak bullak olmuştu. </st><st c="929">Bir ses alma makinesinin yanında cilalı taş çağının bir baltası bulunuyor, bir sutyenin yanında bir ilkçağ oku, televizyonun yanında ilk insanın iskeletinden bir kafatası duruyordu.</st></p>
			<p><st c="1110">O kentte buldukları paraları, anıtları, yazıtları, kalıtları ve hayvan derilerine, papirüslere yazılı ve taşlara kazılı yazıları, en modern ofset ve tifdruk makinelerinde basılmış kitapları okuyarak, bilginler bu yitik uygarlığı ortaya çıkardılar. </st><st c="1359">Bu derin araştırmalar ve incelemeler sonunda, belgelerin ışığında o kentte çok önemli bir olayın geçmiş olduğu anlaşıldı. </st><st c="1481">Tabalahura adında bir kişinin başından geçmiş olan bu olay şudur:</st></p>
			<section>
			<h1><st c="1546">Entrodüksiyon:</st></h1>
			<p><st c="1561">Yitik uygarlığı bağrında saklayan yeraltında gömülü kentte, adına “Namus” denilen yeşil renkli bir gaz vardı. </st><st c="1672">Çok tatlı yeşil renkte olan bu gaz, bütün öteki gazlardan çok daha uçucuydu. </st><st c="1749">Şişeler içinde saklanır, ışıksız yerlerde korunur ve ancak artı yirmibir derece ısıda tutulurdu. </st><st c="1846">Yirmibir dereceden aşağı ısıda Namus gazının rengi açılır ve parlak güneş aydınlığında da bozulurdu. </st><st c="1947">Şişenin tıpası bir saniye açık kalsa Namus gazı hemen uçar, bundan başka da havayla değinir değinmez alev alev parlayarak yanardı. </st><st c="2078">Çok duyarlı bir madde olan Namus’u korumak, anlattığımız bu nedenlerden ötürü çok güçtü.</st></p>
			<p><st c="2166">En değerli madde Namus’tu. </st><st c="2194">Yeryüzünde Namus’tan daha değerli hiç, ama hiçbişey yoktu. </st><st c="2253">Onun için bütün insanlar Namus’a sahip olmak için çalışır, çabalar, didinirlerdi. </st><st c="2335">Örneğin Namus’un yanında altın, platin, elmas, pırlanta gibi şeyler, fışkı ve dışkı kadar değersiz kalırdı.</st></p>
			<p><st c="2442">O çağda insanlar doğdukları zaman, anababalarından kendilerine miras olarak Namus kalmamışsa, Namus’suz olarak doğmuş olurlardı. </st><st c="2572">Ama çalışıp çabalayarak Namus sahibi olurlardı. </st><st c="2620">Yani insanlar ne denli çalışır kazanırlarsa o denli çok Namus’a sahip olurlardı. </st><st c="2701">Bütün insanların amacı, ellerinden geldiğince çok Namus’a sahip olmak ve Namus’larını gittikçe artırmaktı.</st></p>
			<p><st c="2807">Ne var ki yeryüzündeki Namus ancak belli bir miktardaydı ; onun değeri de bundan ileri geliyordu. </st><st c="2906">Yoksa durmadan üretilen bir madde olsa, bu denli değeri de kalmazdı. </st><st c="2975">Yeryüzünde belli bir miktarda olan Namus’tan bir parçasına sahip olabilmek için insanlar çok didinip didişiyor, gerekince de birbirleriyle çatışıp savaşıyorlardı. </st><st c="3138">Buyüzden Namus şişeleri elden ele geçiyor, sürekli sahip değiştiriyordu. </st><st c="3211">Ve bir insanın ne denli çok Namus şişesi olursa, toplumda değeri o denli artıyordu.</st></p>
			<p><st c="3294">Namus gazı, yarım litrelik, bir litrelik, iki litrelik şişelerde, beş litrelik binliklerde ve onbeş litrelik damacanalarda, yani norm üzerine beş boy kap içinde standardize edilmişti.</st></p>
			<p><st c="3478">Dediğimiz gibi, çok duyarlı ve korunması pek zor olduğundan, birazcık ışık alıp Namus’larının rengi attığı için üzüntülerinden intihar edenler çok oluyordu. </st><st c="3636">Gazetelerde sık sık, “Sahip olduğu iki damacana Namus’unun ışık alarak rengi attığı için bir tüccar intihar etti” gibi haberler çıkmaktaydı. </st><st c="3777">Namus yüzünden cinayetler de oluyordu: “Şişenin tıpasını açık bırakarak Namus’unu uçurduğu için bir adam karısını öldürdü.”</st></p>
			<p><st c="3900">“Tıpasındaki aralıktan şişede sızma sonucu havaya değinerek Namus’u yanan bir genç kız, babasından korkarak, on gün önce ayrıldığı evine bir daha dönmemiştir.”</st></p>
			<p><st c="4060">Gazetelerde şu türlü ilanlar da sık sık görülüyordu:</st></p>
			<p><st c="4113">“Sevgili eşim, yirmibir dereceden yüksek ısıya bıraktığı ikibinlik Namus’umuzu bozmuş olduğu için kendisine darılacağım korkusuyla mutlu yuvamızı ve iki yavrumuzu bırakarak gitmiştir. </st><st c="4298">Sevgili eşim! </st><st c="4312">Yavrularım, ‘Anne, anne!’ diye ağlıyorlar. </st><st c="4355">Seni, ben affettim, Tanrı da affetsin! </st><st c="4394">Dön gel mutlu yuvamıza. </st><st c="4418">Elbirliğiyle çalışarak, bozulan Namus’umuzdan daha çoğunu kazanırız.”</st></p>
			<p><st c="4487">Köylerden birinde Tabalahura adında çok yaşlı, çok yoksul, çok yoksul olduğu için de hiç Namus’u olmayan bir adam yaşıyordu. </st><st c="4613">Tabalahura bir zorlu kış, tek başına yaşadığı kulübesinde hastalandı. </st><st c="4683">Bakımsızlık yüzünden hastalığı arttı ve bir geceyarısı ateşi kırkbirbuçuk dereceye yükseldi. </st><st c="4776">Artık Tabalahura ölüm döşeğine serilmişti. </st><st c="4819">Saatleri sayılıydı.</st></p>
			</section>
			<section>
			<h1><st c="4838">Recitante:</st></h1>
			<p><st c="4849">Ateşler içinde cayır cayır yanan Tabalahura’nın yüreğine ölüm pençesini atmıştı. </st><st c="4931">Bir bunalım düşü içinde Tabalahura durmadan sayıklamaktaydı.</st></p>
			</section>
			<section>
			<h1><st c="4991">Tirad:</st></h1>
			<p><st c="4998">Tabalahura şöyle sayıklıyordu:</st></p>
			<p><st c="5029">– Namus!.. </st><st c="5041">Namus!.. </st><st c="5050">Ah Namus!.. </st><st c="5062">Yeşil renkli Namus!.. </st><st c="5084">İşte ölüyorum artık, elveda ey güzel dünya... </st><st c="5130">Bütün ömrümce bir katır gibi, bir öküz gibi çalıştım durdum, ah ne yazık ki, bir küçücük şişe Namus sahibi olamadım. </st><st c="5247">Namus’suz doğdum, Namus’suz ölüyorum, ulan kahpe felek, kıçına kına yak!.. </st><st c="5322">O kadar çalıştım, ne olurdu benim de bir şişecik Namus’um olsaydı!.. </st><st c="5391">Namus!.. </st><st c="5400">Yeşil rengine kurban olduğum Namus!..</st></p>
			</section>
			<section>
			<h1><st c="5437">Koro:</st></h1>
			<blockquote>
			<span><st c="5443">Bay Tabalahura, Bay Tabalahura!..</st></span><br />
			<span><st c="5477">Boşuna taban teptin,</st></span><br />
			<span><st c="5498">Boşuna gölgeni sürüdün!</st></span><br />
			<span><st c="5522">Eşek gibi çalışılmaz,</st></span><br />
			<span><st c="5544">Sen eşek misin?</st></span><br />
			<span><st c="5560">Eşekler çalışır eşek gibi...</st></span><br />
			<span><st c="5589">Katır gibi de çalışılmaz!</st></span><br />
			<span><st c="5615">Sen katır mısın?</st></span><br />
			<span><st c="5632">Katırlar çalışır, katır gibi!..</st></span><br />
			<span><st c="5664">Öküz gibi de çalışılmaz!</st></span><br />
			<span><st c="5689">Sen öküz müsün?</st></span><br />
			<span><st c="5705">Öküzler çalışır öküz gibi...</st></span><br />
			<span><st c="5734">Sen insansın ulan!..</st></span><br />
			<span><st c="5755">İnsan gibi...</st></span><br />
			<span><st c="5769">Değil...</st></span><br />
			<span><st c="5778">Gibi değil...</st></span><br />
			<span><st c="5792">İnsanca çalışacaksın,</st></span><br />
			<span><st c="5814">İnsan olarak...</st></span><br />
			<span><st c="5830">Boşuna boy gösterdin,</st></span><br />
			<span><st c="5852">Boşuna gölge gezdirdin,</st></span><br />
			<span><st c="5876">Avanak!..</st></span><br />
			<span><st c="5886">Eşşek... </st><st c="5896">eşşek, eşş... </st><st c="5910">eş... </st><st c="5916">şek!..</st></span>
			</blockquote>
			<p><st c="5922">(Eşek dansı, çifte balesi ve anırma müziği, anırma sesleri.) </st></p>
			</section>
			<section>
			<h1><st c="5984">Düo:</st></h1>
			<p><st c="5988">Tabalahura’nın sönmek üzere olan gözlerinden aksakalına yaşlar süzülüyordu.</st></p>
			<p><st c="6064">Ateşin verdiği bunalım içinde kıvranıyor, sayıklıyor, düşler görüyordu Tabalahura.</st></p>
			</section>
			<section>
			<h1><st c="6147">Çene solosu:</st></h1>
			<p><st c="6160">Ölüm döşeğinde can çekişmekte olan Tabalahura, çene atmaya başladı. </st><st c="6229">Çeneleri takır takır birbirine vuruyordu. </st><st c="6271">Canı çekilmekte ve ayakları soğumakta olan Tabalahura’nın çenesi düşmüştü. </st><st c="6346">Çenesi düşen bütün yaşlılar gibi, canı çıkarken bile kakafonik çene solosuna devam ediyordu:</st></p>
			<p><st c="6438">– Son dakikamda ağzıma bir kaşık su verecek kimsem yok... </st><st c="6497">Oysa beş on şişe Namus’um olsaydı, miras olarak Namus’umu paylaşacak olanlar şimdi dört biyanımda pervaneler gibi koşuşurlardı. </st><st c="6625">Ah!.. </st><st c="6631">Bunca yıl boşuna çalıştım. </st><st c="6658">Bir küçücük şişe Namus’um bile olmadı. </st><st c="6697">Öbür dünyaya gözlerim açık gidiyorum. </st><st c="6735">Namus istifçileri kına yaksınlar...</st></p>
			<p><st c="6770">Gittikçe daha sık çene atan Tabalahura’nın sözleri artık anlaşılmaz, anlamsız heceler olmuştu:</st></p>
			<p><st c="6865">– ...Dı, dıdı dı... </st><st c="6886">Dıdıdı dı? </st><st c="6897">Dııı! </st><st c="6903">Dıdıd dı... </st><st c="6915">Dıııı!..</st></p>
			</section>
			<section>
			<h1><st c="6923">Ölüm dansı:</st></h1>
			<p><st c="6935">Tabalahura’nın sönmekte olan gözleri önünde renkli ışıklar pır pır uçuşmaya başladı. </st><st c="7021">Sonra bu pır pırlar büyüye büyüye kocaman birer iskelet oldular. </st><st c="7086">Bu iskeletlerin sırıtan dişleri arasından buz parçaları gibi soğuk, sivri kahkaha kikirdemeleri dökülüyordu:</st></p>
			<p><st c="7194">– Kih... </st><st c="7204">Kih... </st><st c="7211">Kih... </st><st c="7218">Kikih... </st><st c="7227">Kih!..</st></p>
			<p><st c="7233">Sırıtkan iskeletler, kemik parmaklarını birbirine vurarak kastanyet sesine benzer sesler çıkarıyor, Tabalahura’nın ölüm döşeği çevresinde zıplayarak oynuyorlardı. </st><st c="7397">Bu ölüm dansı sürerken Tabalahura da titremeye başladı. </st><st c="7453">Her titreyişinde ağzından ve burnundan yaşlı ruhunun bir parçası çıkıyordu. </st><st c="7529">Ruhunu çıkarmak için Tabalahura’nın titreyişleri, biraz göbek atışa benziyordu.</st></p>
			<p><st c="7608">Tabalahura’nın sıcak bedeni içinde ancak biriki göbek atışlık daha ruhu kalmıştı ki, cılız ten kafesindeki bu biriki atımlık ruhunun gücüyle son aryasını söylemeye başladı.</st></p>
			</section>
			<section>
			<h1><st c="7781">Kuyruğu titreme aryası:</st></h1>
			<p><st c="7805">– Bir şişecik Namus’um olmadan ölmek istemiyoruum... </st><st c="7859">Namuuuus! </st><st c="7869">Muuuus!.. </st><st c="7879">Musss!.. </st><st c="7888">Muuuusss... </st><st c="7900">Naaa! </st><st c="7906">Naaaa!.. </st><st c="7915">Naaaaaa!.. </st><st c="7926">Muus!..</st></p>
			<p><st c="7933">Tabalahura’nın zaten yarım aryalık ruhu kalmıştı. </st><st c="7984">Arya için zorlayıp da geri kalan ruhunu da bedeninden çıkarırken, ancak operalarda görülebilecek bir mucize oldu. </st><st c="8098">“Operada hayalet” dedikleri işte bu mucizedir.</st></p>
			<p><st c="8144">Tabalahura’nın eski karyolasının altından bir adam çıktı,</st></p>
			<p><st c="8202">– Ne bağırıp duruyorsun? </st><st c="8228">Neden inek gibi böğürüyorsun? </st><st c="8258">dedi.</st></p>
			<p><st c="8263">Tabalahura,</st></p>
			<p><st c="8275">– Böğürmüyorum... </st><st c="8294">dedi.</st></p>
			<p><st c="8299">– Ya ne yapıyorsun?</st></p>
			<p><st c="8319">– Arya söylüyorum.</st></p>
			<p><st c="8338">– Ulan bu ne biçim arya?</st></p>
			<p><st c="8363">– Ben ne yapayım, operanın bestecisi böyle bestelemiş. </st><st c="8419">Bu benim son aryam. </st><st c="8439">Artık ölüyorum...</st></p>
			<p><st c="8456">Tabalahura büyük şaşkınlık içindeydi. </st><st c="8495">Çünkü karyolasının altından çıkıp da karşısında duran adam kendisiydi. </st><st c="8566">Kendisi kendisinin karşısına geçmişti. </st><st c="8605">Tabalahura iki tane olmuştu. </st><st c="8634">Biri, ölüm döşeğinde can çekişirken ruhunun son soluklarıyla konuşmaya çalışıyor ; öbürü de ayakta dikilmiş ölmekte olan kendisini seyrediyordu. </st><st c="8779">Evet, ikisi de aynı Tabalahura’ydı. </st><st c="8815">Yüzleri tıpatıp birdi. </st><st c="8838">Ama giyinişleri ve davranışları hiç de birbirine benzemiyordu. </st><st c="8901">Yataktaki Tabalahura bitkindi, solgundu, çullar çaputlar içindeydi. </st><st c="8969">Ayaktaki Tabalahura ise çok dinç bir yaşlıydı. </st><st c="9016">Çok iyi ve güzel giyimliydi. </st><st c="9045">Alımlı çalımlı bir adamdı. </st><st c="9072">Kolalı gömleği, papyonu, temiz ceketi, ütülü pantolonu, rugan iskarpini, elinde bastonu, parmaklarında yüzükleri...</st></p>
			</section>
			<section>
			<h1><st c="9187">Düo:</st></h1>
			<p><st c="9192">Yataktaki Birinci Tabalahura,</st></p>
			<p><st c="9222">– Sen kimsin? </st><st c="9237">diye sordu. </st></p>
			<p><st c="9249">Ayaktaki,</st></p>
			<p><st c="9258">– Tabalahura’yım... </st><st c="9279">dedi.</st></p>
			<p><st c="9284">– Nasıl olur... </st><st c="9301">Tabalahura benim... </st><st c="9321">Üstelik bu köyde benden başka da Tabalahura yok...</st></p>
			<p><st c="9371">– Sen de Tabalahura’sın, ben de... </st><st c="9407">Sen enayi Tabalahura’sın, ben açıkgöz Tabalahura... </st><st c="9459">O kadar bağırdın, böğürdün ki, kulaklarım tırmalandı, bet sesinden rahatsız oldum, bu herifin derdi nedir diye kalkıp geldim. </st><st c="9585">Nedir istediğin de öyle yırtınıyorsun?</st></p>
			<p><st c="9623">– Aah!.. </st><st c="9633">Benim derdim çok büyük... </st><st c="9659">Bütün hayatımda istediğim tek şey, çok değil, bir şişecik Namus sahibi olmaktı. </st><st c="9739">Namus’lu bir adam olarak ölmek istiyordum. </st><st c="9782">O mübarek Namus gazının kutsal yeşil rengiyle gözlerimin ışıklanmasını istiyordum. </st><st c="9865">O kutsal Namus şişesini avucumun içine alıp pörsük derimin ısınmasını istiyordum. </st><st c="9947">Bütün hayatımda bunun için çalıştım. </st><st c="9984">Her sabah gün doğarken işe koyulur, gün batana kadar çalışırdım. </st><st c="10049">Geceleri de evimde çıra aydınlığında, geceyarılarına kadar çalışmamı sürdürdüm. </st><st c="10129">Bütün bunları benim de bir şişecik Namus’um olsun diye yaptım. </st><st c="10192">Hiçkimseye kötülük etmedim. </st><st c="10220">Herkese elimden geldiğince iyilik etmeye çalıştım. </st><st c="10271">Kimsenin malında gözüm olmadı. </st><st c="10302">Kimsenin karısına, kızına kötü gözle bakmadım. </st><st c="10349">Bütün hayatımda harama uçkur çözmedim. </st><st c="10388">Kimseyi kıskanmadım. </st><st c="10409">“Başkalarında çok, bende yok!” demedim. </st><st c="10449">Kimsenin bişeyini çalmadım. </st><st c="10477">Çok zaman aç kaldım, ama bikez bile hırsızlık etmedim. </st><st c="10532">Hiçkimseye haksızlık etmedim. </st><st c="10562">Bütün hayatımda ağzımdan yalan bitek söz bile çıkmadı. </st><st c="10617">Doğruluktan ayrılmadım. </st><st c="10641">Herkesin yardımına koştum. </st><st c="10668">Çok çalıştım. </st><st c="10682">Emanete hıyanet etmedim. </st><st c="10707">Üstelik ibadetlerimi hiç aksatmadım. </st><st c="10744">İmanım bütündü. </st><st c="10760">Duadan eksik kalmadım. </st><st c="10783">Topal karıncayı bile incitmedim, kimsenin gönlünü kırmadım.</st></p>
			<p><st c="10842">Bütün bunları Namus’lu bir adam olayım, benim de bir şişecik Namus’um olsun diye yaptım. </st><st c="10932">Aaaah! </st><st c="10939">Vaaah! </st><st c="10946">Oooof!.. </st><st c="10955">Amaaaan!.. </st><st c="10966">Aaaay!.. </st><st c="10975">Vaaayyy!.. </st><st c="10986">İşte ölüyorum. </st><st c="11001">Yazık! </st><st c="11008">Artık herşey bitti. </st><st c="11028">İki solukluk ruhum kaldı içimde, o da çıkmak üzere...</st></p>
			<p><st c="11081">İkinci Tabalahura,</st></p>
			<p><st c="11100">– Beni tanımadın mı? </st><st c="11122">dedi.</st></p>
			<p><st c="11127">– Gözlerim artık hiçbişeyi seçmiyor.</st></p>
			<p><st c="11164">İkinci Tabalahura yatağa eğilip yüzünü ona iyice yaklaştırarak,</st></p>
			<p><st c="11228">– İyice bak! </st><st c="11242">dedi.</st></p>
			<p><st c="11247">– Evet... </st><st c="11258">evet... </st><st c="11266">Tanır gibi oluyorum seni. </st><st c="11292">Ama nerden, ne zaman? </st><st c="11314">Hatırlayamadım.</st></p>
			<p><st c="11329">İkinci Tabalahura,</st></p>
			<p><st c="11348">– Ben senin yanına çok geldim... </st><st c="11382">dedi. </st></p>
			<p><st c="11388">Birinci Tabalahura,</st></p>
			<p><st c="11407">– Hızlı söyle... </st><st c="11425">diye inledi, kulaklarım artık duyarlığını yitirdi. </st><st c="11476">Sesini duyamıyorum.</st></p>
			<p><st c="11495">İkinci Tabalahura,</st></p>
			<p><st c="11514">– Hatırlar mısın, dedi, sen yirmi yaşında...</st></p>
			<p><st c="11559">– Bağır, bağır!.. </st><st c="11578">Dediklerini anlayamıyorum...</st></p>
			<p><st c="11606">İkinci Tabalahura, birincinin kulağına eğilip bağıra bağıra konuştu:</st></p>
			<p><st c="11675">– Sen yirmi yaşındaydın. </st><st c="11701">O zaman bu köyün en yakışıklı delikanlısıydın. </st><st c="11748">Köyün güzel kızları arkandaydı. </st><st c="11780">Güçlüydün, çalışkandın, elinden her iş gelirdi, becerikliydin, başarılıydın. </st><st c="11857">Bunun için de köyün zenginleri seni kendilerine damat edinmek için arkandan koşuyorlardı. </st><st c="11947">Ben o zaman da yanına gelmiştim...</st></p>
			<p><st c="11981">Birinci Tabalahura ölgün bir sesle,</st></p>
			<p><st c="12017">– Evet, evet... </st><st c="12034">Şöyle böyle hatırlıyorum... </st><st c="12062">Gelmiştin, diye inledi...</st></p>
			<p><st c="12087">– Gelmiştim ya... </st><st c="12106">Sana o zaman, “Köy ağasının kızını al,” demiştim. </st><st c="12156">“Çünkü köy ağasının üç damacana dolusu Namus’u var. </st><st c="12208">Hem de adamın Namus’u hiç güneş yüzü görmemiş, solmamış, halim Namus,” demiştim. </st><st c="12289">“Köy ağasının bitek kızından başka da kimsesi yok. </st><st c="12340">Üstelik herif çok yaşlı, bir ayağı çukurda. </st><st c="12384">Yakında ölecek. </st><st c="12400">Herifin bütün Namus’u sana kalacak,” demiştim. </st><st c="12447">İnatçı eşek. </st><st c="12460">Beni dinlemedin. </st><st c="12477">Kızı başkası alıp üç damacana Namus’a kondu. </st><st c="12522">Budala!</st></p>
			<p><st c="12529">Birinci Tabalahura,</st></p>
			<p><st c="12549">– Of, aman... </st><st c="12564">ölüyorum! </st><st c="12574">diye inledi. </st></p>
			<p><st c="12587">İkinci Tabalahura,</st></p>
			<p><st c="12605">– Geber! </st><st c="12615">diye bağırdı.</st></p>
			<p><st c="12628">– Hiçbişeye yanmıyorum, Namus’suz olarak öleceğime yanıyorum.</st></p>
			<p><st c="12690">– Daha beter ol! </st><st c="12708">Sana bu az bile... </st><st c="12727">Hatırlar mısın, yirmibeş yaşındaydın. </st><st c="12765">Bir küçük şişe Namus sahibi olmak için çırpınıp duruyordun. </st><st c="12825">Haline acıdım da sana akıl vermeye geldim. </st><st c="12868">Sen o zaman köy tapınağının gece bekçisiydin. </st><st c="12914">Gündüzleri tapınağın tarlasında ölesiye çalışır, geceleri de tapınağı beklerdin. </st><st c="12995">Bir şişecik Namus sahibi olmak için didinirdin...</st></p>
			<p><st c="13044">– Hatırlamaz olur muyum hiç...</st></p>
			<p><st c="13075">– Sen bir gece Rahip Efendinin ambarındaydın. </st><st c="13122">Aman eksilmesin, kimse çalmasın diye Rahip Efendinin ambarındaki Namus şişelerini sayıyordun. </st><st c="13216">O şişeleri hayranlıkla elleyerek, “Benim de böyle bir şişecik Namus’um olsa!” diyordun. </st><st c="13304">O zaman yanına geldim. </st><st c="13327">“İstersen bir şişe değil, daha pekçok Namus’un olabilir,” demiştim sana. </st><st c="13400">“Nasıl?” diye sormuştun. </st><st c="13425">Ben de sana, “Rahip Efendinin Namus şişeleri günden güne artıyor. </st><st c="13491">Artık ambarında şişe koyacak yer kalmadı, yeni bir ambar yaptıracak. </st><st c="13560">Sana güveni sonsuz. </st><st c="13580">Rahip Efendinin o kadar çok Namus şişesi var ki, sayısını bile bilmiyor. </st><st c="13653">İki üç gecede bir şurdan bir şişe Namus al götür. </st><st c="13703">Rahip Efendinin ruhu bile duymaz. </st><st c="13737">Anlasa bile senden şüphelenmez. </st><st c="13769">Hırsız almış der. </st><st c="13787">Al götür şurdan bikaç şişe Namus...” demiştim. </st><st c="13834">Sen de, “Ben öyle şey yapamam. </st><st c="13865">Defol!” diye beni kovmuştun. </st><st c="13894">Hatırladın mı?</st></p>
			<p><st c="13908">Birinci Tabalahura,</st></p>
			<p><st c="13928">– Hiç hatırlamaz olur muyum! </st><st c="13958">Ooof... </st><st c="13966">Amaaan... </st><st c="13976">Aaayy!.. </st><st c="13985">Ölüyorum... </st><st c="13997">diye inledi.</st></p>
			<p><st c="14009">İkinci Tabalahura,</st></p>
			<p><st c="14028">– Gebeer! </st><st c="14039">diye bağırdı.</st></p>
			<p><st c="14052">– Ölsem de kurtulsam. </st><st c="14075">Gözlerim açık gidiyorum.</st></p>
			<p><st c="14099">– Sen otuz yaşındaydın. </st><st c="14124">Devlet Namus Ofisinde çalışıyordun. </st><st c="14160">Depo ağzına kadar, tıklım tıklım Namus şişeleriyle doluydu. </st><st c="14220">Bir gece kendi kendine, “Bi şişecik Namus’um olsa başka bişey istemem!” diyordun. </st><st c="14302">Sana yardım etmek için yanına geldim. </st><st c="14340">Beni görünce, “Sakın bana Namus şişesi çalmamı söyleme. </st><st c="14396">Şişeler sayılı ve sayıları resmî defterde yazılı,” dedin. </st><st c="14454">Ben de sana, “Budala, sana şişe al diyen var mı... </st><st c="14505">Şişeler sayılı ama, içlerinden birer parça Namus’u boş bir şişeye doldurup alabilirsin... </st><st c="14595">Resmî şişelerin sayısı bellidir, ama içindeki Namus’un miktarı bilinmez. </st><st c="14668">Şurdan boş şişelere birer parça Namus doldur da al götür,” demiştim. </st><st c="14737">Sen yine, “Olmaz! </st><st c="14755">Ben öyle şey yapamam!” demiştin. </st><st c="14788">Ben de sana, “Yakalanırım diye korkma. </st><st c="14827">Yakalansan bile, aldıklarından bikaç şişe Namus’u rüşvet olarak verir, kurtulursun. </st><st c="14911">Geri kalan Namus şişeleri de senin olur. </st><st c="14952">Üstelik sen Namus’u özel şişelere dolduracağından, evinde arama yapılırsa resmî damgalı Namus şişesi bulunmaz!” demiştim. </st><st c="15074">Sen de beni, “...’tir ordan!” diye kovalamıştın...</st></p>
			<p><st c="15124">– Aaaah... </st><st c="15136">Amaaan... </st><st c="15146">Ooof... </st><st c="15154">Ölüyorum...</st></p>
			<p><st c="15165">– Gebeeer!.. </st><st c="15179">İkinci Tabalahura, sen, dedi, gümrükçülük yapıyordun. </st><st c="15233">O zaman otuzbeş yaşındaydın. </st><st c="15262">En büyük üzüntün, dar gelirli aylığından birazcık artırıp da bir küçük şişe Namus alamamış olmandı. </st><st c="15362">Bir gece sınırdan bu yana geçen Namus kaçakçılarını yakalamıştın. </st><st c="15428">İkiyüz şişe, yirmi tane binlik, onbeş damacana kaçak Namus tutulmuştu. </st><st c="15499">Sen kaçakçıları zincire vurup zindana attırmıştın. </st><st c="15550">Yakaladığın kaçak Namus şişelerini, için titreyerek, seviyor, okşuyor, “Bunlardan bitanesi benim olsa, ah, ne olur!” diyordun. </st><st c="15677">İşte tam o sırada yanına geldim. </st><st c="15710">“İstersen bir şişe değil, beş damacana Namus senin olabilir. </st><st c="15771">Enayilik edip bu fırsatı da kaçırma!” dedim. </st><st c="15816">Coşkuyla, “Nasıl?” diye sordun. </st><st c="15848">Ben de sana, “Yakaladığın Namus kaçakçılarını hükümete teslim etme. </st><st c="15916">Salıver! </st><st c="15925">Onlar sana enaz beş damacana Namus verirler. </st><st c="15970">Hükümete teslim edeceksin de eline ne geçecek sanki,” dedim. </st><st c="16031">“Hükümetin ruhu bile duymaz,” dedim. </st><st c="16068">“Sen bu Namus kaçakçılarıyla işbirliği bile yapabilirsin,” dedim. </st><st c="16134">“Çok değil, ayda bir kaçakçıları görmezden gelsen de karşılığında bikaç damacana Namus alsan, iki üç yıla varmaz, memleketin en Namus’lu adamı sen olursun. </st><st c="16290">Burada önceki gümrükçü de böyle yaptı. </st><st c="16329">Şimdi mağaza açtı, Namus alışverişi yapıyor,” dedim. </st><st c="16382">Sen ne yaptın? </st><st c="16397">“Yıkıl karşımdan, gözüm görmesin!” diye beni kovdun. </st></p>
			<p><st c="16450">Birinci Tabalahura,</st></p>
			<p><st c="16469">– Of... </st><st c="16478">Amaaan... </st><st c="16488">Ölüyorum! </st><st c="16498">diye inledi. </st></p>
			<p><st c="16511">İkincisi devam etti sözlerine:</st></p>
			<p><st c="16541">– Bir namus ticarethanesinde çalışıyordun. </st><st c="16585">O zaman kırk yaşında olgun bir erkektin. </st><st c="16626">Yanında çalıştığın yaşlı Namus tüccarının genç karısının sende gözü vardı. </st><st c="16701">Sen, şişeler içindeki Namus’un parlak yeşiline bakıp gözlerin kamaşarak, “Artık yaşlanıyorum, bir şişecik de Namus’um olmayacak mı?” diye bağırıyordun. </st><st c="16853">Yardımına koştum. </st><st c="16871">“Sen şu Namus tüccarının karısını ayart. </st><st c="16912">Kadın, birlikte olacağınız her gece için sana bir şişe Namus vermeye hazır,” dedim. </st><st c="16996">“Üstelik, herifin haberi olmaz, çünkü kadın, kocasının Namus’undan vermeyecek, kendi Namus’undan verecek,” dedim. </st><st c="17110">Eline sopayı alıp beni kovaladın...</st></p>
			<p><st c="17145">– Oof... </st><st c="17155">Amaan!..</st></p>
			<p><st c="17163">– Kırkbeş yaşındaydın. </st><st c="17187">Yine geldim sana. </st><st c="17205">“Muhtar seçimine katıl. </st><st c="17229">Muhtarlığa adaylığını koy,” dedim. </st><st c="17264">“Köylü beni muhtar seçmez,” dedin. </st><st c="17299">“Beni muhtar seçerseniz her köylüye bir şişe Namus vereceğim diye propaganda yap!” dedim. </st><st c="17389">“Kendi Namus’um yokken, her köylüye bir şişe Namus’u nerden bulup da vereyim?” dedin. </st><st c="17475">“Avanaklık etme. </st><st c="17492">Propaganda sözü tutulmaz!” dedim. </st><st c="17526">O zaman beni dinleyip muhtarlık etseydin, sen de beş on şişe Namus sahibi olurdun...</st></p>
			<p><st c="17610">Elli yaşına gelince, artık umutların kırılmaya başlamıştı. </st><st c="17670">Sana yine yol gösterdim. </st><st c="17695">“Kasabadaki belediye başkanı, rüşvet almak için bir aracı arıyor. </st><st c="17761">Rüşvet olarak alınan her on şişe Namus’tan birini aracıya verecek... </st><st c="17830">Aman aracı ol, bu fırsatı da kaçırma. </st><st c="17868">Hem başkan, hem de sen şişe şişe Namus sahibi olacaksınız!” dedim. </st><st c="17935">Suratıma tükürüp beni kovdun...</st></p>
			<p><st c="17966">– Ooof... </st><st c="17977">Aman... </st><st c="17985">Aaayyy!..</st></p>
			<p><st c="17994">– Ellibeşine gelmiştin. </st><st c="18019">Yine sana yardım elimi uzattım. </st><st c="18051">“Acele evlen. </st><st c="18065">Hemen çocuk yap, bikaç kızın olsun. </st><st c="18101">Onları büyüt. </st><st c="18115">Namus sahibi olmak için başka çaren kalmadı. </st><st c="18160">Kızlarını isteyen erkeklerden hangisi sana daha fazla Namus verirse, kızları onlarla evlendirirsin. </st><st c="18260">Başlık olarak, kızlarının güzelliğine göre, üç şişe, beş şişe Namus almadan onları kocaya vermezsin. </st><st c="18361">Hele kızlarından birini zengin bir eve gelin edersen yaşadın, belki de iki damacana Namus bile alırsın...” dedim. </st><st c="18475">Dedim, ama kime dedim? </st><st c="18498">Sende laf anlayacak kafa nerde?</st></p>
			<p><st c="18529">Altmışına gelmiştin. </st><st c="18551">Artık evlenemezdin de... </st><st c="18576">Hem yaşlısın, hem de Namus’un yok ; senin gibisine hangi kadın varır? </st><st c="18646">Gece gündüz, “Namus, ah Namus!” diye ağlıyordun. </st><st c="18695">Acıdım haline... </st><st c="18712">“Köyün Namus defteri senin elinde... </st><st c="18749">Gel şu defterde biraz kalem oynat, hile yap!” dedim. </st><st c="18802">“Yapamam,” dedin. </st><st c="18820">“Öyleyse, şişelerin tapaları aralanmış, biraz Namus sızmış dersin yada bazı Namus şişeleri ışık aldı, Namus’ların rengi attı, bozuldu dersin... </st><st c="18964">Bikaç şişe Namus hava aldı, yandı dersin... </st><st c="19008">Böylece sen de aradan Namus sahibi olursun,” dedim. </st><st c="19060">Kızıp söverek beni kovdun.</st></p>
			<p><st c="19086">Altmışbeş yaşındayken beli bükük bir ihtiyardın artık... </st><st c="19144">Yine geldim sana... </st><st c="19164">“Enayiliği bırak, fırsatlar azalıyor,” dedim. </st><st c="19210">“Namus üzerine kumar oynayan bir kulüp aç. </st><st c="19253">Her kumar masasında mano olarak, yarım kiloluk bir şişe Namus alsan sen de Namus’lu insanlar arasına girersin!” dedim. </st><st c="19372">Arkamdan taş atarak beni kovaladın.</st></p>
			<p><st c="19407">Yaşın oldu yetmiş, yine gözyaşlarına dayanamadım, haline acıdım, sana yol göstermeye geldim. </st><st c="19501">“Bana bak,” dedim, “bu son fırsattır, bunu da kaçırırsan bundan sonra artık Namus’lu olamazsın,” dedim. </st><st c="19605">“Ev işlet, bir şişe Namus karşılığında kiralık kız, kadın ver!” dedim.</st></p>
			<p><st c="19675">“Yapamam,” dedin. </st><st c="19694">Ben de sana, “Bütün ömrünce yapacak değilsin ki... </st><st c="19745">Bisüre yapar, yeterince Namus’un oldu mu, bu kez faizle Namus verir, elindeki Namus’u artırırsın... </st><st c="19845">Daha sonra da bütün bu işlerden elini eteğini çeker, herkesten saygı gören Namus’lu bir adam olarak yan gelir yaşarsın!” dedim.</st></p>
			<p><st c="19972">Seni dediklerime inandırmak için de, ellerinde büyük Namus stoku bulunduranların başlangıçta böyle yaptıklarını söyledim. </st><st c="20095">Büyük Namus sahibi olmanın yolları bunlardır dedim. </st><st c="20147">Filan kişi, filan, filan kişilerin nasıl büyük miktarda Namus sahibi olduklarını anlattım. </st><st c="20238">“Bikez durumunu düzelt, başlangıçta girdiğin karışık işlere bir daha tenezzül etmeyeceksin, saygı gören Namus’lu bir adam olarak yaşayacaksın,” dedim.</st></p>
			<p><st c="20388">Sen bu son fırsatı kaçırdın. </st><st c="20418">Yetmişbeş yaşına kadar bir parçacık Namus sahibi olmadan süründün durdun. </st><st c="20492">İşte şimdi de son soluğunu tüketmek üzeresin.</st></p>
			<p><st c="20537">Birinci Tabalahura,</st></p>
			<p><st c="20557">– Son nefesimi verirken bütün bunları niçin söylüyorsun? </st><st c="20615">dedi. </st><st c="20621">Niçin enayiliğimi, budalalığımı yüzüme vuruyorsun? </st><st c="20672">Senin verdiğin öğütleri tutmadığım için çok pişmanım. </st><st c="20726">Dediklerini dinleseydim benim de enaz beş on damacana Namus’um olurdu. </st><st c="20797">Dünyanın kaç bucak olduğunu anladım ama, çok geç... </st><st c="20849">Bundan sonra neye yarar!.. </st><st c="20876">İş işten geçti.</st></p>
			<p><st c="20891">İkinci Tabalahura,</st></p>
			<p><st c="20910">– Hiç de iş işten geçmedi, dedi. </st><st c="20944">Aklını başına toplarsan bundan sonra da Namus’lu bir adam olabilirsin.</st></p>
			<p><st c="21014">Birincisi,</st></p>
			<p><st c="21025">– Sen ne diyorsun yahu?.. </st><st c="21052">Ben can çekişiyorum, sen Namus’tan söz ediyorsun!.. </st><st c="21104">diye bağırdı.</st></p>
			<p><st c="21117">İkinci Tabalahura,</st></p>
			<p><st c="21136">– Senin Namus’suz bir adam olarak ölmene razı değilim, dedi, istersen yaşayabilirsin...</st></p>
			<p><st c="21224">Birincisi, heyecandan ölmekte olduğunu unutup,</st></p>
			<p><st c="21271">– Nasıl?.. </st><st c="21283">diye bağırdı. </st></p>
			<p><st c="21297">İkinci Tabalahura,</st></p>
			<p><st c="21315">– Bilim ve yeni buluşlar ne işe yarıyor? </st><st c="21357">İşte senin gibi iskeleti çıkmış, tirit olmuş bunakların ömrünü uzatmaya yarıyor... </st><st c="21440">Dinle şu sesi! </st><st c="21455">dedi.</st></p>
			</section>
			<section>
			<h1><st c="21460">Bilginler korosu:</st></h1>
			<p><st c="21478">Beyaz gömlekli, gözlüklü, kimisi sakallı, uzun saçlı, kimisinin elinde dürbün, kimisinde mikroskop, kimisinde teleskop, enjektör, koltuklarında çok kalın kitaplar bulunan adamlar, Birinci Tabalahura’nın çevresinde dönerek bilimsel şarkı söylemeye başladılar:</st></p>
			<blockquote>
			<span><st c="21737">Biz... </st><st c="21745">Biz... </st><st c="21752">Biz bilimcileriz</st></span><br />
			<span><st c="21768">Biz... </st><st c="21776">Biz... </st><st c="21783">Biz bilginleriz...</st></span><br />
			<span><st c="21801">Canlıyı öldürür</st></span><br />
			<span><st c="21817">Ölüyü canlandırırız</st></span><br />
			<span><st c="21837">Biz... </st><st c="21845">Biz... </st><st c="21852">Biz bilimcileriz</st></span><br />
			<span><st c="21868">Biz... </st><st c="21876">Biz... </st><st c="21883">Biz bilginleriz...</st></span><br />
			<span><st c="21901">Biz hukuk terleriz</st></span><br />
			<span><st c="21920">İktisat işeriz</st></span><br />
			<span><st c="21935">Kimya öksürürüz</st></span><br />
			<span><st c="21951">Fizik hapşırırız</st></span><br />
			<span><st c="21968">Tıp kaşınırız</st></span>
			</blockquote>
			<p><em><st c="21982">KOROBAŞI – </st></em><st c="21994">İnsanoğlunun en verimli, en güçlü çağı, yirmibeş otuz yaş arasıdır. </st><st c="22062">İnsanoğlunun en verimsiz, en güçsüz, en işe yaramaz çağı altmışbeşten sonraki yaşıdır. </st><st c="22149">Biz bilimciler, biz bilginler altmışbeşten, yetmişbeşten, seksenbeşten, doksanbeşten sonra da yaşlıları yaşatmak için uğraşırız.</st></p>
			<p><st c="22277">Biz bilimciler, biz bilginler, “doğum kontrolü” ile, aralarında dehaların da çıkacağı çocukların dünyaya gelmesini önleriz.</st></p>
			<p><st c="22401">Vücutlarında, yaban bitkilerine gübre bile olmayacak yalnız kireç kalmış morukların ömürlerini uzatırız. </st><st c="22507">İşe yaramayanların dünyada sere serpe ve mutlu yaşayabilmeleri için, geleceğin işe yarayacak insan yavrularının dünyaya gelmelerini önleriz.</st></p>
			</section>
			<section>
			<h1><span><st c="22647">Bilginler korosu:</st></span></h1>
			<p><st c="22665">“Haniya, moruklara hap var, şurup var, vitamin var, aşı var, kuvvet macunu var, iktidar ilacı var, şırınga var, masaj var, radyoaktivite var, iks ışınları var!”</st></p>
			<blockquote>
			<span><st c="22826">Biz... </st><st c="22834">Biz... </st><st c="22841">Biz bilimcileriz </st></span><br />
			<span><st c="22858">Biz... </st><st c="22865">Biz... </st><st c="22872">Biz bilginleriz...</st></span><br />
			<span><st c="22890">Biz hukuk terleriz </st></span><br />
			<span><st c="22910">İktisat işeriz </st></span><br />
			<span><st c="22925">Kimya öksürürüz </st></span><br />
			<span><st c="22941">Fizik hapşırırız </st></span><br />
			<span><st c="22958">Tıp kaşınırız </st></span><br />
			<span><st c="22972">Matematik...</st></span>
			</blockquote>
			<p><st c="22984">“Onbinlercemiz laboratuvarlarda, kitaplıklarda, kürsülerde, atelyelerde, heryerde, yaşayanların, yaşayabilenlerin daha çok, daha çok yaşamaları için, yaşamayanların da hiç yaşamamaları için yaşıyoruz!”</st></p>
			</section>
			<section>
			<h1><st c="23186">Düo:</st></h1>
			<p><st c="23191">İkinci Tabalahura, birincisine dedi ki:</st></p>
			<p><st c="23231">– İşte görüyorsun: Bütün bilimciler, bilginler seni daha çok yaşatmak için gecelerini gündüzlerine katmışlar, çalışıyorlar. </st><st c="23356">İstersen yaşayabilirsin...</st></p>
			<p><st c="23382">Birinci Tabalahura,</st></p>
			<p><st c="23402">– Artık iş işten geçti, dedi, hayatta bütün fırsatları kaçırdım. </st><st c="23468">Ben bundan sonra Namus sahibi olamam ki... </st><st c="23511">Namus olmayınca yaşamak neye yarar!</st></p>
			<p><st c="23546">İkinci Tabalahura,</st></p>
			<p><st c="23565">– İş işten geçmiş değil, dedi, benim sana verdiğim öğütleri tutarsan, çok Namus’lu bir adam olabilirsin. </st><st c="23671">Henüz fırsatlar kaçmış değildir. </st><st c="23704">Bundan sonra evlenip çok Namus’lu bir adama damat olamazsın ama, kızlarla oğlanlar arasında aracılık edip Namus’lu adamlara damat, Namus’lu damatlara gelin bulabilirsin. </st><st c="23874">Artık evlenip kız babası olamazsın ama, köyün bütün kızları senin de kızın sayılır. </st><st c="23958">Sen öyle bir yaştasın ki, herkesten saygı görür, sevgi görürsün. </st><st c="24023">Sana zamanında söylediğim, ama senin yapmadığın her işi, şimdi daha kolaylıkla yapar, en kısa zamanda çok Namus’lu bir adam olursun.</st></p>
			<p><st c="24155">Birinci Tabalahura’nın aklı yattı.</st></p>
			<p><st c="24190">– Ama ölüyorum, dedi, yaşayabilir miyim?</st></p>
			<p><st c="24231">– Bilim seni yaşatır.</st></p>
			<p><st c="24253">Bilimciler, bilginler birden, ölüm döşeğindeki Tabalahura’nın üstüne üşüştüler. </st><st c="24334">Kimisi hemen orada sidiğini muayene etti, kimisi kan yuvarlarını saydı, kimisi kan verdi, hap yutturdu, şurup içirdi, iğne yaptı...</st></p>
			<p><st c="24465">Tabalahura, tatlı bir uykudan uyanır gibi gerine gerine doğruldu. </st><st c="24532">Çevresine bakındı ; ne o tıpkı kendine benzeyen ikinci Tabalahura, ne ölüm dansı yapan iskeletler, ne de bilginler korosu vardı. </st><st c="24661">Kış uykusundan kalkan yaratık gibi doğrulan Tabalahura, yoksul kulübesinden çıktı. </st><st c="24744">Yalnız tirit olmuş bedeni değil, ruhu da, beyni de uyanmıştı. </st><st c="24806">O yaşına kadar kaçırdığı fırsatları yeniden yaratmaya çalıştı. </st><st c="24869">Başardı da... </st><st c="24883">Eskiden yapmak istemediği herşeyi artık yapıyordu. </st><st c="24934">Üç gün içinde bir şişe Namus elde etti. </st><st c="24974">Kısa zamanda Tabalahura’nın Namus şişelerinin, binliklerinin, damacanalarının sayısı arttı. </st><st c="25066">Bir zaman geldi ki köyün en Namus’lu adamı Tabalahura oldu. </st><st c="25126">Köyün bütün Namus’unu toplamış ve bütün köyü Namus’suz bırakmıştı. </st></p>
			<p><st c="25193">Köyde hiçkimsenin elinde bir küçük şişecik Namus bile yoktu. </st><st c="25254">Ama yaşlı azgınlığıyla açgözlü Tabalahura’nın gözü doymuyordu bitürlü. </st><st c="25325">Köyden bucağa taşındı. </st><st c="25348">Dolaylardaki köylülerin sahip olduğu Namus’ları ele geçirdi. </st><st c="25409">Bir zaman geldi ki, o bucakta Tabalahura’dan başka Namus’lu kimse kalmadı.</st></p>
			<p><st c="25483">Bitürlü tutkuları dinmek bilmeyen Tabalahura, bucaktan ilçeye göç etti. </st><st c="25556">Kısa zamanda o ilçedeki bütün Namus’ları topladı, deposuna yığdı. </st><st c="25622">Gözü doymayan Tabalahura ilçeden ile taşındı. </st><st c="25668">O ildeki bütün Namus şişelerini, binliklerini, damacanalarını deposuna doldurdu. </st><st c="25749">Namus deposu tıklım tıklımdı artık. </st><st c="25785">O ilde Tabalahura’dan başka Namus’lu kalmamıştı!</st></p>
			<p><st c="25833">Tutkuyla titreyen Tabalahura başkente gitti, yerleşti. </st><st c="25889">Çok geçmeden de o ülkede ne kadar Namus varsa hepsi onun oldu.</st></p>
			<p><st c="25951">Ülkenin tek Namus’lu adamı Tabalahura, komşu ülkelere de el attı. </st><st c="26018">Oralardaki Namus’ları da topladı. </st><st c="26052">Bundan sonra, yalnız ülkelerin, kıtaların değil, bütün dünyanın Namus’u onun oldu ve Tabalahura’dan başka Namus’lu kişi ve onunkinden başka hiçkimsenin ambarında bir damla Namus kalmadı.</st></p>
			<p><st c="26238">Tabalahura, dünyanın bütün Namus’una sahip olduktan sonra, depolarındaki bütün Namus’ları, adamlarına çok geniş bir alana taşıttı. </st><st c="26370">O geniş alanda dünyanın bütün Namus şişeleri, binlikleri, damacanaları toplanmıştı. </st><st c="26454">Bunların orta yerine büyük bir kürsü getirtti. </st><st c="26501">Ondan sonra dünyanın heryerindeki bütün ileri gelen devlet adamlarını, politikacıları, yönetmenleri, bilginleri, bilimcileri, ünlü kişileri, sanatçıları, o alana çağırttı. </st><st c="26673">Hepsi geldikten sonra, alanda dağ gibi yığılmış Namus şişelerinin ortasındaki kürsüye çıktı. </st><st c="26766">Dünyanın en yüce, en seçkin, en ulu kişilerine ordan şöyle seslendi:</st></p>
			<p><st c="26834">– Sayın konuklarım! </st><st c="26855">Yüksek huzurunuzda, şimdi burada tarihin en korkunç ve büyük olayı geçecek. </st><st c="26931">Sizler de buna tanık olacaksınız...</st></p>
			<p><st c="26966">Sonra Tabalahura oradakilere, hayatının yetmişbeş yıllık döneminde, ölesiye çalıştığı, didindiği halde, bir damla bile Namus’a sahip olamadığını yana yakıla anlattı. </st><st c="27133">Dinleyenlerin gözleri yaşardı. </st><st c="27164">Bundan sonra Tabalahura, hangi yollardan ve yöntemlerden dünyanın en Namus’lu insanı olduğunu ve bütün dünyayı nasıl Namus’suz bıraktığını açıkladı:</st></p>
			<p><st c="27312">– Dünyanın bütün Namus’una sahip olup dünyayı da Namus’suz bırakmakla, Namus’suzluk içinde geçen yetmişbeş yıllık hayatımın intikamını aldım. </st><st c="27455">Şimdi dünyada benden başka hiçbirinizin Namus’u yok. </st><st c="27508">Ama benim tutkularım dinmedi. </st><st c="27538">Bütün insanlara ve bundan sonra da geleceklere büyük bir iyilik yaparak tutkularımı dindirmek istiyorum. </st><st c="27643">Hiçkimsenin Namus’suzluk acısını çekmemesi için, dünyanın bütün Namus’unu yok edeceğim.</st></p>
			<p><st c="27730">Bunu söylemesiyle Namus damacanalarından birinin tapasını açınca, yeşil renkli Namus gazı havayla değinip birden parladı. </st><st c="27853">Yeşil yeşil alevler göz açıp kapayasıya öbür şişelere geçti. </st><st c="27914">Kimse ne olduğunu birden anlayamadığı için Tabalahura’nın bu korkunç deliliğine engel olamadı.</st></p>
			<p><st c="28008">Havayla değinince yeşil renkli Namus gazı o kadar çabuk tutuşurdu ki, Tabalahura da göklere yükselen Namus alevlerinin ortasında kaldı. </st><st c="28145">İstese kaçabilirdi alevlerden. </st><st c="28176">Ama o dünyadaki bütün Namus’la birlikte yok olmak istemişti.</st></p>
			<p><st c="28236">Dünyanın bütün Namus’unun yanıp yok olması bir dakika bile sürmemişti. </st><st c="28308">Bu korkunç yangını görenler, donup kalmışlardı. </st><st c="28356">Yalnızca can korkusuyla geri sıçrayıp alevlerden korundular.</st></p>
			<p><st c="28416">Alevler söndüğü zaman, ortada ne Namus, ne Namus şişesi, ne de Tabalahura kalmıştı!</st></p>
			<p><st c="28500">Bu durum çok korkunçtu. </st><st c="28525">Bu, olur şey değildi. </st><st c="28547">Böyle bir Namus’suz dünyada insanlar ne yapacaklardı. </st><st c="28601">Çünkü, Namus’a sahip olmak isteği olmayınca hiçkimse çalışmak istemiyordu. </st><st c="28676">Eskiden insanlar bir şişe Namus’a sahip olmak için bir ömür boyu çalışırlardı. </st><st c="28755">Ama şimdi niçin çalışacaklardı? </st><st c="28787">Çalışmanın amacı kalmamıştı.</st></p>
			<p><st c="28815">Namus yoktu ki, onu elde etmek için insanlar çalışsınlar. </st><st c="28874">İnsanlar aylak, tembel, avare olmuşlardı. </st><st c="28916">Bu böyle süremezdi. </st><st c="28936">Buna bir çare bulunmalıydı.</st></p>
			<p><st c="28963">Bütün ülkelerin politikacıları bu konuda bir çözüm yolu bulmak için uluslararası bir örgüt kurdular. </st><st c="29065">Bu örgütün ilk toplantısında Birleşmiş Ülkeler Başkanı delegelere şöyle dedi:</st></p>
			<p><st c="29142">– Sayın arkadaşlar! </st><st c="29163">Üyeler! </st><st c="29171">Dünyamız yakın zamana kadar, Namus’lu bir dünya idi. </st><st c="29224">Ama hepimizin bildiği o tarihin en büyük faciasından sonra, Namus’suz bir dünyada yaşamaktayız. </st><st c="29320">Kendini bilen insanlar için bu durum, ölümden çok daha acıdır. </st><st c="29383">Çünkü insanlık ilerlemez oldu. </st><st c="29414">Çünkü uygarlık gelişmez oldu. </st><st c="29444">Çünkü teknik ilerlemeler durdu. </st><st c="29476">Çünkü Namus olmadığı ve insanların Namus’a sahip olmak ihtimalleri kalmadığı için hiçkimse çalışmıyor. </st><st c="29579">Şimdi burda, sevgili dünyamızı yine eskisi gibi Namus’lu bir dünya yapmanın çarelerini araştırıp bulmak için toplanmış bulunuyoruz.</st></p>
			<p><st c="29710">Uzun konuşma ve tartışmalardan sonra Birleşmiş Ülkeler politikacıları şuna karar verdiler:</st></p>
			<p><st c="29801">Politikacıların işi, dünyanın Namus’lu dönmesini istemekti. </st><st c="29862">Onların işi burda biterdi. </st><st c="29889">Ama onlar, giden Namus’un yerine ne konulacağını bilemezlerdi. </st><st c="29952">Bu, politikacıların değil, bilimcilerin ve bilginlerin işiydi. </st><st c="30015">Bilimcilerle bilginler de politikacıların buyruğu altındaydılar. </st><st c="30080">Öyleyse en ünlü bilginler, dünyanın yeniden Namus’a kavuşturulmasıyla görevlendirilmeliydiler.</st></p>
			</section>
			<section>
			<h1><st c="30174">Tarih dersi:</st></h1>
			<p><st c="30187">Namus şişelerinin yanmasından bin yıl sonra, bir üniversitenin amfisindeyiz. </st><st c="30265">Beyaz saçlı, altın çerçeve gözlüklü tarih profesörü, öğrencilere Namus’un tarihini anlatıyor:</st></p>
			<p><st c="30358">– Bin yıl önce dünyamızın Namus’suz olarak dönmesine dayanamayan bilginler yıllarca süren çalışmalardan sonra, o tarihi faciada yanan tabii Namus gazı yerine, suni olarak Namus gazı elde etmeyi başardılar. </st><st c="30565">Böylece insanlık yeniden Namus’una kavuşmuş oldu. </st><st c="30615">Suni Namus gazının yapılması, tarihin yeni çağının başlangıcıdır. </st><st c="30681">İnsanlık bundan sonsuz mutluluk duymuştur.</st></p>
			</section>
			<section>
			<h1><st c="30723">Kimya dersi</st></h1>
			<p><st c="30735">Üniversitenin Fen Fakültesinin kimyahanesinde profesör, suni Namus gazı üzerine öğrencilere bilgi veriyor:</st></p>
			<p><st c="30842">– Suni Namus gazı her ne kadar, tabii Namus gazı yerine kullanılmaktaysa da, hiçbir zaman suni Namus, tabii Namus’un yerini tutamamıştır. </st><st c="30981">Çünkü Tanrı yapısı başka, kul yapısı başkadır. </st><st c="31028">Fabrikalarda imal edilmekte olan suni Namus gazının rengi, hiçbir zaman tabii Namus gazının o güzelim yeşil rengini bulamamıştır. </st><st c="31158">Ya açık yeşil, ya koyu yeşil oluyor. </st><st c="31195">Teknik bu kadar ilerlediği halde, o has yeşil renk bitürlü tutturulamıyor. </st><st c="31270">Sonra suni Namus gazının havada yanma hassası da tabii Namus’a göre azdır. </st><st c="31345">Buna karşılık, şişe tapalarından daha kolaylıkla sızmaktadır. </st><st c="31407">Şimdi suni Namus gazının nasıl çıkarıldığını görelim.</st></p>
			</section>
			<section>
			<h1><st c="31460">İktisat dersi</st></h1>
			<p><st c="31474">İktisat Fakültesinde profesör Namus iktisadı üzerine ders veriyordu:</st></p>
			<p><st c="31543">– İnsanlar, tabii Namus çağında Namus’suz olarak dünyaya gelirlerdi. </st><st c="31613">Sonradan çalışarak Namus sahibi olurlardı. </st><st c="31656">Ne kadar çok çalışır kazanırlarsa, gayet tabii olarak o kadar çok Namus’ları olurdu. </st><st c="31741">Fakat dünyada mevcut bütün tabii Namus gazı yanıp yok olduktan sonra, bildiğiniz gibi suni Namus gazı yapıldı. </st><st c="31852">Fabrikasyon yoluyla Namus gazı çıkarmak yeni bir durum getirdi ortaya. </st><st c="31923">Namus gazı üretimi endüstri haline gelince, Namus gazı fabrikasına sahip olan ülkeler, Namus gazı üretimini gittikçe artırdılar. </st><st c="32052">Bunun sonunda Namus enflasyonu başgösterdi. </st><st c="32096">Rekabet sonunda Namus fiyatı çok düştü. </st><st c="32136">İş o hale geldi ki, dünyada herkesin Namus’lu olması, herkesin Namus’suz olması kadar tehlikelidir. </st><st c="32236">İktisat ilminin gayesi bazı insanların çok, bazı insanların az Namus’lu olması, geri kalanların da hiç Namus’lu olmamasıdır.</st></p>
			<p><st c="32360">Namus endüstrisinin gelişmesi, Namus fabrikalarının gittikçe çoğalması, Namus ticaretinin de artması sonucunda, Namus o kadar çoğaldı ki, itibardan düştü!</st></p>
			<p><st c="32515">Geçen yüzyılın başlarında büyük iktisatçılar toplanarak şu kararı aldılar:</st></p>
			<ol>
			<li><st c="32590">Yanmış olan tabii Namus gazı miktarı belli olduğuna göre, bu miktardan fazla Namus imal edilmeyecek.</st></li>
			<li><st c="32691">Şişeler içindeki Namus’un taşınması ve satışı zor olduğundan, Namus şişesi stoklarının devletlerin hazinelerinde korunması ve hazinedeki Namus stoku miktarınca piyasaya Namus senetleri çıkarılması ve bu kâğıtların elden ele dolaşması.</st></li>
			</ol>
			<p><span><st c="32926">3-Tabii gaz çağında insanlar Namus’suz doğup sonradan çalışarak Namus sahibi oldukları halde, suni Namus </st></span><st c="33032">çağında her yeni doğan çocuğa sosyal adalete uygun olarak eşit miktarda Namus tahvilleri verilmesi ve bu kimseler, hayatta her yaptıkları kanunsuz davranışlarına ceza olarak, ellerindeki Namus tahvillerinin geri alınması.</st></p>
			</section>
			<section>
			<h1><st c="33253">Hukuk dersi:</st></h1>
			<p><st c="33266">Üniversite Namus Hukuku kürsüsü profesörü şu dersi veriyordu:</st></p>
			<p><st c="33328">“Namus Hukuku” ikiye ayrılır:</st></p>
			<p><st c="33358">1- Devletlerarası Namus Hukuku,</st></p>
			<p><st c="33390">2- Sokaklararası Namus Hukuku.</st></p>
			<p><st c="33421">Her ülkenin suni Namus gazının niteliği ayrıdır. </st><st c="33471">Namus gazının rengi, kokusu, sızma ve yanma niteliği, fabrikasına göre değişir. </st><st c="33551">Bazı ülkelerde Namus fabrikaları yoksa da, Namus Hukuku vardır. </st><st c="33615">Çünkü Namus gazı fabrikası olmayan ülkeler başka ülkelerden Namus ithal ettiklerinden, o ülkelerde Namus Hukuku, Namus gazının kendisinden çok daha fazla inkişaf etmiştir.</st></p>
			<p><st c="33786">Tabii Namus gazı kokusuz olduğu halde, sunisi kokuludur. </st><st c="33844">Bu koku sayesinde hakiki Namus gazı ile sahte Namus gazı birbirinden ayırt edilir. </st><st c="33927">Kokusunu duymak için, Namus gazı şişesini dibinden koklamak gereklidir!..</st></p>
			</section>
			</section>
  <div id="charCountTotal" value="34000"></div></body>
</html>
