<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>YEŞİL RENKLİ NAMUS GAZI</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter">
    <section>
      <h1><st c="0">Kiralık Kat</st></h1>
			<p><span><st c="12">Ü</st></span><span><st c="14">stünü başını iyice aradılar. </st><st c="43">Ceket yakasının altına sokulmuş iki topluiğneyi çıkardılar. </st><st c="103">Dolmakalemini, kurşunkalemini, kimlik kâğıdını, not defterini, çakmağını, herşeyini aldılar. </st><st c="196">Pantolon askısını da çıkarttılar. </st><st c="230">Sonra potinbağlarını söktüler.</st></span></p>
			<p><st c="260">İki kişinin önünde dar bir koridordan daha geçtikten sonra daracık biyere soktular. </st><st c="345">Kapı üstüne kapandı.</st></p>
			<p><st c="365">Ellerini pantolonunun cebine soktu. </st><st c="402">Etrafına baktı. </st><st c="418">Tavanda tam tepesinde ölü gözü bir lamba yanıyordu. </st><st c="470">Kapıdan karşı duvara yürüdü. </st><st c="499">Üç adımda hücrenin uzunluğu bitti. </st><st c="534">İki kolunu yana açtı. </st><st c="556">Bir eli bir duvara, öbür eli öbür duvara dokundu. </st><st c="606">“Püfff!..” diye nefes koyuverdi. </st><st c="639">“Vay anasını!” dedi. </st><st c="660">Düşündü. </st><st c="669">Sonra yine düşündü. </st><st c="689">Sonra? </st><st c="696">Yine düşündü. </st><st c="710">Kapının üstünden açılmış el genişliğinde delikten ekmek veriyorlardı. </st><st c="780">Sık olmamak şartıyla kapıyı vurunca helaya çıkarıyorlardı.</st></p>
			<p><st c="838">Yerdeki dört köşe taşları saydı. </st><st c="872">Tekrar saydı. </st><st c="886">Odada sayacak başka şey yoktu. </st><st c="917">Bir daha saydı.</st></p>
			<p><st c="932">Duvarda badana fırçasının bıraktığı dalgalı lekeleri, rutubet izlerini birer şeye benzetti. </st><st c="1025">Çıplak bir kadın, Jüpiter, tüfekli bir asker... </st><st c="1073">Az sonra bakınca şekiller değişti. </st><st c="1108">Jüpiter bu sefer bir ağaç olmuştu. </st><st c="1143">Ağaç da daha sonra bakınca saldıran bir boğa oldu.</st></p>
			<p><st c="1193">“Okuyacak bişey olsa...” diye geçirdi içinden. </st><st c="1241">Ah, okuyacak bişey olsa... </st><st c="1268">Şimdi burada ne olsa okurdu. </st><st c="1297">Diyelim, ağır ağdalı bir tıp kitabı. </st><st c="1334">Okurdu. </st><st c="1342">Orman Kanunu var. </st><st c="1360">Okurdu. </st><st c="1368">İncil var. </st><st c="1379">Okurdu.</st></p>
			<p><st c="1386">Düşündü. </st><st c="1396">Yerdeki dört köşe taşları saydı. </st><st c="1429">Gece mi, gündüz mü? </st><st c="1449">İşte bunu pek merak ediyordu. </st><st c="1479">İkinci güne kadar biliyordu, ama üçüncü günden sonra gece ile gündüzü birbirine karıştırdı.</st></p>
			<p><st c="1570">Bir kitap olsaydı şurada... </st><st c="1599">Boyuna okurdu. </st><st c="1614">Gazete olsaydı. </st><st c="1630">Ne olursa olsun, okuyacak bişey... </st><st c="1665">Yılanlar, ayılar, kirpiler, kurbağalar, kuşlar gibi kış uykusuna yatsaydı, sonra bu kapıyı açtıkları zaman uyansaydı.</st></p>
			<p><st c="1782">“Niye getirdiler?” diye söylendi. </st><st c="1817">Kendi sorusuna cevap verdi: </st></p>
			<p><st c="1845">“Besbelli bişey yapmışımdır. </st><st c="1874">Deli değil ya bunlar?” Ne yaptığını düşündü. </st><st c="1919">Boyuna düşündü. </st><st c="1935">Yerdeki dört köşe taşları saydı. </st><st c="1968">Düşündü. </st><st c="1977">Bir kitap, bir gazete, ne olursa olsun, okuyacak bişey...</st></p>
			<p><st c="2034">Kapıya geldi. </st><st c="2049">Ayaklarının burnu üstünde kalktı. </st><st c="2083">Delikten baktı. </st><st c="2099">Bir gazete gördü. </st><st c="2117">Bir gazete... </st><st c="2131">Bir gazete mi? </st><st c="2146">Evet, evet bir gazete... </st><st c="2171">Basbayağı bir gazete.</st></p>
			<p><st c="2192">Düşünemedi. </st><st c="2205">Yerdeki taşları sayamadı. </st><st c="2231">Güldü. </st><st c="2238">Ellerini ovuşturdu. </st><st c="2258">Elini delikten uzattı, uzattı. </st><st c="2289">Ucundan bir tutabilse gazeteyi. </st><st c="2321">Tuttu. </st><st c="2328">İki parmağıyla tuttu. </st><st c="2350">Gazetenin üzerinde ağır bişey olmalıydı. </st><st c="2391">Çekti, işaretparmağıyla uzun parmak, başparmak işe karışmayınca olmuyor. </st><st c="2464">O iki parmak gazetenin ucunu yengeç kıskacı gibi kapmıştı. </st><st c="2523">Çekti. </st><st c="2530">Gazete yırtılıverdi. </st><st c="2551">İki parmağının arasında gazetenin bir parçası kalmıştı. </st><st c="2607">Elinde, gazetenin köşesinden bir üçgen vardı. </st><st c="2653">Gözleri parladı. </st><st c="2670">Gazete parçasına baktı. </st><st c="2694">Başı sonu bellisiz yazıdan bir parça. </st><st c="2732">Altında da çift sütun bir ilan. </st><st c="2764">Aç insanın ekmeğe saldırışı gibi okumaya başladı.</st></p>
			<p><st c="2813">“Memleketin bugün çekmekte olduğu ıstırapların ana kaynağı ve her sahadaki inkişafımızın karşısında dikilen en büyük mâni, siyasi rejimin sağlam temeller üzerine oturtulmamış olmasıdır. </st><st c="3000">Binaenaleyh...”</st></p>
			<p><st c="3015">Yazı burada kesiliyordu. </st><st c="3041">“Tüh” dedi. </st><st c="3053">Altındaki ilanı okudu:</st></p>
			<p><st c="3075">“Kiralık, kelepir kat. </st><st c="3099">Nişantaşı’nın en merkezi yerinde ana cadde üzerinde, altı odalı, konforlu bir kat kiralıktır. </st><st c="3193">Gezmek ve görüşmek için eczane karşısında Sunar Apartmanı asma kata müracaat.”</st></p>
			<p><st c="3271">Yeni baştan okumaya başladı:</st></p>
			<p><st c="3300">“Memleketin bugün çekmekte olduğu...”</st></p>
			<p><st c="3338">Yazı bitti, ilana geçti: “Kiralık, kelepir kat...”</st></p>
			<p><st c="3389">Bu sefer çabuk bitmemesi için, ağır ağır, tane tane, yavaş yavaş okudu:</st></p>
			<p><st c="3461">“Mem - le - ke - tin... </st><st c="3486">bu - gün... </st><st c="3498">çek - mek - te...”</st></p>
			<p><st c="3516">“Ni - şan - ta - şı’nın... </st><st c="3544">en... </st><st c="3550">mer - ke - zi...”</st></p>
			<p><st c="3567">Yavaş da okusa bitiveriyordu. </st><st c="3598">Bir daha, bir daha okudu. </st><st c="3624">Ezberlemişti. </st><st c="3638">Ezbere okudu. </st><st c="3652">Meydanlarda, hoparlör önünde nutuk verir gibi okudu. </st><st c="3705">Sonra bildiği şarkıların melodilerine uydurarak şarkı söyler gibi okudu. </st><st c="3778">“Üsküdar’a gider iken aldı da bir yağmur” türküsü gibi söyledi. </st><st c="3842">Hoşuna gitti. </st><st c="3856">“Adalar sahilinde” şarkısına da uydurdu.</st></p>
			<p><st c="3896">Bir gün, iki gün, üç gün, tam, tastamam kırksekiz gün...</st></p>
			<p><st c="3953">Kırksekizinci günün sabahı kapısı açıldı. </st><st c="3996">Dışarı çıkardılar. </st><st c="4015">Geldiği koridordan geçti. </st><st c="4041">Büyük bir odaya aldılar. </st><st c="4066">Üzeri camlı geniş masadaki adam sordu:</st></p>
			<p><st c="4104">– Adın ne?</st></p>
			<p><st c="4115">Bir makine gibi söylemeye başladı:</st></p>
			<p><st c="4150">“Memleketin bugün çekmekte olduğu ıstırapların ana kaynağı...”</st></p>
			<p><st c="4213">Masadaki kalktı, adamın gözlerinin içine baktı,</st></p>
			<p><st c="4261">– Götürün... </st><st c="4275">dedi.</st></p>
			<p><st c="4280">Dışarı çıkardılar. </st><st c="4300">Merdivenlerden indi. </st><st c="4321">Sokağa çıktılar. </st><st c="4338">Başka bir büyük binaya girdiler. </st><st c="4371">On dakika kadar bir kapı önünde beklettiler. </st><st c="4416">Mübaşir kapıyı açtı. </st><st c="4437">Salona girdi. </st></p>
			<p><st c="4451">Yargıç sordu:</st></p>
			<p><st c="4464">– Adınız?</st></p>
			<p><st c="4474">Adam, “Çıkmam Allah etmesin meyhaneden” şarkısının makamından yazıları ezbere okumaya başladı:</st></p>
			<p><st c="4569">“... </st><st c="4575">En büyük mâni, siyasi rejimin sağlam temeller üzerinde...” </st></p>
			<p><st c="4634">Yargıç gözlüklerini düzeltti:</st></p>
			<p><st c="4663">– Soyadınız?</st></p>
			<p><st c="4676">Adam sesini kalınlaştırarak, meydan nutku verir gibi bağırmaya başladı:</st></p>
			<p><st c="4748">– Kiralık!.. </st><st c="4762">Kelepir kat!.. </st><st c="4777">Nişantaşı’nda!.. </st><st c="4794">En merkezi yerinde!.. </st><st c="4816">Ana cadde üzerinde... </st><st c="4838">Sunar Apartmanı!.. </st><st c="4857">Asma kata müracaat!..</st></p>
			<p><st c="4878">Yargıç, zabıt kâtibine döndü:</st></p>
			<p><st c="4908">– Yazın, dedi, Emniyet Müdürlüğünden gelen evraka göre sanığın bir isim benzerliğinden dolayı yanlışlıkla tevkif edilerek... </st><st c="5034">Tahliyesine karar verildi.</st></p>
			<p><st c="5060">Adamı mahkeme salonundan çıkardılar. </st><st c="5098">Hemen cüppesini çıkaran yargıç arkasından yetişip koridorda adamın yanına sokuldu:</st></p>
			<p><st c="5180">– Affedersiniz bayım, dedi, yedi aydır ev arıyorum. </st><st c="5233">Ne kadar sıkıntıda olduğumu tahmin edemezsiniz. </st><st c="5281">Adresini verdiğiniz apartmanın kirası ne kadar?</st></p>
			<p><st c="5328">Adam, “Aman da boyacı” türküsünün makamından başladı:</st></p>
			<p><st c="5382">– Siyasi rejimin sağlam temeller...</st></p>
			<p><st c="5418">Hızlı hızlı uzaklaşan yargıcın arkasından var kuvvetiyle şarkı söylüyordu:</st></p>
			<p><st c="5493">– Temeller üzerine oturtulması lazımdır. </st><st c="5535">Binaenaleyh... </st><st c="5550">Kiralık, kelepir kat...</st></p>
			<p><st c="5573">1952</st></p>
			</section>
  <div id="charCountTotal" value="5578"></div></body>
</html>
