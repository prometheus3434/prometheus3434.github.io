<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>YEŞİL RENKLİ NAMUS GAZI</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter">
    <section>
      <h1><st c="0">Potinbağı Senfonisi</st></h1>
			<p><span><st c="19">D</st></span><st c="21">ört numaralı hücrede kısacık, sıskacık sanık, içi boş kömür çuvalı gibi köşeye yığılıp kalmış. </st><st c="116">Üç gündür burada. </st><st c="134">Açlıktan, soğuktan, hepsinden de daha çok yalnızlıktan üşümüş, büzülmüş, uyuşmuş...</st></p>
			<p><st c="217">Dört numaralı hücrenin eni iki, boyu üç, yüksekliği de ikibuçuk metre, yani onbeş metreküp hacminde.</st></p>
			<p><st c="318">Dört numaralı hücrenin penceresi yok.</st></p>
			<p><st c="356">Dört numaralı hücrede ışık da yok.</st></p>
			<p><st c="391">Dört numaralı hücreye tıkarlarken sanığın kıravatını, pantolon kemerini, kayışıyla birlikte kol saatini, anahtar zincirini, ayakkabılarından söktükleri potinbağlarını almışlardı ; hücrede bunlarla kendini asmasın diye... </st><st c="613">Ceket yakasının altına sokulu iki topluiğneyle, dolmakalemini de almışlardı ; bunları biyerine batırıp kendini öldürmesin diye.</st></p>
			<p><st c="740">Dört numaralı hücredeki sanığın yaşamasını istiyorlardı.</st></p>
			<p><st c="797">Dört numaralı hücreye gün ışığı girmediğinden sanık, üç gündür yaşadığı zamanın gece mi, gündüz mü olduğunu bilmiyordu.</st></p>
			<p><st c="917">Dört numaralı hücredeki sanık, saatin kaç olduğunu da bilmiyordu. </st><st c="984">Üç gündür burdaydı ama o beş yada on gün oldu sanıyordu buraya sokulalı.</st></p>
			<p><st c="1056">Dört numaralı hücredeki sanık kendi üstüne katlanıp kıvrılmış, içine kapanıp büzülmüştü tostoparlak.</st></p>
			<p><st c="1157">Dört numaralı hücrenin kapısında eni boyu bir karışlık bir delik vardı ; bu delik sürgülü bir tahta kapakla kapalıydı. </st><st c="1277">Bu tahta kapağın altında bir de örgü tel kapıyordu deliği.</st></p>
			<p><st c="1335">Dört numaralı hücrenin nöbetçisi sık sık kapı deliğinin sürmeli kapağını açıp sanığın içerde ne yaptığını gözledikten sonra yine kapıyordu sürgülü kapağı.</st></p>
			<p><st c="1490">Dört numaralı hücredeki üşümüş, büzülmüş, uyuşmuş, kısacık, sıskacık sanık, kendisinin yokluğunda, evdeki kedisinin aç kaldığını düşünüyordu. </st><st c="1633">O düşünürken, çat, kapı deliğinin sürgülü kapağı açılıyordu. </st><st c="1694">Çat, kapanıyordu.</st></p>
			<p><st c="1711">Dört numaralı hücredeki sanık, su verilmediğinden saksıdaki çiçeklerin kuruyacağını düşünüyordu ; kapak açılıyordu, çat...</st></p>
			<p><st c="1834">Dört numaralı hücredeki adam, hepsinden çok, hiç görmediği Paris’i düşünüyordu nedense. </st><st c="1923">Çat!.. </st><st c="1930">Kedi... </st><st c="1938">Çiçek... </st><st c="1947">Paris... </st><st c="1956">Çat!.. </st><st c="1963">Çiçek!.. </st><st c="1972">Çat!.. </st><st c="1979">Kedi Paris çat! </st><st c="1995">Pa ke çat di çek çat ris pat...</st></p>
			<p><st c="2026">Dört numaralı hücredeki kısacık, sıskacık sanığın beyninde düşünceler, kulaklarında sesler büyüyordu. </st><st c="2129">En küçük bir çıt, kulaklarında depremle yıkılan koca bir yapının gürültüsüyle uğulduyordu.</st></p>
			<p><st c="2219">Çıt! </st><st c="2225">Dışardaki elektrik düğmesi çevrilmişti. </st><st c="2265">Dört numaralı hücrenin on mumluk lambası yandı. </st><st c="2313">Tozla örtülmüş lambanın üstüne ayrıca örgü tel çevrilmiş olduğundan lambanın ışığı on mumdan çok daha azdı.</st></p>
			<p><st c="2420">Dört numaralı hücrenin kapısı açıldı. </st><st c="2459">İçeri giren sivil polisti, yine kapandı kapı.</st></p>
			<p><st c="2504">Sanık, uyuşup büzüldüğü köşeden kalktı.</st></p>
			<p><st c="2544">Ellerini arkasında kavuşturmuş olan sivil polis iriyarıydı.</st></p>
			<section>
			<h1><st c="2604">Öksürük düosu</st></h1>
			<p><st c="2618">Bisüre bakıştılar birbirlerine. </st><st c="2651">Sanık belli belirsiz öksürdü. </st><st c="2681">Sivil polis de öksürdü. </st><st c="2705">Sanık yine öksürdü ölgün sesle... </st><st c="2739">Sivil polis daha üst perdeden öksürdü. </st><st c="2778">Sanık yine öksürdü yavaşça. </st><st c="2806">Polis daha yüksek sesle öksürdü. </st><st c="2839">Sanığın her öksürüğünü, polis daha sesli öksürükle bastırıyordu. </st><st c="2904">Polis öyle hızlı öksürdü ki, sanık artık öksüremedi.</st></p>
			</section>
			<section>
			<h1><st c="2956">Adagio</st></h1>
			<p><st c="2963">Sonra bakıştılar. </st><st c="2982">Polis öyle sert baktı ki, sanık artık ona bakamadı, başını aşağıya eğdi. </st><st c="3055">Polis, bikaç kez sanığın çevresinde dolanıp onu yukardan aşağıya, aşağıdan yukarıya süzdükten sonra, ılımlı bir sesle,</st></p>
			<p><st c="3173">– Merhaba... </st><st c="3187">dedi. </st></p>
			<p><st c="3193">Sanık ürkek,</st></p>
			<p><st c="3205">– Merhaba... </st><st c="3219">dedi.</st></p>
			<p><st c="3224">Polis utangaç bir sesle sordu:</st></p>
			<p><st c="3255">– Adın ne senin?</st></p>
			<p><st c="3272">– Mutira.</st></p>
			<p><st c="3282">– Efendim? </st><st c="3294">Yine birden toparlanıp bağırdı: Ha?</st></p>
			<p><st c="3329">– Mutira.</st></p>
			<p><st c="3339">Susuştular bisüre. </st><st c="3359">Polis, arkasına kavuşturulmuş ellerini sarkıttı, tepesinden baktığı sanığın iki adım uzağına çekildikten sonra tatlı sesle konuştu:</st></p>
			<p><st c="3490">– Daha yeni polis oldum. </st><st c="3516">Bir haftalık polisim ben... </st><st c="3544">Bana verilen ilk önemli iş, sizsiniz. </st><st c="3582">Davranışları, bir dostuyla dertleşircesineydi: Sorulanların hiçbirine cevap vermiyormuşsunuz. </st><st c="3676">Öyle söylediler. </st><st c="3693">Dediler ki bana, anlattır ona herşeyi, öyle dediler. </st><st c="3746">Söyleyeceksiniz, bana anlatacaksınız.</st></p>
			<p><st c="3783">Sustular ikisi de...</st></p>
			<p><st c="3804">– Bana anlatmanız gerekli... </st><st c="3834">Anlıyor musunuz Bay... </st><st c="3857">Bay... </st><st c="3864">neydi?</st></p>
			<p><st c="3870">– Mutira.</st></p>
			<p><st c="3880">– Bay Mutira, anlatmalısınız, açıklamalısınız... </st><st c="3930">Çünkü bu, bana verilmiş bir ödev. </st><st c="3964">Bu, ilk önemli işimdir, başaramazsam olmaz... </st><st c="4010">Beni anlıyorsunuz, değil mi?</st></p>
			<p><st c="4038">Sustu bisüre...</st></p>
			</section>
			<section>
			<h1><st c="4054">Andante</st></h1>
			<p><st c="4062">– Susmayın rica ederim. </st><st c="4087">Anlayın beni, anlayın... </st><st c="4112">Yoksa... </st><st c="4121">Nasıl söyleyeyim, sizi konuşturmak zorunda kalacağım... </st><st c="4177">İstemiyorum böyle bişey yapmak... </st><st c="4211">Anlatabildim mi? </st><st c="4228">Yine sustu, bisüre. </st><st c="4248">Beni, istemediğim bişeyi yapmak zorunda bırakmayın Bay... </st><st c="4306">neydi?</st></p>
			<p><st c="4312">– Mutira.</st></p>
			<p><st c="4322">– Bay Mutira, rica ederim, anlayışlı olunuz, lütfen konuşunuz... </st><st c="4388">Sizi hiç tanımıyorum, kimsiniz bilmiyorum. </st><st c="4431">İlk görüyorum sizi. </st><st c="4451">Siz de beni öyle... </st><st c="4471">Tanışmıyoruz ki... </st><st c="4490">İlk görülen, daha yeni tanışılan bir adamı dövmek zordur ; kolay iş sanmayın. </st><st c="4568">Ama bana... </st><st c="4580">döveceksin dediler, konuşmazsa, anlatmazsa döveceksin dediler...</st></p>
			<p><st c="4644">Polis bir adım daha geri çekildi. </st><st c="4679">Sanık da ona bir adım yaklaştı.</st></p>
			<p><st c="4710">– Sonra biliyor musunuz, ben hayatımda hiçkimseyi dövmedim. </st><st c="4771">Yapamam... </st><st c="4782">Bakmayın siz benim böyle boylu boslu oluşuma... </st><st c="4830">Yufka yürekliyimdir, yumuşak huyluyumdur... </st><st c="4874">Hiçkimseyi dövmedim hayatta, çocuklarımı bile...</st></p>
			<p><st c="4922">Bir adım daha geri çekildi, sanık da ona bir adım daha yaklaştı.</st></p>
			<p><st c="4987">– Ama siz bana kötülük ediyorsunuz konuşmamakla... </st><st c="5039">Sizi konuşturamazsam, beni kovarlar işimden... </st><st c="5086">Oysa daha yeni girdim mesleğe. </st><st c="5117">Beni atarlar işimden diyorum Bay... </st><st c="5153">neydi?</st></p>
			<p><st c="5159">– Mutira.</st></p>
			<p><st c="5169">– Bay Mutira beni atarlar... </st><st c="5199">Yine işsiz kalırım sonra...</st></p>
			<p><st c="5226">Polis bir adım daha geri çekilmek istedi, duvara dayandı, hücrede çekilecek yer kalmamıştı. </st><st c="5319">Sanık ona iyice sokuldu.</st></p>
			<p><st c="5343">– Vicdanınız elverir mi benim işsiz kalmama... </st><st c="5391">İki çocuğum var, Bay... </st><st c="5415">neydi?</st></p>
			<p><st c="5421">– Mutira.</st></p>
			<p><st c="5431">– Bay Mutira, iki çocuğum var. </st></p>
			<p><st c="5463">Polis bitkin duvara yaslanmıştı.</st></p>
			<p><st c="5495">– Ne zor!.. </st><st c="5508">Allahım, ne zor!.. </st><st c="5527">Tanımadığın, aranda geldigeçti olmamış birini dövmek durup dururken ne zor...</st></p>
			<p><st c="5604">Yaslandığı duvarın dibine çömeldi.</st></p>
			<p><st c="5639">– Tanıdığım olsa bile dövemem ki... </st><st c="5676">Size yalan söyleyecek değilim ya, ben hiçkimseyi dövmedim, ama çok dayak yedim. </st><st c="5756">Annem babam döverlerdi beni, öğretmenlerim de döverlerdi... </st><st c="5816">Arkadaşlarım da çok dayak attı bana... </st></p>
			<p><st c="5855">Çömeldiği yere çöktü.</st></p>
			<p><st c="5876">– Ben aylarca işsiz kaldım, geçim çok zor... </st><st c="5922">Polisliğe girene kadar neler çektim, neler, bir bilseniz. </st><st c="5980">Anlatsam acırsınız bana... </st><st c="6007">İşte onun için ya, görevini yapamıyor diye polislikten çıkarılmak istemiyorum... </st><st c="6088">Ne olur, bana yardım edin...</st></p>
			<p><st c="6116">Polis, ölgün sesle kesik kesik öksürdü. </st><st c="6157">Başucunda ayakta duran sanık da öksürdü. </st><st c="6198">Bir o, bir öbürü öksürüyordu. </st><st c="6228">(Öksürük düo’su.) Polis kesik kesik iniltiyle öksürdükçe sanığın öksürükleri daha sertleşiyordu. </st><st c="6325">Polis birden ayağa fırladı, bağırdı:</st></p>
			<p><st c="6361">– Ama siz bana işkence ediyorsunuz... </st><st c="6400">Hakkınız yok buna Bay... </st><st c="6425">neydi?</st></p>
			<p><st c="6431">– Mutira.</st></p>
			<p><st c="6441">– Bay Mutira, rica ederim, size dayak atmak zorunda bırakmayın beni... </st><st c="6513">Elimden gelmez diyorum size, yapamam... </st><st c="6553">Rica ederim, çok rica ederim, söyleyin, konuşun... </st><st c="6604">Sustu bisüre, sonra uyumlu bir sesle konuştu: Sizi anlamıyor değilim, ama, siz de beni anlayın ne olur... </st><st c="6710">Kendimi sizin yerinize koyuyorum ; diyorum ki kendi kendime, ben bu adamın yerinde olsam, kendiliğimden, yani dayak yemeden söyler miydim? </st><st c="6849">Onun için, ne olur, siz de kendinizi benim yerime koyun. </st><st c="6906">Polislikten kovulup yeniden işsiz kalmamı, çocuklarımın açlık çekmelerini ister misiniz? </st><st c="6995">Gördünüz mü, istemezsiniz tabii... </st><st c="7030">Öyleyse anlatın. </st><st c="7047">Beni, sizi dövmekle görevlendirdiler. </st><st c="7085">Sizi konuşturabilirsem, bu, benim mesleğimde ilk başarım olacak... </st><st c="7152">Yardım edin bana, ne olur!..</st></p>
			<p><st c="7180">Polis, yumruğunu öbür elinin ayasına vura vura hücrede dolaştı, kendi kendine konuşmaya başladı:</st></p>
			<p><st c="7277">– Hey Allahım, sen bana kuvvet ver!.. </st><st c="7316">Sen bana cesaret ver... </st><st c="7340">Durup dururken bir adam nasıl dövülür canım... </st><st c="7387">Allahım!..</st></p>
			<p><st c="7397">Sanığa döndü:</st></p>
			<p><st c="7411">– Öyleyse siz yardım edin bana, hiç olmazsa siz yardım edin. </st><st c="7473">Beni kızdıracak, çileden çıkaracak bişey yapın ki döveyim sizi... </st><st c="7539">Bişey yapın, bişey söyleyin Bay... </st><st c="7574">neydi?</st></p>
			<p><st c="7580">– Mutira.</st></p>
			<p><st c="7590">– Bay Mutira, beni kızdırın biraz ne olur canım, kızdırın da döveyim sizi, yalvarırım, ne olur... </st><st c="7689">Bir zaman yalvardı sanığa, ama yalvarmalarının işe yaramadığını anlayınca, siz de hak verirsiniz ki, dedi, artık benden günah gitti. </st><st c="7822">Siz dayağa kaşındınız... </st><st c="7847">Ama ben... </st><st c="7858">ben... </st><st c="7865">ben... </st><st c="7872">Sustu. </st><st c="7879">Tatlı bir söyleyişle, size bişey itiraf edeyim mi, dedi, ben bugün bir polisim ya, Allahın bir lütfudur benim polis oluşum. </st><st c="8003">Bikaç gün daha işsiz kalsaydım, çok kötü olacaktı, çalacaktım çünkü... </st><st c="8074">Polis olamasam hırsız olacaktım ben... </st><st c="8113">Ama polis oldum işte... </st><st c="8137">Belki de siz polis olmadığınız için... </st><st c="8176">Hayatımı anlatayım size, dinlemek ister misiniz?</st></p>
			<p><st c="8224">Polis de, sanık da yere oturdular karşılıklı.</st></p>
			<p><st c="8270">– Ben çok acı çektim, çok çile çektim Bay... </st><st c="8316">neydi?</st></p>
			<p><st c="8322">– Mutira.</st></p>
			<p><st c="8332">– Bay Mutira. </st><st c="8347">Size bişey söyleyeyim ama, aramızda kalsın, e mi, beni de dövmüştü bikez polis... </st><st c="8429">Şimdi beni daha iyi anlıyorsunuz değil mi? </st><st c="8472">Beni dövdüler karakolda, sonra suçsuz olduğum anlaşılınca bıraktılar. </st><st c="8542">Suçsuzluğum anlaşıldı ama, ben gerçekten suçsuz değildim ki... </st><st c="8605">Yalan söyleyip kurtuldum. </st><st c="8631">Siz de bir yalan söyleyin... </st><st c="8660">(Bağırdı.) Yalan söyleyin canım... </st><st c="8695">Yalan söyleyin de, ben de yalan söylüyorsunuz diye sizi döveyim... </st><st c="8762">Sustular. </st><st c="8772">Ama ben sizi konuşturmadan bu kadar uzun zaman yanınızda kalamam ki... </st><st c="8843">Sonra üstlerim kızar bana. </st><st c="8870">Onca zaman sanığın yanında ne yaptın, diye sorar bana üstlerim. </st><st c="8934">Siz benim ekmeğimle oynuyorsunuz, işimden edeceksiniz beni...</st></p>
			<p><st c="8995">Ayağa kalktı, sanığı da yakasından tutup bir boş çuval gibi kaldırdı. </st><st c="9066">Sonra bir elini dostça sanığın omzuna koyup,</st></p>
			<p><st c="9110">– Siz, dedi, bir sanık olarak konuşmamakta haklısınız. </st><st c="9166">Ama ben de bir polis olarak sizi söyletmek için dövmekte haklıyım, öyle değil mi? </st><st c="9248">Bunu kabul ediyorsunuz umarım. </st><st c="9279">Ama bana görevimi yapmam için hiç yardım etmiyorsunuz ki... </st><st c="9339">Sizi dövmem için bir sebep yaratın. </st><st c="9375">İşimi kolaylaştırın ne olur ; küçücük bir yardımda da mı bulunamazsınız?</st></p>
			<p><st c="9447">Birden elini havaya kaldırdı, ha vurdu ha vuracak... </st><st c="9501">Sonra iki kolu da aşağı sarktı. </st><st c="9533">Böylece bunu bikaç kez daha denedi, ama her seferinde de havaya kalkan eli sanığa vuramadan aşağı düştü.</st></p>
			<p><st c="9637">İki eliyle sanığın iki omzundan dostça tutup babacan bir sesle konuştu:</st></p>
			<p><st c="9709">– Sizinle bir anlaşma yapalım, gelin. </st><st c="9748">Ama aramızda kalsın, gizli bir anlaşma. </st><st c="9788">Sanki sizi dövüyormuşum gibi bağırın... </st><st c="9828">Yüksek sesle yalvarın bana. </st><st c="9856">Canınızı acıtıyormuşum gibi öyle bir bağırın ki, dışardan bağırmanızı duysunlar da, sizi dövdüğümü sansınlar... </st><st c="9968">Olur mu Bay... </st><st c="9983">neydi?</st></p>
			<p><st c="9989">– Mutira.</st></p>
			<p><st c="9999">– Bay Mutira, anlaştık mı? </st><st c="10027">Hadi, dayak yiyormuş gibi bağırın bakalım...</st></p>
			<p><st c="10071">Eğilip yerden bir değnek aldı,</st></p>
			<p><st c="10102">– Hah, dedi, işte ben de bu sopayla o yana bu yana vurur, sizi dövüyormuş gibi gürültü çıkarırım. </st><st c="10201">Anlaştık değil mi, hadi başlayın bağırmaya... </st><st c="10247">Çok bağırın da dışardan duysunlar... </st><st c="10284">Hadi! </st><st c="10290">Sustu. </st><st c="10297">Çok inatçısınız Bay... </st><st c="10320">neydi?</st></p>
			<p><st c="10326">– Mutira...</st></p>
			<p><st c="10338">– Bay Mutira, sizin yerinize ben bağırırdım dayak yiyormuş gibi ama, sesimi tanırlar, yoksa... </st><st c="10434">Sonra çakarlarsa kovarlar beni polislikten. </st><st c="10478">Yalvarmaya başladı: Acıyın bana ne olur, yalvarırım size... </st><st c="10538">Bir iyilik edin... </st><st c="10557">Ya anlatın kendiliğinizden yada sizi dövmem için bir bahane yaratın... </st><st c="10628">Biraz kızdırın beni, sinirlendirin...</st></p>
			</section>
			<section>
			<h1><st c="10665">Allegro</st></h1>
			<p><st c="10673">Polis, ellerini göğsünde çaprazlayarak, sonra çözüp arkasında kavuşturarak bir zaman sanığın çevresinde dolandı, sonra bir omuz vurup yıktı yere sanığı. </st><st c="10827">Yaptığı kabalığa pişman olup,</st></p>
			<p><st c="10856">– Pardon... </st><st c="10869">dedi, sanığın kalkmasına yardım etti.</st></p>
			<p><st c="10906">Yine dolandı çevresinde, bir dirsek atıp yere yıktı bir daha. </st><st c="10969">Sanığı düştüğü yerden kaldırıp,</st></p>
			<p><st c="11000">– Siz de bana bişey yapsanıza! </st><st c="11032">diye bağırdı. </st><st c="11046">Kendi kendine, kızamıyorum, kızamıyorum... </st><st c="11089">Olmuyor... </st><st c="11100">diye söylendi. </st><st c="11115">Yine potinbağı çözülmüş... </st><st c="11142">diye eğildi, ayakkabısını bağlarken, öyle hızlı çekti ki, potinbağı kopup ikiye bölündü. </st><st c="11231">Sağlam bişey yapmıyorlar ki... </st><st c="11262">diye bağırdı. </st><st c="11276">Hep çürük çarık potinbağları... </st><st c="11308">Alçak herifler!.. </st><st c="11326">Her hafta potinbağı alınır mı be... </st><st c="11362">Haftada bir elli kuruş ver, potinbağı al işin yoksa... </st><st c="11417">Gittikçe kızıyordu, kızdıkça bağırıyordu: Sağlam bir bağ yapsalar ne olur... </st><st c="11494">Ne olur sanki... </st><st c="11511">Bir çekişte kopuyor işte... </st><st c="11539">Dolandırıcılar!..</st></p>
			<p><st c="11556">Öyle kızgınlıkla bağırıyordu ki, sanık korkudan titreyerek köşeye sığınmıştı.</st></p>
			<p><st c="11634">– Daha bağlarken kopuyor... </st><st c="11663">Alçak! </st><st c="11670">Namussuz!.. </st><st c="11682">Eşşoğlu eşşek!..</st></p>
			<p><st c="11698">Birden kendini kaybedip sanığın suratına hızlı bir tokat indirdi. </st><st c="11765">Sonra yaptığı işe şaşarak, tokadı attığı eline şaşkınlıkla bisüre baktı, birden bir tokat daha attı...</st></p>
			<p><st c="11867">Sevinçle,</st></p>
			<p><st c="11877">– Vurdum... </st><st c="11890">Dövüyorum!.. </st><st c="11903">diye söylendi, dövüyorum artık Bay... </st><st c="11941">neydi?</st></p>
			<p><st c="11947">– Mutira.</st></p>
			<p><st c="11957">– Bay Mutira, dövebiliyorum... </st></p>
			<p><st c="11989">Sanık,</st></p>
			<p><st c="11995">– Bundan sonra artık hep döversiniz... </st><st c="12035">dedi.</st></p>
			<p><st c="12040">Polis, sille tokat, tekme yumruk girişti sanığı dövmeye, duvardan duvara çarpmaya başladı, biyandan da bağırarak sövüyordu.</st></p>
			</section>
			</section>
  <div id="charCountTotal" value="12164"></div></body>
</html>
