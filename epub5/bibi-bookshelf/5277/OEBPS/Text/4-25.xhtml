<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-25</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-26">Eleştirmenin Kaderi</p>

    <p class="paragraf">Eleştirmenin kaderi, tuttuğu ve tutmadığı, önemsediği ve önemsemediği, sözünü ettiği ve etmediği sanatçıların kaderlerine sımsıkı bağlı. Değerli bulduğu sanatçılar yükseldikçe, eleştirmen de yükseliyor, çöktükçe o da çöküyor. Tersten alalım, dudak büktüğü sanatçılar bir gün önemli olduklarını kabul ettiriyorlarsa, eleştirmen küçülüyor, güçsüzleşiyor.</p>

    <p class="paragraf">Bu yüzden iyi bir eleştirmen olmak iyi bir yazar olmaktan çok daha güç.</p>

    <p class="paragraf">Bir zamanlar Batı dünyasında en önemli, en etkin eleştirmenlerden sayılan Saint-Beuve’ü ele alalım. Bugün ona eskisi kadar önem verilmiyor. Oysa bir Thibaudet’den daha saygıyla söz ediliyor. Neden?</p>

    <p class="paragraf">Saint-Beuve, Stendhal’i önemsememiş, bununla da kalmamış, onun yapıtını “iğrenç” bulduğunu yazmıştır. Niçin iğrenç buluyor? <span class="CharOverride-8">“Bu yapıtlarda bir Fransız tarzından başka bir şey yok!”</span> Sonradan Stendhal’in dev bir yazar olduğu kanıtlanmış, Stendhal’i Stendhal eden nitelikler iyice ortaya çıkmıştır. Saint-Beuve, Stendhal için şöyle diyordu: <span class="CharOverride-8">“Bize göre Stendhal, Charles de Bernard’ın, Vinet’nin, Molé’nin, Vicq d’Azier’in altında bir yazar”.</span> Bugün bir Stendhal var, ama yukarda sayılan yazarların hiçbiri ortada yok.</p>

    <p class="paragraf">Saint-Beuve, Nerval’i de hiç saymış, Baudelaire’i Béranger ’den aşağı görmüş, Balzac’ı yanlış yere oturtmuştur.</p>

    <p class="paragraf">Georges Duhamel’e göre Apollinaire bir hiçti.</p>

    <p class="paragraf">Bizde de örnekler verelim. Vasfi Mahir Kocatürk, Salih Zeki Akdağ’ı Yahya Kemal’den önemli görmüştür. Yaşar Nabi <span class="CharOverride-8">Başlangıcından Bugüne Türk Şiiri</span> adlı güldestesine yirmi beş halk şairini aldığı halde Koca Pir Sultan’a yer vermemiştir. Prof. Mehmet Kaplan <span class="CharOverride-8">Şiir Tahlilleri</span> adlı yapıtında Ayhan Kırdar’ı umutla selamlarken Ahmed Arif’i aşağılamış, Melih Cevdet Anday’ı elinin tersiyle itmiştir.</p>

    <p class="paragraf">Zaman, Ataç’ın Türk edebiyatındaki değerler üstüne, yine de, uzgörülü yargılar vermiş olduğunu gösteriyor. Yahya Kemal’in, Nâzım Hikmet’in, Fazıl Hüsnü Dağlarca’nın şiirleri üstünde önemle durmuştur Ataç. Genç kuşakta da iyi şairleri (sözgelimi Turgut Uyar) seçebilmiş, önerebilmiştir. 1940 şiirinin zaferine en büyük katkı da Ataç’tan gelecektir. Bu bakımdan, diyebiliriz ki Ataç, bir eleştirmende bulunması gereken bazı nitelikleri taşımamasına, zaten kendisi de eleştirmen olmayı istememesine karşın, çağının koşulları içinde sağlam, zamanla kanıtlanan bir eleştirel tavır içinde olmuştur. Ama Ataç’ın Batı edebiyatı üstüne yargılarının çoğunca ikinci elden, zaman zaman tutarsız olduğu da bir gerçek. Batı edebiyatını hep <span class="CharOverride-8">Nouvelle Revue Française</span> dergisinde görünen yazarların yargılarıyla görmüştür. Bunu açıklamada bir sakınca da görmüyor Ataç. <span class="CharOverride-8">Günce</span>’sinde şöyle diyor: <span class="CharOverride-8">“Edebiyatta tarikatler vardır. Bir tekkeye giren onun havasına alışır, o havadan başkasıyla pek edemez. Ben de</span> Nouvelle Revue Française <span class="CharOverride-8">tekkesindenim. O derginin övdüğü yazarlara hayran olurum, övmediklerini beğenmem. Onda adı geçmeyenleri ise bilmem.“</span> Ataç’ın bu dergiye bağlı olarak daha çok XIX. yüzyıl yazarlarını okuduğunu, onları özümlemeye çalıştığını söyleyebiliriz. Hatta, genel olarak, Ataç’ın kendi yaşıtları ortaya çıktıktan sonraki Fransız edebiyatının izleyicisi olmayı bıraktığını söylersek fazla aşırı konuşmuş olmayız. Ataç, gençlik döneminin yazarlarından da zamanla soğumuştur. Sözgelimi Alain-Fournier’yi baş köşede oturtmayı sürdürür de, başlangıçta övdüğü Flaubert’i aşağılamaya, kırk yıl bağlandığı Baudelaire’le alay etmeye başlar, Thomas Mann ona göre “berbat” bir yazardır, Eluard şair bile değildir. Oscar Wilde da kimdir ki! Bu böyle ya, bakarsınız, Ataç, Georges Simenon’un büyük yazar olduğunu söylemiş, onu Dostoyevski’nin yanında anmış.</p>

    <p class="yazar">15 Ekim 1975</p>
  </div>
</body>
</html>
