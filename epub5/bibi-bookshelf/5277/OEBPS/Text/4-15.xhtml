<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-15</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-16">Önceki Kuşakta İkinci Yeni Etkisi</p>

    <p class="paragraf">Türk edebiyat tarihinde kendinden önceki kuşakları da etkilemiş, hiç yoksa onlara yeni coşkular kazandırmış iki devinim var: Servet-i Fünuncular ve İkinci Yeni. Bir kuşağın kendinden sonrakileri etkilemesi çok doğal. Ama tersi, az rastlanan bir şey olmalı. Aslında İkinci Yeni üzerine yazı yazmak isteği yok içimde. Bizler kendimizi tam da göremeyiz belki. Bu konuda önemli olan daha çok anılarımızdır. Yazsak, ne yazacağız? Her devinimin bir iç çatışması da var. Bunu başkalarının daha iyi görebileceği kanısındayım. Anılar, evet, anıları yazmalıyım. Bir gün yazarım.</p>

    <p class="paragraf">Yine de bu “önceki kuşak”la ilgili düşüncemi burda söylemek durumundayım. O ki söz verdim <span class="CharOverride-8">Argos</span>’a, o ki aklıma başka şey de gelmiyor...</p>

    <p class="paragraf">Önceki kuşak şairleri, ya da daha önce yazmakta olan şairler içinde, İkinci Yeni’den etkilenenler de oldu, etkilenmeyenler de. Genellikle şu: İkinci Yeni ortaya çıkınca öteden beri yazmakta olan bazı sanatçılar, kendi doğrultularında harekete geçtiler.</p>

    <p class="paragraf">Dağlarca hiçbir akımdan, hiçbir devinimden, hiçbir sanatçıdan etkilenmemiş bir şair. Başlangıçtaki Necip Fazıl etkisini de onca büyütmemek gerektiğini yıllar önce vurgulamıştım. Bu niteliğiyle, elbet, İkinci Yeni de Dağlarca için yeni bir iti yaratmadı. O, zaten Garip’ten de, Garipçilerin girdikleri yeni evreden de (halk olarak sanat) uzakta duruyordu. Genç şairleri fazla izlediğini de sanmıyorum. Üstelik İkinci Yeni’nin ortaya çıkışı sırasında Dağlarca bu devinime tam ters bir yola girmişti. Sezgi şiirinden bütünüyle usçul (rasyonel) bir şiire kaymaya başlamıştı. <span class="CharOverride-8">Âsû</span> (1955) bu kaymanın geçiş yapıtıdır. <span class="CharOverride-8">Batı Acısı</span> (1958) ise somut örneği. (Dağlarca kimseden etkilenmedi, ama kimseyi de etkileyemedi.)</p>

    <p class="paragraf">Önceki kuşaktan, İkinci Yeni ile gerçek bir sorunsalı bulunan bir usta var: Oktay Rifat. Türkçenin en büyük temsilcilerinden biri olan bu usta, 1955’te, <span class="CharOverride-8">Yeditepe</span> dergisinde kendisiyle yapılan bir konuşmada, şiirin, “halkın derdine” çareler arayan bir sanat olduğunu vurguladıktan bir iki ay sonra <span class="CharOverride-8">Perçemli Sokak</span>’ı yayımlayıverdi. Yani en pratik toplumcu sanat görüşünden en soyut plana kaydı. Hem de bir iki ay içinde. Yıl 1955. Bizlerin şiirleri dergilerde bir süredir görünüp duruyor. Sözgelimi benim ilk şiirim “Şarkısıbeyaz” Ocak 1953’te yayımlanmış. Ece Ayhan “Kudüs Fareleri”ni yazmış. Sezai, “Balkon”u yayımlamış. Muzaffer Erdost <span class="CharOverride-8">Pazar Postası</span>’nda genç şairlere atış alanı açmış ve tartışmayı başlatmış.</p>

    <p class="paragraf"><span class="CharOverride-8">Perçemli Sokak</span> ve onun ünlü önsözü için bir şey (hele bugün) diyemeyiz. İkinci Yeni olmasaydı o kitap yine yayımlanacaktı diyenler de çıkacaktır. Ama kitap o söylemle, o tarihte ve o önsözle mi yayımlanacaktı? Bu bir sorudur. Soruyu bırakalım. Sorunsallık şurda: Oktay Rifat yıllar sonra o kitabıyla İkinci Yeni’nin kurucusu olduğunu söyleyecek... Oktay Rifat daha sonra kendi şiirini yeni alanlara çıkardı, en güzeli en verimliyi aradı ve buldu. Ayrı şey. Ama o lafı etmemesi gerekirdi. Yanlış o laf. Gerçek şu: İkinci Yeni Oktay Rifat’ta yaratıcı bir coşku uyandırmıştır. Ve <span class="CharOverride-8">Perçemli Sokak</span>’ın İkinci Yeni’yle hiçbir bağı yoktur.</p>

    <p class="paragraf">Başka bir usta da, Melih Cevdet Anday da, o yıllarda şiirini gözden geçirme gereğini duydu. Böyle denebilir mi? <span class="CharOverride-8">Yan Yana</span>’dan (1956) sonraki kitabında, <span class="CharOverride-8">Kolları Bağlı Odysseus</span>’ta (1963) çok belirli bir değişiklik var. İkinci Yeni ile, kendi şiirini geliştirerek, bir noktada buluşmadı mı Melih Cevdet?</p>

    <p class="paragraf">Anday, Necatigil, Aksal, Eloğlu... Mehmet H. Doğan’ın deyişiyle bu şairlerin <span class="CharOverride-8">“1960’tan sonraki şiirleriyle (Necatigil için bu daha öncelere uzanır) İkinci Yeni’nin usta şairleri arasında dilde ve görüntüde bir çağdaşlık çizgisi, bir ortak temel çıkmıştır ortaya.”</span> Mehmet H. Doğan <span class="CharOverride-8">Perçemli Sokak</span>’ı bir çıkmaz sokak olarak da görmüştü <span class="CharOverride-8">İkinci Yeni Antolojisi</span>’nin<span class="dipp"><a class="_idFootnoteLink" href="#footnote-225-4" id="footnote-225-4-backlink">4</a></span> önsözünde.</p>

    <p class="paragraf">Necatigil genç şairleri en çok izleyen sanatçıydı kuşağı içinde. Bir gencin bir dergide ilginç iki dizesi mi çıkmış, hemen görürdü. <span class="CharOverride-8">Evler</span>’den (1953) sonra yayımlanan <span class="CharOverride-8">Eski Toprak</span>’ta (1956), özellikle de <span class="CharOverride-8">Arada</span> (1958) ve <span class="CharOverride-8">Dar Çağ</span> (1960) adlı kitaplarında yeni duygulanımlara, yeni söz istiflerine girer ve gençlerle buluşur (elbet kendi doğrultusunda).</p>

    <p class="paragraf">Sabahattin Kudret Aksal da değişti. Ama ayrı planda. Bizleri fazla okuduğunu sanmam. Hele o dönemde. Ama Aksal da, gün geldi, şiirini gözden geçirme gereğini duydu. İkinci Yeni olmasa, onun uzaktaki görüntüsü, iyi seçilemeyen “nebüla”sı olmasa o gereği yine duyardı belki. Ama o kadar duymazdı.</p>

    <p class="paragraf">Ceyhun Atuf Kansu İkinci Yeni’yi bağrına bastı. Şiirsel her şeyi bağrına basardı o. O anlamda biraz da. Ama çılgınlık payı çıkarmıştır kendine İkinci Yeni’den. Üretici, sevinçli olmuştur.</p>

    <p class="paragraf">İkinci Yeni hemen aynı kuşaktan olup da Garip’in altın çocukları diye anılan yetenekli gençleri soldurdu: Metin Eloğlu, İlhan Demiraslan, Nevzat Üstün... Can Yücel’i ise solduramadı. Can, Salvador Dali’nin gereküstücülüğe dadanması örneği, katıldı İkinci Yeni’ye. Hasat yaptı. Metin Eloğlu <span class="CharOverride-8">Türkiye’nin Adresi</span>’nden sonra tam bir İkinci Yeni şairidir. Bu devinimin görsel yanını öne çıkarır durur. Ama eski vurgusunu yitirmiştir. Nevzat Üstün şiirini geliştiremedi; İkinci Yeni ile fiziksel bir erimeye uğradı onun yapıtı. İlhan Demiraslan <span class="CharOverride-8">Eller Ekmeğe Doğru</span> (1958) adlı kitabıyla İkinci Yeni’ye yaklaşmak istedi. Ama şiirini var eden öğelerden fazla ödün vermeye başladığı için sonuçta ezildi. (Demiraslan’ı en yetenekli bulurdum.) Mustafa Şerif Onaran şiiri bıraktı. Hasan Şimşek buruştu.</p>

    <p class="paragraf">Cahit Külebi etkilenmedi ve katılmadı. Külebi zaten Garip içinde de Âşık Garip olarak duruyordu. İkinci Yeni’nin çıkış yıllarında şiirle ilgisi biraz gevşemişti de. Ama bizi değerlendirdi, izledi daha sonra.</p>

    <p class="paragraf">Salâh Birsel de etkilenmedi İkinci Yeni’den. Üstelik Salâh Birsel’in en yakın arkadaşları İkinci Yeni ile gelen gençlerdi. Ama o, zaten, Orhan Veli ve arkadaşlarıyla da şiirsel planda pek anlaşamamış, başka noktalarda varolmuştu.</p>

    <p class="paragraf">Necati Cumalı? En etkilenmeyen. Hatta, diyebiliriz ki, Garip şiirini, ya da “Türk Yenilik Şiiri”ni tek sürdüren sanatçı o oldu. Bugün de böyle bu. Garip’in en genç şairi o havaya, o içeriğe sonuna dek sahip çıktı. 1980’de yayımladığı <span class="CharOverride-8">Aç Güneş</span>’teki şiirler İkinci Yeni’yi anımsatsa da, gerçekte Guillaume Apollinaire özlemiyle doludur.</p>

    <p class="paragraf">Nahit Ulvi, Mehmed Kemal, Ahmed Arif İkinci Yeni’den etkilenmediler. Bu devinimi başlangıçta etkilemiş olan Attilâ İlhan hep kendi şiirini yazdı, hiç etkilenmedi.</p>

    <p class="paragraf">Bugün tek Garipçi Necati Cumalı. Tek Mavici Yılmaz Gruda. Tek İkinci Yenici Ercüment Uçarı.</p>

    <p class="paragraf">Özdemir Asaf da mistik <span class="CharOverride-8">Büyük Doğu</span> şiirlerinden sonra <span class="CharOverride-8">Dünya Kaçtı Gözüme</span> (1955) ve <span class="CharOverride-8">Sen Sen Sen</span> (1956) ile İkinci Yeni’yi, kendi ölçülerine göre, kaynağında yakalamak istedi. Yapamadı. İkinci Yeni’de, dipte bir trajik öğe vardır ki her an toplumsal’a dönüşebilir. Özdemir Asaf’ın, İlhan Demiraslan’ın, hatta Metin Eloğlu’nun yakalayamadıkları şey bu, sanırım.</p>

    <p class="paragraf">İkinci Yeni, Garip karşısında 1940 Kuşağı diye adlandırılan şairlere yöneldi zaman zaman. Onlardan sadece küfür yedi.</p>

    <p class="paragraf">Arif Damar’ın durumu var. Arif <span class="CharOverride-8">İstanbul Bulutu</span> (1958) ve <span class="CharOverride-8">Kedi Aklı</span> (1959) adlı kitaplarıyla tam bir İkinci Yeni şairi gibi boy gösterdi. Sonra iki arada kaldı, sanırsam. Toplumcu gerçekçilere karşı İkinci Yeni yanıyla öğündü; İkinci Yeni karşısında ise fırsat düştükçe, toplumcu gerçekçi olarak yüceltmek istedi kendini. İkinci Yeni’nin etkisini en çok yaşamış toplumcu şair odur.</p>

    <p class="paragraf">Orhan Veli? Orhan Veli’nin şiiri artık erimiş. Kullanım yeri yok. Orhan Veli ağırlığı taşımayan şiirleriyle anılıyor daha çok. Ama onun bir şiiri var ki bütün dünyayı, bu arada Garip’i de, İkinci Yeni’yi de, 1940 Kuşağı’nı da alır: “Kapalıçarşı”.</p>

    <p class="yazar">Argos, Şubat 1989</p>

    <div class="_idFootnotes">
      <div class="_idFootnote">
        <p class="dipnot"><a class="_idFootnoteAnchor" href="#footnote-225-4-backlink" id="footnote-225-4">4</a> Söz konusu antoloji, <span class="CharOverride-8">Papirüs</span>’ün özel sayı olarak çıkan Kasım 1969 tarihli 41. sayısıdır (S.Ö.)</p>
      </div>
    </div>
  </div>
</body>
</html>
