<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-12</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-13">Liseli Şairler</p>

    <p class="paragraf"><span class="CharOverride-8">Ses</span> dergisi liselerarası bir şiir yarışması açtı. Yarışmanın seçici kurulunda ben de vardım (öbür üyeler Turgut Uyar, Seyit Kemal <span class="CharOverride-8">[</span>Karaalioğlu <span class="CharOverride-8">– S.Ö.]</span>, Refik Durbaş, Kerem Çalışkan).</p>

    <p class="paragraf">200 kadar lise katıldı bu yarışmaya. Her liseden bir şiir. Okul yöneticilerince oluşturulan seçici kurullar ilk elemeyi yapmışlar. “En iyi” buldukları şiiri dergiye yollamışlar. Her okulda en az beş kişinin <span class="CharOverride-8">Ses</span>’in yarışmasına katıldığını varsayarsak, demek, en az 1000 liselinin şiiri söz konusu. Az bir sayı değil.</p>

    <p class="paragraf">Benim inceleme olanağı bulduğum 200 şiir liseli gençlerin yapıtları üstüne toptan söz söyleme hakkı doğurur mu? Denebilir ki, ilk elemenin okullarda öğretmenlerce yapılmış, ayrıca resmi bir işleme bağlanmış olması (lise müdürlükleri her okulda birinci seçilmiş şiirleri onaylayarak dergiye yolluyor), bazı güzel şiirlerin şu ya da bu biçimde sakıncalı görülerek saf dışı bırakılmalarına yol açmıştır. Üstüne üstlük, okul beğenisi şiir temaları yönünden çok şeyin yolunu tıkayacak niteliktedir. Öte yandan, gerçek bir şiir tutkusu taşıyan genç şairin <span class="CharOverride-8">Ses</span> gibi şimdiye dek söz sanatlarına, şiire, öyküye hiç yaklaşmamış, yabancı kalmış bir magazinin açtığı yarışma karşısında istekli olmayacağı, asıl özleminin sanat, edebiyat dergilerinde boy göstermek olacağı da düşünülebilir. Bütün bunlar doğru. Doğru ya, 200 lisenin her birinden seçilerek gelmiş 200 genç şairin yapıtı var ortada.</p>

    <p class="paragraf">Sanat düzeyi nice olursa olsun, bunların ortak özellikleri, liselerdeki edebiyat, şiir eğitiminin yansılarını, dil değerlerini gösterme yönünden bir şeyler söylemekte. Elbet, bu yarışmada, daha başlangıçta saf dışı kalmış ya da bırakılmış birkaç değerli genç şair olabilir. Onlar nasıl olsa her şeyi aşarak sanat alanında boy gösterecekler, kendilerini kanıtlayacaklardır. Yarışmalar da, ödüller de, birer ölçü olamaz onlar için.</p>

    <p class="paragraf">Ben burda, yukarda sözünü ettiğim ortak özellikler üstünde durmak istiyorum.</p>

    <p class="paragraf">Biçimlenmemiş (amorf) şiirler bunlar. En büyük ortak özellikleri, ülkemizde yazılmış ve yazılmakta olan hiçbir şiire benzememelerinde toplanıyor. Hele yarışmada derece alan birkaç yapıtı ayrık tutarsak, bütün bu... 200 şairin çok büyük bir çoğunluğunun hangi şairleri sevdikleri, hangi şiir değerleriyle beslendikleri belli olmuyor.</p>

    <p class="paragraf">Aruzla yazılmış tek şiir yok. Hece şiirinin ölçüleri bırakılmış. Garip şiirinin getirdiklerine rastlanmıyor. Toplumcu şiir geleneğinin getirdikleri deseniz, o da öyle. 1950 kuşağının hiç izlenmediği anlaşılıyor. 1960’tan sonrakiler? Onlarla da bir benzerlik yok.</p>

    <p class="paragraf">Bu konuda Turgut Uyar’la konuştuk. O da aynı kanıda olduğunu söyledi. Beğeni düzeyi önemli değil, ama bütün bütüne köksüz, tutamaksız bir şiir. Nereye bağlayacağız onu? Hangi kaynaklarla beslenmiş, neleri örnek almış bu genç arkadaşlar? Düşündüm durdum. Belki de, <span class="CharOverride-8">Hürriyet</span>, <span class="CharOverride-8">Kelebek</span>, <span class="CharOverride-8">Hafta Sonu</span> gibi yayın organlarında çıkan ve şiirimizin gelişimiyle uzaktan yakından ilgisi olmayan “içdökü” parçalarıyla bir koşutluk söz konusu. Belki diyorum, çünkü bunlar onlara da pek benzemiyor.</p>

    <p class="paragraf">Burdan şöyle bir sonuca varmak olası: Liselerde Divan şiiri, klasik şiir bütünüyle önemini yitirmiş. Halk şiiri geleneği biraz küçümsenmeye başlamış. Yahya Kemal geçmişe havale edilmiş. 1940’lardan sonra gelişen akımlar ve devinimler hiç tanıtılamamış. Nâzım? Bazı şiirlerde kulaktan dolma bir Nâzım tıkırtısına rastlanıyor. Gelgelelim, Nâzım’ın sesi daha çok köy, kasaba güzellemeleri için, ulusalcı diyebileceğimiz övgüler için kullanılmakta. Duyarlık yönünden, ölçülerini unutmuş, tutamaklarını yitirmiş bir hece şiiri (1935’lerinki)... Kimi zaman rastlanan hümanizm çabası da, düşünce ve kavramlardan çok terimlere dayalı.</p>

    <p class="paragraf">Şiirlerde dilin iyiden iyiye özleştiği dikkati çekiyor. Çok eski, yıpranmış temalar bile Öz Türkçe sözcüklerle anlatılmaya çalışılmış. Dil devriminin okullarda nice yaygınlaştığını ortaya koyan bir gösterge bu. İncelediğim 200 şiirde yeni sözcüklerin genellikle yerinde kullanıldığını (yani o sözcüklerle düşünüldüğünü) gördüm. Eski sözcüklerde ise, tersine, yazım ve kullanış yanlışlarına bol bol rastlanmakta. Bu da, son yıllarda, okullarda dil kaygısının her şeyden önce geldiğini gösteriyor.</p>

    <p class="paragraf">Liseli genç şiir arayıcısının daha çok <span class="CharOverride-8">Hürriyet</span>, <span class="CharOverride-8">Hafta Sonu</span>, <span class="CharOverride-8">Kelebek</span> gibi yayın organlarında çıkmış amatör şiirleri (takvim şiirlerini, radyo reklamlarında okunan biçimsiz, yoz şiirleri...) çıkış noktası olarak alıyor olmaları oldukça düşündürücü bir şey. Hadi günümüz sanatını izleyemediler diyelim, ama, demek önlerinde duran ders kitaplarındaki şiirler de bir örnek olamamış onlara. Buna olanak var mı acaba? Kimbilir, belki de <span class="CharOverride-8">Ses</span> dergisi yarışması için okullarda oluşturulan seçici kurul üyelerinin, yeni çoğunca Türkçe öğretmenlerinin beğenileri bu düzeydi. Ama o zaman durum daha da düşündürücü olmuyor mu?</p>

    <p class="paragraf">Sorun şiirden uzaklaşma değil, yoz bir şiire doğru yönelmedir. Türkçe eğitim sistemimiz bunu önleyemiyor demek. Oysa lise çağları bir genç şair için en anlamlı dönemdir. Genç liseli daha donunu bağlamayı öğrenememiş bir şiire yöneliyorsa, bunda Türkçe öğretmenlerinin vebali büyüktür, diyorum.</p>

    <p class="yazar">Milliyet Sanat Dergisi, 1 Haziran 1981</p>
  </div>
</body>
</html>
