<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_40">Otuz dokuz</h2>

  <h2><br /></h2>

  <p>Bütün kütüphaneyi kırmızı halı üzerinde geçtiler. Luis Rocha bir turist rehberi gibi Thomas'ı, Joanina Kütüphanesi'nin isim babası Kral V. Joâo'nun arka duvardaki portresine doğru götürdü. Fizikçi, eşyalarını resmin önündeki şık bir piyanonun üzerine bıraktı ve Thomas'a kendisini takip etmesini işaret etti.</p>

  <p>"Benimle gel," dedi.</p>

  <p>Son odaya giden kemerin üzerinden geçip duvara gömülü bir kapıyı açtı. Beklemediği bir şey olsa da Thomas fizikçiyi takip etmeye devam etti. Zifiri karanlıkta bir merdivenden çıkıp, ikinci kattaki dar bir tünele girdiler ve bu tüneli takip ederek portrenin üst kısmına geldiler. Rocha soldaki üçüncü rafa baktı, beyaz bir kitap aldı, arkasına uzandı ve açık mavi bir dosya klasörünü çekti. Kitabı yerine koydu ve Thomas'a geldikleri yerden geri dönmesini işaret etti.</p>

  <p>"Nedir o?" diye sordu Thomas tekrar birinci kata indiklerinde.</p>

  <p>"İkinci ispat metodu," dedi Rocha, kralın haşin bakışları altında piyanonun yanına otururken. "Profesör Siza'ya göre Tanrı'nın varlığının bilimsel ispatı."</p>

  <p>Thomas klasöre baktı. Eskimişti, üzerinde Coimbra Üniversitesi'nin mührü vardı ve kauçuk bir bantla kapatılmıştı.</p>

  <p>"Böyle bir belgenin burada ne işi var?" diye sordu tarihçi hayretle. "Profesör Siza eşyalannı Joanina Kütüphanesi'nde mi saklardı?"</p>

  <p>"Tabii ki hayır," diye cevap verdi Luis Rocha. "Profesör Siza kaybolduğunda ben... nasıl desem... biraz korktum. Kaybolan var mı diye baktığımda, Einstein'ın el yazmasının gitmiş olduğunu fark ettim ve bu yüzden de tüm projenin tehlikede olduğundan endişe etmeye başladım. Konuyla alakalı her şeyi bir günlüğüne kendi dairemde sakladım ama bu beni daha da gerdi ve dairemin de pek güvenilir bir yer olmadığının farkına vardım. Nihayetinde Profesör Siza'nın başına gelenler ortadaydı. Birkaç şeyi babanın da aralarında bulunduğu, Profesör'ün arkadaşları arasında dağıtmaya karar verdim." Elini klasörün üzerinde gezdirdi. "Ama bu onların içinde en önemli olanıydı. Onu kimseye veremezdim ama evde de saklayamazdım. Ne yapmalıydım?" İkinci kattaki raflara doğru elini salladı. "O zaman klasörü buraya koymak aklıma geldi, kralın portresinin yanındaki bir sıra kitabın arkasına."</p>

  <p>"Gerçekten de korktun, öyle değil mi?"</p>

  <p>"Hem de nasıl! Profesör Siza'yı kaçırmakla kalmayıp, Tanrı'nın Formülü'nü de almışlardı, yani olay kesinlikle bizim araştırmamızla ilgiliydi. Ben de işin içinde olduğumdan benim kapımı çalmaları da olmayacak şey değildi."</p>

  <p>"Haklısın."</p>

  <p>Luis Rocha tek kelime etmeden etrafına bakındı, sonra da kollarını her yeri kapsayacak şekilde açtı. "Profesör Siza bu kütüphanenin evrendeki ilahi imzanın bir mecazı olduğunu söylerdi."</p>

  <p>"İlahi imza da ne demek?"</p>

  <p>"Einstein'la yaptığı bir konuşmadan ilham aldığı bir düşünce," dedi Rocha kitaplarla dolu rafları işaret ederek. "Bir çocuğun bu kütüphaneye geldiğini ve anlamadığı bir dilde yazılmış bu kitapları<span style="text-indent: 0.3in;">gördüğünü d üşün. Çocuk bu kitabı birinin yazdığını ve kitapların da bazı şeyleri açıklığa kavuşturduğunu bilir, onları kimin yazdığını ve içlerinde ne olduğunu bilmese bile. Kütüphanenin bir şekilde organize olduğunu bilir, bu organizasyon onun için bir sır olarak kalsa bile." Fizikçi iki elini göğsüne koydu. "Bizler o çocuğuz ve kütüphane de evren oluyor. Evrende kanunlar, kuvvetler ve sabitler var, gizemli bir amaçla yaratılmış ve çözemediğimiz bir şekilde düzenlenmişler. Kanunları üstünkörü anlar, her şeyin arkasında bir düzen olduğu fikrini ediniriz ve yüzeysel bir sezgiyle takımyıldızların ve atomların belli bir şekilde hareket ettiklerini biliriz. Tıpkı o çocuk gibi bizler de detaylardan habersizizdir ama hepsinin arkasında yatan bir nedene dair belli belirsiz bir fikrimiz vardır. Ama tek bir şeyden eminizdir: tüm kütüphane belli bir amaca göre düzenlenmiştir. Hiçbir kitabını okumasak ya da nasıl yazılacaklarını bilmesek de bir bilgi içerdiklerini ve zekice düzenlendiklerini biliriz. İşte evren böyledir."</span></p>

  <p>"Einstein'ın ikinci ispat metodunu bulabilmesi için Profesör Siza'ya verdiği ipucu bu muydu?"</p>

  <p>"Hayır. Profesör Siza evrendeki maksatlı zekâyı böyle açıklardı, Einstein'la konuşmalarından ilham alan bir mecaz."</p>

  <p>Thomas şaşkınlıkla gözlerini kırptı. "Peki, Einstein'ın ipucu neydi?"</p>

  <p>Luis Rocha klasörü tutan kauçuk bandı açarak içindeki kâğıtları dışarı çıkardı, çoğunda sıradan birine hiçbir şey ifade etmeyecek denklemler bulunuyordu. Belli bir sayfaya gelene kadar notlarına baktı. "Burada," dedi. "İşte bu."</p>

  <p>Thomas nota doğru eğildi. "Nedir bu?"</p>

  <p>"Einstein'ın ünlü sözü," dedi Luis. "Demişti ki, 'Beni asıl ilgilendiren Tanrı'nın dünyayı daha farklı şekilde yaratıp yaratamayacağıdır; diğer bir deyişle mantıksal basitlik gereksinimi acaba seçim şansı bırakmış mıdır?'"</p>

  <p>"İpucu bu mu?"</p>

  <p>"Evet. Profesör Siza bu ifadeyi ikinci metodun ispatı için bir ipucu olarak kabul etti. Eğer yakından bakarsak nedenini anlamak kolaydır. Einstein evrenin olduğu gibi olmak zorunda olup olmadığını ve belirlenimcilik meselesini anlamaya çalışıyordu. Sorduğu temel soru da şuydu: Eğer ilk şartlar farklı olsaydı, evren ne kadar farklı olabilirdi?"</p>

  <p>"Hımm."</p>

  <p>"O dönem matematik modelleri henüz mevcut olmadığından bu cevaplaması çok zor bir soruydu. Fakat on yıl sonra kaos teorisinin ortaya çıkmasıyla her şey değişti. Kaos teorisi bir sistemin ilk şartlarındaki değişimleri açıklamak için gereken kesin matematiksel araçları sundu."</p>

  <p>"Pek anlamadım," dedi Thomas. "İlk şartlarla neyi kastettin?"</p>

  <p>"Evren yaratıldıktan hemen sonra, enerji ve dağılımı açısından, neler olduğudur. Fakat aynı zamanda evrendeki kanunları, farklı kuvvetlerin düzenlenmesini, doğal sabitlerin değerlerini, her şeyi hesaba katmamız gerekiyor. Örneğin doğal sabitleri ele alalım. Sence hesaplamalarda önemleri büyük değil mi?"</p>

  <p>"Tam olarak neden bahsediyorsun?"</p>

  <p>"Bilmiyor musun?" diye sordu Rocha hayretle.</p>

  <p>"Aslında hayır"</p>

  <p>"Kusura bakma, bazen senin fizikçi olmadığını unutuyorum," dedi Luis Rocha. "Doğal sabitler, maddenin hareketinde büyük rol oynarlar ve evrenin aynı yerinde hep aynı değerlerini korurlar. Mesela dünyadaki hidrojen atomu ile uzak bir galaksideki hidrojen atomu aynıdır. Dahası doğal sabitler evrenin kökenleri olan bir dizi gizemli sayılardır ve onun şu anki pek çok niteliğinden de sorumludurlar. Evrenin sırlarını saklayan bir tür şifre gibidirler."</p>

  <p>Thomas merakla kaşlarını kaldırdı. "Öyle mi? Hiç duymamıştım."</p>

  <p>"Şaşırmadım," dedi Rocha. "Fizik alanındaki pek çok keşif halk tarafından bilinmez. Yine de bu doğal sabitler çevremizdeki her şeyi&nbsp;<span style="text-indent: 0.3in;">tayin eden, temel ve gizemli unsurlardır. Örneğin, atomlar, moleküller, insanlar, gezegenler ve yıldızların hacim ve yapılarının tesadüfen ya da bir ayıklama sürecinin ardından belirlenmediği, değerlerinin sabit olduğu tespit edilmiştir. Durum bu olunca Profesör Siza çok basit bir soru sormuştur: Eğer doğal sabitlerin değerleri biraz farklı olsaydı ne olurdu?"</span></p>

  <p>"Nasıl farklı?"</p>

  <p>"Çekim kuvveti biraz daha güçlü ya da zayıf olsaydı, ışık boşlukta biraz daha hızlı ya da yavaş yol alsaydı, en küçük enerji birimini belirleyen Planck sabiti çok az daha farklı olsaydı... Bu türden şeyler. Eğer bu değerlerde çok küçük değişimler olsa neler olurdu?"</p>

  <p>Sessizlik.</p>

  <p>"Ne buldu?" diye sordu Thomas, merakını zor gizliyordu.</p>

  <p>Luis Rocha başını yana yatırdı. "Dersime girdiğin zaman Omega meselesini anlatmıştım. Hatırladın mı?"</p>

  <p>"Evet."</p>

  <p>"Bana o konuda ne anlatabilirsin?"</p>

  <p>"Hımm... Bir düşüneyim... Evrenin sona erebileceği iki muhtemel yol var demiştin. Ya genişlemeyi bırakıp büzülerek sonunda ezilecek..."</p>

  <p>"Büyük Çöküş."</p>

  <p>"...ya da tüm enerjisini kullanana kadar genişlemeye devam edip sonunda buzdan bir mezarlığa dönecek."</p>

  <p>"Büyük Donma. Peki, nedenini hatırlıyor musun?"</p>

  <p>"Yanılmıyorsam çekim kuvvetiydi, değil mi?"</p>

  <p>"Çok doğru!" dedi fizikçi, başını sallayarak onayladı. "Dersimi anladığına sevindim. Eğer yayılma hızı çekim kuvvetine galip gelirse evren sonsuza kadar genişlemeye devam eder. Eğer genişleyemezse başladığı yere geri döner, havaya atılan bir paranın geri gelmesi gibi. Para yukarı doğru çıkarken çekim kuvvetini yener ama sonra yenilir."</p>

  <p>"Doğru. Bu örneği hatırladım."</p>

  <p>Luis Rocha işaret parmağını kaldırdı. "Ama sana her şeyi anlatmadım. Madde var olduğu için yayılma kuvvetinin çekim kuvvetine denk olduğunu söyleyen üçüncü bir varsayım var. Ama bunun olma ihtimali yok sayılacak kadar düşük. Söz konusu rakamların büyüklüğü düşünülürse evrenin yayılmasının madde tarafından üretilen çekim kuvvetine denk olması akıl almaz bir tesadüf olmaz mıydı?"</p>

  <p>"Sanırım öyle."</p>

  <p>“Yine de gözlemlerimizin bize söylediği bu. Evren, Büyük Donma ile Büyük Çöküş arasındaki kritik çizgide inanılmaz derecede yakın bir oranda genişliyor. Genişlemenin arttığını keşfettik, ki bu da gelecekte Büyük Donma olacağına işaret ediyor ama kesin olduğunu söyleyemem. Ne kadar imkânsız görünse de her iki ihtimalin de tam sınırında bulunuyoruz."</p>

  <p>"Sahi mi?"</p>

  <p>"Sence de garip değil mi? Yine de bu aslında piyangoyu kazandığımız manasına geliyor?"</p>

  <p>"Neden?"</p>

  <p>"Basit. Evren yaratıldığı sırada serbest kalan muazzam miktardaki enerjiyi düşün. Böylesi bir patlama sence kontrol edilebilir mi?"</p>

  <p>"Hayır."</p>

  <p>"Büyük Patlama'nın haşin kuvvetini dikkate alırsak bunu kontrol etmek mümkün değildi. Ya çekim kuvvetini yenecekti ya da yenemeyecekti. İkisinin dengede olması pek mümkün görünmüyor. Yine de birbirlerine eşit olmasalar da eşit olmaya inanılmaz derecede yakınlar. İşte büyük ikramiye bu, Profesör. Eğer Büyük Patlama tesadüfi ve kontrolsüz bir olay olsaydı evrenin maksimum entropide ve kaotik bir durumda kalma ihtimali çok yüksek olurdu. Bazı yapıların düşük entropiye sahip olmalan büyük bir sır olduğundan kimi fizikçiler bunun akıl almaz bir şans olduğunu söyleyebilir. Eğer Büyük Patlama sırasında serbest kalan enerji çok küçük bir miktar daha az olsaydı, madde büzülerek devasa bir kara deliğe dönüşecekti. Eğer&nbsp;<span style="text-indent: 0.3in;">çok küçük bir miktar daha fazla olsa çok büyük bir hızda dağılacağı için galaksiler şekil alacak zamanı bulamayacaktı."</span></p>

  <p>"Çok az bir miktar daha az ya da çok derken neden bahsediyorsun? Yüzde beş mi? Yüzde on mu?"</p>

  <p>Luis Rocha güldü. "Hayır," dedi. "İnanılmaz derecede küçük oranlardan bahsediyorum. Trilyonda birden çok daha küçük." Fizikçi kalemini çıkardı. "Profesör Siza hesabını yapıp evrenin düzenli bir şekilde genişlediğini ortaya koydu, Büyük Patlama'nın enerjisi 10 üzeri 120'de bir bile farklı olamazdı. Yani..."</p>

  <p>Dilini dudaklarının arasında sıkıştırırken şu rakamı yazdı:</p>

  <p style="text-align: center;"><img alt="Untitled-24" src="../Images/Untitled-24.jpg" /><br /></p>

  <p>Fizikçi rakamı düşünürken kalemini çiğnedi. "Yani olması gereken rakamdan kıl kadar bile farklı olsa evrende yaşamın var olması mümkün değildi. Ya çöküp devasa bir kara delik olacak ya da hiçbir şekil almadan yayılacaktı."</p>

  <p>Thomas önünde uzanan sıfırlara baktı ve büyüklüğünü anlamaya çalıştı. "İnanılmaz!" Bir kez daha rakamlara baktı. "Bunun karşılığı ne? Piyangoyu kazanma ihtimalimizin?"</p>

  <p>Luis Rocha tekrar güldü. "Bundan çok daha fazla," dedi. "Uzaya doğru attığın bir okun diğer galaksiye gidip orada bir milimetre çapındaki bir hedefi vurma ihtimali bile daha fazladır."</p>

  <p>"Daha neler!" dedi Thomas hayretle, ağzını eliyle kapattı. "Bunun için bayağı bir şanslı olmak gerekir."</p>

  <p>"Kesinlikle," dedi fizikçi. 'Yine de Büyük Patlama'nın enerjisi o derece kesindir ki, akıl almaz derecede küçük bir aralığa denk gelir. En olağanüstü olanı ise tam da evrenin oluşması için gereken miktarda&nbsp;<span style="text-indent: 0.3in;">enerjinin serbest kalmış olmasıdır. Gerektiğinden ne birazcık daha az ne birazcık daha fazla." Birkaç sayfa daha çevirdi. "Bu şaşırtıcı keşif Profesör Siza'yı evrenin ilk şartlarını incelemeye yöneltti."</span></p>

  <p>"Büyük Patlama mı?"</p>

  <p>"Evet, o ve ondan hemen sonrası." Rocha notları aldı ve aradığı sayfayı bulana kadar çevirdi. "Örneğin maddenin yaratılışını ele alalım. Büyük Patlama olduğunda madde yoktu. Isı akıl almaz derecede yüksekti, o kadar yüksekti ki, atomlar şekil alamıyorlardı. Evren sürekli olarak birbirlerini yok eden parçacık ve anti-parçacıklardan oluşan kaynayan bir çorba gibiydi. Kuark ve anti-kuark olarak bilinen bu enerji parçacıkları zıt yüklü olmaları haricinde birbirinin aynısıdırlar. Ne zaman çarpışsalar patlayıp yeniden enerji haline gelirler. Evren genişledikçe ısı düşmeye başladı ve kuark ve anti-kuarklar hadron denen daha büyük parçacıklar haline gelmeye başladılar ve bunlar da birbirlerini yok etmeye devam etti. Madde ve anti-madde işte bu şekilde meydana geldi. Madde ve anti-madde miktarı birbirine eşit olduğundan ve birbirlerini yok edebildiklerinden enerji ve bu sonlu parçacıklardan oluşan evrende maddenin var olması mümkün değildi. Anlaşıldı mı?"</p>

  <p>"Evet."</p>

  <p>"Diğer taraftan bilinmeyen bir nedenden dolaya anti maddeden biraz daha fazla miktarda madde oluşmaya başladı. Her on milyar anti-madde için on milyar artı bir madde meydana geldi."</p>

  <p>Bu eşitliği yazdı:</p>

  <p style="text-align: center;"><img alt="Untitled-25" src="../Images/Untitled-25.jpg" /><br /></p>

  <p>"Gördün mü?" diye sordu, sayfayı Thomas'ın görebilmesi için çevirdi. "Çok küçük, neredeyse yok sayılabilecek bir farklılık, değil mi? Ama maddenin var olması için yeterli oldu. Yani on milyar anti-parçacık, on milyar parçacığı yok etti ve geriye bir parçacık kaldı. Bu sağlam kalan parça da diğerleriyle birleşerek maddeyi oluşturdu." Yazdığı rakamların üzerine vurdu. "Profesör Siza yaratılışta fazladan bir sıradışı şans unsurunun da etkili olduğunu görmüştü. Eğer parçacık ve anti-parçacık sayısı aynı kalmaya devam etseydi, ki mantıklı olan buydu, madde var olmayacaktı." Gülümsedi. "Madde olmadan biz de olamazdık."</p>

  <p>"Vay," diye mırıldandı Thomas şaşkınlıkla. "Bu gerçekten harikulade."</p>

  <p>"Her şey tek bir fazladan parçacık sayesinde oldu." Fizikçi sayfalara bakmaya devam etti. "Evrenin inanılmaz hassasiyet gerektirdiği bir diğer alan da homojenliğidir. Maddenin yoğunluğu oldukça tutarlı olarak dağıtılmıştır ama tümünde değil. Büyük Patlama olduğunda yoğunluklar arasındaki fark çok küçüktü ve bu yoğunluk maddenin çekim kuvveti dengesizliği nedeniyle zaman içerisinde arttı. Profesör Siza bu hassasiyetin ikinci bir şanslı tesadüfün sonucu olduğunu keşfetmişti. Çeşitlilik derecesi inanılmaz oranda küçüktü ve her yüz binde bir oranındaydı, bu kesin değer tam olarak evrenin var olması gereken orandı. Ne daha az, ne daha fazla. Eğer birazcık daha fazla olsa galaksiler çabucak yoğun kütleler haline gelecek ve yaşamın oluşması için gereken şartlar var olmadan kara delikler oluşacaktı. Diğer taraftan çeşitliliğin oranı birazcık daha az olsaydı maddenin yoğunluğu yeterli güce erişemediği için yıldızlar var olamayacaktı." Ellerini açtı. "Diğer bir deyişle homojenlik tam da hayatın var olması için gereken bir orana sahipti. Bunun olma ihtimali çok düşüktü ama oldu."</p>

  <p>"Anlıyorum."</p>

  <p>"Güneşin yapısına benzer yıldızların var oluşu da hayatın var olabilmesi için gereken diğer bir şanslı tesadüftür." Luis Rocha boş bir kâğıda bir yıldız çizdi. "Bir yıldızın biçimi onun iç yapısının hassas&nbsp;<span style="text-indent: 0.3in;">dengesine bağlıdır. Çok ısı yayarsa yıldız mavi bir dev olur, çok az ısı yayarsa da kızıl bir cüce olur. Biri çok sıcak, diğeri çok soğuktur ve ikisinin de gezegene sahip olma ihtimali çok zayıftır. Ama güneşin de aralarında olduğu pek çok yıldız bu iki aşırı ucun ortasında yer alır. Asıl ilginç olan ise bu sınırlar dışındaki değerlerin de hayli mümkün olduğu halde gerçekleşmemesidir. Aksine kuvvetlerin oranı ve parçacık kütleleri birbirlerine öyle bir uyum sağlamıştır ki, çoğu yıldız bu ikisi arasındaki dar marjine denk gelmiş ve böylece yıldızların çoğu güneşe benzer bir yapıya kavuşmuştur. Çekim kuvveti, elektromanyetik kuvvet ya da proton-elektron kütle oranını çok az bile değiştirsen bugün bildiğimiz evrenin oluşması mümkün değildi."</span></p>

  <p>"İnanılmaz," dedi Thomas, başını iki yana salladı. "Hiç bilmiyordum."</p>

  <p>Luis Rocha, Siza'nın notlarına bakmaya devam etti. "Evrenin ilk şartlarını inceledikten sonra Profesör Siza dikkatini mikro parçacıklara çevirdi." Denklemlerle dolu bir parçaya gelince durdu.</p>

  <p>"Örneğin iki önemli doğal sabiti incelemeye başladı, beta sabiti denen elektron ve proton kütle oranı ve alfa sabiti ya da doğru yapı sabiti denen elektromanyetik etkileşim kuvveti. Değerleri değiştirdi ve sonuçları hesapladı. Ne keşfetti biliyor musun?"</p>

  <p>"Söyle."</p>

  <p>"Betayı biraz artırırsan organize moleküler yapıların var olması mümkün değil; atom çekirdeğinin doğru tanımlanmış, istikrarlı konumunu tayin eden ve elektronların çekirdek çevresinde tam da olması gerektiği gibi hareket etmesini sağlayan betanın mevcut değeridir. Betanın değeri biraz farklı olsaydı elektronlar daha fazla hareket edecek ve DNA kopyalanması gibi bazı işlemlerin gerçekleşmesi mümkün olmayacaktı. Dahası betanın mevcut değeri, alfanınkiyle birlikte ele alındığında, yıldızın merkezindeki ısıyı nükleer tepkimenin&nbsp;<span style="text-indent: 0.3in;">olmasına imkân verecek seviyeye yükseltmektedir. Eğer beta, alfanın karesini 0.005 kadar geçseydi yıldızlar oluşmayacaktı. Yıldız yoksa güneş yok. Güneş yoksa da dünya ve hayat yok."</span></p>

  <p>"Oranlar gerçekten de bu kadar küçük mü?"</p>

  <p>"Öyle ama hepsi bu kadar değil."</p>

  <p>"Başka ne var?"</p>

  <p>"Eğer alfa sadece yüzde dört değişse yıldızlarda karbon üretilmeyecekti. Alfa 0.1'den büyük olsa füzyon ve yıldızlar olmayacaktı. Karbon ve yıldız füzyonu olmadan yaşam da olmazdı. Diğer bir deyişle, evrende hayatın var olabilmesi için doğru yapı sabitinin tam olduğu değerde olması gerekiyordu; ne az ne çok."</p>

  <p>Fizikçi elindeki not yığınına baktı. "Profesör Siza'nın incelediği bir diğer şey de, yıldızlardaki nükleer füzyona ve hidrojen bombasının yapılmasına neden olan baskın kuvvetidir. Yaptığı hesaplara göre baskın kuvvet Büyük Patlama'dan hemen sonraki ilk şartlarda yüzde dört daha fazla olsaydı evrendeki hidrojenin tamamı çabucak yanıp, helyum 2 (*) haline gelecekti. Bu bir felaket olurdu çünkü yıldızlar yakıtlarını çabucak yakıp bitirir ve yaşam için elverişli şartlar oluşmadan evvel bazıları kara delik haline gelirlerdi. Eğer baskın kuvvet yüzde on az olsaydı atom çekirdekleri o kadar etkilenirdi ki, hidrojenden daha ağır elementlerin oluşması mümkün olmazdı. Karbon, hidrojenden ağırdır ve o olmasa yaşam da olmazdı." Hesapların üzerine birkaç kez vurdu. "Diğer bir deyişle, Profesör Siza hayatın var olabilmesi için baskın kuvvetin değerinin küçük bir aralık içinde olması gerektiğini keşfetmişti ve bir mucize eseri de baskın kuvvet tam da bu küçük aralığın içine denk gelmişti."</p>

  <p><span style="text-indent: 0.3in;"><i>(*) Helyum atom numarası ikidir (2). Her elementte olduğu gibi helyum de ilk elektron yörüngenin en fazla alabildiği elektron ikidir. (yay. n.)</i></span><br /></p>

  <p>"İnanılmaz," diye mırıldandı Thomas ve düşünceli bir halde çenesini sıvazladı.</p>

  <p>Anlaşılmaz denklemlerle dolu birkaç sayfa daha.</p>

  <p>"Yaşamın var olması için şart olan hidrojenin helyuma dönüşüm işlemi de benzer şekilde kesinlik gerektirir: Tam olarak kütlesinin yedi binde biri enerjiye dönüşmelidir. Daha az olursa dönüşüm olmaz ve evren sadece hidrojenden oluşur hale gelir. Daha fazla olursa evrendeki tüm hidrojen çabucak tüketilir."</p>

  <p>Şu rakamları yazdı;</p>

  <p style="text-align: center;"><img alt="Untitled-26" src="../Images/Untitled-26.jpg" /><br /></p>

  <p>"Diğer bir deyişle hayatın var olabilmesi için hidrojenin helyuma dönüşüm oranının tam olarak bu aralığın içinde olması gerekiyordu. Tesadüfe bakın ki bu aralığın içinde oluyor!"</p>

  <p>"Vay! Bir kez daha şans bizden yana."</p>

  <p>"Şans mı?" diye güldü fizikçi. "Bu büyük ikramiyenin de ikramiyesi!" Yine notlara baktı. "Şimdi de karbonu ele alalım. Birkaç nedenden dolayı yaşamın bağlı olduğu element karbondur. Yaşam sürecinin başlaması için gereken uzun, kompleks zincirlerin oluşmasına imkân verecek esnekliğe sahip olan tek elementtir. Bu yeteneğe sahip başka bir element yoktur. Ancak karbon sadece sıradışı bazı olayların birleşimi sayesinde oluşabilir." Yanağını kaşıyarak bunu nasıl anlatacağını düşündü. "Karbonun ortaya çıkması için radyoaktif berilyumun, helyumun çekirdeğini yutması gerekir. Basit görünüyor, değil mi? Sorun, radyoaktif berilyumun sadece saniyenin küçücük bir diliminde var olmasıdır."</p>

  <p>Şunu yazdı:</p>

  <p style="text-align: center;"><img alt="Untitled-27" src="../Images/Untitled-27.jpg" /><br /></p>

  <p>"Görüyor musun? Radyoaktif berilyum işte bu kadar bir süre var olur."</p>

  <p>Thomas bunun ne kadar bir zaman olduğunu anlamaya çalıştı. "Ama hiçbir şey," dedi. "Hem de hiç."</p>

  <p>"Doğru," dedi fizikçi. “Yine de bu inanılmaz derecede kısa zaman zarfında, radyoaktif berilyum çekirdeği karbon oluşturabilmek için helyumun çekirdeğini bulmak, çarpışmak ve yutmak zorundadır. Ama imkânsız gibi görünse de bu da gerçekleşiyor." Göz kırptı. "Hımm? Bu da şans! Ne kadar küçük olursa olsun en ufak bir uyuşmazlık olsa karbon var olamayacaktı. Ama ne kadar imkânsız görünse de hiçbir uyuşmazlık yaşanmıyor. Yine de diğer bir akıl almaz derecedeki şanslı tesadüfle yıldızların nükleer bileşenlerinin içindeki enerji tam da bir füzyonun gerçekleşmesi için ihtiyaç duyulacak kadardır."</p>

  <p>"Bu inanılmaz," dedi Thomas.</p>

  <p>"Ama bir şanslı tesadüf daha var," diye devam etti Luis Rocha. "Helyumun çarpışma süresi radyoaktif berilyumun ömründen bile daha kısadır ve karbonun oluşumuna imkân veren nükleer reaksiyona yol açan şey de budur. Hepsinden önemlisi karbon, yıldız içindeki, ancak çok özel şartların yerine gelmesiyle gerçekleşen, bir sonraki nükleer reaksiyona kadar da varlığını sürdürmek zorundadır. Ama yine başka bir şanslı tesadüf sayesinde bu şartlar sağlanır ve karbon oksijene dönüşmez." Gülümsedi. "Biliyorum bunların tümü sana yabancı geliyor ama fizikçiler bunu inanılmaz derecede büyük bir şans olarak görüyorlar. Tek biletle dört ikramiye kazanmak gibi!"</p>

  <p>Thomas güldü. "Zengin olduk!"</p>

  <p>Luis Rocha notlar ve rakamlarla kaplı sayfaları aldı ve onları tarihçiye gösterdi. "Bunları görüyor musun? Bunun gibi keşiflerle dolular. Profesör Siza ve ben son birkaç yılımızı hayatın var olabilmesi için şart olan imkânsız tesadüfleri bulup toplamakla geçirdik:&nbsp;<span style="text-indent: 0.3in;">farklı kuvvetlerin, evrenin ilk halinin ısısının, genişleme oranının tam gereken değerlerde olması ve kendi gezegenimizde denk geldiğimiz akıl almaz tesadüfler. Örneğin bir gezegenin ekseninin açısı. Bir gezegenin dönüşünün güneş sistemindeki diğer yapılar üzerinde etkisi olduğunu dikkate alırsak dünyanın dönüş ekseninin kaotik olması gerekirdi, ki bu da üzerinde hayatın var olmasına engel olurdu. Bir yarıküre altı ayı tek gece olmadan güneş altında geçirirken diğer altı ayı da yıldızların ışığı altında donarak geçirirdi. Ama gezegenimiz son derece talihli. Nedenini biliyor musun?"</span></p>

  <p>"Neden?"</p>

  <p>"Ay. Ay o kadar büyük ki, onun çekim kuvveti gezegenimizin dönüşünü dengeleyerek hayatı mümkün kılıyor."</p>

  <p>'Vay!"</p>

  <p>"Doğru," dedi fizikçi. "Sanki tüm bu detaylar Dünya üzerinde yaşamın gerçekleşmesi için işbirliği yapmış. Dünya'nın çekirdeğini ele alalım; manyetik alan yaratmak için gereken yeterli sıvı nikel ve demire sahiptir, ki bu atmosferimizi Güneş'in öldürücü parçacıklarından korumak için olmazsa olmazdır. Şans! Diğer bir olağanüstü tesadüf de karbonun, suyun sıvı olduğu termal mekânda en çok bulunan katı element olmasıdır. Dünya'nın yörüngesi bile büyük önem taşır. Güneş'e yüzde beş daha yakın veya yüzde on beş daha uzak olsa karmaşık yaşam formları evrilemezdi." Kâğıtları tekrar klasöre koydu. "Tesadüfler ve imkânsızlıklar listesi uzayıp gidiyor."</p>

  <p>Thomas oturduğu yerde kımıldamadan durdu. "Anlamaya başladım," dedi, duyduğu tüm bilgilerden bir mana çıkarmaya çalışıyordu. "Ama tüm bunların tam anlamı nedir?"</p>

  <p>"Açık değil mi?" diye sordu fizikçi şaşkınlıkla. "Sadece hayatın evrene uyum sağlamadığını gösteriyor; evrenin kendisi de hayatın meydana gelmesi için hazırlık yapmış. Belli bir ölçüde sanki evren en başından beri bizim geleceğimizi biliyormuş. Bizim varlığımız olması imkânsız gizemli olaylar zincirinin bir ürünüymüş gibi gö<span style="text-indent: 0.3in;">rünüyor. Gördüğümüz kadarıyla evrenin nitelikleri hayatın ortaya çıkması için temel teşkil eder ama bu nitelikler sonsuz şekilde farklı olabilirdi. Diğer tüm alternatiflerde yaşam olmayan bir evren var olurdu. Hayatın var olması için akıl almaz miktarda parametrenin belli değerlerde birbirlerine uyumlu olarak sıralanması gerekiyordu. Peki, ne oldu? Sıralandılar" Klasörü kapattı. "Buna antropik ilke denir"</span></p>

  <p>"Ne denir?"</p>

  <p>'Antropik ilke," diye tekrarladı fizikçi. "Evrenin, yaşamı var etmek için tasarlandığını söyler."</p>

  <p>Thomas'ın ağzı açık kaldı. "Anlıyorum."</p>

  <p>"Bizim var olmamızı sağlayan akıl almaz tesadüflerin ve imkânsızlıkların tek açıklaması budur."</p>

  <p>Tarihçi düşünceli düşünceli çenesini sıvazladı. "Bunlar olağanüstü," dedi. "Ama tesadüf de olabilir, olamaz mı? Yani piyangoyu kazanmanın düşük ihtimal olduğunu biliyorum ama birisi kazanıyor, değil mi? İhtimal hesabına göre imkânsız değil."</p>

  <p>"Haklısın," dedi Luis Rocha. "Ama bu durumda çok sayıda piyangodan bahsediyoruz. Evrenin genişlemesi, ilk ısı, maddenin homojenliği, maddenin anti-maddeye karşı hafif üstünlüğü, doğru yapı sabiti, baskın kuvvetin değerleri, elektro zayıf kuvvet, çekim kuvveti, hidrojenin helyuma dönüşme oranı, karbonun oluşması için gereken hassas işlem, dünyanın çekirdeğinde manyetik alanın oluşması için gereken metalin bulunması, gezegenin yörüngesi... Her biri ayrı bir şarttır. Eğer bu etkenlerden herhangi birindeki değerlerden birisi çok az daha farklı olsa yaşam olmayacaktı. Ama hayır, hepsi tesadüf. Sence de muhteşem değil mi?" Elini salladı. "Bu aslında dünyayı dolaşıp her ülkede bir piyango bileti almak gibi. Eve döndüğünde bir bakıyorsun ki aldığın her bilete büyük ikramiye çıkmış. Her birine!" dedi ve güldü. "Bu ülkelerden birinde piyango kazanabilmek için çok şanslı olmam gerekiyor. İki ülkede birden kazanırsam fevkalade bir şey olur. Ama her ülkede kazanırsam bu&nbsp;<span style="text-indent: 0.3in;">biraz şüphe uyandırmaz mı? Başka bir şeylerin döndüğünü anlamak için deha olmana gerek yok, değil mi? Bir müdahale olduğu kesin. İşte, yaşamda da olan aynen bu. Her parametrede büyük ikramiyeyi kazanmışız. Her birinde!" Durdu. "Bunun tek bir muhtemel sonucu vardır: usulsüzlük. Bir terslik var demek ki."</span></p>

  <p>"Evet... Göründüğü kadarıyla sadece şansla açıklaması zor gibi görünüyor. Doğru olamayacak kadar iyiyse bir şey muhtemelen öyledir, değil mi?"</p>

  <p>Luis Rocha sandalyesinde arkasına yaslandı. "Profesör Noronha, demek istediğim evreni ne kadar çok gözlemler ve incelersek, o kadar çok iki temel niteliğinde zeki ve bilinçli bir kuvvetin söz sahibi olduğunu görüyoruz." Sol başparmağını kaldırdı. "Birincisi her şeyin tasarlandığı zekâdır." İşaret parmağını da kaldırdı. "İkinci ise her şeyin hayatı var edebilmek niyetiyle planlanmış olmasıdır. Antropik ilke yaşamın tasarlanışında bir amaç olduğunu söyler. Hayat tesadüfi değildir: Sıradışı olayların rastgele bir sonucu olarak ortaya çıkmamıştır. Fizik kanunlarının gizemli sabit değerlerinin uygulanmasının bir sonucudur." Dramatik etkiyi sağlamak için durdu. "Evren, yaşamı var edecek şekilde tasarlanmıştır."</p>

  <p>Sözleri Joanina Kütüphanesi'nde yankılandı, sessizliğin içinde gökyüzündeki bir bulut gibi dağılıp gitti.</p>

  <p>"Anlıyorum," dedi Thomas. "Bunlar hayret verici şeyler. İkinci ispat metodunun ortaya çıkardığı şey... en azından hayranlık uyandırıcı."</p>

  <p>"Evet," dedi Luis Rocha. "Antropik ilke Tanrı'nın varlığını ispatlamanın ikinci metodudur." Kâğıt yığınını karıştırıp daha önce baktığı sayfayı buldu. "Einstein'ın verdiği ipucunu hatırlıyor musun?"</p>

  <p>"Evet."</p>

  <p>Fizikçi sayfayı okudu. "Einstein tam olarak şöyle demişti; 'Beni asıl ilgilendiren şey Tanrı'nın dünyayı farklı şekilde yaratıp yaratamayacağıdır; diğer bir deyişle mantıklı basitlik gereksinimi özgürce&nbsp;<span style="text-indent: 0.3in;">seçime yer bırakmış mıdır?' Rocha, Thomas'a baktı. "Bu sorunun cevabını biliyor musun?"</span></p>

  <p>"Bana anlattığın şeylere göre hayır olması gerekiyor"</p>

  <p>"Kesinlikle: Cevap hayır." Luis Rocha başını iki yana salladı. "Hayır, Tanrı dünyayı bundan farklı şekilde yaratamazdı." Gözlerini kıstı ve yüzünde sinsi bir gülümseme belirdi. "Ama bahsetmediğim bir şey daha var."</p>

  <p>"Nedir?"</p>

  <p>"Antropik ilkenin Tanrı'nın varlığının güçlü bir göstergesi olduğu ortada. Yani eğer her şey hayatın var olabilmesi için böylesine hassas bir şekilde ayarlanmış ise bunun nedeni evrenin hayatı var edecek şekilde tasarlanmış olmasıdır. Ama bir konu hâlâ açıklığa kavuşmadı. İhmal edilebilecek kadar küçük ama yine de çıbanbaşı gibi rahatsız edici ve bizi tam olarak emin olmaktan alıkoyan bir şey." Sesini fısıltı seviyesine indirdi. "Ya tüm bunların hepsi çok büyük bir şansın sonucu ise? Ya tüm bu olaylar şaşırtıcı tesadüflerin akıl almaz bir bileşimi ise? Çok sayıda kozmik piyangoyu kazandığımız doğru ama her ne kadar imkânsız gibi görünse ve çok küçük bir ihtimal bile olsa ya hepsi devasa bir tesadüfün ürünüyse?"</p>

  <p>"Doğru," dedi Thomas. "Bu da var."</p>

  <p>"Bu belli belirsiz ihtimal var olduğu müddetçe antropik ilkenin kesin bir ispat olduğunu söyleyemeyiz, değil mi? Çok güçlü bir göstergedir ama bir ispat değildir."</p>

  <p>"Haklısın. Değildir."</p>

  <p>"Her şeyin bir tesadüf olabileceği yönündeki bu çok zayıf ihtimal Profesör Siza'nın uzun süre canını sıktı. Bu belirsizlik Einstein'ın bahsettiği Tanrı'nın sırlarından biriymiş gibi duruyordu. Eksiklik teoremlerinin de gösterdiği gibi, bir matematiksel sistemin tutarlılığı, ispat edilemez ilkeleri doğru olsa bile ispatlanamazdı; dolayısıyla evrenin yapısının arkasında zeki ve bilinçli bir varlığın olduğunun ispatlanması da mümkün değildir. Profesör Siza, Tanrı'nın aynalar&nbsp;<span style="text-indent: 0.3in;">evinde son bir sır sakladığını ve tam ispat etmesinin mümkün olduğunu zannettiği anda yine elinden kaçtığını düşündü."</span></p>

  <p>"Hımm."</p>

  <p>"Sonra bu yılın başında, Profesör Siza sonunda meseleyi anladı."</p>

  <p>"Sahi mi?"</p>

  <p>"Işığı gördü."</p>

  <p>"Bu da ne demek?"</p>

  <p>"Bir gün ofisinde bir manyetik alandaki elektronların kaotik davranışlarını hesaplarken birden aklına tüm bu belirsizliği tek seferde çözecek bir fikir geldi, bu sayede antropik ilke Tanrı'nın varlığının sadece güçlü bir göstergesi değil aynı zamanda da kesin ispatı olacaktı."</p>

  <p>Thomas oturduğu yerde tekrar kımıldandı. Hafifçe öne doğru eğilip gözlerini kıstı. "Kesin ispat mı? Kesin ispatı bulduğunu mu söylüyorsun?"</p>

  <p>Luis Rocha gülümsemeye devam etti. "Evet. Belirlenimcilik kavramı içerisinde bulunabilir."</p>

  <p>"Anlamadım."</p>

  <p>"Daha önce söylediğim gibi Kant üç meselenin asla çözülemeyeceğini söylemişti: Tanrı'nın varlığı, ölümsüzlük ve özgür irade. Profesör Siza ise bunların cevaplanmakla kalmayıp aynı zamanda bağlantılı olduklarını da düşünüyordu." Fizikçi, boğazını temizledi. "Özgür irade meselesi bizim yaptıklarımızda ne oranda özgür olduğumuzla ilgilidir. Uzunca bir süre bizim özgür olduğumuz düşünüldü ama bilimsel keşifler kademeli olarak özgürlüğümüzü sınırladı. Aldığımız kararları serbestçe alıyormuşuz gibi görünse de aslında pek çok etkene bağlı oldukları ortaya çıkmıştır. Örneğin yemek yemeye karar verdiğimizde bilinçli olarak mı bu kararı veriyoruz yoksa bu fizyolojik ihtiyaçların bir sonucu mu? Zaman içerisinde kararlarımızın tümüyle bize ait&nbsp;<span style="text-indent: 0.3in;">olmadıklarını görmeye başladık. Yaptığımız her şey DNA, biyoloji, vücut kimyası ile kültür, ideoloji ve yaşadığımız hayat tecrübeleri gibi pek çok farklı ve bize özgü özelliklerden etkileniyor. Örneğin, bazı insanların depresyonda olmasının nedeninin hayatlarının kötü olması değil de vücudunun, ruh hâlini düzenleyen bir kimyasal olan, serotonini yeterince üretememesinden kaynaklandığı görülmüştür. Eğer durum buysa pek çok kişinin davranışlarının nedeni özgür iradesi değil de vücudundaki kimyasal dengesizliklerdir. Anladın mı?"</span></p>

  <p>"Evet," dedi Thomas tereddütle. "Babam ve ben bu konuyu konuşmuştuk ve pek aklıma yattığını söyleyemem."</p>

  <p>"Neden?"</p>

  <p>"Özgür irademiz olmadığı, özgür iradenin sadece bir illüzyon olduğu fikri. Sanki bizler sadece robotmuşuz gibi..."</p>

  <p>"Demek istediğini anlıyorum," dedi Rocha. "Ama belli bir ölçüde bilimin ortaya koyduğu bu. Mesela matematik belirlenimcidir. İki kere iki her zaman dörttür. Fizik, matematiği, madde ve enerjinin evrensel kanunlara ve kuvvetlere itaat ettiği evrene uygular. Gezegen, güneşin ve elektron atomun çekirdeğinin etrafında canı öyle istediği için değil de fizik kanunları öyle söylediği için döner. Bu doğru mu?"</p>

  <p>"Şüphesiz. Bu çok açık."</p>

  <p>"Öyleyse madde kendisini spontane olarak düzenlemeye eğilimlidir, fizik kanunlarına itaat eder. Bu düzenleme fazlasıyla karmaşıktır. Belli bir eşikte, atomlar kendilerini elementler olarak düzenlediklerinde, onlar artık fiziğin alanından çıkıp kimyanın alanına girerler; yani kimya da en az fizik kadar karmaşıktır. Kimyasal elementler daha da karmaşık hale geldiklerinde canlı varlıklar ortaya çıkar. Üreme yetenekleri ve teleolojik (*) davranışları onları diğerlerinden ayırır ve her hareketleri tek bir hedefe göre belirlenir: hayatta kalma. Demek istediğim biyoloji aslında kimyanın karmaşık bir türüdür. Biyoloji&nbsp;<span style="text-indent: 0.3in;">çok karmaşık hale gelince zekâ ve bilinç ortaya çıkar. Davranışlarımız bazen farklı, sanki hiçbir kurala uymuyormuş gibi görünebilir. Ama psikolog ve psikiyatristler her davranışın arkasında yatan bir neden olduğunu ispatlamışlardır ve bunlar Kutsal Ruh tarafından ortaya çıkarılmazlar. Nedeninin ne olduğunu bilemeyebiliriz ama bir neden mutlaka vardır. Aslında beynin, daha bilinç idrak etmeden nasıl hareket edeceğine karar verdiğini gösteren kayıtlı deneyler de bulunmaktadır. Beyin kararı verir, sonra da bilince kararın ne olduğunu söyler ama bu öyle hassas bir şekilde olur ki bilincimiz kararı kendisinin verdiğini zanneder. Bu da psikolojinin, biyolojinin karmaşık bir türevi olduğunu gösterir. Anlatmak istediğimi anlayabildin mi?"</span></p>

  <p><span style="text-indent: 0.3in;"><i>(*) Ereksel (yay. n.)</i></span><br /></p>

  <p>"Evet."</p>

  <p>"Güzel. Demeye çalıştığım şey tüm bunların ışığında her şeyin kökenine baktığımızda bilincin, biyolojiye, onun kimyaya, onun fiziğe, onun da matematiğe dayandığını görürüz. Tekrar söylüyorum, elektron sağa ya da sola canı istediği, yani özgür iradesi olduğu için değil de fizik kanunları onu öyle yapmaya zorladığı için döner. Bir elektronun davranışı aşırı derecede kaotik karmaşıklığı nedeniyle belirlenemez olabilir ama yine de belirlenmiştir." Luis elini göğsüne götürdü. "Hepimiz atomlardan oluştuğumuza ve fizik kanunlarına bağlı olarak son derece karmaşık bir şekilde düzenlendiğimize göre bizim davranışlarımız da belirlenmiştir. Fakat tıpkı elektronlarda olduğu gibi bizim davranışlarımız da son derece kaotik bir karmaşıklığa sahip olduğundan belirlenemezdir. Biraz hava tahminini andırıyor: Meteoroloji belirlenimcidir ama etkenlerin karmaşıklığı, sonsuzluk kavramı ve ilk şartlardaki en ufak bir değişikliğin bile kısa ve orta vadede tahmin edilemez sonuçları olması nedeniyle belirlenemezdir. Herkesin bildiği dünyanın bir ucunda kanat çırpan kelebeğin dünyanın diğer ucunda fırtınaya neden olması hikâyesi. Psikiyatristler çocukluğun bir bireyin yetişkin olarak yaşantısını tayin edebileceğini söylüyorlar. Bu insanlara uygulanan kelebek etkisi değil de nedir?"</p>

  <p>"Anlıyorum."</p>

  <p>"Demek istediğim aldığımız kararları özgürce aldığımızı zannetsek de aslında öyle değiller. Aksine bizi etkilediğinden bile haberimizin olmadığı pek çok etken tarafından belirlenmektedirler."</p>

  <p>"Bu korkunç bir şey," dedi Thomas. "Demek ki kontrol bizde değil. Eğer her şey önceden tayin edilmiş ise o zaman... ne bileyim mesela neden karşıdan karşıya geçerken iki tarafa da bakıyoruz?"</p>

  <p>"Sen belirlenimciliği kadercilikle karıştırıyorsun."</p>

  <p>"İyi de düşündüğün zaman ikisi de aynı şey değil mi?"</p>

  <p>"Hayır, değil. Makrokozmik bakış açısından her şey belirlenmiştir. Yine de her bireyin mikrokozmik bakış açısından hiçbir şey belirlenmiş değildir; çünkü hiç kimse daha sonra neler olacağını bilmiyordur. Bizi karar almaya zorlayan sayısız dış etken vardır. Örneğin, eğer yağmur yağarsa şemsiyemizi açarız. Bu karar belirlenmiş olmasına rağmen bize aittir çünkü bizim tarafımızdan önceden bilinmemektedir; fizik kanunları o sırada yağmur yağmasını söyler ve beynimizdeki yazılım da şemsiye açmanın bu dış etkene verilecek uygun bir tepki olduğuna karar verir. Anladın mı? Özgür irade şimdiki zamanla ilgilidir. Fakat geçmişte yaptıklarımızı değiştirmemiz mümkün değildir. Olan olmuştur. Yani geçmiş belirlenmiştir. Eğer hem geçmiş hem de gelecek, farklı boyutlarda olsa da, mevcut ise öyleyse gelecek de belirlenmiştir."</p>

  <p>"Ama sorun hâlâ çözülmedi," diye üsteledi Thomas. "Bizler sadece birer kuklayız."</p>

  <p>"Meseleye böyle bakma," dedi fizikçi. "Futbol maçını düşün?"</p>

  <p>"Ne?"</p>

  <p>"2010 Dünya Kupası'nın Hollanda ve İspanya arasındaki final maçını kaydettiğimizi düşün. Oyun oynanırken oyuncular kararlarını özgürce veriyorlardı, değil mi? Oraya buraya şut çekiyorlardı. Ama biz DVD'den izlerken her şeyin belirlenmiş olduğunu biliyoruz. Oyun bitmiştir ve İspanya uzatmalarda kazanacaktır. Bu kayıttaki oyuncular ne yaparsa yapsın sonuç belirlenmiştir; asla bunu değiştiremezler.</p>

  <p>DVD'nin sonunda İspanya kazanır. Dahası oyuncuların, özgür iradeleriyle yapmış oldukları, tüm hareketleri de artık belirlenmiştir. Hakemin Hollandalı oyuncuyu oyundan atması da buna dâhildir." Gülümsedi. "Hayat da futbol oyunu gibidir. Kararlarımızı özgürce alırız ama onlar önceden belirlenmiştir."</p>

  <p>"Anladım gibi ama kendimi daha iyi hissettiğim söylenemez," diye ısrar etti Thomas. "Nihayetinde kontrol yine bizde değil."</p>

  <p>Luis Rocha, tarihçiye baktı. "Bundan çok daha fazlası anlamına gelir bu, Profesör Noronha," dedi. "Çok daha fazlası."</p>

  <p>"Hımm," diye mırıldandı Thomas hayretle. "Ne açıdan?"</p>

  <p>Fizikçi bir süre devam, etmenin en uygun yolunu düşündü. "Laplace'ın Şeytanı'nı hatırlıyor musun? Bildiğin üzere bilim her olayın bir sebep ve sonucu olduğunu keşfetti ve sebepler önceki olayların sonuçları ve sonuçlar da sonraki olayların sebepleridir. Buraya kadar açık mı?"</p>

  <p>"Evet."</p>

  <p>"Eğer bu aralıksız sebep-sonuç ilişkisini en sonuna kadar götürürsek, Marquis Laplace'ın on sekizinci yüzyılda tespit ettiği gibi, evrenin şimdiki hâli de onun önceki hâlinin sonucu ve kendinden sonra gelecek olanın da sebebidir. Eğer tüm maddeyi, enerjiyi, n'inci dereceden tüm kanunları bilebilseydik bütün geçmiş ve geleceği hesaplayabilirdik. Laplace'ın da dediği gibi geçmiş ve gelecek gözlerimiz önünde belirmiş olurdu." Rocha, Thomas'a işaret etti. "Şimdi sana soruyorum, bunun sonucu nedir?"</p>

  <p>Tarihçi iç çekti. "Her şey belirlenmiştir."</p>

  <p>"Aynen!" dedi fizikçi heyecanla. "Her şey belirlenmiştir. Bir bakımdan geçmiş ve gelecek de mevcuttur. Geleceği değiştiremeyiz; çünkü onlar farklı zamanlardaki aynı şeydir. Bu yüzden geçmiş gibi gelecek de belirlenmiştir. Anladın mı? Bu keşif, izafiyet teorileri ile olmuş, olan ve olacak her şeyin evrenin ilk bilgisinde yazılı olduğunu söyleyen belirlenimci denklemlerle de doğrulanmıştır. Mekân ve za<span style="text-indent: 0.3in;">manın aynı şeyin farklı tezahürleri olduğunu hatırla, biraz yin yangı da andırıyor ve Einstein zaman-mekân algısı da böyleydi. Dolayısıyla New York ve Lizbon'un aynı mekânda olmasa da, var olması gibi, geçmiş ve gelecek de aynı zamanda olmasa da vardır. Lizbon'dan New York'u göremem, tıpkı gelecekten geçmişi göremediğim gibi ama bu ikisinin de mevcut olduğu gerçeğini değiştirmez."</span></p>

  <p>"Hımm."</p>

  <p>"İzafiyet teorileri bize evrenin farklı yerlerinde zamanın farklı aktığını söylemektedir, maddenin hızı ve çekim kuvveti tarafından belirlenmiş şekilde. A ve B olayı evrenin bir noktasında aynı, diğer noktasında ise farklı zamanlarda olur; bir yerde A, B'den önce diğer yerde ise B, A'dan önce gerçekleşir. Yani evrenin belli bir noktasında B henüz gerçekleşmemiştir ama gerçekleşecektir. Ne olursa olsun o önceden belirlendiği için olacaktır." Başını yana yatırdı, hâlâ Thomas'a bakıyordu. "Şimdi sana soruyorum, her şey ne zaman belirlendi?"</p>

  <p>"Bilmiyorum! En başta herhalde."</p>

  <p>"Çok doğru!" dedi Luis Rocha heyecanla. "Her şey en başta belirlendi, evren şekil aldığı anda. Enerji ve madde belli bir biçimde dağıtıldı, kanunlar ve sabitlerin değerleri belli bir biçimde değerlendirildi ve tam o anda madde ile enerjinin tarihi belirlendi. Anladın mı?"</p>

  <p>"Evet..."</p>

  <p>"Peki, bunun antropik ilkeyle ilişkisini görebiliyor musun?"</p>

  <p>Thomas tereddüt etti, ikisinin ne ilişkisini olduğunu kestirmeye çalıştı. Tereddüdü sadece bir an sürdü; gözleri kocaman açık halde ve heyecandan titreyerek nihayet ispatın tamamlandığını anladı.</p>

  <p>"Oh... Tanrım," diye kekeledi şaşkınlıkla, gerçeği sonunda idrak etmişti. "Bu... bu... akıl alır gibi değil."</p>

  <p>"Her şeyin belirlenmiş olması, olmuş olmakta ya da olacak olan her şeyin zamanın başlangıcında bilindiğini gösterir Bu konuşma bile. Bizler sanki büyük bir sahnede gibiyiz ve her birimiz kendi rolümüzü oynuyor, evren başladığı zaman görülmez bir yazarın yazmış olduğu&nbsp;<span style="text-indent: 0.3in;">senaryo metnine göre hareket ediyoruz." Rocha söylediklerinin sindirilmesi için zaman tanıdı. "Her şey belirlenmiştir."</span></p>

  <p>"Tanrım..."</p>

  <p>"Profesör Siza'ya göre, antropik ilkeyi, Tanrı'nın varlığının ispatına çevirecek kayıp parça buydu. Evren öyle bir incelikle tasarlanmıştır ki, bir zekâya ve amacı olan bir hassasiyete işaret etmektedir. Her şey en başından beri belli olduğundan bizim varlığımızın tesadüfi olması da mümkün değildir."</p>
</body>
</html>
