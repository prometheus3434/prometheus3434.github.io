<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_5">Dört</h2>

  <h2><br /></h2>

  <p>Bir siluet yan kapıdan geçti ve yavaşça maun masaya yaklaştı. Thomas ve iki Amerikalı, adamın birden ortaya çıkmasıyla şaşırmışlardı, sanki bir hayalet birdenbire odanın ortasında belirmiş gibiydi.</p>

  <p>Uzun boyluydu ve buz mavisi gözleriyle yakışıklı bir adamdı; beyaz saçları kısa kesilmişti ve siyah bir takım giyiyordu. Yetmiş yaşlarında görünmesine rağmen durumu gayet iyiydi, sert ve mağrur yüzündeki tek yaşlılık belirtisi gözlerinin kenarındaki kırışıklıklardı. Loş ışıkta durdu, kımıldamadan ve biraz sinsice, sanki hem durumu hem de Thomas'ı incelermiş gibi gözlerini kıstı. Orada bir süre daha bekledi, sonunda bir sandalye çekti, öne doğru eğildi, konferans masasına oturup doğruca tarihçiye baktı.</p>

  <p>"Merhaba, Bay Bellamy," dedi Sullivan, Thomas'ın dikkatini çeken saygı dolu bir ses tonuyla.</p>

  <p>"Merhaba, Greg," dedi adam, sesi boğuktu ve gözlerini hâlâ Thomas'tan ayırmamıştı. Bütün vücudundan otorite yayılıyordu. Otorite, göz korkutma ve gizli bir saldırganlık. "Beni dostunla tanıştırmayacak mısın?"</p>

  <p>Sullivan derhâl itaat etti. "Thomas, bu Bay Bellamy."</p>

  <p>"Nasılsınız?"</p>

  <p>"Merhaba, Thomas," dedi yeni gelen. "Geldiğin için teşekkürler."</p>

  <p>Sullivan öne eğilip dudaklarını tarihçinin kulağına yaklaştırdı. "Bay Bellamy bu sabah geldi," dedi hürmetkâr bir fısıltıyla. "Langley'den buraya..."</p>

  <p>"Teşekkürler, Greg," diye araya girdi Bellamy. "Bundan sonrasını ben hallederim."</p>

  <p>"Peki, Bay Bellamy."</p>

  <p>Tehditkâr görünümlü Amerikalı bir süre sandalyesini arkaya yatırarak oturdu, dikkatini bir an olsun Thomas'ın üzerinden çekmedi. Ağır ağır nefes alıyordu, hatta bu sessizlikte nefes almıyormuş gibi geliyordu; sadece varlığı bile huzursuzluğa hatta korkuya yol açmaya yetecek birisiydi. Tarihçi alnında biriken terleri hissetti ve gülümsemeye çalıştı ama yeni gelen dik dik bakmaya devam etti, yüz ifadesi buz gibiydi, kıstığı gözleriyle tarihçiyi süzüyor, onu tartıp değerlendiriyordu.</p>

  <p>Birkaç dakika sonra -bu süre odadaki herkese bitmeyecekmiş gibi gelmişti- mavi gözlü adam vücudunu dikleştirdi, gölgelerden çıkıp ışığın altına geldi, dizlerini masaya dayadı ve dudakları aralandı.</p>

  <p>"İsmim Frank Bellamy ve CIA'in dört bölümünden biri olan Bilim ve Teknoloji Bölümü'nün başkanıyım. DS&amp;T'deki görevimiz bilgi toplama görevlerini destekleyecek yeni teknolojileri araştırmak, tasarlamak ve uygulamaktır Afganistan'daki bir plakayı birkaç metre uzağındaymış gibi okuyacak uydularımız var. Kullandığımız haber müdahale sistemleri sayesinde, mesela bu sabah sizin Mısır Müzesi'ne gönderdiğiniz e-postayı okuyabiliyor ya da Don'un dün gece otel odasında hangi porno sitesine girdiğini biliyoruz." Don Snyder'in yüzü utançtan öyle bir kızardı ki, genç Amerikalı analizci başını önüne eğmek zorunda kaldı. "Eğer istersek, bizim haberimiz olmadan bu gezegende yaprak bile dalından düşemez." Delici bakışlarını Thomas'ın üzerine dikti. "Elimizde olan gücü anlayabiliyor musun?"</p>

  <p>Tarihçi başını salladı, sunumdan etkilenmişti. "Evet."</p>

  <p>Frank Bellamy sandalyesinde arkasına yaslandı. "Güzel." Pencereden dışarıda güneş altında parlayan çimlere baktı. "İkinci Dünya Savaşı başladığı zaman ben New York, Columbia Üniversitesi'nde umut vaat eden genç bir fizikçiydim. Savaş sona erene kadar New Mexico'daki kurak bir tepeye kurulmuş olan Los Alamos'ta çalıştım." Bellamy ağır konuşuyor, her kelimeyi vurguluyor ve uzun aralar veriyordu. "Manhattan Projesi'nin ne olduğunu biliyor musunuz?"</p>

  <p>"İlk atom bombasının geliştirildiği yer, değil mi?"</p>

  <p>Amerikalının dudaklarında gülümser gibi bir ifade belirdi. "Gerçek bir dâhisin," dedi alaycı bir tonda ve üç parmağını havaya kaldırdı. "1945'te üç bomba yaptık. İlki Alamogordo'da patlatılan deneysel bir araçtı. Onun ardından Hiroşima'ya atılan "Küçük Çocuk" ve Nagazaki'ye atılan "Şişman Adam" geldi." Ellerini salladı. "Bum. Savaş bitti." Bir süre hiç kımıldamadan oturdu, geçmişi yeniden yaşıyor gibiydi. "Manhattan Projesi bir yıl sonra iptal edildi. Oradaki bilim adamlarının çoğu gizli projelerde çalışmaya devam etti ama ben etmedim. Bir anda işsiz kalmıştım. Ardından bir tanıdığım bana Başkan Truman'ın istihbarat örgütü kurmak için 1947'de imzaladığı Ulusal Güvenlik Kanunu'ndan bahsetti. Eski örgüt, OSS, savaş sonunda kapatılmıştı ama Komünizmin yayılacağı korkusu ve KGB eylemleri nedeniyle Birleşik Devletler bir şeyler yapılmasının zorunlu olduğunu fark etti. Yeni kurulan örgüte CIA adı verildi ve ben de onun bilim bölümünde iş buldum." Dudaklarında yeniden gülümsemeyi andıran bir kıvrılma belirdi. "Aslında şu anda Örgüt'ün kurucularından birine bakıyorsunuz." Yüzünde tekrar o soğuk ifade belirdi. "O devirde bilimin CIA'in öncelik listesinde çok alt sıralarda olduğunu düşünebilirsiniz ama aslında tam tersiydi. Amerika, Sovyetler Birliği'nin de atom bombası yapmasından çok korkuyordu ve CIA bu konuda üç şey yaptı." Tekrar üç parmağını havaya kaldırdı. "İlk olarak Sovyetleri gözetledi. İkinci olarak aralarında Nazilerin de bulunduğu bilim adamlarını ülkeye getirdi. Üçüncü olarak kendi&nbsp;<span style="text-indent: 0.3in;">bilim adamlarımızı gözetledi. Fakat tüm çabamıza rağmen Sovyetler Birliği ilk atom bombası denemesini 1949'da yapmayı başardı, bu tam bir paranoyaya neden olmuştu. Başta kendi bilim adamlarımızın Moskova'ya bilgi sızdırdığından şüphelendik ve böylece cadı avı başladı." Bellamy ilk kez gözlerini Thomas'tan başka bir yöne çevirdi ve Sullivan'a döndü. "Greg, bana bir kahve getirir misin?"</span></p>

  <p>"Kültür ataşesi" generalin emrine itaat eden bir asker gibi ayağa fırladı. "Derhâl, Bay Bellamy," dedi ve odadan çıktı.</p>

  <p>Frank Bellamy'nin mavi gözleri tekrar Thomas'a döndü. "1951'in ilkbaharında İsrail Başbakanı David Ben-Gurion üç yaşındaki yeni devletleri adına bağış toplamak için Birleşik Devletler'e geldi. Bu tür ziyaretlerde her zaman yaptığımız gibi programını inceledik. Bir şey gözümüze çarptı: Ben-Gurion, Princeton'da, Albert Einstein'la bulaşacaktı. Patronum bu buluşmanın izlenmesi gerektiğini düşündü, ben de bir meslektaşımı bu konuşmayı ses kayıt cihazıyla kaydetmesi için gönderdim." Önündeki küçük not defterine baktı. "Bu buluşma 15 Mayıs 1951'de Einstein'ın evinde gerçekleşti: 112 Mercer Caddesi, Princeton. Patronumun da tahmin ettiği gibi Ben-Gurion ondan İsrail için bir atom bombası tasarlamasını istemişti. Yapması kolay bir bomba istiyordu, öyle kolay olmalıydı ki kaynakları kısıtlı bir ülke bile çabucak ve gizlice bunu yapabilmeliydi."</p>

  <p>'Ya Einstein?" diye sordu Thomas, ilk kez araya girme cesaretini göstermişti. "Kabul etti mi?"</p>

  <p>"Küçük dehamız başta itiraz etti," dedi, tekrar notlarına baktı. "Fakat Ben-Gurion'un isteği üzerine bir ay sonra çalışmaya başladığını ve çalışmasına 1954'e kadar devam ettiğini biliyoruz, ölümünden bir yıl öncesine kadar." Başını sayfadan kaldırdı. "Profesör Noronha, bir atom bombasının saldığı enerjinin ne olduğunu biliyor musunuz?"</p>

  <p>"Nükleer enerji?"</p>

  <p>"Evet. Peki, bunun ne tür bir enerji olduğunu biliyor musunuz?"</p>

  <p>"Atomlarla ilgili bir şey olsa gerek, değil mi?"</p>

  <p>"Evrendeki her şey atomlarla ilgilidir," dedi Bellamy ciddi bir ifadeyle. "Size ne tür bir enerji olduğuna dair fikriniz olup olmadığını soruyorum."</p>

  <p>Thomas gülmemek için kendisini zor tuttu. "En ufak bir fikrim yok."</p>

  <p>Greg Sullivan elinde bir tepsiyle geri geldi ve dört dumanı tutan espressoyu, küçük şeker paketleriyle birlikte, masanın üzerine koydu. CIA direktörü, koyu ve şekersiz kahvesini alıp bir yudum içti.</p>

  <p>"Evren temel parçacıklardan oluşur," dedi, bardağını masanın üzerine bıraktı. "Başta atomların bu parçacıklar olduğu düşünülüyordu ve bu yüzderi de ona bu isim verilmişti. Yunanca atomos kelimesinden gelir ve "bölünemez" demektir. Fakat zaman içerisinde fizikçiler bölünemezi de bölmenin mümkün olduğunun farkına vardılar." Küçük bir şey olduğunu anlatmak ister gibi baş ve işaret parmaklarını birbirine değdirdi. "Daha da küçük parçacıklar olduğu keşfedildi, atomun çekirdeğinde bir arada bulunan proton ve nötronlar ve atomun etrafında inanılmaz bir hızda dönen elektronlar." Parmağını bardağın etrafında döndürerek elektronun hareketini taklit etti. "Lizbon'u bir atom boyuna gelecek kadar küçültebileceğimizi düşünün. Eğer yapabilseydik, çekirdeği şehrin ortasındaki bir futbol topu kadar kalırdı. Bu durumda elektron da merkezden otuz kilometre kadar dışarıda olan ve bu futbol topunun etrafında saniyede kırk bin kez dönebilen bir misket olurdu."</p>

  <p>'Vay."</p>

  <p>"İşte buradan bir atomun ne kadar küçük ve boş olduğunu anlayabilirsiniz."</p>

  <p>Thomas yumruğunu masaya vurdu. "Ama eğer atomlar boşsa," dedi, "Neden masaya vurduğumda elim masanın içinden geçip gitmiyor?"</p>

  <p>"Bunun nedeni elektronlar arasındaki elektrik kuvveti ve bizim Pauli dışlama ilkesi dediğimiz yani iki atomun aynı anda aynı yerde olamamasıyla ilgisi vardır."</p>

  <p>"Hımm."</p>

  <p>"Bu da bizi evreni var eden güçlere götürür." Bellamy tekrar parmaklarını kaldırdı ama bu sefer dördünü. "Tüm parçacıklar bir diğeriyle temel kuvvetler vasıtasıyla etkileşime geçer: çekim, elektromanyetizma, baskın kuvvet ve zayıf kuvvet. Örneğin bunlar arasında en zayıf olanı çekimdir ama menzili sonsuzdur." Bardağı etrafındaki yörünge hareketini tekrarladı. "Dünyanın güneşin etrafında dönmesinin nedeni onun çekim gücüdür; galaksinin ortası gibi uzak bir noktadaki çekim güçleri bile bizi etkiler. Bir de elektrik ve manyetizmayı tek teori halinde birleştiren elektromanyetizma var. Zıt kutupların birbirini çekmesi ve aynı kutupların birbirini itmesine neden olan şey." Masaya vurdu. "Sorun da burada yatıyor zaten. Fizikçiler protonların pozitif yüklü olduğunu öğrendiler. Fakat elektrikte aynı kutupların birbirini itmesi gerekir, değil mi? Eğer protonların hepsi benzer yüklü ise -hepsi pozitif- öyleyse birbirlerini itmeleri şarttır. Hesaplamalar yapıldı ve görüldü ki, eğer protonlar futbol topu büyüklüğünde olsaydı, üzerleri bilinen en güçlü metal alaşımla kaplanmış olsa bile elektriğin itme gücü o kadar büyük olurdu ki, o metali tuvalet kâğıdı gibi parçalardı." Kaşlarını kaldırdı. "Bir protonu diğerinden iten güç işte bu kadar büyüktür." Elini yumruk yaptı. "<span style="text-indent: 0.3in;">Yine de tüm bu itme gücüne rağmen protonlar çekirdekten ayrılmıyorlar. Neden? Bu kadar güçlü olan elektriğin itme gücünden daha güçlü olan şey nedir?" Biraz durarak heyecanı daha da artırdı. "Fizikçiler bu durumu inceledi ve bilinmeyen bir güç keşfettiler Buna da 'baskın çekirdek gücü' adını verdiler Bu öyle büyük bir güçtür ki, çekirdekteki protonları bir arada tutmaktadır." Elini açtı ve sonra tekrar yumruk yaptı, sanki çekirdeği bir arada tutan enerjinin kaynağı kendi eliymiş gibi. "Gerçekte nükleer güç, elektromanyetizmadan yüz kat daha güçlüdür. Eğer protonlar yüksek hızda birbirinden uzaklaşan iki&nbsp;</span><span style="text-indent: 0.3in;">tren olsaydı baskın kuvvet onların birbirlerinden ayrılmasına engel olabilirdi. İşte baskın kuvvet budur." Uyarıda bulunurmuş gibi bir parmağını havaya kaldırdı. "Ama akıl almaz gücüne rağmen baskın kuvvetin menzili çok kısadır, bir atom çekirdeğinin ebadından bile daha küçüktür. Eğer bir proton, atomun çekirdeğinden ayrılmayı başarırsa baskın kuvvetin etkisinden kurtulmuş olur ve sadece geri kalan kuvvetlerin etkisine girer. Buraya kadar anlaşıldı mı?"</span></p>

  <p>"Evet."</p>

  <p>"Aferin." Bellamy durdu, sonraki bölümü nasıl açıklayacağını düşünüyordu. Döndü ve bir binanın arkasında kaybolmak üzere olan güneşe baktı. "Güneşe bak. Neden parlayıp ısı yayıyor?"</p>

  <p>"Nükleer patlamalar yüzünden, değil mi?"</p>

  <p>"Evet, patlamaya benziyorlar ama aslında nükleer tepkimeden kaynaklanan plazma hareketidir onlar. Nükleer tepkimenin ne olduğunu biliyor musunuz?"</p>

  <p>Thomas omuz silkti. "İşin aslı, hayır."</p>

  <p>"Fizikçiler belli şartlar altında bir atomun çekirdeğinin içindeki baskın kuvvetin serbest kalmasının mümkün olduğunu keşfettiler. Bunu iki şekilde yapmak mümkündü: fizyon ve füzyon. Bir çekirdekçik parçalandığında ya da iki çekirdek birleştirildiğinde çekirdeği bir arada tutan muazzam büyüklükteki baskın kuvvet serbest kalır. Nötronlar dışarı fırlayıp yakındaki diğer atomları parçalarlar ve diğer baskın kuvvetleri de serbest bırakarak zincirleme bir tepkimenin doğmasına neden olurlar. Şimdi baskın kuvvetin ne kadar büyük bir güç olduğunu anlayabildin mi? Bunun büyük miktarlarda gerçekleştiğindeki durumu hayal edebiliyor musun?"</p>

  <p>"Bir patlama mı?"</p>

  <p>"Atomun çekirdeğinin içindeki enerjinin -baskın kuvvetin bulunduğu yerdeki- serbest kalmasına nükleer reaksiyon denir."</p>

  <p>Thomas ağzını açtı. "Ah!" dedi hayretle. "Şimdi anladım."</p>

  <p>Amerikalı dönüp Lizbon'un kırmızı kiremitli çatılarının üzerindeki turuncu küreye baktı. "Güneşin içinde gerçekleşen şey nükleer füzyondur. Atomların çekirdekleri sürekli birleşerek baskın kuvvetin serbest kalmasına neden olurlar" Mavi gözleri tekrar Thomas'ın yeşil gözlerine kilitlendi. "Önceden baskın kuvvetin ancak doğal şekilde serbest kalmasının mümkün olduğu zannedilirdi. Ama 1934'te Enrico Fermi, ileride Los Alamos'ta birlikte çalışacağım İtalyan bilim adamı, uranyumu nötronlarla bombaladı. Bu deney incelendiğinde bombardımanın sonucunda uranyumdan daha hafif maddelerin ortaya çıktığı görüldü. Bu nasıl olabilirdi? Bombardımanın uranyumun çekirdeğinin dağılmasına neden olduğuna karar verildi, diğer bir deyişle fizyon gerçekleşmiş ve bu sayede de başka elementler ortaya çıkmıştı. Böylece baskın kuvvetin suni olarak serbest bırakılabileceği anlaşıldı, ama güneşteki gibi füzyonla değil de fizyon yoluyla..."</p>

  <p>"Ve bu da atom bombası demek oluyor."</p>

  <p>"Aynen. Atom bombası atomların çekirdeğinin parçalanmasıyla baskın kuvvetin serbest kalmasını sağlayan zincirleme bir tepkimedir. Hiroşima'da bu etkiyi sağlamak için uranyum kullandık; Nagazaki'de ise plütonyumu tercih ettik. Daha sonra yapılan hidrojen bombaları ise fizyonla değil de, güneşteki gibi füzyonla üretildi."</p>

  <p>Frank Bellamy sustu, sandalyesinde arkasına yaslandı ve kahvesinin kalanını bitirdi. Sonra da parmaklarını kavuşturup gevşedi.</p>

  <p>Sunumunu bitirmiş gibi görünüyordu ki, bu Thomas'ı daha da şaşırtmıştı. Sessizlik otuz saniye belki de daha fazla devam etti, huzursuz edici ve hatta dayanılmaz ölçüdeydi.</p>

  <p>"Lizbon'a bana bunları anlatmaya mı geldiniz?" diye sordu sonunda tarihçi, kafası hâlâ karışıktı.</p>

  <p>"Evet," dedi soğuk Amerikalı, ses tonu yanılgıya yer vermeyecek şekilde kesindi. "Ama bu sadece girişti. CIA'in bilim ve teknoloji direktörü olarak görevlerimden biri de nükleer teknolojinin yayılmasını önlemektir. Birkaç Üçüncü Dünya Ülkesi de buna sahip oldu&nbsp;<span style="text-indent: 0.3in;">ve kimi durumlarda bu durum bizi aşırı derecede endişelendirdi. Örneğin Saddam Hüseyin denedi ama İsrailliler tesislerini yok ettiler. Şu anda ise dikkatimizi başka bir ülkeye çevirmiş durumdayız." Not defterinden küçük bir harita çıkardı ve işaret etti. "İşte buna."</span></p>

  <p>Thomas masanın üzerine baktı. "İran mı?"</p>

  <p>CIA direktörü başını salladı. "İran nükleer programı Şah zamanında, Tahran, Alman bilim adamlarının yardımıyla Buşehr'de bir reaktör inşa etmeye kalkıştığında başladı. 1979'daki İslam Devrimi nedeniyle Almanlar projeyi askıya almak zorunda kaldı ve bir süre ülkedeki her türlü gelişmeye karşı muhalefet edilmesinin ardından Ayetullahçılar, Rusya'dan reaktörün bitirilmesi için yardım istemeye karar verdiler. Fakat bu zaman zarfında Birleşik Devletler, Rusya'yla yakınlaşmıştı ve onları, İran'ı bir üst seviyeye taşıyacak, uranyumu zenginleştirmek için kullanılan lazeri göndermemeye ikna etmek mümkün hale gelmişti. Çin de yardımcı olmaması konusunda ikna edildi ve her şey kontrol altına alınmış gibi göründü. Fakat 2002'nin sonlarında bu illüzyon dağıldı. Durumun aslında tümüyle kontrolden çıkmış olduğu anlaşıldı." Tekrar haritaya baktı. "Son derece rahatsız edici iki şey öğrendik." Tahran'ın güneyindeki bir yeri işaret etti. "İlki burada Natanz'daydı, İranlılar yüksek hızlı merkezkaç kullanarak uranyum zenginleştirebilecekleri tesisler inşa etmişlerdi. Eğer genişletilirse bu tesislerde Hiroşima'da kullanılacak büyüklükte bir atom bombası üretmeye yetecek kadar uranyum zenginleştirmek mümkün olacaktı." Parmağı haritada batıdaki bir noktaya geldi. "İkinci tespit edilen tesis de burada Arak'taydı ve ağır su üretmek için kurulmuştu; yüksek oranda döteryum içeren ve reaktörlerde, Nagazaki'de bombada kullanılan madde olan, plütonyum yapmak için kullanılan su. Oysaki Rusların, İranlılar için Buşehr'de yapmış oldukları reaktörde ağır suya ihtiyaç yok. Orada değilse, nerede kullanacaklar? Arak'taki tesisten henüz varlığını bilmediğimiz ve bizi fazlasıyla endişelendiren başka tesislerin de bulunduğunu anlıyoruz."</p>

  <p>"Bir kaşık suda fırtına koparmıyor musunuz?" diye sordu Thomas. "Bu örnekte bir kaşık ağır suda da diyebiliriz." Kendi esprisine güldü. "Nihayetinde nükleer enerjiyi barışçıl amaçla kullanmak için..."</p>

  <p>Frank Bellamy beş karış suratla ona baktı, sanki karşısında ahmağın teki duruyormuş gibi. "Barışçıl amaç mı?" Mavi gözleri ışıl ışıl oldu. "Profesör, nükleer enerjiyi barışçıl amaçla kullanmak elektrik üretmek için enerji santrali kurarak olur. İran dünya üzerindeki ikinci en büyük doğalgaz ve üçüncü en büyük petrol rezervlerine sahip. Muazzam miktardaki fosil yakıtlarını daha kolay ve ucuz şekilde kullanmak varken neden nükleer enerjiyle uğraşsınlar? Hem nükleer enerji tesisini İranlılar neden gizlice yapmaya kalksın? Neden sadece plütonyum yapmak için kullanılan ağır suya ihtiyaç duysunlar?" Durdu ve soruların etkisini göstermesini bekledi. "Saf olmayın Profesör. İran'ın barışçıl nükleer programı sadece bir aldatmaca, bu tesislerinin asıl amacını gizlemek için uydurulmuş bir yalan: İran'ın nükleer silah programı." Mavi gözlerini Thomas'tan ayırmadı. "Anlamıyor musun?"</p>

  <p>Tarihçi kendisini öfkeli bir öğretmenin karşısındaki itaatkâr öğrenci gibi hissetti. "Evet, evet, anlıyorum."</p>

  <p>"Asıl mesele İran'ın bu denli ilerlemesini sağlayacak teknolojiyi nereden bulduğudur?" Bellamy durdu. "İki teori var. İlk akla gelen, merkezkaç yoluyla uranyum zenginleştirmeyi Pakistan'dan öğrenen Kuzey Kore. Kuzey Kore'nin İran'a Rodong füzeleri sattığını biliyoruz; Pakistan'ın nükleer teknolojisini de onlarla birlikte satmış olabilirler. İkinci ihtimal ise Pakistan'dan doğrudan almış olmalarıdır. Her ne kadar Amerikan yanlısı görünse de Pakistan'daki pek çok askerî ve sivil yetkili İran'ın sahip olduğu köktendinci görüşleri paylaşırlar. Onlara gizlice yardım etmeleri beklenmedik bir şey değil."</p>

  <p>Thomas bir fırsat bulup saatine baktı. Dördü on geçiyordu. Buraya geleli iki saati geçmişti ve yorulmaya başlamıştı.</p>

  <p>"Özür dilerim ama geç oldu," dedi sonunda biraz çekinerek. "Buraya neden geldiğimi açıklar mısınız?"</p>

  <p>CIA direktörü parmaklarını maun masanın cilalı yüzeyine vurdu. "Tabii ki açıklarım," dedi kısık bir sesle. Don Snyder'a baktı. Analizcinin tüm bu süre boyunca gıkı çıkmamıştı, sanki orada değilmiş gibi. "Don, arkadaşımıza Aziz el-Muttaki'den bahsettin mi?"</p>

  <p>"Evet, Bay Bellamy." Ses tonundaki hürmette bir eksilme olmamıştı.</p>

  <p>"Peki, ona Aziz'in, Hizbullah'ın askerî kanadı olan el-Mukaveme el İslamiye'nin mensubu olduğunu söyledin mi?"</p>

  <p>"Evet, Bay Bellamy."</p>

  <p>"Peki, Hizbullah'ın parasının büyük bölümünün nereden geldiğini söyledin mi?"</p>

  <p>"Hayır, Bay Bellamy."</p>

  <p>Mavi gözlerinde beliren bir kıvılcımla dikkatini tekrar Thomas'a çevirdi. "Hizbullah'ı mali yönden destekleyenin kim olduğunu hâlâ bilmiyor musun?"</p>

  <p>"Ben mi?" dedi tarihçi. "Hayır"</p>

  <p>"Söyle ona, Don."</p>

  <p>"İran, Bay Bellamy."</p>

  <p>Thomas bir süre bu yeni bilgiyi ve onun etkilerini düşündü. "İran mı?" diye sordu. "Peki, bu ne demek?"</p>

  <p>Bellamy tekrar Don'a hitap etti ama gözlerini Thomas'tan ayırmadı. "Don, ona Profesör Siza'yı anlattın mı?"</p>

  <p>"Evet, Bay Bellamy."</p>

  <p>"Profesör Siza'nın gençken nerede görev yaptığını söyledin mi?"</p>

  <p>"Hayır, Bay Bellamy."</p>

  <p>"Öyleyse anlat."</p>

  <p>"İleri Araştırma Enstitüsü'nde, Bay Bellamy."</p>

  <p>Bellamy, Thomas'a döndü. "Anladın mı?"</p>

  <p>"Aslında hayır."</p>

  <p>"Don, bu enstitü nerede?"</p>

  <p>"Princeton'da, Bay Bellamy."</p>

  <p>"Profesör Siza'nın döneminde orada bulunan en ünlü bilim adamı kimdi?"</p>

  <p>"Albert Einstein, Bay Bellamy."</p>

  <p>CIA direktörü, Thomas'a bakarken kaşlarını kaldırdı. "Şimdi anladın mı?"</p>

  <p>Tarihçi çenesini sıvazladı, yeni bilginin getirdiklerini düşündü. "Evet," dedi. "Ama tüm bunlar ne demek oluyor?"</p>

  <p>Frank Bellamy iç çekti. "Demek ki sorulması gereken birkaç soru var" Sol başparmağını kaldırdı. "Birinci soru: Aziz el-Muttaki'nin saç telinin Portekiz'in en önemli fizikçisinin evinde ne işi var?" İşaret parmağını kaldırdı. "İkinci soru: Einstein'la aynı dönemde Princeton'da çalışmış olan Profesör Siza şimdi nerede?" Şimdi de orta parmağını kaldırdı. "Üçüncü soru: Hizbullah gibi bir örgüt neden özellikle bu fizikçiyi kaçırdı?" Yüzük parmağını kaldırdı. "Dördüncü soru: Profesör Siza, Ben-Gurion'un Einstein'dan istediği yapımı kolay ve çabuk nükleer silahla ilgili ne biliyor?" Sıra serçe parmağına geldi. "Beşinci soru: İran, Hizbullah'ı kullanarak nükleer silah yapmanın başka bir yolunu mu arıyor?"</p>

  <p>Thomas oturduğu yerde kımıldandı. "Sanırım tüm bu soruların cevabını biliyorsunuz."</p>

  <p>"Sen tam bir dâhisin," dedi Bellamy, yüzünde hiçbir ifade yoktu.</p>

  <p>Tarihçi bunun ardından acaba ne gelecek diye bekledi ama bir şey olmadı. Frank Bellamy ağır ağır nefes alıp konuşmadan ona bakmaya devam etti. Greg Sullivan gözlerini masaya dikmişti, bu önemli meselenin etkisi altında kalmış havası veriyordu. Don Snyder ise hâlen açık olan dizüstü bilgisayarıyla emir bekliyordu.</p>

  <p>"Yani... eğer cevapları biliyorsanız," diye kekeledi Thomas, "artık her neyse... benden ne istiyorsunuz?"</p>

  <p>Soğuk bakışlı adam cevap vermeden önce biraz düşündü.</p>

  <p>"Ona kızı göster, Don," diye mırıldandı sonunda.</p>

  <p>Snyder aceleyle bilgisayara bir şeyler yazdı. "Buyurun, Bay Bellamy," dedi ve ekranı onlara doğru çevirdi.</p>

  <p>Bellamy, "Bu kadını tanıdın mı?" diye sordu Thomas'a.</p>

  <p>Tarihçi ekrana baktığında siyah saçlı ve kahverengi gözlü güzel bir kadın gördü. "Ariana!" dedi heyecanla ve Bellamy'e baktı. "Onun da bu işin içinde olduğunu söylemeyin..."</p>

  <p>Mavi gözlü adam bilgisayarın başındaki genç adama döndü. "Don, dostumuza o kadının kim olduğunu anlat."</p>

  <p>Snyder, ekrandaki resmin yanında bulunan yazılı bilgilere başvurdu. "Ariana Pakravan, 1966, İsfahan, İran doğumlu, Buşehr projesinde ilk görev alan bilim adamlarından biri olan Sancar Pakravan'ın kızı. İslam Devrimi başladığında Ariana, Paris'te okuyordu. Nükleer fizik doktorasını Sorbonne'da tamamladı ve Fransız kimyacı Jean-Marc Ducasse'la evlenip 1992'de de boşandı. Çocuğu yok. 1995'de İran'a döndüğünde Bilim Bakanlığı'nda doğrudan Bakan Bozorgmehr Şhafak'a bağlı olarak görev yapmaya başladı."</p>

  <p>"Bana anlattığının aynısı," diye çabucak onayladı Thomas, aldatılmadığını görmek hoşuna gitmişti.</p>

  <p>Frank Bellamy hayretle baktı. "Bunların hepsini sana mı anlattı?"</p>

  <p>Tarihçi güldü. "Hepsini değil tabii ki. Ama bana anlattıkları bu bilgilere uyuyor."</p>

  <p>"Sana Bilim Bakanlığı'nda görev yaptığını söyledi mi?"</p>

  <p>"Evet, söyledi."</p>

  <p>"Yatakta çok iyi olduğunu söyledi mi?"</p>

  <p>Bu sefer şaşırma sırası Thomas'a gelmişti. "Affedersiniz?"</p>

  <p>"Sana yatakta çok iyi olduğunu söyledi mi?"</p>

  <p>"Ne yazık ki sohbetimiz o kadar ileri gitmedi," dedi çekinerek. Durdu. "Öyle mi?"</p>

  <p>Bellamy'nin yüzünde birkaç saniye bir hareket olmadı ama ağzının kenarındaki hafif titreme bunun başka bir gülümsemenin başlangıcı olabileceğine işaret ediyordu. "Eski kocası öyle olduğunu söyledi."</p>

  <p>Thomas güldü. "Demek ki bana her şeyi söylememiş."</p>

  <p>CIA direktörü onun gülüşüne eşlik etmedi. Yüzünü asıp gözlerini kıstı. "Senden ne istedi?"</p>

  <p>"Özel bir şey değil. Eski bir belgeyi tercüme etme görevini verdi bana."</p>

  <p>"Ne belgesi?"</p>

  <p>"Yayımlanmamış bir belge... ah... Einstein'ın."</p>

  <p>Ünlü bilim adamının adını söylediği anda Thomas'ın gözleri kocaman oldu. Ne tesadüf, diye geçirdi içinden. Einstein'm yazdığı bir belge. Gerçekten de tesadüf mü, diye düşündü hemen. Bunun meselenin kalanıyla ne ilgisi olabilirdi?</p>

  <p>"Kabul ettin mi?"</p>

  <p>"Evet, iyi para ödüyorlardı."</p>

  <p>"Ne kadar?"</p>

  <p>"Ayda yüz bin dolar."</p>

  <p>"Bedavaymış."</p>

  <p>"Üniversitede bir yılda kazandığımdan fazla!"</p>

  <p>"Eğer bizim için de çalışırsan biz de sana aynı parayı öderiz."</p>

  <p>Thomas hayretle ona baktı. "Ne yaparsam?"</p>

  <p>"Tahran'a git ve o belgeye bak."</p>

  <p>"Hepsi bu mu?"</p>

  <p>"Bu ve birkaç küçük şey daha."</p>

  <p>Tarihçi gülümsedi ve başını iki yana salladı. "Hayır, böyle şey olmaz," dedi. "Ben James Bond değilim. Ben sadece kripto analiz ve eski diller konusunda uzman bir tarihçiyim. CIA için çalışmam."</p>

  <p>"Tabii ki çalışırsın."</p>

  <p>"Hayır, kesinlikle çalışmam."</p>

  <p>Frank Bellamy masanın üzerine eğildi, vahşi bakışları bıçak gibi Thomas'a saplanıyordu, dudaklarında donuk bir öfke ve boğuk sesine gizlenmiş sinsi ve tehditkâr bir havayla konuştu.</p>

  <p>"Profesör Noronha, size şöyle anlatayım," diye mırıldandı kısık sesle. "Teklifimi reddederseniz hayat sizin için fazlasıyla zorlaşır." Bir kaşını kaldırdı. "Hatta kimbilir o hayatı kaybedebilirsiniz bile." Ağzının kenarında gülüşü andıran o işaret tekrar belirdi. "Ama eğer kabul ederseniz dört şey olur. Birincisi, ayda iki yüz bin dolar kazanırsınız; yüz bin bizden yüz bin İranlılardan. İkincisi, zavallı Profesör Siza'nın bulunmasına yardımcı olabilirsiniz; kızı, babasının nerede olduğunu bilmediği için çok üzgün. Üçüncüsü, dünyayı teröristlerin eline nükleer bomba geçmesi gibi bir felaketten kurtarmış olursunuz. Ve dördüncüsü ve sizin açınızdan bakıldığında belki de en önemlisi, yaşamaya devam edersiniz." Sandalyesinde arkasına yaslandı. "Anlatabildim mi?"</p>

  <p>Tarihçi ona baktı. Tehdit edildiği için sinirlenmişti, çıkış yolu olmadığı için daha da sinirlenmişti: Karşısında duran adamın elinde büyük bir güç vardı ve bunu sonuna kadar yararına olacak şekilde kullanıyordu.</p>

  <p>"Anlatabildim mi?" diye sordu Bellamy tekrar.</p>

  <p>Thomas yavaşça başını salladı. "Evet."</p>

  <p>"Tam bir dâhisin."</p>

  <p>"Siktir git!" diye bağırdı tarihçi cevaben.</p>

  <p>Amerikalı ilk kez güldü. Sanki hıçkırıyormuş gibi nahoş kahkahalar yükseldi adamdan ve ancak kahkahalar yerini öksürüğe bırakınca&nbsp;<span style="text-indent: 0.3in;">durabildi. Kendisini toparladıktan sonra, yüzü biraz kızarmış olsa da, eski ifadesine geri döndü ve Thomas'a baktı.</span></p>

  <p>"Cesur adamsın, Thomas. Aferin." Çıt çıkarmadan izleyen Sullivan ve Snyder'ı işaret etti. "Gözümün içine bakıp 'siktir git' diyecek fazla kişi yoktur. Başkan bile diyemez," dedi Thomas'ı işaret ederek, birden tehditkâr bir havaya bürünmüştü. "Sakın bir daha yapayım deme, duydun mu beni?" diye kükredi.</p>

  <p>"Hımm."</p>

  <p>"Duydun mu beni?"</p>

  <p>"Evet."</p>

  <p>Amerikalı alnını kaşıdı. "Güzel," dedi, kendisine hâkimdi. "Sana Ben-Gurion'un Einstein'a verdiği görevi anlatmayı bitirmedim. Gerisini duymak ister misin?"</p>

  <p>"Madem istiyorsun..."</p>

  <p>"Einstein, Ben-Gurion'la görüştükten bir ay sonra yeni bir atom bombası tasarlamaya başladı. İsrail'in sınırlı kaynaklarıyla çabucak ve gizlice üretebileceği bir silah yapması gerektiğini biliyordu. Einstein'ın bu proje üzerinde en az üç yıl, 1954'e kadar, çalıştığını biliyoruz, belki öldüğü yıl olan 1955'te de çalışmaya devam ediyordu. Dâhimizin yaptıklarıyla ilgili çok az şey biliniyor. Bize sürekli rapor veren bir meslektaşı, Einstein'ın kendisine görülmüş en büyük patlamanın formülüne sahip olduğunu söylediğini bildirdi. Muhbirimize göre öylesine büyükmüş ki, Einstein bile bunu keşfettiğinde şok olmuştu." Bellamy'nin yüzünde bir şeyleri hatırlamaya çalışan birisinin ifadesi belirdi, sanki birden bildiklerinden şüphe etmiş gibiydi. "Evet, doğru," dedi sonunda. "Şok olmuştu. Muhbir bu kelimeyi kullanmıştı. Şok."</p>

  <p>"Peki, o belgenin nerede olduğunu biliyor musunuz?" diye sordu Thomas.</p>

  <p>"Kayboldu ve Einstein, sırrını mezara götürdü. Ama güvendiği birisine teslim etmiş olabilir Einstein'ın, İleri Araştırma Enstitüsündeki genç bir fizikçiyle arkadaş olduğunu söylerler ve bu fizikçinin adı..."</p>

  <p>"Profesör Siza!"</p>

  <p>"Tam bir dâhisin. Hiç şüphe yok," dedi Bellamy. "Evet, Profesör Siza. Üç hafta önce kaybolan aynı kişi. Evinde tehlikeli Hizbullah ajanı Aziz el-Muttaki'nin saçını bulduğumuz aynı kişi. İran tarafından desteklenen terör örgütü Hizbullah'ın adamı. Gizlice nükleer silah yapmak için her şeyi deneyen aynı İran."</p>

  <p>"Tanrım!"</p>

  <p>"Şimdi neden seninle konuşmak istediğimizi anladın mı?"</p>

  <p>"Evet."</p>

  <p>"Muhbirimizin açığa çıkardığı bir şeyi daha söylemeyi unuttum."</p>

  <p>"Hangi muhbir?"</p>

  <p>"Einstein'ın dostu, küçük dâhimizin Ben-Gurion'un kendisine verdiği görevi anlattığı kişi."</p>

  <p>"Ah, evet."</p>

  <p>"Muhbirimiz bize Einstein'ın bu projeye bir isim bile verdiğini söylemişti."</p>

  <p>Thomas kalbinin hızla çarpmaya başladığını hissetti. "Ne ismi?"</p>

  <p>Frank Bellamy derin bir nefes aldı.</p>

  <p>"Die Gottesformel. Tanrı'nın Formülü."</p>
</body>
</html>
