<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_30">Yirmi dokuz</h2>

  <h2><br /></h2>

  <p>Lhasa’nın üzerine yağan istikrarlı yağmur her yeri gri bir örtüyle örterken, Thomas Noronha ağır ağır Şol'un alçak evlerinin üzerindeki tepeye tırmanmaya başladı. Yavaş yürüyerek ve kalp atışının hızlanmasını önlemek için kontrollü nefes alarak çatı katına varana kadar merdivenleri tırmanmaya devam etti. Durdu, başını kaldırıp kendisini bekleyen muhteşem saraya baktı.</p>

  <p>Potala tüm ihtişamıyla tepeye yerleşmişti, uzun beyaz cephesi kara kayaları kucaklıyor, kestane rengi merkezi dimdik yükselirken oyma pencereleri de aşağıdaki şehre tepeden bakıyordu. Saray, Lhasa’nın tepesine dikilmiş muazzam bir kale gibiydi, her an tetikte ve savunmada, sessizce sisi yararak Tibet’in ruhuna rehberlik ediyordu. Rengârenk dua sancakları rüzgârda uçuşuyordu. Heyecan ve yorgunluktan çarpan kalbiyle oflaya puflaya devam etti. Thomas duvarın üzerinden eğilip dağlar arasında sıkışmış yüksek platonun üzerine kurulmuş olan şehre hayranlıkla baktı, sanki her bir ev kendilerine yukarıdan bakan Potala’nın önünde diz çökmüş birer tebaayı andırıyordu.</p>

  <p>Saf.</p>

  <p>Her şey sakin, şeffaf ve mağrurdu. Gerçek saflık. Kendisini hiçbir zaman böylesine yerle gök arasında bir yerde hissetmemişti, serbest kalan ruhunun sislerin üzerinde olması, insanlardan oluşan kalabalıktan sıyrılarak Tanrı’ya dokunma, bir saniyeye sıkıştırılmış sonsuzluk, faniliğin sonsuzlukla buluşması, Alfa, başlangıç, Omega, son, ışık ve karanlık, tek bir nefese gizli bir evren, hayatın mistik, görünenin arkasında saklanmış olan bir sır, eski yazılara kazınmış bir muamma, çözülmez bir şifre, hissedilebilen ama duyulamayan bir ses olduğu izlenimi.</p>

  <p>Dünyanın sırrı.</p>

  <p>Buz gibi rüzgâr öyle sert esmeye başlamıştı ki, çok geçmeden göğsünde yanan manevi ateşi söndürdü ve Thomas’ı sarayın karanlık kalbine dönmek zorunda bıraktı. Deyang Şar’a, büyük avluya geldi ve merdivenlerden çıkarak Beyaz Saray'a, önceden Dalai Lama’nın yaşadığı yere girdi. Üst katların sıcak olduğunu görmek hoşuna gitmiş ve mekânın enerjisi onu sarmıştı.</p>

  <p>Sadece tavanda asılan fenerlerin aydınlattığı loş odalar, keşişlerin kutsal metinlerinden okuduğu ve koridorlarda yankılanan dualarda küçük bir parçası görülebilen, kayıp bir hâzineyi gizliyor gibiydi. Sadece uzaklardan gelen çan sesleri, tüm sarayda yankılanan ve tanrının fısıltısını andıran kökensel om sesleriyle, bu yumuşak ve akıcı dualarla aranıza giriyordu. Havada ağır bir yak yağı kokusu vardı ve bu keskin koku tütsünün farklı aromasıyla karışıyordu. Dışarıda rüzgâr bulutlardan oluşan kaim örtüyü dağıtmış olmalıydı çünkü gün ışığı sarı renkli perdeleri aşarak sarayın iç kısımlarına dolup, karanlık köşeleri aydınlatmaya ve yükselen tütsü dumanlannın havada yavaşça gözden kaybolan tembel ruhlar gibi görünmesine neden olmaya başlamıştı.</p>

  <p>Eflatun cübbeli genç ve kel bir keşiş koridorda göründü; Thomas ona seslendi. "Taşı deleh."</p>

  <p>"Taşı deleh," diye cevap verdi keşiş hafifçe başını eğerek.</p>

  <p>Thomas dikkatle ona baktı. "Arya Lokeşvara?"</p>

  <p>Tibetli, Thomas'a kendisini takip etmesini işaret etti. Kırmızı Saray'a çıktılar ve canlı renklere boyanmış koridorlardan yürüdüler; üst katlarda kırmızı kumaş sarılmış sütunlarla desteklenen ve altın çatılara tepeden bakan bir balkonla korunan koridorlara girdiler. Birkaç dönüşten sonra keşiş köşedeki küçük şapeli işaret etti, merdiveni çatıdan gelen ve gittikçe artan gün altında yıkanıyordu.</p>

  <p>"Kaleşu," dedi genç keşiş ve gitti.</p>

  <p>Fazla büyük olmasa da şapel yüksekti. İçerisi tütsü ve sarıya çalan yak yağı dumanıyla kaplıydı. Girişin hemen yanındaki dik merdivenlerin üstünde bir keşiş oturmuş meditasyon yapıyordu, yüzünü Arya Lokeşvara ve cam dolaplardaki sayısız heykele dönmüştü. Thomas etrafına bakıp kendisini bekleyen biri olup olmadığını görmeye çalıştı. Birisinin ortaya çıkıp kendisini Tenzing Thubten diye tanıtmasını bekledi ama böyle bir şey olmadı. Birkaç dakika kımıldamadan durdu, titreyen mum ışıklarını izledi, kokuyu içine çekti ve uzaklardan gelen dua mırıltılarını dinledi.</p>

  <p>Yirmi dakika geçtikten sonra iyice endişelenmeye başladı, şüphelenmişti. Keşişler bu soruşturmadan kuşkulanmaya mı başlamışlardı? Acemiliği yüzünden avını mı ürkütmüştü? Eğer tüm kapılar kendisine kapanırsa ne yapardı? Soruşturmaya nasıl devam ederdi?</p>

  <p>"Hyerang kuşu depo yinpel?"</p>

  <p>Thomas şaşkınlıkla sese doğru döndü. Şapelin içinde sırtı ona dönük duran keşişti bu. "Affedersiniz?"</p>

  <p>"Bedeniniz sıhhatli, iyi mi, diye sordum. Bizim selamlaşma tarzımız budur."</p>

  <p>Thomas ürkek adımlarla merdivenden yukarı çıkıp şapele girdi ve Tibetliyle yüz yüze gelmek için döndü. Dün Jokhang Tapınağı’nda kendisiyle konuşan keşişi tanımıştı. "Jinpa Hadroma?"</p>

  <p>Şişman keşiş yüzünde samimi bir gülümsemeyle ona baktı, Buda’nın yaşayan hâli gibiydi. "Beni gördüğüne şaşırdın mı?"</p>

  <p>"Şey... aslında... hayır," diye kekeledi Thomas. "Daha doğrusu, evet. Tenzing Thubten’in burada olması gerekmiyor muydu?"</p>

  <p>Jinpa başını iki yana salladı. "Tenzing size gelemez. Ama sizin hakkınızda araştırma yaptık ve onunla görüşmenizde bir mahzur olmadığını gördük. Sizin ona gitmeniz gerekecek."</p>

  <p>"Sorun değil," dedi tarihçi. "Nerede olduğunu söyleyin yeter."</p>

  <p>Keşiş önündeki heykellere döndü, gözlerini kapattı ve derin bir nefes aldı. "Dindar bir adam mısınız, Profesör Noronha?"</p>

  <p>Thomas sabırsız bir ifadeyle ona baktı, tek bilmek istediği Tenzing Thubten’le nerede buluşabileceğiydi ama işlerin burada farklı bir hızda yürüdüğünü kabul etmek zorundaydı. "Pek sayılmaz."</p>

  <p>"Bizim ötemizde olan bir şeyin varlığına inanmıyor musunuz?"</p>

  <p>"Aslında pek emin değilim. Hâlâ araştırıyorum diyelim."</p>

  <p>"Neyi?"</p>

  <p>"Hakikati sanırım."</p>

  <p>"Tenzing'i aradığınızı zannediyordum."</p>

  <p>Thomas güldü. "O da var," dedi. "Belki hakikati o biliyordur"</p>

  <p>Jinpa derin bir nefes daha aldı. "Burası Potala’daki en kutsal şapeldir. Geçmişi yedinci yüzyılda buraya yapılmış bir saraya kadar uzanır." Durdu. "Dharmakaya’nın varlığını hissetmiyor musun?"</p>

  <p>"Neyin?"</p>

  <p>Gözleri hâlâ kapalı ve yüzünde mest olmuş bir ifade bulunan Jinpa Khadroma meditasyona dalmış görünüyordu. "Budizm hakkında ne biliyorsun?"</p>

  <p>"Hiçbir şey."</p>

  <p>Tekrar sessizlik oldu ama dua sesleri uzaktan gelmeye devam ediyordu.</p>

  <p>"İki bin yıldan uzun süre önce Nepal’de Siddhartha Gautama adında bir adam doğdu. Sarayda yaşayan soylular sınıfına mensup b<span style="text-indent: 0.3in;">irisiydi. Fakat sarayın duvarları dışındaki hayatın acı çekmekten ibaret olduğunu görünce Siddhartha her şeyi terk edip bir ormanda münzevi bir hayat sürmek için Hindistan’a gitti. Aklında tek bir soru vardı: Eğer her şey acı ise yaşamanın ne anlamı vardı? Yedi yıl boyunca ormanda dolaşıp bu sorunun cevabını aradı. Beş diğer münzevi onu oruç tutmaya ikna etti; fizikî ihtiyaçlardan feragat etmenin aydınlanmaya yol açacak manevi bir enerji sağlayacağına inanıyorlardı. Siddhartha o kadar uzun süre oruç tuttu ki, bir deri bir kemik kaldı, göbek deliği neredeyse omurgasına değecekti. Sonuçta bu çabası hiçbir işe yaramayınca insanın düşünebilmek için enerjiye ihtiyacı olduğuna karar verdi. Bunun üzerine bu tür aşırı davranışların tümünü terk etti. Ona göre doğru yol ne sarayda lüks içinde, ne de münzevi olarak yokluk içinde yaşamaktan geçiyordu, bunun yerine Orta Yol olan dengeyi seçti. Bir gün nehirde banyo yapıp pirinç yedikten sonra bugün Buda Ağacı ya da Aydınlanma Ağacı denen bir incir ağacının altında oturup meditasyona başladı. Siddhartha aydınlanana kadar oradan kımıldamayacağına dair yemin etti. Kırk dokuz gün süren meditasyonun ardından bir gece tüm sorularının cevabını buldu. Tam olarak uyandı ve Buda ya da Aydınlanan Kişi oldu."</span></p>

  <p>"Neden uyandı?"</p>

  <p>"Hayat rüyasından." Jinpa gözlerini açtı, sanki kendisi de şimdi uyanmış gibi. "Sonunda aydınlanan Buda aydınlanmanın yolunun, Dört Asil Doğru’dan geçtiğini söyledi. İlki insanın acı çekmekte olduğunun anlaşılmasıdır. Bu acı İkinci Asil Doğru’dan kaynaklanır, yani hayatın basit bir kuralını inkâr etmekte başarısız olmamızdan: Her şey fanidir. "Her şey doğar ve ölür", diyor Buda. Bizler hayata, duygulara, her şeyin olduğu gibi kalacağı düşüncesine tutunduğumuz için acı çekeriz. Hayatın akan bir nehir olduğunu kabul etmeyi reddederiz. Bu, karmadır. Bizler gerçekte bir bütünün parçası olduğumuz halde sanki ayrı bireyler olduğumuzu düşünerek yaşarız."</p>

  <p>"Peki bu... illüzyonu dağıtmak mümkün mü?"</p>

  <p>"Evet. Üçüncü Asil Doğru acı çekme döngüsünü kırmanın mümkün olduğunu söyler; kendimizi karmadan kurtarıp tam bir özgürlük, aydınlanma ve uyanma seviyesine yükseltebiliriz: Nirvana. Bu noktada bireysellik illüzyonu kaybolur, her şeyin bir olduğu ve bizim de onun parçası olduğumuz anlayışı doğar." Jinpa iç çekti. "Dördüncü Asil Doğru ise acıyı sona erdirmek, acıyı bastırmak, tekle bir olmak ve Sekiz Kollu yoldan Nirvana’ya ulaşmayı içerir. İşte bu şekilde Buda oluruz."</p>

  <p>"Bu ne yolu?" diye sordu Thomas.</p>

  <p>Jinpa, meditasyona geri dönüyormuş gibi, tekrar gözlerini kapattı. "Şigatse'ye giden yol," dedi.</p>

  <p>"Ne?"</p>

  <p>"Şigatse’de bir otel var. Oraya git ve bodhisattva(*) Tenzing Thubten’in sana yolu göstermesini istediğini söyle."</p>

  <p><i>(*) Budist düşüncede kendini, tüm duyarlı canlıların Budalığa ulaşmasına yardımcı olmaya adamış kişi. (yay. n.)</i></p>

  <p>Thomas olduğu yerde kaldı, konuşmanın bir anda yön değiştirmesi onu gafil avlamış ve başladıkları yere getirmişti. Sonunda kendisini toparlayıp not defterini çıkardı ve yazmaya başladı.</p>

  <p>"Şigatse’de.... Tenzing’e sor.." diyordu yazarken.</p>

  <p>"Yazma," dedi Jinpa parmağını şakağına dayayarak. "Ezberle."</p>

  <p>Tarihçi bir an için yine afalladı ama hemen toparlanıp dediğine uyarak sayfayı yırttı ve kıvırıp bir sepetin içine attı.</p>

  <p>"Tamam," dedi ve detayları ezberlemeye başladı. "Şigatse demiştin, değil mi?"</p>

  <p>"Doğru."</p>

  <p>"Oraya gidince ne yapacağım?"</p>

  <p>"Otele git."</p>

  <p>"Hangisine?"</p>

  <p>"Gang Gyan Şigatse. Batılılar onu farklı bir isimle bilir"</p>

  <p>"Hangi isimle?"</p>

  <p>"Orchard Oteli."</p>

  <p><br /></p>
  <hr class="sigil_split_marker" />

  <p><br /></p>

  <p>Thomas sonu gelmez gibi görünen, loş ve binanın içine oyulmuş gibi duran merdivenlerden aşağı indi. Altıncı Dalai Lama’nın tahtının bulunduğu büyük salonu geçti, heykel ve şapellere bakmadan, aceleyle Potala’dan dışarı çıktı.</p>

  <p>Thomas bir görev adamıydı. Profesör Siza’nın kayboluşu ve Einstein’ın el yazmalarını çevreleyen sis perdesini aralayabileceğine inandığı kişi olan Tibetliyle konuşabilme fırsatına nihayet kavuşmuştu. Gerçeği keşfetmeye yaklaşıyordu ve içinde biriken ve ruhunu yenileyen heyecanını içinde tutmakta zorlanıyordu. Kaldırım taşları döşenmemiş bir sokaktan alelacele Pekin Kyil Lam’a doğru inmeye devam etti, başını öne eğmişti, aklı ihtimalleri düşünüyordu ve çevresinde olup bitenlerin farkında değildi.</p>

  <p>Siyah bir kamyonun park ettiğinden ve içinden inen iki kişinin kendisini takip etmeye başladığından tümüyle habersizdi.</p>

  <p>Ani bir hareket onu kendisine getirdi.</p>

  <p>"Ne?"</p>

  <p>Birisi kolunu arkadan büktü, iki büklüm olan Thomas acıyla bağırdı.</p>

  <p>"Atla," dedi tanıdık olmayan ve anlayamadığı aksana sahip olan bir ses.</p>

  <p>Şaşkın, ne olduğunu anlayamayan ve sanki alternatif bir gerçeklikte yaşıyormuş gibi olan Thomas kamyonun kapısının açıldığını ve kendisinin de içeri itildiğini gördü.</p>

  <p>"Bırakın beni! Neler oluyor? Bırakın!"</p>

  <p>Ense köküne yediği bir darbeyle her yer karardı. Daha sonra kendine geldiğinde burnu arka koltuğa yapışmıştı ve kamyonda hoplaya zıplaya gidiyordu.</p>

  <p>"Eee?" dedi bir ses. "Sakinleştin mi?"</p>

  <p>Yüzükoyun koltukta yatan elleri kelepçeli Thomas başını çevirdiğinde arkasında koyu bıyıklı ve gülümseyen bir adam gördü. Esmer teni, tarihçiye Orta Doğulu olabileceğini düşündürmüştü.</p>

  <p>"Neler oluyor? Beni nereye götürüyorsunuz?"</p>

  <p>Adam gülümsemeye devam etti. "Merak etme. Yakında öğrenirsin."</p>

  <p>"Kimsiniz siz?"</p>

  <p>Yabancı, Thomas’a doğru eğildi. "Beni hatırlamadın mı?"</p>

  <p>Tarihçi adamı hatırlamaya çalıştı ama beceremedi. "Hayır."</p>

  <p>Adam güldü. "Çok doğal," dedi. "Son konuştuğumuzda gözlerin bağlıydı. İyi de sesimi de mi tanımadın?"</p>

  <p>Thomas’ın gözleri bir anda kocaman oldu. Acı gerçeği sonunda idrak etmişti. Yanındaki yabancı İranlıydı, hem de kötü olanlanndan.</p>

  <p>"İsmim Salman Kazemi; İran İslam Cumhuriyeti, İstihbarat ve Güvenlik Bakanlığı'na bağlı VEVAK’ta albayım," diyerek kendisini tanıttı. "Evin Hapishanesi'nde yaptığımız hararetli konuşmayı hatırlıyorsundur, değil mi?"</p>

  <p>Thomas'ın hatırladığına şüphe yoktu. "Burada ne işin var?" diye sordu.</p>

  <p>"Seni bulmaya geldim."</p>

  <p>"Benden ne istiyorsun?"</p>

  <p>Kazemi iri ellerini açtı. "Her zamanki şey."</p>

  <p>"Ne? Buraya o gece Bilim Bakanlığı’na neden girdiğimi öğrenmeye gelmedin herhalde?"</p>

  <p>Albay güldü. "Bunu uzun zamandan beri biliyoruz, Profesör. Bizi aptal mı zannettin?"</p>

  <p>"Peki, ne istiyorsun?"</p>

  <p>"Dedim ya, her zamanki şeyi."</p>

  <p>"Neymiş o?"</p>

  <p>"Einstein'ın el yazmasındaki sırrı öğrenmek istiyoruz."</p>

  <p>Korkusuna gem vuran Thomas kendisini sorgulayan kişiye küçümser bir ifadeyle baktı. "Bu sırrı anlayacak zekâ sende ne gezer? Seni fazlasıyla aşar bu mesele."</p>

  <p>Kazemi tekrar güldü. "Haklı olabilirsin," dedi. "Ama iş arkadaşlarımdan biri anlayacaktır"</p>

  <p>"Hiç zannetmem."</p>

  <p>Thomas, albayın sürücüye gidilecek yönü işaret ettiğini gördü ve o anda ön koltukta başka birisinin daha olduğunu fark etti. Dikkatini o kişiye verdiğinde siyah saçlarını, güzel yüz çizgilerini, cazip dudaklarını ve kendisine aşikâr bir üzüntüyle bakan bal rengi gözlerini tanıyınca şok oldu.</p>

  <p>"Ariana."</p>
</body>
</html>
