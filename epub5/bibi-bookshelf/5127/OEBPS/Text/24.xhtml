<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_25">Yirmi dört</h2>

  <h2><br /></h2>

  <p>Praça do Comércio ağır ağır uyanıyordu. Binaların beyaz cepheleri ve metal balkonları ışık altında pırıl pırıldı. Sadece eski Sâo Tiago Romanesk Kilisesi farklı bir renge boyanmıştı; sıcak bir sarı renge. Parlak renkli kumaşları, yerel mavi porselenleri ve el yapımı mücevherleriyle tezgâhlar meydana canlılık katıyordu. Dışarıdaki kafelerin her biri birbirinden cazipti. Baba ve oğul bir masaya kuruldu, ayaklarını uzattı ve yüzlerini güneşe dönüp sıcağın tadını çıkarmaya başladılar.</p>

  <p>Bir garson geldi ve ikisi de espresso siparişi verdi. Thomas yavaşça babasına döndü. "Biraz önce belirlenemezciliğin kuantum dünyasına uygulanamayacağını söyledin..."</p>

  <p>"Doğru."</p>

  <p>"Yanılıyor olabilirim ama bu daha önce söylediğin her şeyle çelişmiyor mu? İzafiyet teorisi ve klasik fizik belirlenimci değil mi?"</p>

  <p>"Öyleydiler ve öyleler."</p>

  <p>"İkisi de maddenin tahmin edilebilir şekilde hareket ettiğini söyler..."</p>

  <p>"Pek değil."</p>

  <p>"Anlamadım. Benim dün duyduğuma göre eğer ben ayın konumunu, hızını ve doğrultusunu biliyorsam onun geçmiş ve gelecek tüm hareketlerini kesin olarak hesaplayabilirim. Bu tahmin edilebilirlik değil mi?"</p>

  <p>"İşler pek öyle yürümüyor. Daha sonraki keşifler her şeyi değiştirdi."</p>

  <p>"Ne gibi?"</p>

  <p>Garson kahvelerini getirdi. Manuel Noronha dik oturdu ve bir yudum aldı, gözlerini mavi gökyüzünde süzülen beyaz bulutlara dikmişti. "Söylesene Thomas, neden hava durumunu kesin olarak bilemiyoruz?"</p>

  <p>"Hımm?"</p>

  <p>Yaşlı matematikçi yukarıyı işaret etti. "Neden TV'deki hava durumunda havanın açık olacağı söylenirken bizler bulutlandığını görüyoruz."</p>

  <p>Thomas güldü. "Bilmiyorum. Bizim meteorologlar yaptığı işi bilmediği için mi?"</p>

  <p>Manuel arkasına yaslandı ve yüzünü güneşe çevirdi. "Hayır," dedi. "Sorun denklemde yatıyor"</p>

  <p>"Ne demek bu?"</p>

  <p>"1961’de Edward Lorenz adında bir meteorolog bilgisayar başına geçip uzun vadeli hava tahmin raporlarını test etmeye başladı. Sıradışı hiçbir şeye denk gelmedi ve özel bir aralığı daha dikkatli incelemeye karar verdi. Küçük bir şeydi, önemsiz görünüyordu. Tüm bilgileri baştan girmek yerine ilkinin çıktısına baktı ve bir rakamı kaydetti." Manuel ceketinin cebinden bir kalem çıkardı ve masanın üzerine kâğıt bir mendil koydu. "Eğer doğru hatırlıyorsam... şuydu..."</p>

  <p>Dört rakam yazdı.</p>

  <p style="text-align: center;"><img alt="Untitled-13" src="../Images/Untitled-13.jpg" /><br /></p>

  <p><br /></p>

  <p>"0.506," dedi yüksek sesle.</p>

  <p>"Hafızan iyiymiş!" dedi Thomas.</p>

  <p>"Matematikçiler genelde öyle olur," diyerek gülümsedi Manuel Noronha ve bardakları işaret etti. "Ardından Lorenz tıpkı bizim yaptığımız gibi kahve içmeye gitti ve bilgisayar hesapları yapmaya başladı. Geri döndüğünde gözlerine inanamadı. Yeni hava tahmini eskisinden tümüyle farklıydı. Tümüyle! Meraklanan Lorenz değişenin ne olduğunu bulmaya karar verdi." Manuel kalemini az önce yazmış olduğu dört rakamın üzerine vurdu. "Dikkatli bir incelemenin ardından kendi girdiği rakamın sadece dört basamaklı ve ilkinin daha fazla basamaklı olduğunu fark etti."</p>

  <p>Rakamın tamamını yazdı.</p>

  <p style="text-align: center;"><img alt="Untitled-14" src="../Images/Untitled-14.jpg" /><br /></p>

  <p>"İlk dizi buydu. Lorenz verideki hiçbir önemi yokmuş gibi görünen ufacık bir detayın bile tahmini tümden değiştirebildiğini anladı. Bu beklenmedik olay dünya üzerindeki hava tahminlerini tümden değiştirdi." Manuel dramatik bir ara verdi. "Lorenz kaosu keşfetmişti."</p>

  <p>"Ne?"</p>

  <p>"Kaos teorisi mevcut matematik modeller içerisinde en dikkat çekici olandır ve evrendeki pek çok davranışın açıklanmasına yardımcı olur. Kaotik sistemin temel fikrini formüle etmek kolaydır: Başlangıçtaki küçücük farklılıklar sonuçta büyük değişimler yaratır. Küçük sebep, büyük sonuç."</p>

  <p>"Bir örnek ver."</p>

  <p>Manuel Noronha gölgesi Praça do Comércio’nun üzerine düşen bir bulutu işaret etti. "Hava," dedi. "En ünlü örnek kelebek etkisidir. Coimbra’da bir kelebek kanat çırpsa kendi çevresindeki havanın&nbsp;<span style="text-indent: 0.3in;">basıncını çok az değiştirir. Bu minik değişiklik hava molekülleri üzerinde domino etkisine neden olur, Kuzey Amerika’da fırtınaya yol açacak boyutlarda. Buna kelebek etkisi denir. Şimdi de dünya üzerindeki bütün kelebeklerin, bütün hayvanların, hareket eden ve nefes alan her şeyin etkisini düşün. Sonuçta ne olur?" Avuçlarını yukarı kaldırdı. "Öngörülemezlik."</span></p>

  <p>"Bu da belirlenmezciliğe gider."</p>

  <p>"Hayır!" dedi yaşlı matematikçi. "Öngörülemezlik belirlenmezciliğe değil, belirlenemezciliğe yol açar. Maddenin davranışları hâlâ belirlenimcidir. Davranışı belirlenimcidir, ama madde öyle bir şekilde düzenlenmiştir ki, uzun vadede davranışını öngörmek imkânsızdır. Kaotik sistemlerin davranışının nedensel ama görünüşlerinin rastgele olduğunu söyleyebilirsin."</p>

  <p>"Hımm..." diye mırıldandı Thomas. "Eğer bu meteoroloji için geçerliyse sence diğer alanlara da uygulanabilir mi?"</p>

  <p>"Kaos her yerdedir, Thomas. Her şeyde. Kuantum dünyasında bir parçacığın davranış şeklini kesin olarak bilemememizin nedeni onun kaotik olmasıdır. Davranışı belirlenimcidir ama ilk durumundaki dalgalanmalar o kadar küçüktür ki, nasıl bir etkisi olacaklarını tespit edemeyiz. Bu yüzden pratik nedenlerle kuantum dünyası belirlenmezci kabul edilir, aslında mikro parçacıklar belirlenimci davranırlar ama biz bunu belirleyemeyiz. Sanırım bunun bir nedeni de belirsizlik ilkesinde de ortaya konulduğu gibi gözlemcinin varlığıdır, diğer taraftan belirlenemezcilik kaotik sistemlerin yapısında da bulunur."</p>

  <p>"Tamam, ama ancak çok küçük şeylerde olur, atom ve molekül gibi..."</p>

  <p>"Yanılıyorsun," dedi Manuel. "Kaos her yerdedir. Öngörülebilir gibi davrandığı zannedilen güneş sistemi bile aslında kaotik bir sistemdir. Bunun farkına varamıyoruz çünkü bizim şahit olduğumuz hareketler çok yavaştır ama güneş sistemi de kaotiktir. Örneğin bir bilgisayar hesabında dünyanın, güneşin etrafında dönmeye asıl yerinden yüz metre kadar farklı bir yerde başlasa yüz milyon yıl sonra asıl rotasından kırk milyon kilometre uzakta olacağı ortaya çıkmıştır. Küçük sebep, büyük sonuç."</p>

  <p>"Gerçekten de."</p>

  <p>"Kaos hayatlarımıza yön verir Düşün ki, arabana binip yola çıkmadan önce paltonun ucunun kapıya sıkıştığını gördün. Ne yaparsın? Kapıyı açar, paltonu çeker, kapıyı kapatır ve devam edersin. Bu süreçte beş saniye kaybettin. Köşeye geldiğinde bir kamyonla çarpıştın. Sonuç: Hayatın boyunca belden aşağı felçli yaşamak zorunda kaldın. Şimdi de paltonun ucunun kapıya sıkışmadığını düşün. O zaman ne olur? Hemen yola çıkıp köşeye beş saniye önce varırsın, değil mi? Kamyonun geldiğini görür, geçmesini bekler ve yoluna devam edersin. Kaos teorisi budur. Paltonun ucu kapıya sıkıştığı için tüm hayatım etkileyecek beş saniye kaybettin." Omuz silkti. "Küçük sebep, büyük sonuç."</p>

  <p>"Hepsi bu kadar önemsiz bir şey yüzünden mi?"</p>

  <p>"Evet. Ama unutma: Paltonun ucunu arabanın kapısına sıkıştıracağın önceden tayin edilmiştir. Bu, sabah yanlış paltoyu giydiğinde gerçekleşmişti. Yanlış paltoyu giydin çünkü yatağın ters tarafından kalktın. Yatağın ters tarafından kalktın çünkü yeterince uyuyamadım Yeterince uyuyamadın çünkü geç yattın. Geç yattın çünkü çalışman gerekiyordu. Ve bir nedenden dolayı da çalışman gerekiyordu. Nedeni olan her şeyin bir sonucu olur ve bu da başka bir şeyin nedeni olur ve bu durum her şeyin belirlenimci olduğu ama belirlenemediği sonu gelmez bir zincir şeklinde devam edip gider. Kamyonun sürücüsü zamanında durabilirdi ama duramadı çünkü güzel bir kadın görünce dönüp ona bakmıştı. Kadın o sırada oradaydı çünkü geç kalmıştı. Geç kalmıştı çünkü erkek arkadaşı aramıştı. Erkek arkadaşı da bir nedenden dolayı aramıştı. Her şey bir sebep ve sonuçtur."</p>

  <p>Düşüncelerini toparlamaya çalışan Thomas ellerini saçında gezdirdi. "Bir saniye," dedi. "Evrendeki tüm bilgiyi bir süper bilgisayara kaydettiğimizi düşün. O zaman geçmiş ve geleceği bilebilir miydik?"</p>

  <p>"Evet. Laplace’in şeytanı uygulanırdı. Geçmiş ve gelecek zaten var; tüm kanunları bilirsek ve her şeyin aynı anda hızını, konumunu ve doğrultusunu kesin olarak tespit edebilirsek tüm geçmiş ve geleceği bilebiliriz."</p>

  <p>"Yani teoride bu mümkün."</p>

  <p>"Hayır, değil."</p>

  <p>"Demek istediğin teoride mümkün ama pratikte değil," diye açıklık getirdi Thomas.</p>

  <p>Manuel Noronha başını iki yana salladı. "Evrende bir sır daha var," dedi. "Teorik bir bakış açısından bile olsa evrenin mevcut durumu ile ilgili her şeyi bilmemiz imkânsız."</p>

  <p>"Neden?"</p>

  <p>"Evrenin yapısında bulunan diğer bir incelik yüzünden," dedi matematikçi. "Sonsuzluk."</p>

  <p>Thomas'in yüzü buruştu. "Sonsuzluk mu?"</p>

  <p>"Evet. Zeno paradoksunu duydun mu?"</p>

  <p>"Tabii ki."</p>

  <p>"Anlat bana."</p>

  <p>"Ne bu şimdi? Sınav mı?"</p>

  <p>"Haydi, anlat!"</p>

  <p>Thomas hafızasını yoklarken gözlerini kıstı. "Hımm... yani... eğer doğru hatırlıyorsam Akhilleus ile kaplumbağa arasındaki yarışın hikâyesiydi. Kaplumbağa önce başlar ama Akhilleus daha hızlı olduğu için kaplumbağayı geçeceğini düşünür. Zeno’ya göre Akhilleus asla kaplumbağaya yetişemez; çünkü aralarındaki mesafe sonsuz şekilde bölünebilir. Doğru mu?"</p>

  <p>"Evet," diye onayladı yaşlı matematikçi. "Zeno paradoksu matematiğin sonsuzlukla olan sıkıntısını gösterir. 10 metre koşmak için&nbsp;<span style="text-indent: 0.3in;">Akhilleus bu mesafenin yarısını koşmak zorundadır. Bu da yarıya bölünür, çıkan tekrar yarıya bölünür ve bu sonsuza kadar devam eder."</span></p>

  <p>"İyi de baba, bununla neyi ispat etmeye çalışıyorsun?"</p>

  <p>"Öngörülebilirlik söz konusu olduğunda sonsuzluğun başa çıkılamaz bir sorun kaynağı olduğunu göstermeye çalışıyorum." Tekrar gökyüzünü işaret etti. "Yeniden hava örneğine dönelim. Uzun vadeli hava tahminini imkânsız kılan birinci ve ikinci seviye etkenler vardır. İlki tümüyle pratiktir. Havayı etkileyen tüm etkenleri bilsem bile hepsini hesaba katmam gerekir: her hayvanın nefes alış verişini, her canlının hareketini, güneşteki hareketleri, volkanik patlamaları, dünya üzerindeki her arabadan çıkan egzoz dumanını ve her evin ya da fabrikanın tüten bacasını. Her şeyi! Dolayısıyla aynı anda tüm bu etkenleri dikkate almak imkânsızdır."</p>

  <p>"Doğru."</p>

  <p>"Ama ikinci seviye etkenler sonsuzluk sorunuyla ilgilidir. Örneğin dış değer bulabilmek için belli bir noktanın genel ısısını ölçtüğümüzü varsayalım. Burada, Coimbra’da bir termometrem var ve ona öğle vakti baktım. O da... artık neyse bana bir rakam verdi."</p>

  <p>"70 Fahrenheit mesela."</p>

  <p>Manuel tekrar kalemini çıkardı ve aynı kâğıt mendilin üzerine yazdı.</p>

  <p style="text-align: center;"><img alt="Untitled-15" src="../Images/Untitled-15.jpg" /><br /></p>

  <p>"Güzel," dedi matematikçi. "Aslında bu tam değildir, öyle değil mi? Aslında yuvarlak bir rakam verdim ama biz baştaki küçük farkların sonuçta büyük değişimlere neden olabileceğini biliyoruz. Bu durumda sıcaklığın mesela ondalık hanesindeki üç rakamını daha bilmem gerekmez mi?"</p>

  <p>"Tamam, onları da ekle." Manuel üç rakam daha yazdı.</p>

  <p style="text-align: center;"><img alt="Untitled-16" src="../Images/Untitled-16.jpg" /><br /></p>

  <p>"Ama... peki ya sonraki rakamlar ne olacak? Sence de onların bir önemi olmaz mı? Kaos teorisi önemlerinin olacağını söylüyor. Eğer öyleyse takip eden rakamları da koymak zorundayız çünkü ne kadar küçük olurlarsa olsunlar sonuçta büyük bir etkileri olacağını biliyoruz."</p>

  <p>"Hımm."</p>

  <p>Matematikçi diğer rakamları da ekledi.</p>

  <p style="text-align: center;"><img alt="Untitled-17" src="../Images/Untitled-17.jpg" /><br /></p>

  <p>"Ama bu da yetmez," dedi. "Bunları takip eden rakamlar da önemli olabilir." Gülümsedi. "Diğer bir deyişle ondalık hanesindeki rakamlar sonsuz sayıdadır. Ama bu mümkün değil, öyle değil mi? Ne kadar rakam kullanırsak kullanalım belli bir yerin ve zamanın sıcaklığını asla tam olarak bilemeyiz; çünkü sonlu sayılar kullanmak zorunda kalırız."</p>

  <p>"Öyle."</p>

  <p>"Sorun aslında bundan çok daha karmaşık," dedi Manuel Noronha elini masaya vurarak. "Bu masanın sıcaklığı bir metre ileriden daha farklı olabilir." Yan tarafı işaret etti. "O yüzden Coimbra’daki her yeri ölçmemiz gerekir, ki bu imkânsızdır. Tıpkı Zeno paradoksunda olduğu gibi her noktanın sonsuz şekilde bölünebileceğini ispat etmek kolaydır. İlk şartları bilebilmek için mevcut olan tüm noktalardaki&nbsp;<span style="text-indent: 0.3in;">sıcaklıkları ölçmem gerekir. Fakat noktalar arasındaki mesafe ne kadar küçük olursa olsun yarıya bölünebileceği için hepsini ölçmem mümkün değildir. Aynı şey zaman için de geçerlidir. Bir saniye ile diğeri arasındaki fark sonsuz şekilde bölünebilir ve bir an ile diğeri arasındaki ısı da çok küçük değişimler olabileceği için bunların da ölçülmesi zorunlu hale gelir. Fakat zaman da sonsuz şekilde bölündüğü için böyle bir ölçüm imkânsızdır. Zeno paradoksunun mantığına göre bir metre ile tüm evren arasında aynı derecede mesafe ve bir saniye ile sonsuzluk arasında aynı oranda zaman vardır. Bu da evrenin diğer gizemli özelliklerinden birisidir."</span></p>

  <p>"Anlıyorum..."</p>

  <p>Manuel bardağını aldı ve espressonun kalanını içti. Derin bir nefes aldı, koltuğuna yayıldı ve gözlerini kapattı, güneşin sıcaklığının tadını çıkarıyordu. "Geçen gün sana Gödel’in eksiklik teoremlerinden bahsettiğimi hatırlıyorsun, değil mi?"</p>

  <p>"Evet."</p>

  <p>"Bakalım gerçekten de hatırlıyor musun," dedi. "Neydi onlar?"</p>

  <p>Thomas sinirle başını iki yana salladı. "Baba! Bilmiyorum..."</p>

  <p>Yaşlı matematikçi bir gözünü açıp ona baktı. "Hatırlamıyor musun?"</p>

  <p>"Hayır!"</p>

  <p>"Eksiklik teoremleri bir matematiksel sistemin asla kurallarını ispatlayamayacağını söyler."</p>

  <p>"Ah, hatırladım."</p>

  <p>"Bu yüzden çok önemlidir."</p>

  <p>"Neden? Bunu özel yapan nedir?"</p>

  <p>"Basit," dedi Manuel. "Eksiklik teoremleri evrenin diğer bir gizemli özelliğini ortaya çıkarmıştır. Bize insanların bilebileceği bazı şeyler olduğunu ama evren, bulmacanın son parçasını sakladığı için onları asla ispatlayamayacaklarını söyler. Gerçeğin çoğunu bilirsin,&nbsp;<span style="text-indent: 0.3in;">evren bunu sana söyler, ama her şey öyle bir tasarlanmıştır ki, asla tam olarak öğrenemezsin. Şimdi anladın mı?"</span></p>

  <p>"Evet."</p>

  <p>Yaşlı matematikçi söylediklerini vurgulamak için elini açtı. "İşte!" dedi. "Belirsizlik ilkesi, kaotik sistemler ve eksiklik teoremleri evrenin akıl almaz inceliklerini ortaya koyuyor." Elini sallayarak gökyüzünü işaret etti. "Tüm kozmos matematiğe dayalıdır. Evrenin temel kanunları matematik denklemleri ve formülleriyle açıklanır, fizik kanunları bilgiyi işlemek için kullanılan algoritmalardır ve evrenin sırrı matematiğin dilinde kodlanmıştır. Her şey, her şeyle ilişkilidir, öyle görünmese bile. Ama bu kodu matematik bile tam olarak çözemez. Tüm özelliklerin içerisinde en gizemli olanı budur: evrenin nihai gerçeği saklayış şekli. Her şey belirlenimcidir ama aynı zamanda belirlenemezdir. Matematik evrenin dilidir ama şüphelerden oluşan bir gölgenin ötesinde onu ispatlamanın imkânı yoktur. Ne zaman bir şeyin sonuna varmayı başarsak garip bir sır perdesi gizemin son kısmını görmemizi engeller. İşte yaratıcının imzasını gizlediği yer burasıdır. Her şey öyle bir incelikle tasarlanmıştır ki, en derin sırların açığa çıkarılması mümkün değildir."</p>

  <p>"Hımm."</p>

  <p>"Evrenin sırları her zaman bir esrar perdesinin ardında olacaktır."</p>
</body>
</html>
