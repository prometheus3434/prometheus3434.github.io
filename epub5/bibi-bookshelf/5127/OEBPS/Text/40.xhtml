<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_41">Kırk</h2>

  <h2><br /></h2>

  <p>Joanina Kütüphanesi'nden yan yana çıktılar. Coimbra'ya gece çökmüştü ve tatlı bir rüzgâr boş Patio das Escolas'da hafif hafif esiyordu. Thomas durup saat kulesine baktı, saat dokuz olmuştu. En son ne zaman yemek yediğini hatırlamıyordu ama sırrı çözmesine sadece on bir saatinin kaldığını bilmek onda iştah falan bırakmamıştı. Luis Rocha sırrın büyük bir bölümünü açığa çıkarmıştı ama son kısmı hâlâ gizemini koruyordu: Tanrı'nın Formülü'nü içeren şifre.</p>

  <p>"Söylesene," diye mırıldandı Thomas. "Einstein'ın son şifreli mesajında ne yazdığını bilmiyorsun, değil mi?"</p>

  <p>Fizikçi garip garip ona baktı. "Benimle gel," dedi elini sallayarak.</p>

  <p>Luis Rocha merdivenlerden indi ve sola döndü, Thomas peşinde olduğu halde binanın diğer kapısına gitti. Tarihçi muhteşem kapıdan geçti, bunun Manueline ya da geç dönem Portekiz gotiği tarzı olduğunu hemen fark etmişti.</p>

  <p>"Sâo Miguel Chapel," dedi. "On altıncı yüzyıldan kalmadır."</p>

  <p>"Öyle," dedi fizikçi ve içeri girdi.</p>

  <p>Duvarlar mavi çinilerle kaplıydı, tavan Portekiz hanedan armasıyla süslenmişti ama ortama hâkim olan sağ duvarda bulunan&nbsp;<span style="text-indent: 0.3in;">muhteşem barok orgdu. Nefes kesiciydi. Girift oymaları vardı ve iki ucunda trompet çalan melekler oturuyordu.</span></p>

  <p>"Beni neden buraya getirdin?" diye sordu Thomas.</p>

  <p>Fizikçi deri kaplı bir sıranın sonuna oturdu ve gülümsedi. "Tanrı'yı kendi evinde tartışmak doğru bir şey gibi geldi bana."</p>

  <p>"Ama bana bu Tanrı'yı anlatmadın," dedi tarihçi ve başıyla mihrabın üzerindeki çarmıha gerilmiş İsa'yı işaret etti.</p>

  <p>"Sana Tanrı'yı anlattım, Profesör Noronha," diye cevap verdi Luis Rocha. "Geri kalan sadece detay, değil mi?"</p>

  <p>"Sanırım..."</p>

  <p>"Kimisi ona Tanrı kimileri ise Yehova, Allah, Brahman, Dharmakaya ya da Tao der." Fizikçi elini göğsünün üzerine koydu. "Bilim adamları olarak bizler evren deriz. Farklı isimler, farklı özellikler, ama hep aynı öz."</p>

  <p>"Anlıyorum," dedi Thomas. "Ama bu benim sorunumu çözmüyor."</p>

  <p>"Nasıl yardımcı olabilirim?"</p>

  <p>"Einstein'ın son şifreli mesajında ne diyordu?"</p>

  <p>Fizikçi sırada kenara kayıp sıranın üzerine vurdu. Tarihçi daveti kabul edip oturdu ama içi içine sığmıyordu.</p>

  <p>"Matruşkanın ne olduğunu bilir misin?" diye sordu Rocha.</p>

  <p>"Rus bebekler, değil mi?"</p>

  <p>"Evet. Birini açtığında içinden bir diğeri çıkar." Gülümsedi. "Tıpkı matruşkalar gibi ikinci ispat metodunun keşfi de bir sırrı çözerken diğerini açığa çıkardı: Eğer Tanrı varsa ve evreni yaratılmanın meydana gelmesine izin verecek bir hassasiyetle tasarlamışsa o zaman bu bizim varlığımızın evrenin nedeni olduğunu göstermez mi?"</p>

  <p>"Kesinlikle."</p>

  <p>"Ama bunun bir manası yok, değil mi?"</p>

  <p>"Yok mu?" diye sordu Thomas şaşkınlıkla. "Bana göre manası olan tek şey bu."</p>

  <p>"Rahatlatıcı bir düşünce olduğuna şüphe yok," dedi Rocha. "Nihayetinde bilim sürekli olarak bizim evrendeki önemsiz bir zerre olduğumuzu ve var oluşuyla en ufak bir ilgimiz olmadığını söyleyip durdu. Hatta bazı fizikçiler hayatın bir saçmalık olduğunu ve bizim var olmamızın hiçbir gereği olmadığını söylemişlerdir."</p>

  <p>"Görünüşe göre hata etmişler."</p>

  <p>"Evet," dedi Rocha. "Evrenin hayatı var etmek için ne kadar hassas bir şekilde tasarlandığına ve hayatın tesadüf olmadığına -zamanın başlangıcından beri belirlenmiş olmasına- bakılırsa meslektaşlarımın yanıldığını söyleyebilirim. Yine de soru varlığını koruyor: Bizim varlığımızın evrenin amacı olması mümkün mü?"</p>

  <p>"Neden böyle söyledin?"</p>

  <p>"Çünkü evrenin nispeten erken evrelerinde ortaya çıktığımız için. Hedef biz olsaydık sonunda ortaya çıkmamız gerekmez miydi? Ama öyle olmadı. Başlangıca yakın bir yerde ortaya çıktık. Neden?"</p>

  <p>"Belki de Tanrı bizi yaratmak için acele etti?"</p>

  <p>"Ama neden? Eğlenip TV izleyelim diye mi? Patio içelim diye mi? Erkekler futbol ve kadınlardan bahsetsinler diye mi? Kadınlar aşk romanları okuyup pembe dizi izlesinler diye mi? Neden?"</p>

  <p>Thomas omuz silkti. "Bilmiyorum!" dedi. "Bu sorunun konuyla ne ilgisi var ki?"</p>

  <p>Luis Rocha kahverengi gözlerini Thomas'ın yeşil gözlerine dikti. "Çünkü Einstein'ın son mesajını çözecek olan soru bu."</p>

  <p>"Ne?"</p>

  <p>"Einstein'ın şifreli Tanrı'nın Formülü varlığımızın amacıyla ilgili."</p>

  <p>Thomas elini cebine atıp sürekli üzerinde taşıdığı kâğıt parçasını çıkardı. Kâğıdı açtı ve şifreli mesajı okudu.</p>

  <p style="text-align: center;"><img alt="Untitled-2" src="../Images/Untitled-2.jpg" /><br /></p>

  <p>"O şifre mi?"</p>

  <p>"Evet."</p>

  <p>"Bu şifrenin varlığımızın gizemini çözeceğini mi söylüyorsun?"</p>

  <p>"Evet. Neden yaşam olduğunu açıklıyor."</p>

  <p>Tarihçi mesajı yeniden inceledi. "Nereden biliyorsun?"</p>

  <p>"Profesör Siza söyledi."</p>

  <p>"O sırrı biliyor muydu?"</p>

  <p>"Bir tahmini vardı. Einstein ona mesajda evrenin son hamlesinin bulunduğunu söylemişti."</p>

  <p>Thomas başını iki yana salladı, Rocha'nın söylediği şeyi anlamaya çalışıyordu. "Özür dilerim ama anlamadım," dedi. "Tam olarak nereye varmaya çalışıyorsun?"</p>

  <p>Fizikçi her yeri kuşatan bir hareket yaptı. "Çevrendeki her şeye bak," dedi. "Bu gezegenin her yanında yaşam var: ovalarda, dağlarda, okyanuslarda, nehirlerde, kayaların altında ve toprağın içinde. Nereye baksak yaşam görüyoruz. Yine de tüm bunların fani olduğunu biliyoruz."</p>

  <p>"Doğru. Hepsi ölecek."</p>

  <p>"Anlatmaya çalıştığım bu değil," diye açıklık getirdi Luis Rocha. "Her şeyin fani olduğunu söylediğimde her şeyin kaderinde yok olmanın yazılı olduğundan bahsediyorum. Evrendeki yaşam muhtemelen son derece kısıtlı bir süre var olacak."</p>

  <p>"Ne demek istiyorsun?"</p>

  <p>"Hiçbir şeyin sonsuz olmadığını söylüyorum. Yaşamla dolu bu verimli dönemin evrenin uzun tarihinin küçük bir bölümünü teşkil ettiğini söylüyorum."</p>

  <p>"Bölüm mü?"</p>

  <p>"Dünya üzerindeki yaşam Güneş'e bağlı, öyle değil mi? Güneş de ebediyen var olmayacak. Eğer bir insan olsaydı çoktan kırklı yaşlarına gelmiş olurdu, yani muhtemelen ömrünün yansından fazlasını yaşamış olacaktı. Her geçen gün Güneş daha da parlak hale gelecek, bu gezegendeki ısıyı sonunda canlı küreyi yok edene kadar yükseltecek; bu bir milyar yıl içinde gerçekleşecek. Yetmezmiş gibi dört ya da beş milyar yıl içerisinde Güneş'in tüm yakıtı tükenecek. Çaresizce enerji üretmek için çırpınan çekirdeği kuantum etkisi onu dengeye getirene kadar büzülecek. Bu noktada Güneş o kadar büyüyecek ki, bir kızıl deve dönüşecek, yüzey alanı gezegenleri yutana kadar artmaya devam edecek."</p>

  <p>"Korkunç bir şey!"</p>

  <p>"Öyle," dedi fizikçi. "Ama bu fikre kendimizi alıştırsak iyi olur. Dünya, Güneş tarafından yutulup gidecek. Güneşin kalan tüm eneıjisi de tükendiğinde güneş çökecek ve Dünya boyutlarına inecek, kara bir cüce olana kadar da soğumaya devam edecek. Aynı şey gökyüzündeki tüm yıldızlar için de geçerli. Birer birer hepsinin hacmi artacak, ölecekler, bazıları cüce olana kadar büzülecek, bazıları da patlayarak süpernova olacak."</p>

  <p>"Ama yeni yıldızlar doğacak, değil mi?"</p>

  <p>"Oluştukları elementler eksildiği için her seferinde daha az yıldız doğuyor; kökensel hidrojen ve gazlar dağılmaya başladı. Birkaç milyar yıl sona artık yıldız doğmayacak; sadece galaksi cenazeleri olacak. Yıldızların ölmeye devam etmesiyle galaksiler gittikçe karanlık hale gelecek ve sonunda tamamı sönünce evren kara deliklerle dolu koca bir mezarlık haline gelecek. Madde, enerji formuna dönmeye&nbsp;<span style="text-indent: 0.3in;">devam ettikçe onlar bile kaybolacak. Sona yaklaşıldığında sadece radyasyon kalacak."</span></p>

  <p>"Aman Tanrım!" dedi Thomas hüzünlü bir ifadeyle. "Gelecek parlak görünmüyor."</p>

  <p>"Aynen öyle," dedi Luis Rocha. "Bu da antropik ilkeyle çelişiyor, değil mi?"</p>

  <p>"Kesinlikle. Eğer evren ölecekse hayatın amacı nedir? Eğer Tanrı yok etmeyi planladıysa neden en başta evreni hayatı ver edecek şekilde tasarladı? Tüm bunların maksadı nedir?"</p>

  <p>"Profesör Siza da aynen bu soruları sordu. Eğer yok olacaksa hayatı var etmenin ne anlamı vardı? Eğer sonuç fani olacaksa bu kadar çabaya ne gerek vardı? Son hamle tam olarak neydi?"</p>

  <p>"Cevabı olmayan problem bu değil mi?"</p>

  <p>"Hayır," dedi fizikçi. "Bir cevabı var."</p>

  <p>Thomas kocaman gözlerle ona baktı. "Var mı?" diye sordu şaşkınlıkla.</p>

  <p>"Evet. Profesör Siza cevabı buldu."</p>

  <p>"Peki, söyle o zaman!" dedi tarihçi. "Beni böyle merakta bırakma!"</p>

  <p>"Buna son antropik ilke denir. Bu ilke ortaya çıkmıştır çünkü eğer her şey yok olacaksa en başta her şeyin yaşamı var edecek şekilde tasarlanmış olmasının bir manası yoktur. Teori, evrenin hayatı var edecek şekilde tasarlandığını söyler. Ama herhangi bir yaşamı değil: zeki yaşamı. Ve bir kez ortaya çıktı mı zeki yaşam asla bir daha yok olmayacaktır."</p>

  <p>Tarihçi şüpheyle bir kaşını kaldırdı. "Zeki yaşam asla yok olmayacak mı?"</p>

  <p>"Doğru."</p>

  <p>"İyi de bu nasıl olur? Az önce dünyanın yok olacağını söylemedin mi?"</p>

  <p>"Evet. Bu kaçınılmaz."</p>

  <p>"Öyleyse yaşam nasıl sürecek?"</p>

  <p>"Tabii ki Dünya'yı terk etmek zorunda kalacağız."</p>

  <p>Thomas güldü. "Kusura bakma ama şimdi de dandik bilimkurgulara döndük sanki."</p>

  <p>"Öyle mi? Oysaki bilim adamları çoktan bu ihtimali incelemeye başladılar bile."</p>

  <p>Tarihçinin gülümsemesi silindi. "Öyle mi?"</p>

  <p>"Tabii ki. Dünyanın geleceği yok, yok olacak."</p>

  <p>"Peki, nereye gideceğiz?"</p>

  <p>"Diğer yıldızlara tabii ki."</p>

  <p>Kafası karışan Thomas başını iki yana salladı. "İyi de bunu yaparak ne elde edeceğiz?"</p>

  <p>"Açık değil mi? Diğer yıldızlara gidersek dünyanın kaçınılmaz akıbetinden kurtulmuş oluruz."</p>

  <p>"İyi de bu ne işe yarar ki? Diğer yıldızlar da sonunda yok olmayacak mı? Galaksiler sönmeyecek mi? Evren ölmeyecek mi? Dünyadan giderek sadece kaçınılmaz olanı ertelemiş oluruz. Zeki yaşam türünün yok olması nasıl engellenecek?"</p>

  <p>Luis Rocha'nın gözleri geç dönem gotik mihrabın üzerinde dolaştı, ama aklı başka yerlerdeydi, düşünce labirentinin içerisinde kaybolup gitmişti.</p>

  <p>"Uzak gelecekte hayatın devamı ve davranış tarzının incelenmesi fizikte yeni bir kolun ortaya çıkmasına neden oldu," dedi, sesinin tonu akademik sunum yapar gibiydi. "Bu alandaki çalışmalar 1979 yılında, Freeman Dyson, Sonu Olmayan Zaman: Açık Evrende Fizik ve Biyoloji adlı makalesini yayımladığında başladı. Dyson bu eserde kökensel ama henüz tamamlanmamış bir model sunuyordu, aynı konuyla ilgilenen başka bilim adamları tarafından daha sonra yeniden formüle edildi. Bunlardan biri de 1982 yılında Science dergisinde&nbsp;<span style="text-indent: 0.3in;">bir makalesi yayımlanan Steve Frautschi idi. Bunu, tümüyle fizik kuralları ve bilgisayar teorisine dayalı diğer çalışmalar takip etti."</span></p>

  <p>Thomas hayretle bakmaya devam etti. "Bu olağanüstü," dedi. "Fiziğin uzak geçmişi inceleyen bir kolu olduğundan haberim yoktu. Doğruyu söylemek gerekirse az önce ölen yıldız ve galaksilerden bahsettikten sonra bunun nasıl mümkün olduğuna bile aklım ermedi. Bu şartlar altında hayat nasıl var olmaya devam edebilir?"</p>

  <p>"Açıklayayım mı?"</p>

  <p>"Lütfen. Dinliyorum."</p>

  <p>"Sadece ana hatlannı belirteceğim, tamam mı? Detaylar çok fazla ve amacımıza hizmet edeceklerini de zannetmiyorum."</p>

  <p>"Tamam."</p>

  <p>"İlk safha zaten başladı: yapay zekânın yaratılması. Bilgisayarlar açısından bakıldığında medeniyetimizin hâlâ emekleme çağında olduğu doğru ama her şey çok çabuk gelişiyor ve günün birinde bizim zekâmıza rakip olabilecek bir teknoloji geliştirebiliriz. Dahası mevcut gelişme hızına bakarak yapılan hesaplamalar yüzyıl ya da biraz daha fazla bir zaman içinde bilgisayarların bilgileri işleme ve verileri birleştirme hızının insan seviyesine çıkacağını göstermiştir. O gün geldiğinde bilgisayarlar, Turing testinin de söylediği gibi, bilinç sahibi olacaklar. Bunu duymuş muydun?"</p>

  <p>"Babam bahsetmişti, evet."</p>

  <p>"Mühendisler bizim sadece kendimize denk ya da daha üstün bilgisayarlar yapmakla kalmayıp evrensel üreticiler olan robotlar da geliştirebileceğimizi söylüyorlar. Onların ne olduğunu biliyor musun?"</p>

  <p>"Ee... hayır."</p>

  <p>"Evrensel üreticiler, yapılabilecek her şeyi yapabilen cihazlardır. Örneğin, bir araba fabrikasındaki makineler evrensel üretici değildir, çünkü sadece tek şey yapabilirler ama insanlar her şeyi yapabildikleri için evrensel üreticilerdir. Artık bilim adamları böyle bir makinenin de mümkün olduğunu biliyor. Matematikçi von Neumann nasıl&nbsp;<span style="text-indent: 0.3in;">yapılabileceklerini zaten gösterdi ve NASA birkaç on yıl içerisinde onları yapmanın mümkün olduğunu söylüyor. Yeterli mali destek olması kaydıyla tabii ki."</span></p>

  <p>"İyi de bu evrensel üreticiler ne işe yarayacaklar? Bizi çalışmaktan mı kurtaracaklar?"</p>

  <p>Luis Rocha kasten kısa bir süre durdu. "Medeniyetimizin devamını garanti altına alacaklar."</p>

  <p>Tarihçinin kaşları hayretle çatıldı. "Ah?"</p>

  <p>"Unutma, dünya yok olacak. Bir milyar yıl içerisinde artan güneş aktiviteleri canlı küreyi yok edecek. Son antropik ilke evrende zeki yaşam bir kez başladığında bir daha ortadan kalkmayacağını söylüyor. Eğer durum buysa dünya üzerindeki zekânın başka seçeneği yok: doğduğu yeri terk edip yıldızlara gitmek zorunda. Bunu mümkün kılacak araçlar da bilgisayarlar ve evrensel üreticilerdir. Gelecekte bir noktada insanların diğer yıldızlara bilgisayarlı evrensel üreticiler göndermekten başka şansı kalmayacak. Onlara bulabildikleri yakın güneş sistemlerine yerleşme ve yeni evrensel üreticiler imal etme talimatı verilecek, ki ürettikleri de diğer yıldızlara gönderilerek bu şekilde devam edecek. Doğal olarak Proxima Centauri ve Alpha Centauri gibi yakın yıldızlardan başlanıp sonraki aşamada diğer yıldızlara geçilecek, özellikle de Tau Ceti, Epsilon Eridani, Procyon ve Sirius."</p>

  <p>"Bu mümkün mü?"</p>

  <p>"Bazı bilim adamları mümkün olduğunu söylüyor. Bunun olması için tabii ki binlerce yıl geçmesi gerekecek. İnsanlar için bu uzun bir süre olsa da evren için hiç de öyle değil."</p>

  <p>"Bana büyük bir servete mal olacak bir şeymiş gibi geliyor..."</p>

  <p>"Hayır, hiç de değil," dedi fizikçi. "Maliyeti nispeten düşük olacak. Tek yapmamız gereken dört ya da beş evrensel üretici imâl etmek. Fazlasına gerek yok. Bir güneş sistemine ulaştığı zaman evrensel üretici, hammadde ve ihtiyaç duyduğu metalleri çıkarabileceği gezegen ve asteroitleri araştırmaya başlayacak. Robot o sisteme yerleşip&nbsp;<span style="text-indent: 0.3in;">orada daha önceden programlandığı şekilde suni yaşamlar ve hatta insanlar oluşturacak. Doğru koşullar altında üreme için onlara genetik kodlarımızı vereceğiz. Robota ayrıca yeni evrensel üreticiler yapma görevi de verilecek ve onlar da diğer yıldızlara gönderilecek. Koloni kurma işlemi zaman geçtikçe hızlanacak çünkü evrensel üretici sayısı gittikçe artacak. İlk medeniyet bir felaket yüzünden ortadan kalksa bile bu medeniyet, evrensel üreticiler ve onların otomatik koloni kurma programları sayesinde, otomatik olarak tüm galaksiye yayılmaya devam edecek."</span></p>

  <p>"Peki, bunun asıl amacı nedir?"</p>

  <p>"İlk amacı keşif. Evren hakkında daha fazla şey öğrenmek istiyoruz, tıpkı Ay ve Güneş sistemindeki diğer gezegenlere yaptığımız seyahatlerde olduğu gibi. Dünya'da yaşamak gittikçe zor hale geldikçe öncelik yaşamın devam edebileceği bir yer bulmak haline gelecek."</p>

  <p>"Galaktik Nuh'un Gemisi gibi bir şey bu."</p>

  <p>"Onun gibi bir şey, evet."</p>

  <p>Thomas oturduğu yerde kımıldandı. "Bunlar sana da biraz... uçuk gelmiyor mu?"</p>

  <p>"İtiraf etmem gerekir ki öyle. Ama bu safhada böyle düşünmemiz çok doğal. Güneş aktivitesi artıp dünya üzerindeki canlı küre çözülmesi kritik bir noktaya gelince bu sorunu ciddiye alacağımızdan hiç şüphem yok. Bugün bilimkurgu gibi gelen yarın gerçek olacak."</p>

  <p>Tarihçi bunu düşündü. "Haklı olabilirsin."</p>

  <p>"Evrensel üreticiler katlanarak arttıkça tüm galakside koloniler kurulmuş olacak. Çevredeki küçük bir gezegenden zekâ tüm Samanyolu'na yayılmış olacak."</p>

  <p>"Böylece yaşam, Dünya'nın kaçınılmaz sonundan kurtulmuş olacak."</p>

  <p>"Ben bunu söylemedim," diye düzeltti Rocha. "Ben zekânın tüm galaksiye yayılacağını söyledim."</p>

  <p>"Aynı şey değil mi?"</p>

  <p>"Olması gerekmiyor. Tabiat, zekâyı ancak karbon atomu ve yaşam dediğimiz kompleks organizasyonun da dâhil olduğu sıradışı durumlarda var edebiliyor. Fakat karbon, katı haldeyken çoğunlukla sadece dar bir termal bantta bulunur. İnsanlar olarak silikon gibi diğer atomları kullanarak bazı yaşam formları yaratıyoruz. Evrensel üreticilerin galaksiye yayacağı şey bilgisayar çiplerinin içindeki yapay zekâ olacaktır. Karbon temelli yaşamların binlerce yıl sürecek yıldızlar arası yolculuklardan sağ çıkacağının bir garantisi yok. Olabilir de ama olma ihtimali pek yüksek değil. Yine de yapay zekânın bunu başarabileceğini biliyoruz."</p>

  <p>"Yani yaşamın yok olmaya mahkûm olduğunu söylüyorsun..."</p>

  <p>"Bu tümüyle yaşamla ne kastettiğine bağlı. Karbon temelli yaşamların yok olmaya mahkûm olduklarına hiç şüphe yok. Galaktik Nuh'un Gemisi'ni inşa edebilsek ve yaşamı mesela Proxima Centauri gibi bir yıldıza taşıyabilsek bile günün birinde tüm yıldızlar yok olacak. Yıldızlar olmadan da karbon temelli yaşamların varlığını sürdürmesi mümkün değildir."</p>

  <p>"Bu durum yapay zekâ için de geçerli, değil mi?"</p>

  <p>"Olması gerekmiyor. Yapay zekânın yıldızlara ihtiyacı yoktur. Enerjiye ihtiyaçları vardır ama bu enerji yıldızlardan gelmek zorunda değildir. Bir atomun çekirdeğindeki baskın kuvveti kullanabilir mesela. Zekâ nanoteknolojiyi kullanarak en küçük mekânlara bile sığabilir ve bu durumda da var olabilmek için fazla enerjiye ihtiyaç duymaz. Bu bağlamda yaşam karmaşık bir bilgi işlem olgusu olarak varlığını sürdürmeye devam edecektir. Tek farkı donanımı artık biyolojik bir vücut olmayacaktır; bir çip olacaktır. Ama zaten yakından bakarsak hayatı mümkün kılanın da donanım değil de yazılım olduğunu görüyoruz. Karbondan yapılmış organik bir vücudun içinde değil de mesela metal bir vücudun içinde de var olmaya devam edebilirim. İnsanlar zaten suni bacak ve kollarla yaşayabiliyorlar, değil mi? Neden tümüyle&nbsp;<span style="text-indent: 0.3in;">suni bir bedenle yaşamak da mümkün olmasın? Hafıza ve bilişsel işlemler bir bilgisayara aktarılır, görmek için kameralar kullanırım ama yine de kendimi kendim gibi hissederim. Bu bağlamda benim bilincim de bir tür bilgisayar programıdır ve eğer bu programı içine koyacak doğru donanımı bulabilirsem varlığını sürdürmeye devam etmesinin önünde hiçbir engel yoktur."</span></p>

  <p>Tarihçi pek ikna olmuşa benzemiyordu. "Bunun mümkün olduğuna gerçekten inanıyor musun?"</p>

  <p>"Evet. Fizikçi, matematikçi ve mühendislerin bu konuda zaten çalışmaya başladıklarını aklından çıkarma. Üstelik kulağa ne kadar imkânsız gelse de uygulamaya konmasının son derece muhtemel olduğu görüşüne vardılar. Eğer muhtemelse o zaman yapılacağını da varsayabiliriz. Son antropik ilke, zekânın evrende var olmaya devam edeceğini söyler."</p>

  <p>"Bu inanılmaz!" dedi Thomas. "Peki, en sonunda, madde yok olup enerjiye dönüştüğünde ne olacak?"</p>

  <p>Fizikçi tarihçiye baktı. "İki şeyden biri olacak: evren ya Büyük Donma ya da Büyük Çöküş ile sona erecek. Şu anda evrenin kritik noktaya çok yakın genişlediği görülüyor o nedenle sonunun nasıl olacağını kestirebilmek çok güç. Diğer taraftan evrenin giderek daha hızlı genişlediği ispat edilmiş olsa da Profesör Siza doğada gördüğümüz ilkelerin bir Büyük Çöküş'e işaret ettiğini düşünüyordu."</p>

  <p>"Öyle mi? Neden?"</p>

  <p>"İki nedenden ötürü. İlki, evrenin hızlanarak artışının bir sonu olmak zorundadır."</p>

  <p>"Bunu nereden biliyorsun?"</p>

  <p>"Basit: Galaksiler ışık hızının yüzde doksan beşi bir hızla birbirlerinden uzaklaşıyorlar. Eğer bu hızlanma durmadan devam ederse sonunda bir noktada genişleme hızı ışık hızını geçecek. Ama bu imkânsız olduğundan evrenin genişlemesi yavaşlamak zorunda. Başka seçenek yok."</p>

  <p>"Hımm," dedi Thomas. "Ama bu genişleme eğiliminin büzülme eğilimine döneceği manasına gelmez."</p>

  <p>"Doğru," diye onayladı fizikçi. "Ama bu hızlanmanın sonu olan bir safha olduğu anlamına gelir. O nokta ile büzülme arasında ise sadece bir basamak var ve bu ihtimal de sadece basit bir gözleme dayanıyor." Boğazını temizledi. "Bir sistemi incelediğimizde her şeyin bir başlangıcı ve sonu olduğunun farkına vardık. Daha da önemlisi doğan her şey ölür. Bitkiler, hayvanlar, ekosistemler, gezegenler, yıldızlar, galaksiler... Hepsi doğar ve hepsi ölür. Peki, zaman ve mekânın da doğduğunu biliyoruz değil mi? Büyük Patlama'dan doğdular. Eğer durum buysa, doğan her şey ölecektir ilkesine dayanarak zaman ve mekânın da öleceğini söyleyebiliriz. Oysaki Büyük Donma zaman ve mekânın sonsuza kadar var olmasını sağlayarak bu evrensel ilkeyi çiğnemektedir. Sonuç olarak, doğan her şeyin öleceği bağlamında ele aldığımızda, Büyük Çöküş, evrenin en muhtemel akıbetidir."</p>

  <p>"Anlıyorum," diye mırıldandı Thomas. 'Yani günün birinde madde de azalmaya başlayacak, değil mi?"</p>

  <p>"Hayır. Profesör Siza'ya göre azalmayacak."</p>

  <p>"Peki, ne olacak?"</p>

  <p>"Daha önce de belirttiğim gibi, bilim adamları evrenin küre şeklinde olabileceğine inanıyorlar; sonlu ama sınırsız. Sürekli olarak aynı yöne doğru gidersek başladığımız yere varmamız mümkündür"</p>

  <p>"Bir tür kozmik Ferdinand Magellan."</p>

  <p>"Aynen. Ama izafiyet teorileri zaman ve mekânın aynı şeyin farklı tezahürleri olduğunu gösterdiği için Profesör Siza zamanın da küre şeklinde olduğuna inanıyordu."</p>

  <p>"Anlamadım."</p>

  <p>"Şöyle düşün," dedi Luis Rocha, ellerini küre şeklinde tuttu. "Zamanın, Dünya gezegeni olduğunu ve Büyük Patlama'nın Kuzey Kutbu'nda gerçekleştiğini düşün. Gözünde canlandırabildin mi?"</p>

  <p>"Evet."</p>

  <p>"Kuzey Kutbu'nda Büyük Patlama gerçekleştiğinde birkaç gemi bulunduğunu düşün. Bunlardan birinin adı Samanyolu olsun, diğerleri de Andromeda ve Messier 87. Aniden tüm bu gemiler farklı yönlerden güneye doğru gitmeye başlasınlar. Ne olur?"</p>

  <p>"Birbirlerinden uzaklaşmaya başlarlar"</p>

  <p>"Kesinlikle. Dünya küre şeklinde olduğundan ve gemiler Kuzey Kutbu'ndan uzaklaştıklarından dolayı aralarındaki mesafe gittikçe artar. Sonunda birbirlerini göremeyecek kadar uzaklaşmış olurlar, değil mi?"</p>

  <p>"Evet."</p>

  <p>"Bu ekvatora, zirveye varıncaya kadar devam eder Ama ekvatordan sonra, dünyanın küre şeklinde olmasından dolayı, mekân küçülmeye başlar ve gemiler yeniden birbirlerine yaklaşmaya başlarlar. Güney Kutbu'na yaklaşırken de tekrar birbirlerini görmeye başlarlar."</p>

  <p>"Doğru."</p>

  <p>"Güney Kutbu'nda birbirleriyle çarpışırlar."</p>

  <p>Thomas güldü. "Eğer dikkat etmezlerse!"</p>

  <p>"Profesör Siza evrenin de böyle olduğuna inanıyordu. Zaman-mekân küre şeklindedir. Şu anda Büyük Patlama ve zaman ile mekânın muhtemel küre şeklinde genişlemesi nedeniyle madde birbirinden uzaklaşıyor. Galaksiler sürekli olarak birbirlerinden uzaklaşıyor ve bu birbirlerini göremeyecekleri bir noktaya kadar devam edecek. Aynı zamanda da durağan madde oldukları için ağır ağır ölüyorlar. Soğuk her yanı kaplayacak. Ama genişlemenin zirvesi aşıldıktan sonra zaman ve mekân yeniden büzülmeye başlayacak. Bu da, gazların büzüldükçe ısınmaları gibi, ısının yükselmesine neden olacak. Zaman-mekânın büzülmesi evrenin Güney Kutbu'ndaki büyük çarpışmasıyla sonlanacak, Büyük Patlama'nın tam tersi: Büyük Çöküş."</p>

  <p>"Peki, hayatın bunu atlatabilmesi mümkün mü?"</p>

  <p>"Karbon atomuna dayalı biyolojik hayatın mı?" Rocha başını iki yana salladı. "Hayır. O yaşam söylediğim gibi çok daha önceden&nbsp;<span style="text-indent: 0.3in;">ortadan kalkmış olacak. Ama son antropik ilke, zekânın evrenin tarihi boyunca varlığını koruyacağını söyler."</span></p>

  <p>"Ama nasıl?"</p>

  <p>'Tüm evrene yayılıp sürecin tamamının kontrolünü eline geçirerek."</p>

  <p>Thomas güldü. "Dalga geçiyorsun herhalde."</p>

  <p>"Gayet ciddiyim. Pek çok fizikçi bunun mümkün olduğuna inanıyor ve bazıları nasıl olacağını bile ortaya koydu."</p>

  <p>"Dünya kadar küçük bir yerdeki zekânın evren gibi büyük bir şeyin kontrolünü ele geçirebileceğine inanıyor musun?"</p>

  <p>"Göründüğü kadar mantıksız değil," dedi Luis Rocha. "Kaos teorisinin söylediğini unutma. Bir kelebek gezegenin iklimini etkileyebiliyorsa neden zekâ tüm evreni etkileyemesin?"</p>

  <p>"İki farklı şeyden bahsediyoruz."</p>

  <p>"Emin misin?" diye sordu fizikçi.</p>

  <p>"Yani... evet, sanırım. Evren, Dünya'dan çok daha büyüktür."</p>

  <p>"Ama aynı ilke geçerli. Dört milyar yıl önce Dünya'da hayat başladığında bu önemsiz küçük moleküllerin günün birinde tüm gezegeni ele geçirecek kadar evrilebileceğini kim hayal edebilirdi? Böyle bir düşünceye o zaman gülebilirlerdi ama insanların Dünya üzerinde geldiği seviyeyi biliyoruz. Eğer dört milyar yıl önce bir molekül olarak başlayan hayat Dünya'yı, onun evrimini etkileyebilecek ölçüde ele geçirebiliyorsa zekânın kırk milyar yıl içerisinde evreni ele geçirip onun evrimini şekillendirmesine ne engel olabilir?"</p>

  <p>"Hımm... anladım."</p>

  <p>"Pek çok bilimsel araştırma bu kontrolün uygulanacağı mekanizmaları açıklamıştır. Belki de içlerinde en önemlisi Barrow ve Tipler'dir ama burada matematik ve fiziği incelemenin bir anlamı yok. Sonuç şu ki, Profesör Siza son antropik ilkenin doğruluğuna ikna olmuştu: Bir kez ortaya çıktı mı zekâ asla yok olmayacak. Eğer&nbsp;<span style="text-indent: 0.3in;">zekâ var olabilmek için madde ve evrenin kuvvetlerini kontrol etmek zorunda kalacaksa bunu yapacaktır."</span></p>

  <p>"Peki, evrenin amacı bu mu? Zekânın ortaya çıkmasını sağlamak mı?"</p>

  <p>"Bilmiyorum. Ama hayatın ana amaç olmadığını ve sadece zekânın ortaya çıkması için gerekli bir adım olduğunu biliyorum."</p>

  <p>"Anlıyorum," Thomas iç çekti, böyle bir düşüncenin ağırlığı altında ezilmişti. "Bu... hayret verici."</p>

  <p>"Öyle."</p>

  <p>Düşüncelere dalmış olan tarihçi arkasına yaslandı, aklı başından gitmişti. Ama bir şüphe, tek bir bariz şüphe, zihninde şekil almaya başlayarak onu soyut âlemlerden çekip çıkardı. Gözlerinde merak dolu bir ifadeyle Luis Rocha'ya döndü.</p>

  <p>"Bir kez ortaya çıktı mı zekânın bir daha asla yok olmayacağını söyledin, değil mi?"</p>

  <p>"Son antropik ilke böyle söylüyor."</p>

  <p>"Peki, zekâ Büyük Çöküş'ten nasıl kurtulacak? Evrenin sonunu nasıl atlatacak?"</p>

  <p>Luis Rocha gülümsedi. "Profesör Noronha, bu sorunun cevabı Einstein'ın son şifreli mesajında."</p>

  <p>"El yazmasındaki mi?"</p>

  <p>"Evet. O, evrenin son hamlesinin formülü."</p>
</body>
</html>
