<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_22">Yirmi bir</h2>

  <h2><br /></h2>

  <p>Sabbar'ın görüntüsü uzakta gittikçe küçülmeye devam edip sahildeki ufacık bir nokta haline gelerek balıkçı teknesi Hazar Denizi'nin sularını yararak açığa doğru yol alırken kaybolup gitmişti. Martılar alçaktan uçuyor, tekneden bir kez daha balık atılacağı yönündeki nafile bir umutla onlara refakat ediyorlardı ama denizciler onların ısrarlı çağrılarına kulak asmayarak asıl işlerine devam ettiler Oyun zamanı sona ermişti.</p>

  <p>Thomas birisinin kendisine doğru geldiğini hissetti ve o tarafa döndü. Gelen Muhammed’di. Kaptan bir süre sessizce durarak gözden kaybolmakta olan Sabbar'a baktı. Sakalı beyazlamaya başlamış bir Azeriydi; temiz kıyafetleri, güzel elleri ve itinayla kesilmiş tırnaklarıyla bir balıkçıya değil de bir şehirliye benziyordu.</p>

  <p>"Tam zamanında geldin," dedi. "Bir gün sonra gelsen gitmiş olurduk. Bize denk geldiğin için şanslısın."</p>

  <p>"Biliyorum."</p>

  <p>Artık boş olan sahili işaret etti. "O bizlerden biri mi?"</p>

  <p>"Sabbar mı?"</p>

  <p>"Evet."</p>

  <p>Thomas başını iki yana salladı. "Hayır."</p>

  <p>"Kim öyleyse?"</p>

  <p>"Şoför."</p>

  <p>"Ne?" diye sordu Muhammed bir kaşını kaldırarak. "Geçmişini araştırdılar mı?"</p>

  <p>Thomas bezgin şekilde iç çekti. "Uzun hikâye," diye cevap verdi. "Sabbar benim hayatımı kurtaran birkaç kişiden biri. O olmasa buraya gelemezdim."</p>

  <p>Muhammed bir şey söylemedi ama böyle üstünkörü yapılmış bir işten hazzetmediği ortadaydı; profesyonelce değildi. Yine de yolcusunun inanılmaz güçlükleri aştığını ve bu nedenle de saygıyı hak ettiğini itiraf etmek zorundaydı.</p>

  <p>İkisi sessizce geminin arkasında durdular; ciğerlerini temiz havayla doldurup loş akşam ışığında sahilin güzelliğinin keyfini çıkardılar. Havadaki deniz kokusu çok yoğundu. Şiddetle esen rüzgârın sesi neredeyse martıların ve motorun gürültüsünü bastırıyordu. Mavi suyun üzerindeki gökyüzüne canlı renklerden oluşan tonlar hâkim olurken donuk ışıklar sahilin sularında yıkandılar, Elburz Dağları’nın oluşturduğu uzun zincir sağa doğru ufukta gözden kaybolup giderken Hazar Denizi’nde hızla batan güneşin ışıklarıyla karlı zirveleri parıldadı.</p>

  <p>Gece hızla yaklaşıyordu.</p>

  <p>Kuzeyden esen rüzgâr serinlerken kaptan ısınmak için sertçe kollarını ovaladı ama çok geçmeden pes edip gitmeye karar verdi.</p>

  <p>"İçeri giriyorum," dedi. "Telefonu takıp üsse haber vermenin zamanı geldi."</p>

  <p>"Bakü'yü arayacaksın, değil mi?"</p>

  <p>"Hayır, hayır."</p>

  <p>"Nereyi peki?"</p>

  <p>"Langley'i?"<br /></p>

  <p><br /></p>
  <hr class="sigil_split_marker" />

  <p><br /></p>

  <p>Gece kalın bir battaniye gibi Hazar Denizi'nin üzerine çöktü, homurdanan tekneyi uğursuz bir karanlıkla sardı; o kadar karanlıktı ki, sanki kör bir kuyunun içerisinde gibiydiler. Sadece ufukta yükselen ve alçalan birkaç parlak nokta vardı ya işe çıkmış balıkçılardı ya da bir kıyıdan bir diğer kıyıya yük ve yolcu taşıyan gemiler.</p>

  <p>Soğuğu umursamayan Thomas güvertede kalmaya devam etti. Üç gününü betondan bir tabutun içerisinde geçirmişti ve onu bu yeni bulduğu özgürlükten, ruhuyla gökyüzünün enginliği arasında bağ kurup ciğerlerini temiz havayla doldurma fırsatından vazgeçmeye zorlamak için buz gibi bir hava ve zifiri bir geceden fazlası gerekiyordu.</p>

  <p>Köprünün kapısı açıldı, İngilizce konuşan denizcilerden birisi ona el salladı. "Bayım, gelin," dedi. "Kaptan sizi istiyor"</p>

  <p>Köprü loş ışıklı ve sıcaktı ama içilen sigaralar yüzünden dumanaltı olmuştu. Denizci dar bir merdiveni işaret etti ve Thomas aşağıdaki küçük bir kamaraya indi. Muhammed kulağında kulaklıklar ve elinde mikrofonla köşeye konmuş cihaz vasıtasıyla konuşuyordu.</p>

  <p>"Beni mi görmek istedin?"</p>

  <p>Kaptan, Thomas’a yanına oturmasını işaret etti. "Langley’yle görüşüyorum."</p>

  <p>Tarihçi yerine otururken kaptan da rakamlar ve parolalarla dolu konuşmasını bitirdi. Konuşmasının bitmesinin ardından kaptan kulaklıkları Thomas’a verdi.</p>

  <p>"Seninle konuşmak istiyorlar," dedi.</p>

  <p>"Kim?"</p>

  <p>"Langley."</p>

  <p>"Ama kim?"</p>

  <p>"Bertie Sismondini."</p>

  <p>"O da kim?"</p>

  <p>"Operasyon Direktörü, İran operasyonunun başındaki kişi."</p>

  <p>Thomas kulaklıkları taktı ve mikrofonu düzeltti. Çekinerek boğazını temizledi ve sanki bu şekilde kendisini daha iyi duyacaklarmış gibi öne doğru eğildi. "Alo?"</p>

  <p>"Profesör Norona?"</p>

  <p>Genizden gelen Amerikalılara özgü bir sesti bu ve pek çok İngilizce konuşan kişi gibi adını yanlış telaffuz etmişti.</p>

  <p>"Evet."</p>

  <p>"Adım Bertie Sismondini. İran’daki, istihbarat toplama operasyonlarından sorumluyum. Öncelikle sizi bunun güvenli bir hat olduğu yönünde temin etmek istiyorum."</p>

  <p>"Tamam," dedi Thomas, CIA için çok önemli olan bu durum ona fazla bir şey ifade etmiyordu. "Nasılsınız?"</p>

  <p>"Pek iyi değil, Profesör. Hem de hiç iyi değil."</p>

  <p>"Sorun nedir?"</p>

  <p>"Profesör, Tahran’daki baş ajanımızdan günlerdir ses çıkmıyor. Hassas bir operasyonla sizi şu anda bulunduğunuz tekne vasıtasıyla ülkeden çıkaracaktı fakat ondan haber alamıyoruz. Diğer bir ajanımızla da teması kaybettik. Tüm bunlar yetmezmiş gibi sizden de şu ana kadar bir haber almayı başaramamıştık. Herkes çok endişeli ve bana cevabını bilmediğim sorular soruyorlar. Zahmet olmazsa orada neler döndüğünü bana açıklar mısınız?"</p>

  <p>"Hangi iki ajanı kastediyorsunuz?"</p>

  <p>"Ne yazık ki güvenlik gerekçesiyle size isimlerini veremem."</p>

  <p>"Musa ve Babak mı?"</p>

  <p>"Babak evet ama Musa diye birini tanımıyorum."</p>

  <p>"Ah, tabii ya," dedi Thomas, hatırlamıştı. "Musa onun benden kullanmamı istediği isimdi; gerçek adı değildi." Bir an düşündü. "Dinleyin, kendine güvenen iri yarı bir adamdan mı bahsediyoruz?"</p>

  <p>"Bu tarif onunla ilgili bilgimle örtüşüyor."</p>

  <p>"İkisinden de haber alamadınız mı?"</p>

  <p>"Hayır."</p>

  <p>"Bakın, bunu söylediğim için üzgünüm ama sanırım iri yarı adam öldürüldü."</p>

  <p>Hattın diğer ucunda bir sessizlik oldu. "Bakiri, ah... Öldürüldü mü? Emin misiniz?"</p>

  <p>"Hayır, değilim. Bakanlığın içinde bir çatışma çıktı ve İranlılar onun üzerine çullandıktan sonra birkaç el daha ateş edildi. Bana hastanede öldüğü söylendi. Babak konusunda ise hiçbir şey bilmiyorum."</p>

  <p>"Peki, tam olarak ne oldu?"</p>

  <p>Thomas bakanlıkta olanlar ve Evin Hapishanesi'nde başına gelenleri detaylı şekilde anlattı. Kurtarılışından, Ariana’nın kendisine söylediklerinden ve kendisini ülkeden çıkarabilmek için yaptığı fedakârlıklardan bahsetti.</p>

  <p>"Olağanüstü bir kadınmış," dedi Sismondini, Thomas anlatmayı bitirince. "Sizce Tahran’da bize ajanlık yapmayı kabul eder mi?"</p>

  <p>"Ne?" diye parladı Thomas. Rahatsız edici bir düşünceydi. "Aklınızdan bile geçirmeyin."</p>

  <p>"Tamam, tamam," dedi Amerikalı, tepkisi onu şaşırtmıştı. "Sakin olun. Sadece bir fikirdi."</p>

  <p>"Berbat bir fikir," dedi tarihçi. "Onu rahat bırakın tamam mı?"</p>

  <p>"Tamam, sorun değil," diyerek temin etti onu Sismondini.</p>

  <p>Tarihçi bir anda CIA'in işine geldiği gibi insanları kullanmak ve istediği şeye erişmek için ne gerekiyorsa yapma tarzından çok rahatsız olmuştu. Konuyu günlerdir kafasını kurcalayan bir meseleye getirdi. "Dinleyin," dedi. "Bir sorum var."</p>

  <p>"Evet?"</p>

  <p>"Eğer tespit edilirsek ajanınıza beni öldürmesi için emir mi verdiniz?"</p>

  <p>"Ne?"</p>

  <p>"Bakanlıkta yakalanmak üzereyken Musa benden kendime zehir enjekte etmemi istedi. Bu emri siz mi verdiniz?"</p>

  <p>"Hımm... aslında... bizim güvenlik prosedürlerimiz, bildiğiniz üzere..."</p>

  <p>"Ama emri siz verdiniz, öyle değil mi?"</p>

  <p>"Dinleyin, bu emir tüm siyasi operasyonlar için geçerlidir, dolayısıyla..."</p>

  <p>"Dolayısıyla emri siz verdiniz," diye tamamladı Thomas. "Şimdi de neden bana bu ihtimalden bahsetmediğinizi bilmek istiyorum."</p>

  <p>"Çok basit. Eğer bilseydiniz asla katılmayı kabul etmezdiniz."</p>

  <p>"Bunda çok haklısınız."</p>

  <p>"Üzgünüm ama sıradışı bir durumla karşı karşıyaydık. Hoşunuza gitse de gitmese de sizin hayatınız Birleşik Devletlerin güvenliğinden önem değildir."</p>

  <p>"Bence önemli."</p>

  <p>"Tümüyle bakış açısına bağlı," dedi Sismondini. "Ama görülüyor ki, Tahran’daki ajanımız güvenlik prosedürüne uyarak kendisini canlı ele geçirmelerine izin vermemiş."</p>

  <p>"Aslında yakalandığında sağmış ama sonradan ölmüş."</p>

  <p>'Aynı şey. Onu sorgulasalar sonuç felaket olurdu. İranlılar bilgiyi ondan almanın bir yolunu bulurdu ve Tahran’daki operasyonlarımız da ciddi bir darbe alırdı. Bu yüzden bu kadar endişeliyiz. Unutma aynısını sana da yapacaklardı."</p>

  <p>"Ama yapmadılar"</p>

  <p>"Arkadaşlarının müdahalesi sayesinde," dedi Amerikalı. "Affedersiniz, bir saniye bekleyin." Ses tonu değişmiş, farklılaşmıştı, sanki birisi kulağına bir şey fısıldamış gibiydi. "Bakın, bilgi için teşekkürler. Çok yardımcı oldunuz. Şimdi de sizinle görüşmek isteyen başka birisi var, tamam mı?"</p>

  <p>"Sorun değil."</p>

  <p>"Biraz bekleyin."</p>

  <p>Birkaç klik sesinin ardından müzik çalmaya başladı. Konuşmada geçenlerin aktarıldığı belliydi. Gerçekten de az sonra başka birisi telefonu aldı.</p>

  <p>"Merhaba, Thomas."</p>

  <p>Tarihçi, aldatıcı sakinlikteki, tehditkâr ve saldırganlığını gizleme konusunda başarısız bu boğuk sesi hemen tanıdı. "Bay Bellamy?"</p>

  <p>"Sen tam bir dâhisin."</p>

  <p>Gerçekten de bilim ve teknoloji direktörü Frank Bellamy telefonun diğer ucundaydı.</p>

  <p>"Nasılsınız?"</p>

  <p>"Mutlu değilim, Thomas."</p>

  <p>"Neden?"</p>

  <p>"Çünkü başarısız oldun."</p>

  <p>"Haydi ama yapmayın. Bu tam olarak gerçeği..."</p>

  <p>"Belgeyi ele geçirdin mi?"</p>

  <p>"Hayır."</p>

  <p>"Belgeyi okudun mu?"</p>

  <p>"Hımm... Hayır, ama..."</p>

  <p>"Demek ki başarısız oldun," diye kesti sözünü Bellamy her zamanki soğuk ses tonuyla. "Görevini yerine getiremedin."</p>

  <p>"Bu kadar basit değil."</p>

  <p>"Öyle mi? Nasılmış peki?"</p>

  <p>"İlk olarak belgeyi çalmak gibi bir görevim yoktu. Eğer fark etmediyseniz söyleyeyim ben sizin ajanınız değilim ve hırsızlık için de eğitim almadım. Operasyon başarısız olduysa bunun nedeni adamlarınızın yeterince hazırlık yapmamış olmasıdır."</p>

  <p>"Haklısın," diyerek onayladı CIA direktörü. "Operasyon bölümündeki meslektaşıma biraz akıl vermem gerekecek."</p>

  <p>"İkinci olarak Profesör Siza’nın nerede olabileceğine dair bir ipucu ele geçirdim."</p>

  <p>"Sahi mi?"</p>

  <p>"Evet. Bir otel adı."</p>

  <p>"Hangi otel?"</p>

  <p>"Orchard Oteli."</p>

  <p>Bellamy durdu, not alıyor gibiydi. "Or...chard," diye yavaşça tekrarladı. "Nerede bu?"</p>

  <p>"Bilemem. Sadece adını biliyorum."</p>

  <p>"Tamam, bunu araştıracak birini bulurum."</p>

  <p>"Bulun," dedi Thomas. "Üçüncü olarak Einstein’ın el yazmasını okuyamamış olsam da İranlıların da onda ne yazdığını bilmediğini öğrendim. Nasıl çözeceklerine dair de bir fikirleri yok henüz."</p>

  <p>"Bu doğru mu?"</p>

  <p>"Evet, kendileri söylediler."</p>

  <p>"Kim söyledi?"</p>

  <p>"Ariana Pakravan."</p>

  <p>"Ah, İsfahanlı güzel." Bir anlık sessizlik. "Yatakta gerçekten de iyi miydi?"</p>

  <p>"Anlayamadım?"</p>

  <p>"Dediğimi duydun."</p>

  <p>"Bu soruya cevap verecek değilim."</p>

  <p>Bellamy kahkahayla güldü. "Hımm... Çok dokunaklı! Ona âşık olacağını biliyordum."</p>

  <p>Thomas konuşmamn gidişatından hiç hazzetmemişti. ‘Yani," diye devam etti, "Söyleyeceklerimi duymak istiyor musunuz, istemiyor musunuz?"</p>

  <p>Amerikalı sesinin tonunu ayarladı. "Devam et."</p>

  <p>"Ee... nerede kalmıştım?"</p>

  <p>"İranlıların belgeyi çözemediğinden bahsediyordun."</p>

  <p>"Evet," dedi Thomas. "Okuduklarını çözemedikleri için belgeden bir anlam çıkarmayı başaramamışlar. Anladığım kadarıyla İranlılar belgeyi çözmek için gereken anahtarın Einstein’ın geride bıraktığı iki şifreli mesajın içinde olduğunu düşünüyorlar."</p>

  <p>"Evet..."</p>

  <p>"Bu iki mesajı görme ve ele geçirme şansına sahip oldum."</p>

  <p>"Hımm."</p>

  <p>"Ve içlerinden birini deşifre ettim."</p>

  <p>Bir anlık sessizlik oldu.</p>

  <p>"Ne dedin sen!" dedi Bellamy heyecanla. "Sen tam bir dâhisin!"</p>

  <p>Thomas güldü. "Biliyorum."</p>

  <p>"Peki, mesajda ne diyormuş?"&nbsp;</p>

  <p>"İşin aslı... dürüst olmak gerekirse tam olarak anlayamadım."</p>

  <p>"Bu da ne demek? Ya deşifre ettin ya da etmedin."</p>

  <p>"Hayır, deşifre ettim," dedi Thomas.</p>

  <p>Aslında bunu tek başına yapmamıştı; Ariana da ona yardımcı olmuştu ama kriptolog bu detayı atlamanın daha hayırlı olacağına karar verdi. İçinden bir ses ona Bellamy, İranlı kadının Die Gottesformel projesinin başında olduğunu bilirse ona bir şekilde bulaşacağını söylüyordu.</p>

  <p>"Ee?" dedi Amerikalı. "Peki, sorun ne?"</p>

  <p>"Demek istediğim sanırım mesajın içerisinde bir mesaj daha gizli," dedi kriptolog. "Bir hologram gibi düşünün. Bir sırrı çözdüğümüzde karşımıza bir diğeri çıkıyor."</p>

  <p>"Ne bekliyordun ki? İlk seferinde çözmeyi mi?"</p>

  <p>"Anlayamadım?"</p>

  <p>"O kadar kolay olacağını mı zannetmiştin? O belgenin yazarının bu gezegende yaşamış en zeki adam olduğunu aklından çıkarma. Hazırladığı şifrelerin karmaşık olması normaldir!"</p>

  <p>"Haklı olabilirsiniz."</p>

  <p>"Tabii ki haklıyım," diye çıkıştı Bellamy. "Şimdi bana o mesajda ne yazdığını söyle."</p>

  <p>"Bir saniye."</p>

  <p>Thomas ceketinin cebini yokladı, başta endişelense de katlı kâğıt parçasının hâlâ koyduğu yerde olduğunu görünce rahatladı. Evin Hapishanesindeki gardiyanlar sadist olsalar da şahsi eşyalarına dokunmamışlardı. Ya da kimbilir belki de Hapishane 59’da inceleyeceklerdi ama o daha önce kaçmayı başarmıştı. Nedeni ne olursa olsun şifrenin yazılı olduğu kâğıt parçası tüm bu badireleri atlatmayı başarmıştı.</p>

  <p>"Beni bekletmeyi düşünmüyorsun, değil mi?" diye sordu Bellamy, hattın diğer ucunda sabrı hızla tükeniyordu.</p>

  <p>"Hayır, hayır, buldum," dedi Thomas ve kâğıdı açtı. "İşte burada."</p>

  <p>"Hemen oku bana!"</p>

  <p>Tarihçi çabucak satırlara bir göz attı. "Evet, çözdüğüm şifre el yazmasının ilk sayfasındaki bir şiirdi, başlığın hemen altında."</p>

  <p>"Bir tür epigrafi mı?"</p>

  <p>"Kesinlikle."</p>

  <p>"Peki, ne diyor?"</p>

  <p>"Biraz karamsar;" diye yorum yaptı Thomas. "Okuyorum." Boğazını temizledi. "Terra iffin, de terrors tight, Sabbath fore, Christ nite."</p>

  <p>"Bu mu!" diye bağırdı Bellamy. "Bunu biliyorum! Tahran’daki adamımız bu şiiri bize bir hafta önce gönderdi."</p>

  <p>"Evet. Ona veren kişi bendim."</p>

  <p>"Biraz karamsar, kıyameti çağrıştırıyor..."</p>

  <p>"Doğru."</p>

  <p>"Einstein her ne icat ettiyse muazzam bir güce sahip olsa gerek!" dedi direktör. "Kahretsin! Askerî müdahale gerekecek."</p>

  <p>"Tamam. Ama bu satırların içinde gizlenmiş mesajı da çözdüm."</p>

  <p>"Devam et."</p>

  <p>Thomas, Almanca metnin son satırlarına baktı. "Bir anagram olduğunu anladım. İngilizce şiirin içerisinde Almanca bir mesaj gizli."</p>

  <p>"Öyle mi? Çok ilginç."</p>

  <p>"Mesaj şöyle." Almanca aksanını toparlamak için biraz bekledi. "Raffiniert ist der Herrgott, aber boshaft ist er nicht."</p>

  <p>Hattın diğer ucunda bir sessizlik daha.</p>

  <p>"Tekrar eder misin?" diye sordu Bellamy, ses tonu titriyordu.</p>

  <p>"Rafftniert ist der Herrgott, aber boshaft ist er nicht," diye Thomas tekrar okudu. "Şu anlama geliyor" Çevirisinin yazılı olduğu satırı aradı. "Rab mahirdir ama zalim değildir."</p>

  <p>"Bu inanılmaz!" diye bağırdı Bellamy.</p>

  <p>Direktörün tepkisi Thomas’ı da şaşırtmıştı. "Evet, gerçekten de şaşırtıcı..."</p>

  <p>"Şaşırtıcı mı? Bu... bu öyle garip ki, aklım almıyor."</p>

  <p>"Cümle pek açık değil. Kimbilir belki de..."</p>

  <p>"Anlamıyorsun," diye kesti sözünü CIA direktörü. "Einstein'ın bunu dediğini duymuştum."</p>

  <p>"Nasıl?"</p>

  <p>"1951’de Princeton’da İsrail başbakanıyla yaptığı görüşme sırasında Einstein bu cümlenin aynısını söylemişti. Oradaydım. Duydum." Bir an sessizlik oldu. "Dur bir dakika... Burada... burada bir yerlerde olmalı." Bir gürültü duyuldu ve az sonra Bellamy'nin boğuk sesi geri geldi. "İşte."</p>

  <p>"Ne?"</p>

  <p>"Einstein ile Ben-Gurion arasında geçen konuşmanın çevirisi elimde. Bir yerden sonra Almanca konuşmaya başlıyorlar. Bir saniye bekle..." Çevrilen sayfaların hışırtıları. "Dur bakalım..." Başka sayfalar. "Buldum. Dinliyor musun?"</p>

  <p>"Evet, tabii ki."</p>

  <p>"Einstein diyor ki; Raffıniert ist der Hergott, aber boshaft ist er nicht. Bunu duyan Ben-Gurion da soruyor, Was wollen sie damit sagen? Einstein cevap veriyor, Die Natur verbigt ihr geheimnis durch die erhabenheit ihres wesens, aber nicht durch list."</p>

  <p>"Tüm bunlar ne demek?"</p>

  <p>"Çevirisi yanımda. Einstein diyor ki; Rab mahirdir ama zalim değildir."</p>

  <p>"Evet, evet bunu biliyorum."</p>

  <p>"Acele etme. Bunu duyan Ben-Gurion soruyor; ‘Bununla ne demek istiyorsunuz' ve Einstein cevap veriyor, 'Die Natur verbigt ihr geheimnis durch die erhabenheit ihres wesens, aber nicht durch list.’"</p>

  <p>Thomas artık kendisine hâkim olamıyordu. "Evet anladık! İyi de manası ne?"</p>

  <p>Frank Bellamy gülümsedi; tarihçiyi böyle bekletip kıvrandırmak hoşuna gitmişti. Tekrar çeviriye baktı ve sonunda Einstein’ın elli dokuz yıl önce söylemiş olduğu cümleyi Thomas’a okudu.</p>

  <p>"Doğa sırlarını sinsiliğinden değil, özündeki yüceliğinden dolayı saklar."</p>
</body>
</html>
