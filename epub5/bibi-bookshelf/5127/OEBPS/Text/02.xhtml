<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><b><br /></b></h2>

  <h2 id="sigil_toc_id_3"><b>İki</b></h2>

  <h2><b><br /></b></h2>

  <p>Adamın cebinden polifonik bir melodi yükseldi. Thomas elini cebine atıp gümüş rengi bir cep telefonu çıkardı; ekranda "Anne," yazıyordu.</p>

  <p>"Alo?"</p>

  <p>Tanıdık bir ses cevap verdi, sanki sadece birkaç metre uzağında duruyor gibiydi. "Alo? Thomas?"</p>

  <p>"Merhaba, Anne."</p>

  <p>"Neredesin? Döndün mü?"</p>

  <p>"Evet, öğleden sonra döndüm."</p>

  <p>"Her şey yolunda mı?"</p>

  <p>"Evet."</p>

  <p>"Ah, çok şükür! Sen ne zaman yolculuk yapsan ben heyecandan ölüyorum."</p>

  <p>"Aman anne. Saçmalama. Günümüzde uçmak artık sıradan bir şey. Otobüs ya da trenden tek farkı daha hızlı ve konforlu olması."</p>

  <p>"Yine de endişelendiğimi biliyorsun. Üstelik bir Arap ülkesine gittin, değil mi? Oralarda herkes delirmiş, bombalar patlıyor, insanlar ölüyor. Ne korkunç. Hiç haber izlemiyor musun?"</p>

  <p>Oğlu güldü. "Yapma lütfen! Abartma. O kadar da kötü değil. Aslında çok da güzel geçti."</p>

  <p>"Tabii. Bir sonraki bomba patlayana kadar."</p>

  <p>Bunalan Thomas iç çekti. "Haklısın,"&nbsp;dedi, konuşmayı bir an önce noktalamak istiyordu. "Kısacası her şey yolunda gitti ve geri döndüm."</p>

  <p>"Çok şükür."</p>

  <p>"Babam nasıl?"</p>

  <p>Hattın öbür ucundaki annesi tereddüt etti. "Baban... iyi... idare ediyor."</p>

  <p>"Güzel," diye cevap verdi Thomas, o duraksamanın farkına varamamıştı. "Ya sen? Hâlâ internette geziyor musun?"</p>

  <p>"Biraz."</p>

  <p>"Porno siteleri bulduğunu söyleme bana!" diyerek takıldı annesine.</p>

  <p>"Saçmalama," diye itiraz etti annesi, sonra da boğazını temizledi. "Dinle Thomas, baban ve ben yarın Lizbon'da olacağız."</p>

  <p>"Öyle mi?"</p>

  <p>"Evet."</p>

  <p>"Geldiğinizde öğle yemeği yeriz."</p>

  <p>"Tamam. Erken yola çıkacağımız için on bir ya da on iki civarı gelmiş oluruz."</p>

  <p>"Saat birde beni Gulbenkian'dan alın o zaman."</p>

  <p>"Saat bir de Gulbenkian'da. Harika."</p>

  <p>"Lizbon'a neden geliyorsunuz?"</p>

  <p>Annesi tekrar tereddüt etti. "Bunu... daha sonra konuşuruz," dedi sonunda. "Daha sonra konuşuruz."</p>

  <p><br /></p>
  <hr class="sigil_split_marker" />

  <p><br /></p>

  <p>Soyut hatları yatay şekilde uzanan, zamanın ötesindeymiş izlenimi veren, yeşil bitki örtüsünün içinden bir anıt taş gibi yükselen, çimenlerle kaplı bir tepeciğin üzerinde oturan devasa dik açılı dolmenli beton yapı. Kaldırım taşlı yokuştan çıkan Thomas her zamanki hayranlığıyla bu manzaraya baktı. Bu manzara ona modem bir akropolisi hatırlatıyordu, geometrik bir anıt, metafiziksel bir bileşim, etrafını çeviren ormanın ebediyen bir parçası olarak kalacakmış gibi görünen devasa bir kaya.</p>

  <p>Gulbenkian Vakfı.</p>

  <p>Elinde bir çantayla lobiye girdi ve geniş merdivenlerden çıktı. Yekpare duvarları birbirinden ayıran büyük pencereler, içerisi ile dışarısı, suni ile doğal ve beton ile bitki arasındaki çizgiyi de bulanıklaştırıyordu. Konferans salonunun girişinden geçti ve kapıyı hafifçe çaldıktan sonra ofise girdi.</p>

  <p>"Merhaba Albertina, nasılsın?"</p>

  <p>Sekreter, dolaba dosya yerleştirmekle meşguldü. Başını çevirdi ve gülümsedi. "Günaydın Profesör, döndünüz demek."</p>

  <p>"Döndüm. Kahire gezimle ilgili raporumu getirdim."</p>

  <p>"Bana bırakın," dedi. "Ben döner dönmez Bay Vital'e teslim ederim."</p>

  <p>Tarihçi çantasını açtı ve ataçla tutturulmuş birkaç kâğıdı çıkardı. "Harika," dedi ve kâğıtları teslim etti. "İşte bunlar. Bir şeye ihtiyaç duyarsa beni aramasını da söyleyin, lütfen."</p>

  <p>Thomas odadan çıkacakken Albertina onu durdurdu. "Ah, Profesör Noronha."</p>

  <p>"Evet?"</p>

  <p>"Amerikan elçiliğinden Greg Sullivan aradı. Derhâl kendisini aramanızı istedi."</p>

  <p>Tarihçi geldiği yolu takip ederek ilk kata indi ve vakfın danışmanlarınca paylaşılan ofisine geçti. Masasına oturup işe koyuldu, o dönemin kalan dersleri için bir çizelge hazırlamaya başladı.</p>

  <p>Penceresi, çimen ve yaprakların rüzgârla savrulduğu ve fıskiyeden püsküren su damlalarının sabah güneşinde mücevher gibi parladığı bahçeye bakıyordu. Thomas, asistanını aradı ve ondan dersler için gerekli düzenlemeleri yapmasını isteyerek çizelgeyi üniversiteye bırakacağını söyledi. Ardından cep telefonunda Birleşik Devletler elçiliği kültür ataşesinin numarasını buldu ve aradı.</p>

  <p>"Ben Sullivan."</p>

  <p>"Merhaba, Greg. Ben Thomas Noronha, Gulbenkian'dan."</p>

  <p>"Thomas, Como vai?"</p>

  <p>Ataşe Amerikan aksanıyla Portekizce konuşuyordu.</p>

  <p>"İyi. Ya sen?"</p>

  <p>"Harika. Kahire yolculuğu nasıl geçti?"</p>

  <p>"Güzel. Sanırım dikilitaş anlaşması gerçekleşecek. İş artık idareye kaldı, tabii ki ben devam edilmesini tavsiye ettim; şartlar iyi görünüyor."</p>

  <p>Amerikalı güldü. "Sizin o eski Mısır döküntülerinde ne bulduğunuzu anlamıyorum. Bana sorarsan para harcanacak çok daha ilginç şeyler var."</p>

  <p>"Zaten bu yüzden tarihçi olan sen değilsin."</p>

  <p>"Belki de," diye cevap verdi sesinin tonunu değiştirerek. "Thomas, aramanı istedim çünkü elçiliğe gelmen gerekiyor."</p>

  <p>"Neden?"</p>

  <p>"Telefonda konuşulmayacak bir mesele."</p>

  <p>"Los Angeles, Getty Center teklifiyle ilgili haber geldiğini söyleme sakın. Onların onayı..."</p>

  <p>"Hayır, o değil," diye araya girdi Sullivan. "Bu... farklı bir şey."</p>

  <p>"Hımm," diye mırıldandı Thomas, ne olabileceğini tahmin etmeye çalışıyordu. Belki de Yahudi Müzesi'nden haber gelmişti. İbranice ve Aram dillerini öğrenmeye başladığından beri Amerikan kültür ataşesi&nbsp;<span style="text-indent: 0.3in;">onu New York'a gelmesi için ikna etmeye çalışıyordu. "Tamam. Ne zaman geleyim?"</span></p>

  <p>"Bu öğleden sonra."</p>

  <p>"Öğleden sonra biraz zor olur. Anne ve babam birazdan burada olacak ve ardından da üniversiteye uğramam gerekiyor."</p>

  <p>"Bu öğleden sonra olması gerekiyor, Thomas."</p>

  <p>"Neden?"</p>

  <p>"Kısa süre önce Birleşik Devletler'den birisi geldi. Buraya sırf seninle konuşmak için gelmiş."</p>

  <p>"Benimle konuşmak mı? Kimmiş?"</p>

  <p>"Telefonda söyleyemem."</p>

  <p>"Haydi ama, yapma..."</p>

  <p>"Olmaz."</p>

  <p>"Angelina Jolie mi yoksa?"</p>

  <p>Sullivan güldü. "Ona kafayı fena taktın, öyle değil mi?"</p>

  <p>"O kadının kimi niteliklerinin... takdire şayan olduğunu söyleyebilirim," dedi Thomas yüzünde bir tebessümle. "Angelina Jolie değilse kim peki?"</p>

  <p>"Görürsün."</p>

  <p>"Dinle, Greg, bununla uğraşacak zamanım yok. Kim olduğunu söylemezsen gelmem."</p>

  <p>Hattın diğer ucundaki kültür ataşesinden bir süre ses çıkmadı. "Tamam, bir ipucu vereyim o zaman. Ama öğleden sonra dörtte burada olacağına söz vereceksin."</p>

  <p>"Merak etme, Greg."</p>

  <p>"Tamam, öyleyse görüşürüz."</p>

  <p>"Dur!" diye bağırdı Thomas. "İpucunu hâlen vermedin!" Sullivan kahkahayı patlattı. "Arada kaynar zannetmiştim."</p>

  <p>"İyi deneme. Neymiş bakalım bu ipucu?"</p>

  <p>"Tamam," dedi Amerikalı ve derin bir nefes aldı. "Thomas, hiç CIA'yi duydun mu?"</p>

  <p>Tarihçi yanlış anladığını zannetti. "Ne?"</p>

  <p>"Dörtte görüşürüz."</p>

  <p>Greg Sullivan telefonu kapattı.</p>

  <p><br /></p>
  <hr class="sigil_split_marker" />

  <p><br /></p>

  <p>Duvardaki saat öğlen 12.50'yi gösterirken kapı çaldı. Kapı açıldığında tanıdık bir yüz belirdi, kıvırcık san saçlı, yeşil gözlü -Thomas'ın yeşil gözlerinin kaynağı- ve gözlüklü bir kadın.</p>

  <p>"Girebilir miyim?"</p>

  <p>"Anne," dedi tarihçi, ayağa kalktı. "Nasılsın?"</p>

  <p>"Merhaba tatlım," dedi kadın, içten şekilde sarılıp Thomas'ı öptü. "Nasılsın?"</p>

  <p>Boğuk bir öksürük dikkatleri arkadaki ikinci kişiye çekti. "Merhaba, baba," dedi Thomas ve elini uzattı.</p>

  <p>"Ee, işler nasıl?"</p>

  <p>El sıkıştılar, her zamanki gibi ikisi de biraz mesafeliydi.</p>

  <p>"İyi," dedi Thomas.</p>

  <p>"Ne zaman seni çekip çevirecek bir kadın bulacaksın?" diye sordu annesi. "Kırk iki yaşına geldin, artık kendin için de bir şeyler yapmalısın, canım."</p>

  <p>"Bakarız."</p>

  <p>"Biz torun istiyoruz."</p>

  <p>"Tamam, tamam."</p>

  <p>"Sen ve Constança arasında... yani siz ikiniz..."</p>

  <p>"Hayır, anne, düşünme bile," diye sözünü kesti Thomas ve saate baktı, konuyu değiştirmeye çalışıyordu. "Yemeğe gidelim mi?" Annesi tereddüt etti. "Tamam ama önce biraz konuşsak iyi olur."&nbsp;"Lokantada da konuşabiliriz." Thomas başıyla kapıyı işaret etti. "Haydi, rezervasyon yaptırdım ve..."</p>

  <p>"Burada konuşmamız gerek," diye araya girdi kadın.</p>

  <p>"Burada mı?" diye sordu Thomas hayretle. "İyi de neden?"</p>

  <p>"Çünkü bu özel bir konu canım. Etrafımızda yabancı kimse olmasın."</p>

  <p>Thomas merak içinde kaşlarını kaldırdı ve yavaşça ofisin kapısını kapattı. İki sandalyeyi birbirine yaklaştırdı, anne babası yan yana otururken o da masanın üstüne oturdu.</p>

  <p>"Eee?" diye sordu, meraklı bir ifadeyle onlara baktı. "Ne oldu?"</p>

  <p>Anne babası huzursuz görünüyordu. Annesi sanki onun devam etmesini istermiş gibi babasına baktı. Bir şey demediğini görünce de durumu ele alıp babasını konuşmaya zorladı.</p>

  <p>"Babanın sana söylemesi gereken bir şey var" Dönüp kocasına baktı. "Öyle değil mi, Mane?"</p>

  <p>Babası oturduğu yerde doğruldu ve öksürdü. "Bir iş arkadaşım kayboldu," dedi huzursuzluğu belli oluyordu. "Augusto..."</p>

  <p>"Mane," diye araya girdi karısı. "Konuyu dağıtma."</p>

  <p>"Dağıtmıyorum. Augusto'nun kaybolması beni çok endişelendirdi."</p>

  <p>"Buraya o meseleyi konuşmaya gelmedik."</p>

  <p>Thomas önce annesine, sonra da babasına baktı. "Augusto da kim?"</p>

  <p>Annesi bezgin bir ifadeyle gözlerini devirdi. "Profesör Augusto Siza, babanın üniversiteden iş arkadaşı. Fizik dersi veriyor. Zavallı adam birkaç hafta önce kayboldu."</p>

  <p>"Gerçekten mi?"</p>

  <p>"Dinle tatlım, bunun şimdilik bir önemi yok. Buraya başka bir konuya konuşmaya geldik." Kocasına baktı. "Değil mi, Mane?"</p>

  <p>Manuel Noronha başını öne eğdi ve ellerine baktı, yıllarca sigara içtiği için tırnakları sapsarıydı. Masanın arkasına geçen Thomas babasını süzdü. Keldi, kulaklarının etrafında ve ensesinde birkaç tel beyaz saçı kalmıştı; gür ve asi kaşları griye dönmüştü; yüzü çöküktü, öyle çöküktü ki elmacık kemikleri neredeyse küçük, kahverengi gözlerini arka planda bırakıyordu; yüzü derin kırışıklıklarla kaplıydı. Thomas babasının yaşlandığını görebiliyordu. Yaşlı ve zayıftı. Vücudu öyle küçülmüştü ki, bir deri bir kemik kalmıştı. Yetmiş yaşındaydı ve yaşı kendisini göstermeye başlamıştı. Coimbra Üniversitesi'nde hâlen ders verdiğine inanmak gerçekten de zordu. Üstün zekâsı ve idrak yeteneği bunu mümkün kılıyordu ama yine de rektörden özel bir yetki belgesi almak zorunda kalmıştı. Eğer ders vermesine izin verilmeseydi yıllarını boş yere evinde geçirmiş olacaktı.</p>

  <p>"Mane," dediğini duydu Thomas annesinin. "Devam et. Eğer sen anlatmazsan ben anlatırım."</p>

  <p>"Neyi anlatacaksın?" diye sordu Thomas, merakı iyice artmıştı.</p>

  <p>"Ben anlatırım," dedi Manuel Noronha.</p>

  <p>Matematik profesörü pek konuşkan biri sayılmazdı. Yıllar içerisinde oğlu onun mesafeli ve sessiz bir adam haline gelişini izlemişti, elinde bir sigara üst kattaki odasına kapanır, bir kalem ya da bir tebeşirle dünyayla olan ilişkisini keserdi: kuramların münzevisi. Onun dünyası Cantor'un teorisi, Öklid geometrisi, Fermat ve Gödel teoremleri, Mandelbrot fraktalları ve Lorenz sisteminden ibaretti: rakamlardan oluşan bir imparatorluk. Denklemlerin ve sigaranın oluşturduğu bir sisin içinde yaşar, gerçek olmayan bir evrene sığınır, insanlıktan uzak bu kendi icadı hapishânede ailesinden habersiz yaşar giderdi. Nikotinin, rakamların, formüllerin, fonksiyonların, set teorisinin, olasılıkların, simetrinin, pi ve phi'nin kölesi haline gelmişti: Her şey her şeyle ilişkiliydi. Her şey.</p>

  <p>Hayat hariç.</p>

  <p>"Doktora gittim," dedi babası, sanki tüm söylemesi gereken bundan ibaretmiş gibi.</p>

  <p>Bir sessizlik oldu.</p>

  <p>"Evet?" dedi Thomas devam etmesi için.</p>

  <p>Kendisinden daha fazla şey söylemesi beklendiğini anlayan yaşlı profesör oturduğu yerde kımıldandı. "Bir süre önce öksürmeye başladım, iki üç yıl önce." İki kez öksürdü, söylediklerini vurgulamak istermiş gibi. "Başta üşütme, sonra da alerjidir diye düşündüm. Ama öksürüğüm artarken iştahım da kesilmeye başladı. Kilo vermeye ve halsizlik hissetmeye başladım. O zamanlar Augusto benden bazı denklemlerin ispatını yapmamı istemişti ve ben de tüm bu olanları fazla çalışmaya yordum." Elini göğsüne kaldırdı. "Sonra da nefes alırken göğsüm hırlamaya başladı."&nbsp;Göğsündeki hırıltıyı göstermek için derin bir nefes aldı. "Annen bana doktora gitmemi söyledi ama dinlemedim. Sonra da baş ağrıları ve kemik sızıları başladı. Yine çok çalışmaktandır, diye düşündüm. Annen başımın etini yemeye devam etti ve sonunda Dr. Gouveia'ya gitmeyi kabul ettim."</p>

  <p>"Baban vahşi hayvanlardan bile beter. Huyunu sen de bilirsin," dedi kadın. "Onu hastaneye sürükleyerek götürdüm neredeyse."</p>

  <p>Thomas susuyordu. Konuşmanın gidişatı hiç hoşuna gitmemişti.</p>

  <p>"Dr Gouveia bana bazı testler yaptırdı," dedi Manuel Noronha.&nbsp;"Kan alıp röntgen çektiler. Doktor sonuçları görünce bir de CAT taraması istedi. Sonra da anneni ve beni ofisine çağırdı. Akciğerimde bazı lekeler tespit ettiklerini ve lenf bezlerimin de büyüdüğünü söyledi. Biyopsi yapılması gerekiyormuş, böylece aldıkları parçaya mikroskopta bakıp ne olduğunu anlayabileceklerdi. Ayrıca akciğer dokusu alınması için bronkoskopi yapılmasını da istedi."</p>

  <p>"Of!" dedi annesi her zamanki gibi gözlerini devirerek. "Ne çileydi ama!"</p>

  <p>"Tabii ki öyleydi!" diye çıkıştı kocası, kadına ters ters bakarak. "Sen benim yerimde olsan ne yapardın çok merak ettim. O zaman işler değişirdi, değil mi?" Destek bulmak için oğluna baktı. "Burnumdan ciğerlerime kadar bir tüp soktular." Tüpün rotasını eliyle işaret etti. "Nefes almak imkânsız. Korkunç bir şeydi."</p>

  <p>"Peki, testin sonucunda ne çıktı?" diye sordu Thomas bir an önce hikâyenin sonunu öğrenmek istiyordu.</p>

  <p>"Akciğerlerimden ve lenf bezlerimden aldıkları örnekleri incelediler. Birkaç gün sonra Dr. Gouveia bizi tekrar çağırdı. Uzun bir konuşmanın ardından dedi ki..." Dr. Gouveia, karısına baktı. "Graça, neler dediğini sen daha iyi biliyorsun. Anlatsana."</p>

  <p>"Hiç aklımdan çıkmıyor ki," dedi Graça Noronha. "Bunun, alveoli ve bronş tüplerindeki epitel astardaki kontrolsüz hücre çoğalması olduğunu söyledi."</p>

  <p>Thomas önce annesine, sonra babasına döndü ve tekrar annesine baktı. "Bu da ne demek şimdi?"</p>

  <p>Manuel Noronha iç çekti, nefesindeki hırıltı kolayca duyulabiliyordu.</p>

  <p>"Kansermişim, oğlum."</p>

  <p>Thomas söyleneni duydu ve bilgiyi sindirmeyi denedi ama nasıl tepki vereceğini bilememişti. "Kanser mi? Ne kanseri?"</p>

  <p>"Akciğer kanseri." Manuel Noronha derin bir nefes daha aldı. "Başta ona inanmadım. Birisinin bir hata yaptığını, testleri karıştırmış olabileceklerini düşündüm. Hemen ikinci bir görüş almak için Dr Assis'e gittim. Yeni testler istedikten sonra bana ağır hasta olduğumu ve derhâl tedaviye başlamam gerektiğini söyledi ama ne olduğunu söylemedi."</p>

  <p>Graça Noronha oturduğu yerde öne doğru eğildi. "Dr. Assis beni aradı ve gelmemi istedi," dedi kadın. "Oraya gittiğimde bana Dr Gouveia'nın söylediklerinin aynısını söyledi. Babanda sana daha önce söylediğim şeyin ortaya çıktığını söyledi ama ona söyleyip söylememesi gerektiğine karar verememişti."</p>

  <p>Matematikçi bitkin bir halde elini salladı. "Artık şüphe kalmadığından tekrar Dr. Gouveia'ya gittim. Hastalığımın adının... Garip bir adı vardı, karsinom gibi bir şeydi. Hastalığa, küçük hücreli dışı akciğer kanseri deniyor."</p>

  <p>"Sigara yüzünden," diye mırıldandı Graça Noronha. "Dr Gouveia akciğer kanserlerinin yüzde doksanının sigara yüzünden olduğunu&nbsp;<span style="text-indent: 0.3in;">söyledi. Baban hiç söndürmüyordu ki!" Suçlamasını desteklemek için parmağını salladı. "Kaç kez söyledim sana, Mane, neden..."</span></p>

  <p>"Tamam, anne," diye araya girdi Thomas. Haberin şokunu hâlâ üzerinden atamamış halde babasına baktı. "Tedavisi var, değil mi?"</p>

  <p>"Dr Gouveia bununla birkaç şekilde mücadele etmenin mümkün olduğunu söyledi. Ameliyat yoluyla karsinomun alınabileceği gibi, kemoterapi ve radyasyon tedavisi de var."</p>

  <p>"Peki, hangisini yapacak?"</p>

  <p>Kısa bir sessizlik oldu.</p>

  <p>"Benim vakamda iki komplikasyon oluyormuş," dedi babası sonunda. "Dr. Gouveia'ya göre ikisi de bu tür bir kanserde yaygınmış."</p>

  <p>"Ne komplikasyonu?"</p>

  <p>"Erken teşhis edilemedi. Akciğer kanserlerinin yüzde yetmiş beşinde olduğu gibi geç teşhis edilmiş." Manuel Noronha tekrar öksürdü. "İkinci komplikasyon birincisinden kaynaklanıyor. Zamanında teşhis edilemediği için vücudumun diğer bölümlerine de yayılmış. Metastatik. Kemiklerimde ve beynimde metastazlar oluşmaya başlamış ve Dr. Gouveia karaciğerimde de muhtemelen belirmiş olabileceklerini söyledi."</p>

  <p>Thomas olduğu yerde kalakalmıştı. Gözlerini babasından alamıyordu. "Tanrım!" diye haykırdı. "Tedavisi neymiş?"</p>

  <p>"Ameliyat işe yaramaz. Tümör çoktan yayıldığından ameliyatın bir anlamı yok. Kemoterapi de faydasız; çünkü sadece küçük hücreli akciğer kanserinde işe yarıyormuş. Bendeki ise akciğer kanserlerinin en yaygın türü olan küçük hücreli dışı kanser."</p>

  <p>"Ameliyat ve kemoterapi çıkınca geriye ne kalıyor?"</p>

  <p>"Radyasyon."</p>

  <p>"Peki, o seni iyileştirecek mi?"</p>

  <p>"De Gouveia umutlu çünkü kanser yaşım dolayısıyla yavaş ilerliyor ve onu kronik bir durum gibi düşünmem gerekiyormuş."</p>

  <p>"Hımm."</p>

  <p>"Ama bu konuda bir sürü şey okudum ve bana tüm doğruları anlattığından emin değilim."</p>

  <p>Graça Noronha oturduğu yerde doğruldu, bu yorum onu hayli rahatsız etmişe benziyordu. "Saçmalama!" diye itiraz etti. "Tabii ki doğruları söyledi."</p>

  <p>Matematikçi karısına baktı. "Bunu tekrar tartışacak değiliz, herhalde?"</p>

  <p>Graça oğluna baktı, o da kendisine destek arıyor gibiydi. "Nasıl davrandığını görüyor musun? Şimdi de ölümü taktı kafasına!"</p>

  <p>"Hayır," diye itiraz etti kocası. "Okuduklarıma göre radyasyon hastalığı iyileştirmiyor sadece kanserin ilerlemesini yavaşlatıyormuş."</p>

  <p>"Bu ne demek oluyor?" diye sordu Thomas.</p>

  <p>"Hastalığın hızlı ilerlemesine engel olacağım."</p>

  <p>"Ne kadar ömrün kaldı?"</p>

  <p>"Bilmiyorum. Bir ay da olabilir, bir yıl da... Hiçbir fikrim yok." Yaşlı matematikçinin gözleri yaşla doldu. "Yirmi yılımın kaldığını umuyorum," dedi. "Ama sadece bir ay da olabilir. Kim bilir?"</p>

  <p>Thomas dizlerinin bağının çözüldüğünü hissetti. "Bir ay mı?"</p>

  <p>"Aman Tanrım! Bunlar hep senin kuruntuların!" diye itiraz etti Graça Noronha. "Babanın melodramatik..."</p>

  <p>Yaşlı matematikçi öksürük nöbetine yakalandı ve kendisini toparlaması için bir süre geçmesi gerekti. Derin bir nefes aldı ve terle çevrelenmiş kahverengi gözleriyle doğruca oğlunun yeşil gözlerinin içine baktı.</p>

  <p>"Thomas, ben ölüyorum."</p>
</body>
</html>
