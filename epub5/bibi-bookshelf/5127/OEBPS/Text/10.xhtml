<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_11">On</h2>

  <h2><br /></h2>

  <p>Thomas asansörden çıkıp otelin lobisini geçtiğinde saat üçe beş vardı. Kendisini takip eden kimse olmadığından emin olmak için olabildiğince doğal şekilde etrafına baktı. Ariana ortalıkta yoktu; bir buçuk saat önce, uyku vaktinin geldiğini söyleyerek onun yanından ayrılmıştı. Kendisiyle ilgilenen kimse görünmüyordu. Resepsiyona yaklaştı, usulca bir kâğıt parçasının üzerine yazmış olduğu şeye baktı ve görevliyi çağırdı. "Beni bekleyen bir taksi olacaktı," dedi.</p>

  <p>"Taksi mi, bayım?"</p>

  <p>"Evet. Babak'ın taksisi."</p>

  <p>Genç adam dışarı çıktı ve sağda park etmiş bekleyen turuncu bir araca el salladı. Araç gelip otel girişinin önündeki rampada durdu. "İşte geldi," dedi ve kapıyı açtı.</p>

  <p>Thomas durdu ve adama baktı, iskelet gibi cılız birisiydi. "Sen Babak mısın?"</p>

  <p>Adam başını salladı.</p>

  <p>"Bale."</p>

  <p>Thomas kominin eline yüz riyal sıkıştırdı ve arka koltuğa yerleşti. Taksi hareket etti ve Tahran'ın çılgın trafiğine karıştı; sokaklar,&nbsp;<span style="text-indent: 0.3in;">caddeler ve geçitlerden oluşan bir labirentin içinde döndü durdu. Tarihçi sohbet başlatmak amacıyla sürücüye nereye gittiklerini sordu ama Babak başını iki yana salladı.</span></p>

  <p>"Man ingilisi balad nistam," (*) dedi.</p>

  <p><i>(*) (Fa.)"İngilizce bilmiyorum, (yay. n.)</i><br /></p>

  <p>İngilizce bilmiyordu. Bir bilgi alamayacağını anlayan Thomas arkasına yaslanıp bekledi. Belli bir yere götürüldüğünü biliyordu, CIA ajanı etrafta dolaşsın diye bu taksiyi ona tahsis etmiş olamazdı. Sabırlı olması gerekiyordu.</p>

  <p>Yirmi dakika Tahran'ın sokaklarında yol aldılar. Babak'ın bir gözü sürekli aynadaydı, özellikle de aniden bir kavşağa saparken.Bunu birkaç kez yaptı, sürekli aynı tekniği kullanıyordu, nihayet ikna olunca da Taligani Caddesi'ne yöneldi. Emir Kabir Üniversitesi yakınlarında durdu, iri bir adam kapıyı açıp Thomas'ın yanına oturdu.</p>

  <p>"Nasılsınız, Profesör?"</p>

  <p>Bu dün tanıştığı CIA ajanıydı.</p>

  <p>"Merhaba..." tarihçi tereddüt etti. "Özür dilerim, isminizi hatırlayamadım."</p>

  <p>Adam gülümseyerek çirkin dişlerini gösterdi. "Güzel!" dedi. "Ben Gulbahar Bakiri ama adımı ezberlemeseniz hayrınıza olur."</p>

  <p>"Peki, size nasıl hitap edeyim?"</p>

  <p>"Musa deyin?"</p>

  <p>"Mossad'daki gibi mi?"</p>

  <p>Bakiri güldü. "Hayır, hayır, Musaddık'taki gibi Musa. Kim olduğunu biliyor musun?"</p>

  <p>"Bir fikrim yok."</p>

  <p>"Anlatırım," dedi, ardından Babak'a Farsça bir şeyler söyledi. Araç aynı cadde üzerinde tekrar yol almaya başladı. "Muhammed Musaddık demokratik olarak İran başbakanlığına seçilmiş bir hukukçudur. O&nbsp;<span style="text-indent: 0.3in;">dönemde ülke petrolünün tümü Anglo-İran Petrol Şirketi'nin kontrolü altındaydı ve Musaddık daha iyi bir anlaşma için görüşme yapmayı denedi. İngilizler reddettiğinde de şirketi kamulaştırdı. Bunun çok büyük etkileri oldu. 1951 yılında Time dergisi onu yılın adamı seçti, gelişen ülkeleri sömürgecilerden kendilerini kurtarmaları için cesaretlendirdiğinden ötürü. Ama İngilizler bu durumu kabul etmediler ve Churchill, Eisenhower'ı, Musaddık'ı devirmeye ikna etti." Solu işaret etti. "Şu binayı gördün mü?"</span></p>

  <p>Thomas baktı. Büyük bir binaydı, üzeri sloganlarla kaplı duvarların arkasında neredeyse görünmüyordu. En okunaklısında ise "<span style="text-indent: 0.3in;">KAHROLSUN ABD" yazıyordu.</span></p>

  <p>"Evet."</p>

  <p>"Burası eski ABD Elçiliği. CIA, Musaddık'ı devirme planını buranın bodrumundaki bir sığınakta yaptı. Buna Ajax Operasyonu adını verdiler Sayısız rüşvet ve yayılan yalan haberin ardından CIA, şah ve diğer önemli kişilerin -dini liderler, askeri komutanlar, gazete editörleri- desteğini sağlamayı başardı ve 1953'te Musaddık devrildi." Bakiri birkaç silahlı adamın devriye gezdiği binaya baktı. "Sonuç olarak 1979'da İslam Devrimi olduğunda öğrenciler Amerikan elçiliğini bastı, bir yıldan uzun süre elli kadar diplomatı rehin tuttular. Öğrenciler diplomatların Musaddık'a yaptıkları şeyi Ayetullah Humeyni'ye de yapmalarından korkmuşlardı."</p>

  <p>"Anlıyorum," dedi Thomas. "Peki, senin Musaddık'la ilgili görüşün nedir?"</p>

  <p>"Büyük adamdı."</p>

  <p>"Ama CIA tarafından devrildi."</p>

  <p>"Doğru."</p>

  <p>"Kusura bakma ama pek anlamadım. Sen CIA adına çalışıyorsun."</p>

  <p>"Evet ama 1953'te onlar adına çalışmıyordum. O zaman doğmamıştım bile."</p>

  <p>"İyi de senin büyük lider dediğin kişiyi devirdiklerini bildiğin halde onlarla nasıl çalışıyorsun?"</p>

  <p>Bakiri elini salladı. "İşler değişti. Bugün iktidarda olanların Musaddık'la ilgisi yok; ülkemi Orta Çağ'a dönmeye zorlayan bir grup dinci fanatik hepsi." Eski elçiliğin önündeki nöbetçileri işaret etti. "Onlar benim düşmanım. CIA'in de düşmanları aynı zamanda." Gülümsedi. "Bilmem bu Arap atasözünü duymuş muydun: Düşmanınım düşmanı benim dostumdur Bu yüzden CIA şimdilik benim dostum."</p>

  <p>Taksi, Mafatih Caddesi'ne dönüp güneye yöneldi. Tahran caddelerinde rastgele dolaşıyormuşa benziyorlardı, Enhelab'a dönüp, Firdevsi Meydanı'nın etrafından geçip tekrar Enhelab'a dönüp ters yöne gitmeye başladıklarında da artık bundan emin oldu. Belli bir yere gitmiyor sadece yol alıyorlardı; nihayetinde bu yolculuğun amacı gözlerden uzakta görüşmekten başka bir şey değildi.</p>

  <p>Elçiliğin etrafındaki bölgeden ayrıldıktan sonra Bakiri bir süre konuşmadı, gözlerini caddeyi dolduran arabalara, sabırsız sürücülerin elindeki yırtıcılara, dikmişti. "Langley'den talimat aldım," dedi sonunda, hâlâ pencereden dışarı bakıyordu.</p>

  <p>"Ah? Ne dediler peki?"</p>

  <p>"Bir daha belgeyi göremeyecek olman pek hoşlarına gitmemiş. Durumun kesin olarak bu olup olmadığından emin olmak istiyorlar."</p>

  <p>"Anladığım kadarıyla öyle. Müdür bir ulusal güvenlik meselesi olduğunu söyleyerek kesinlikle izin vermedi. Çok ısrar edersem dikkat çekmekten korkuyorum."</p>

  <p>Bakiri dönüp Thomas'a baktı, kaşlan çatıktı. "Bu büyük talihsizlik."</p>

  <p>"Neden?"</p>

  <p>"Çünkü ABD belgenin İran'ın elinde kalmasına müsaade edemez."</p>

  <p>"Ne yapabilirler ki?"</p>

  <p>"Bu durumda iki seçenekleri var. İlki belgenin bulunduğu binayı bombalamak."</p>

  <p>"Ne? Bunun için Tahran'ı mı bombalayacaklar?"</p>

  <p>"Profesör Noronha, bu belgeyi basit bir mesele zannetmeyin. Bu belge ucuz ve yapımı kolay bir atom bombasının planını içeriyor. Uluslararası güvenliğe yönelik büyük bir tehlike. Eğer İran gibi -terörist gruplarla ilişkisi olan- bir devlet böyle bir silah yapmayı başarırsa Usame Bin Ladin gibi manyaklar bir dahaki sefere New York'a saldırırken yaptıkları gibi uçak kullanmazlar. Ellerinde çok daha etkili bir şey olacaktır. Bilmem demek istediğimi anlayabildiniz mi?"</p>

  <p>"Evet."</p>

  <p>"İnanın bana, Tahran'daki bir binayı vurmak kötünün iyisidir."</p>

  <p>"Öyle diyorsan."</p>

  <p>İranlı taksinin dışındaki manzaraya bakmak için döndü. "Dün bakanlıkta belgeyi görmüş olman da bizim belgenin nerede olduğuyla ilgili tahminimizi doğrulamış oldu. Fakat bu seçeneğin iki dezavantajı var. Öncelikle bu tür bir askeri saldırının olumsuz siyasi yankıları olacaktır, özellikle de İslam dünyasında. İran hükümeti kurban gibi gözükecektir. İkinci ve üstesinden gelinmesi zor bir engel daha olmasa bu yine de kabul edilebilirdi. Bombardıman ile asıl stratejik hedefe varılamaması da mümkün, yani Einstein'ın belgesi kolay ve ucuz atom bombası yapmanın formülü. Asıl metin yok edilebilir ama İran'daki diğer güvenli bölgelerde kopyalarının olması mümkün ve o zaman hiç kimse hükümeti bu formülleri kullanmaktan alıkoyamaz."</p>

  <p>"Doğru."</p>

  <p>"O nedenle eğer geri dönüp belgeye erişemeyecekseniz Langley ikinci seçeneği yürürlüğe koymamı istedi benden." Bakiri endişeli görünüyordu ve bir süre bir şey demedi.</p>

  <p>"Neymiş ikinci seçenek?" diye sordu Thomas.</p>

  <p>CIA ajanı derin bir nefes aldı. "Belgeyi çalmak."</p>

  <p>"Ne?"</p>

  <p>"Bilim Bakanlığı'na gidip belgeyi çalmak. Bu kadar basit."</p>

  <p>İlk şaşkınlığı geçen Thomas kahkahayı patlattı. "Hiçbir şey sizi durdurmuyor, değil mi!" dedi heyecanla "Belgeyi çalmak mı? Nasıl yapacaksınız bunu?"</p>

  <p>"Basit. Nöbetçiyi etkisiz hale getirmenin bir yolunu bulup içeri gireceğiz, belgeyi bulup alacağız."</p>

  <p>"Neden mikrofilmini çıkarmıyorsunuz? Daha kolay olmaz mı? Nihayetinde belgeyi çalmak sorunu ortadan kaldırmayacak; dediğin gibi başka yerlerde kopyaları olabilir."</p>

  <p>"Hayır, bu mümkün değil. ABD belgeyi Birleşmiş Milletler Güvenlik Konseyi'ne teslim etmek istiyor, bunun için de önce onaylanmasına ihtiyaç var. Bunu da ancak metnin aslıyla yapabilir o yüzden aslını ele geçirmemiz gerekiyor."</p>

  <p>Thomas bu eylemin sonuçlarını düşündü. "Tehlikeli değil mi?"</p>

  <p>"Hayatta her şey tehlikelidir. Caddede karşıdan karşıya geçmek de tehlikeli."</p>

  <p>"Annem gibi konuştun. Benim asıl merak ettiğin İranlılar belgenin kaybolduğunu gördüğünde benim başıma gelecek olanlar. Aptal değiller. Aradaki bağlantıyı göremezler mi sanıyorsun? Bir gün belgeyi gösteriyorlar ve birkaç gün sonra... Puf! Gitmiş! Sence de biraz... Nasıl desem... Şüphe uyandırmaz mı?"</p>

  <p>"Haklısın. Pek hayrına olmaz."</p>

  <p>"Peki, bu konuda ne yapmayı düşünüyorsunuz?"</p>

  <p>"Ülkeyi terk etmen gerekecek."</p>

  <p>"Ama nasıl? Ancak şifreyi çözdükten sonra gitmeme izin vereceklerini söylediler."</p>

  <p>"Belgeyi çaldığımız gece seni İran'dan çıkarmamız gerekiyor."</p>

  <p>"Peki, bu ne zaman olacak?"</p>

  <p>"Henüz bilmiyorum. En kısa zamanda olmasını istiyorum ama kesin tarih veremem. Hâlâ üzerinde çalışılması gereken detaylar var. Yarına öğrenirim diye düşünüyorum. Öğrenir öğrenmez de oteline gelirim." Thomas'a uyarıda bulundu. "O nedenle dışarı çıkma, olur mu? Hiçbir şey olmamış gibi devam et, şifreni çözmeye çalış ve seninle temasa geçmemi bekle."</p>

  <p>'Tamam," dedi Thomas. "Ama bir daha tekrar edelim istersen: planın gizlice bakanlığa girmek, belgeyi çalmak ve hemen ardından da beni İran'dan kaçırmak. Doğru mu?"</p>

  <p>Bakiri derin bir nefes aldı. "Onun gibi bir şey," dedi yarım ağızla. "Ama... aslında... Küçük bir detay var... Biraz farklı."</p>

  <p>"Öyle mi?"</p>

  <p>"Evet."</p>

  <p>Ajan başka bir şey söylemeyince tarihçinin merakı bir kat daha arttı.</p>

  <p>"Neymiş bu detay?"</p>

  <p>"Sen de bizimle geliyorsun."</p>

  <p>"Evet, bunu demiştin. Beni İran'dan çıkaracaksınız."</p>

  <p>"Hayır, onu kastetmedim. Bakanlığa bizimle geleceksin."</p>

  <p>"Ne?"</p>

  <p>"Baskın takımının bir parçası olacaksın."</p>
</body>
</html>
