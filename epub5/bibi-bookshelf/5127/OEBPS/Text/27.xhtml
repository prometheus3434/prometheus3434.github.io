<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_28">Yirmi yedi</h2>

  <h2><br /></h2>

  <p>Öğleden önceydi ve geçen saatler içerisinde belki de yirmi defa Thomas elindeki kâğıt parçasına bakıp şifreyi çözecek yeni bir strateji geliştirmeye çalışıyordu. Esrar perdesi aralanmayı reddediyordu ve on üç harf ve bir ünlem işareti artık kendisine gülüyormuş gibi geliyordu ona.</p>

  <p style="text-align: center;"><img alt="Untitled-2" src="../Images/Untitled-2.jpg" /><br /></p>

  <p>Başını iki yana salladı, tekrar probleme gömüldü. Her şifrenin altından bir başkası çıkıyordu ama ilk satırın ne olduğundan bile emin değildi. "İşarete bak," cümlesi Einstein'ın el yazmasında bıraktığı bir şeye işaret ediyor olmalıydı. Ama okuyamadığı için Thomas'ın bunu doğrulamasının imkânı yoktu. Orijinal metnin bir yerlerinde gizli bir işaret mi vardı?</p>

  <p>Kriptolog tekrar başını iki yana salladı. Belgeye erişme imkânı olmadan başarması mümkün değildi. Ne kadar bakarsa baksın dönüp dolaşıp gizli ipucunu bulabilmek için orijinal metni okuması gerektiği sonucuna varıyordu. Einstein'ın bahsettiği işareti bulmak için metne bakması zorunluydu. "İşarete bak." Ne işareti?</p>

  <p>Thomas sandalyesinde arkasına yaslandı ve kalemini bıraktı. Pes ettiğini gösteren bir iç çekişle ilk satırı anlamaya çalışma gayretine son verdi. Belgeye sahip değildi ve o olmadan önünde duran bu iki kelimeyi anlamaya çalışmak için yapacağı her şey boşa gidecekti. Keyifsizce yerinden kalktı ve buzdolabından portakal suyu aldıktan sonra gelip mutfak masasına oturdu. Sabırsızlık onu içten içe kemiriyordu.</p>

  <p>Tekrar kâğıda baktı ve dikkatini ikinci satıra verdi. Dışarıdan bir gözle mesajın bir yer değiştirme sistemiyle çözülmesi gerektiği görülüyordu. Orijinal harflerin yerine, önceden belirlenmiş bir koda bağlı olarak, başkalarının konduğu açıktı. Mesele Einstein'ın hangi kodu kullandığının bilinmemesiydi.</p>

  <p>Thomas ikinci satırı birkaç kez okudu. Yer değiştirme sistemi kullanıldığına ikna olmuştu ve farklı varsayımları düşünmeye başladı. Mono alfabetik bir yer değiştirmeye bakıyor olabilirdi, ki bunu çözmek nispeten kolay olurdu. Ama iki ya da daha fazla şifre alfabesi kullanan polialfabetik bir yer değiştirme ise, işler fazlasıyla karışacaktı.</p>

  <p>Bir grup harfin bütün olarak başka bir grup harfin yerini tuttuğu poligram yer değiştirme de olabilirdi. Ama şifre alfabesinin de şifreli olduğu parçalı yer değiştirmenin kullanılması hepsinden daha büyük bir felaket olurdu.</p>

  <p>Kolay bir iş değildi. En doğal seçenek mono alfabetik yer değiştirme olarak görüldüğü için bu varsayım üzerinden hareket etmeye karar verdi. Eğer kullanılan sistem buysa, anahtarın büyük bir titizlikle seçilmiş olacağını biliyordu. Örneğin en eski şifre alfabelerinden biri olan Sezar alfabesi olabilirdi, Julius Sezar tarafından saray entrikaları ve askerî seferlerde kullanılmıştı. Thomas'ın tüm yapması gereken normal alfabenin başladığı yeri değiştirmek ve çözümü bulmaktı.</p>

  <p>Az sonra kapı zili çaldı.</p>

  <p>Graça Noronha o sırada oturma odasını temizliyordu, zili duyunca kapıya koştu. "İş hiç bitmiyor," diye söylendi, diyafonu açtı. "Evet?" Sessizlik. "Kim o?" Sessizlik. "Bir dakika lütfen." Oğluna baktı. "Profesör Rocha geldi. Seni aşağıda bekliyormuş."</p>

  <p>"Ah," dedi Thomas. "Hemen geliyor de."</p>

  <p>Bütün sabah süren ve bir yere varmayan bu bezdirici çalışmaya ara vermesi için bir bahane bulmanın sevinciyle Thomas kâğıdı katladı ve ceketini almaya gitti.</p>

  <p><br /></p>
  <hr class="sigil_split_marker" />

  <p><br /></p>

  <p>Bir çınar ağacının gölgesine park ettiler. Arabadan çıkarken Thomas duvarın arkasındaki küçük eve ve Dias da Silva Caddesi üzerindeki çalılara baktı. Davetkâr görünse de bir bahçıvana ihtiyaç duyduğu açıktı: Çimenler uzamış, yaya kaldırımı ve ilk basamağın bile üzerine çıkmıştı.</p>

  <p>"Demek Profesör Siza'nın yaşadığı yer burası," dedi Thomas evin ön cephesine bakarken.</p>

  <p>"Evet."</p>

  <p>Tarihçi, meslektaşına baktı. "Buraya gelmek senin için zor oluyor mu?"</p>

  <p>Luis Rocha eve baktı ve derin bir iç çekti. "Oluyor."</p>

  <p>"Senden bu iyiliği istediğim için kusuruma bakma," dedi Thomas. "Ama olayın yaşandığı yeri görmenin önemli olacağını düşündüm."</p>

  <p>Demir kapıdan geçip ön kapıya yürüdüler. Fizikçi anahtarını çıkarıp kilide soktu ve kapı klik sesiyle açılana kadar çevirdi. Thomas'a peşinden içeri gelmesini işaret etti.</p>

  <p>Onları karşılayan tam bir sessizlik oldu. Küçük parkeli giriş bir yanda oturma odasına diğer yanda ise buzdolabının hafif uğultusunun duyulduğu mutfağa açılıyordu.</p>

  <p>"Her şey normal görünüyor"</p>

  <p>"Henüz ofisi görmedin de ondan," dedi Rocha, önlerindeki kısa girişten yürümeye başladı. "Beni takip et."</p>

  <p>Diğer tarafta üç kapı vardı. Fizikçi, polis bandıyla kapatılmış olan soldakini açtı ve Thomas'a içeri bakmasını işaret etti.</p>

  <p>"Vay," dedi tarihçi.</p>

  <p>Thomas şahit olduğu karmaşadan gözlerini alamadı. "Bunu ilk bulan sen misin?"</p>

  <p>"Evet," diye cevap verdi Luis. "Profesör Siza ve ben burada görüşecektik. Elektronların kütlelerindeki varsayımsal değişikliklerle ilgili bazı hesaplamalar yapacaktık. Birkaç gün önce derse gelmemişti ama ben pek önemsememiştim. Biraz unutkandı. Ama geldiğimde kapısının ardına kadar açık olduğunu gördüm. Bir terslik vardı. Seslendim. Cevap veren olmadı. Ofisine geldiğimde de işte bunu buldum," diyerek kâğıtlardan oluşan yığını işaret etti. "Derhâl polisi aradım."</p>

  <p>"Tanrım," diye mırıldandı Thomas. "Peki, onlar ne yaptılar?"</p>

  <p>"Başta pek bir şey yapmadılar. Odayı mühürleyip delil toplamaya başladılar. Sonra da Suç Soruşturma Ekibi birkaç kez geldi; Profesörün burada ne gizlediğini öğrenmek istediler. Değerli bir şey olup olmadığını sordular. Kabul etmem gerek ki, bazı soruları bana garip geldi ve beni rahatsız etmeye başladı."</p>

  <p>"Ne gibi?"</p>

  <p>"Profesör Siza'nın çok seyahat edip etmediğini ve Orta Doğulu tanıdıkları olup olmadığını sordular."</p>

  <p>"Onlara ne söyledin?"</p>

  <p>"Tabii ki konferans ve seminerlere giderdi. Diğer bilim adamlarıyla da görüşürdü, her araştırmacı bunu yapıyordur herhalde."</p>

  <p>"Peki, Orta Doğulu tanıdığı var mıydı?"</p>

  <p>Luis Rocha yüzünü buruşturdu. "Bilmiyorum ama olabilir. Çünkü çok fazla kişi tanırdı."</p>

  <p>Thomas başını çevirdi ve dört bir yana dağılmış kitaplara baktı. Birisi sanki ne aradığını biliyormuş gibi her şeyi yere atmıştı. Thomas ne olduğunu biliyordu. Thomas Noronha, Frank Bellamy ve birkaç kişi daha biliyordu. Saldırganlar Hizbullah üyesiydi ve Die Gottesformel'i, bu odada bir yerde buldukları eski el yazmasını arıyorlardı.</p>

  <p>Thomas'ın arkasında, Luis orta kapıyı açtı. "Ben tuvalete giriyorum," dedi fizikçi ve mavi beyaz parkeli yere girdi. "Sen keyfine bak."</p>

  <p>Kapıyı kapattı.</p>

  <p>Yalnız kalan Thomas tekrar ofise baktı, sonra da başını çevirdi, üçüncü kapıya baktı, uzandı ve kapıyı açtı. Burası Profesör Siza'nın yatak odasıydı.</p>

  <p>Merak eden Thomas loş odaya girip etrafına bakındı. Birkaç haftadır kapalı olduğundan ağır bir havası vardı, sanki dondurulmuştu ve tekrar canlanmayı bekler gibiydi. Perdeler kapalıydı ve ofisten çok farklı olarak huzur verici bir havası vardı; burada her şey düzenli ve yerli yerindeydi.</p>

  <p>Mobilyaların üzerini ince bir toz tabakası kaplamıştı, sanki geçen zamanı bununla bile ölçmek mümkündü. Tarihçi bir çekmeceyi açınca çok sayıda mektup ve posta kartı gördü. Üsttekilerden birini alıp tarihine baktı. Yakın zamana aitti. Diğerlerine de bakmaya başladı. Çoğu fakülte işleriyle, yaklaşan sempozyumlarla, haberlerle, bibliyografik bilgilerle ve diğer akademik meselelerle ilgiliydi. Üç posta kartı daha vardı ve Thomas onlara da gelişigüzel baktı. İkisi ailesindendi, bir kadının el yazısıyla yazılmıştı ama üçüncüsü gözüne takıldı. Önüne ve arkasına baktı ve merakı artmaya başladı.</p>

  <p>Kapı kolunun çevrilme sesini duyunca koridora doğru döndü. Luis tuvaletten çıkıyordu. Thomas üçüncü kartı ceketinin cebine sıkıştırıp olağan görünmeye çalıştı.</p>

  <p><br /></p>
  <hr class="sigil_split_marker" />

  <p><br /></p>

  <p>Tarihçi eve gidince yaptığı ilk iş cep telefonunu çıkarıp aramak oldu. "Greg Sullivan," diye genizden bir ses geldi hattın diğer ucundan.</p>

  <p>"Merhaba, Greg. Ben Thomas Noronha. Nasılsın?"</p>

  <p>"Ah! Merhaba, Thomas. İyiyim ya sen?"</p>

  <p>"Gayet iyi. Teşekkürler."</p>

  <p>"Tahran'da biraz sıkıntı yaşadığını duydum."</p>

  <p>"Pek kolay sayılmazdı."</p>

  <p>"Ama yırtmayı başardın, değil mi? Tam bir profesyonelsin!"</p>

  <p>"Pek öyle olduğumu söyleyemem..."</p>

  <p>"Yapma. Çok geçmeden İngiliz aksanıyla da konuşmaya başlarsın. 'Noronha, Thomas Noronha.'" Kahkahayı patlattı. "James Bond halt etmiş!"</p>

  <p>"Tamam. Bu kadar yeter."</p>

  <p>"Dinle. Seninle gurur duyuyorum. Aferin sana!"</p>

  <p>"Tamam, tamam." Thomas boğazını temizledi ve konuyu arama nedenine getirmeye çalıştı. "Greg senden bir iyilik istiyorum."</p>

  <p>"Söylemen yeter."</p>

  <p>"Langley'i arayıp Frank Bellamy'ye derhâl beni aramasını söylemeni istiyorum."</p>

  <p>"Ne?"</p>

  <p>"Frank Bellamy'yle görüşmem gerek. Çok acil."</p>

  <p>Hattın diğer ucunda bir sessizlik oldu. "Dinle Thomas, Bay Bellamy öyle sıradan biri değildir," dedi Greg, sesinde saygılı bir ton hâkimdi. "O, CIA'de görev yapan bir direktördür. Oval Ofis'le dilediği zaman görüşebilir. İnsanlar onunla konuşmayı talep edemezler. Seninle ne zaman konuşacağına o karar verir."</p>

  <p>"Anlıyorum," dedi Thomas. "Ama şunu da unutma kendisi ne kadar önemli olsa da benimle konuşmak için kalkıp Lizbon'a geldi ve başka zamanlarda da iki kez aradı çünkü teşkilat için büyük önem arz eden bir projenin parçasıyım. Ona söyleyeceğim bir şeyin olduğunu duyar duymaz beni arayacağından eminim."</p>

  <p>Hattın diğer ucunda yine sessizlik. "Bildirecek bir şeyin mi var?"</p>

  <p>"Evet."</p>

  <p>Greg iç çekti. "Peki, Thomas. Umarım ne yaptığını biliyorsundur. Bay Bellamy dalga geçilecek bir adam değildir." Tereddüt etmişti, sanki ona bu densizliğinden geri adım atması için son bir şans verir gibiydi. "Gerçekten Langley'i aramamı istediğinden emin misin?"</p>

  <p>"Haydi, ara."</p>

  <p><br /></p>
  <hr class="sigil_split_marker" />

  <p><br /></p>

  <p>Thomas, Profesör Siza'nın yatak odasından aldığı posta kartını çıkardı ve dikkatle inceledi. Gönderenin adresi boştu, sanki bu bilginin yazılmasına gerek yok gibiydi. Sadece el yazısı, net ve düzgün, kısa bir mesaj vardı, sanki estetik de en az yazılanlar kadar önemli gibiydi.</p>

  <p style="text-align: center;"><img alt="Untitled-23" src="../Images/Untitled-23.jpg" /><br /></p>

  <p style="text-align: center;"><span style="text-indent: 0.3in;">"Sevgili dostum,</span><br /></p>

  <p style="text-align: center;">Senden haber aldığıma çok sevindim.</p>

  <p style="text-align: center;">Keşfin hakkında daha fazla şey öğrenmek için sabırsızlanıyorum.</p>

  <p style="text-align: center;">Büyük gün sonunda geldi mi?</p>

  <p style="text-align: center;">Manastıra gelip beni gör.</p>

  <p style="text-align: center;">Sevgilerimle."</p>

  <p style="text-align: center;">Tenzing Thubten</p>

  <p style="text-align: center;"><br /></p>

  <p>Tarihçi bu satırları tekrar tekrar okudu. Mesaj sır perdesinin bir ucunu aralıyordu ama asıl bölümü hâlâ gizemini korumaya devam etmekteydi. Tenzing Thubten de kimdi? Profesör Siza'ya sevgili dostum diye hitap ettiğine göre birbirlerini iyi tanıyor olmalıydılar. Ama nereden? Thubten ondan haber aldığına sevindiğine göre, Profesör Siza onunla temasa geçmek için önce davranmış olmalıydı. Kartı gönderen keşiften haber alabilmek için sabırsızlandığına göre, Siza ona ne olduğundan bahsetmiş olmalıydı. Thubten büyük günün gelip gelmediğini merak ettiğine göre, bu keşif bir süredir heyecanla bekleniyor olmalıydı.</p>

  <p>Bu ne biçim bir bulmaca böyle, diye düşündü Thomas posta kartındaki her satırı inceledikten sonra.</p>

  <p>Cep telefonu çaldı.</p>

  <p>"Merhaba, Thomas," diye tanıdık boğuk bir ses duydu. "Benimle konuşmak istediğini duydum."</p>

  <p>"Merhaba, Bay Bellamy. Langley'de havalar nasıl?"</p>

  <p>"Langley'de değilim," diye cevap verdi. "Gizli bir yere giden bir uçaktayım. Bu hat güvenli değil o yüzden söyleyeceklerine dikkat etmek zorundasın. Anladın mı?"</p>

  <p>"Evet."</p>

  <p>"Peki, benimle acilen konuşmak istediğin şey ne?"</p>

  <p>Thomas farkında bile olmadan oturduğu yerde doğruldu, hazır ola geçen bir asker gibi. "Bay Bellamy, sanırım sonunda belgenin ne hakkında olduğunu tespit ettim."</p>

  <p>Bir anlık sessizlik sırasında hatta parazit duyuldu.</p>

  <p>"Öyle mi?"</p>

  <p>"Yaptığım tespit doğrultusunda telaşlanacak hiçbir şey olmadığı konusunda neredeyse yüzde yüz eminim. Belge bizim düşündüğümüz şey değilmiş; tümüyle farklı bir şeyle ilgiliymiş."</p>

  <p>"Emin misin?"</p>

  <p>"Aslında... nispeten eminim, yani anlarsınız? Yüzde yüz emin olamam. Bunun için belgeyi okumam gerekiyor, ki bunun imkânsız olduğunu siz de biliyorsunuz."</p>

  <p>"Gerçekten de bizi endişelendirmeyecek bir şeyle ilgili olduğunu mu düşünüyorsun?"</p>

  <p>"Evet."</p>

  <p>"Öyleyse bizim küçük dehâmızın yaptığı keşfin görülmüş en Büyük Patlama'ya neden olacağına dair söylediklerine ne diyorsun?"</p>

  <p>Thomas duraksadı. "Bunu kim söyledi?"</p>

  <p>"Tabii ki o! Bunu bizim muhbirimiz olan fizikçiye söyledi. Sana Lizbon'da anlattığım hikâyeyi hatırlamıyor musun?"</p>

  <p>"Doğru."</p>

  <p>"Peki, sonuç?"</p>

  <p>Tarihçi derin bir nefes aldı. "Emin olmanın tek bir yolu var," dedi.</p>

  <p>"Neymiş?"</p>

  <p>"Bir yolculuğa daha çıkmam gerekecek."</p>

  <p>"Nereye?"</p>

  <p>"Güvenli hatta olmadığımızı hatırlatırım. Gerçekten de söylememi istiyor musunuz?"</p>

  <p>Frank Bellamy durdu, riskleri değerlendirdi. "Haklısın," dedi. "Dinle, Lizbon'daki elçimize senin tüm masraflarını karşılamasını söyleyeceğim, tamam mı?"</p>

  <p>"Harika."</p>

  <p>"Hoşça kal, Thomas. Sen tam bir dâhisin."</p>

  <p>Frank Bellamy telefonu kapattı. Thomas telefona bakar halde oturmaya devam etti. Ne kibirli bir herif, diye düşündü. Ama anlaşılan Bellamy'nin herkes üzerindeki etkisi aynıydı. Lizbon'daki görüşmeleri sırasında Greg Sullivan ve Don Snyder süt dökmüş kediye dönmüşlerdi karşısında. Thomas, CIA direktörünü Beyaz Saray'da hayal etti ve yüzüne bir gülümseme yayıldı. Bu etkileyici adamla karşılaştığında Amerikan Başkanı da aynı derecede etkileniyor muydu acaba?</p>

  <p>Belki de Bellamy'nin karşısındaki ezikliğini telafi etme çabasıyla Thomas düşüncelerini Ariana'ya yöneltti. Sadece birkaç gün önce ayrılmış olmalarına rağmen onu fena özlemişti. Her gece aynı rüyayı görüyordu; kadını uzaktan görüp ona sesleniyordu ama kadın görünmez bir güç tarafından geri çekiliyor, sanki ufkun ötesindeki biri tarafından ondan koparılıp alınıyordu. Thomas kalbi deli gibi atar ve boğazı düğümlenmiş halde uyanıyordu.</p>

  <p>İç çekti. Düşüncelerini dağıtabilmek için hâlâ elinde duran karta baktı. Thomas ihtiyacı olan her şeye sahip olmuştu. Gönderenin adı vardı ama adresi yazılmamıştı, asıl ipucu ise kartın öbüryüzündeydi.</p>

  <p>Kartı çevirdi ve sisin içinden yükselen güzel beyaz-kestane rengi manastıra baktı. Gülümsedi. Evet, diye geçirdi içinden. Ünlü Tibet sarayını kim bilmezdi?</p>

  <p>Potala.</p>
</body>
</html>
