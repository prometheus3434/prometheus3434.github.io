<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_6">Beş</h2>

  <h2><br /></h2>

  <p>Mondego Nehri'nin karşı kıyısına kümelenmiş olan beyaz duvarlı ve çatıları kiremitlerle kaplı göz alıcı evler, eski surla çevrili çınar ağaçlarının tepesinden etrafı gözetliyorlardı. Üniversitenin geniş ve alçak binası şehre hâkim konumdaydı, güzel çan kulesi ise herkese yolunu gösteren tepe üzerindeki bir deniz feneri gibi tümünü gölgede bırakıyordu.</p>

  <p>Güneş Coimbra'ya yüzünü gösterdi.</p>

  <p>Araba, Choupalinho Parkı'nı geçti, görüntüsü aynadaki gibi nehrin yüzeyine düştü; eski tahkimli şehir nehrin sol yakasındaydı. Elleri direksiyonda olan Thomas, şehri ve tüm dünya üzerinde sadece Coimbra'yı evi olarak gördüğünü düşündü. Eski ile yeninin, geleneksel ile yaratıcının, fado ve rock müziğin, romantizmin ve kübizmin, inanç ve bilginin bir karışımıydı. Kalabalık öğrenci nüfusu ana caddeleri ve ışıklı evleri doldurmuştu. Kollarının altında kitaplar ve gözlerinde parlak bir geleceğin umudu olan genç erkek ve kadınlar şehrin ana sanayisinin bitmez tükenmez kaynaklarıydılar: üniversitenin.</p>

  <p>Thomas, Santa Clara Köprüsü'nden geçip sola dönerek Largo da Portagem'e girdi. Tren istasyonuna yakın bir park yerine arabasını bırakıp yaya olarak Baixinha'ya, aşağı şehir diye bilinen labirentin içine girdi. İki yanı dükkânlar, kafeler, pastaneler ve butiklerle dizili uzun bir cadde olan Rua Ferreira Borges'den güzel Praça do Comercio'ya gelene dek devam etti.</p>

  <p>Dar bir ara sokaktan inerek demir kapılı asansörlü ve küf kokan dört katlı bir binaya girdi. Düğmeye bastı, kısa ve sarsıntılı bir yolculuktan sonra üçüncü katta indi.</p>

  <p>"Thomas," dedi annesi kapıda kollarını açarak. "Geldiğine çok sevindim. Çok endişelenmiştim!"</p>

  <p>Sarıldılar.</p>

  <p>"Öyle mi? Neden?"</p>

  <p>"Ne demek neden? Otoyol yüzünden tabii ki."</p>

  <p>"Ne olmuş ki?"</p>

  <p>"Çok tehlikeli, tatlım. Haberleri izlemiyor musun? Dün Santarem'de korkunç bir kaza oldu. Bir aile yolda hız yapmadan giderken başka bir araç gelip onlara çarpmış. Bebekleri ölmüş, zavallı küçük şey."</p>

  <p>"Yapma anne, böyle her şeyden korkarsak o zaman hiç evden çıkamayız."</p>

  <p>"Ama ev bile tehlikeli zaten. Bunu biliyor muydun?"</p>

  <p>Thomas güldü. "Öyle mi? Ne zamandan beri?"</p>

  <p>"Haberlerde dinledim, istatistiklere göre kazaların çoğu evde oluyormuş. Buna ne diyeceksin?"</p>

  <p>"Normaldir. İnsanlar zamanlarının çoğunu evde geçiriyorlar."</p>

  <p>"Benden söylemesi tatlım," diye iç çekti annesi, ellerini dua eder gibi birleştirdi. "Hayat her geçen gün daha da zorlaşıyor."</p>

  <p>Thomas ceketini çıkanp askıya astı. "Bu doğru," dedi, konuşmayı sona erdirmek istiyordu. "Babam nasıl?"</p>

  <p>"Dinleniyor, zavallı adam. Baş ağrısıyla uyandı ve ilaç aldı, o yüzden belki bir iki saat daha uyur" Mutfağı işaret etti. "İçeri gel. Yemek yapıyordum."</p>

  <p>Thomas mutfak masasına oturdu, yolculuk onu yormuştu. "Durumu nasıl?"</p>

  <p>"Babanın mı?" Graça Noronha başını iki yana salladı. "İyi değil, ne yazık ki. Canı yanıyor, enerjisi yok, morali bozuk..."</p>

  <p>"Ama radyasyon işe yarayacak, değil mi?"</p>

  <p>Graça oğluna baktı. "Morali bozuk olsa da umudu olduğunu biliyorsun." İç çekti. "Ama Dr. Gouveia radyasyonun sadece süreci yavaşlatacağını söyledi. Hepsi bu."</p>

  <p>Thomas başını eğdi. "Sence ölecek mi?"</p>

  <p>Annesi nefesini tuttu, ne demesi gerektiğini düşündü. "Evet," diye fısıldadı sonunda. "Ona mücadele etmesini, her zaman bir çare olacağını söyledim. Fakat Dr. Gouveia bana fazla umutlanmamamı ve kalan zamanı en iyi şekilde değerlendirmemi söyledi."</p>

  <p>"Bunu biliyor mu?"</p>

  <p>"Baban aptal biri sayılmaz, değil mi? Durumun ciddi olduğunu biliyor, kimse bunu ondan saklamadı. Sadece umudunu canlı tutmaya çalışıyoruz."</p>

  <p>"Nasıl karşıladı?"</p>

  <p>"Kimi gün biraz daha iyi oluyor. Başta bunun büyük bir hata olduğunu, testlerin falan karışmış olabileceğini..."</p>

  <p>"Evet, bunu söylemişti."</p>

  <p>"Ama sonunda kabullendi. Morali günden güne değişiyor, hatta bazen ânı ânına uymuyor. Kimi zaman morali yerlerde; öleceğini ama bunu istemediğini söylüyor. Öyle zamanlarda benim tesellime ihtiyaç duyuyor. Ardından sanki hiçbir şey olmamış gibi tam zıddı şeyler söylüyor. Yolculuk planları yapıyor, Brezilya'ya gitmekten ya da Mozambik'te safariye çıkmaktan bahsediyor, bunun gibi şeyler. Dr. Gouveia böyle hayal kurmasının onun için iyi olduğunu ve karışmamamız gerektiğini söyledi, depresyonla mücadelesine yardımcı olurmuş. Bence de haklı."</p>

  <p>Thomas üzgün bir ifadeyle konuştu. "Ne trajedi."</p>

  <p>Graça tekrar iç çekti. "Ah, korkunç bir şey." Kötü düşünceleri kovmak istermiş gibi başını iki yana salladı. "Neyse bu kadar yeter," dedi konuyu değiştirmek için. Oğlunun çantasını görmek için başını çevirip baktı ama bir şey göremedi. "Kalmayacak mısın, tatlım?"</p>

  <p>"Hayır, Anne. Bu gece Lizbon'a dönmem gerekiyor"</p>

  <p>"Bu kadar çabuk mu? Neden?"</p>

  <p>"Sabaha yola çıkıyorum."</p>

  <p>Kadın elleriyle yüzünü kapattı. "Aman Tanrım! Yine mi uçacaksın?"</p>

  <p>"Tabii ki Anne. Bu benim işim."</p>

  <p>"<span style="text-indent: 0.3in;">Yüce Tanrım! Bıktım bundan. Sen ne zaman yola çıksan ben diken üstünde oluyorum. Boynu kesilecek tavuk gibi hissediyorum kendimi."</span></p>

  <p>"Sakin ol, endişe edecek bir şey yok."</p>

  <p>"Peki, nereye gidiyorsun, Thomas?"</p>

  <p>"Frankfurt üzerinden Tahran'a."</p>

  <p>"Tahran mı? Orası Arabistan'da değil mi?"</p>

  <p>"İran'da."</p>

  <p>"Ah, ama o aşırıların ülkesine gitmiyorsun, değil mi? Eyvahlar olsun! Onların hepsinin fanatik olduğunu ve Batı'dan nefret ettiklerini bilmiyor musun?"</p>

  <p>"Of, yapma!"</p>

  <p>"Ben ciddiyim! Geçen gün haberlerde gördüm. O Araplar Amerikan bayrağını yakıp..."</p>

  <p>"Bunlar Arap değil, İranlı."</p>

  <p>"Ne fark eder, yine de Arap sayılırlar, Iraklı ve Cezayirliler gibi."</p>

  <p>"Hayır değil. Müslümanlar ama Arap değiller Araplar Samidir, İranlılar ise Aridir."</p>

  <p>"Daha da fena, eğer Arilerse demek ki hepsi Nazi!"</p>

  <p>Thomas bıkkınlıkla gözlerini devirdi. "Hayır!" diye bağırdı. "Öyle değil! Ariler dediğimiz zaman Hintli, İranlı ve Avrupalı gibi Hint Avrupalılardan bahsediyoruz demektir Araplar ise Samidir, Yahudiler gibi."</p>

  <p>"Ne fark eder. Arapmış, Naziymiş, hepsi aynı. Ya Mekke'ye doğru secde ediyorlar ya da bir şeyleri patlatıyorlar."</p>

  <p>"Saçmalığın daniskası ama bu söylediklerin."</p>

  <p>"Hiç de değil. Neden bahsettiğimi biliyorum."</p>

  <p>"Nasıl böyle kesin konuşuyorsun? Hiç oralara gittin mi?"</p>

  <p>"Gitmeme gerek yok. Oralarda neler olup bittiğini gayet iyi biliyorum."</p>

  <p>"Öyle mi? Peki, nasıl başarıyorsun bunu?"</p>

  <p>Annesi fırından uzaklaşarak bir adım öne çıktı, gözlerinin içine baktı ve ellerini kalçasına koydu. "Haberleri izleyerek tabii ki."</p>

  <p><br /></p>
  <hr class="sigil_split_marker" />

  <p><br /></p>

  <p>Thomas pirinçli pudingini bitirmek üzereyken babasının öksürdüğünü duydu. Az sonra odasının kapısı açıldı ve Manuel Noronha üzerinde bornozuyla mutfağa girdi, hırpani görünüyordu.</p>

  <p>"Merhaba, Thomas. Nasılsın?"</p>

  <p>Thomas ayağa kalktı. "Selam, Baba. Nasıl gidiyor?"</p>

  <p>Yaşlı matematik profesörü yüzünü ekşitti. "İdare eder."</p>

  <p>Mutfak masasına oturdu ve kirli tabakları alan karısı müşfik bir ifadeyle ona baktı. "Bir şeyler yemek ister misin, Mane?"</p>

  <p>"Biraz çorba olabilir"</p>

  <p>Graça bir kâseye çorba koydu ve önüne getirdi. "Al bakalım. Başka bir şey ister misin?"</p>

  <p>"Hayır, bu kadar," dedi Manuel, çekmeceden bir kaşık almak için uzandı. "Pek aç değilim."</p>

  <p>"Tamam, ama eğer istersen dolapta biraz et var." Kadın mutfaktan çıkıp paltosunu giydi. "Sâo Bartolomeu Kilisesi'ne gidiyorum. Şimdi iyisin, değil mi?"</p>

  <p>"Görüşürüz, anne."</p>

  <p>Graça Noronha daireden çıkıp baba ve oğlu baş başa bıraktı. Bu durum Thomas'ı pek rahatlatmamıştı; nihayetinde o annesine yakındı. Annesi konuşkan ve sıcakkanlıydı, babası ise sessiz ve odasından pek çıkmayan, içine kapanık birisiydi; kendisini rakamlara ve denklemlere adamış, ailesi ve diğer şeylerle arasına mesafe koymuştu.</p>

  <p>Sessizlik.</p>

  <p>Dairenin ortamı ister istemez gerildi, Manuel Noronha'nın kaşığının kâseden çıkardığı ses ve ağız şapırtısı haricinde çıt çıkmıyordu. Thomas babasının kaybolan arkadaşı Augusto Siza'yla ilgili birkaç soru sordu ama Manuel herkesin bildiğinin dışında bir şey bilmiyordu. Söylediğine göre bu durum fakültedeki herkesi o kadar üzmüştü ki, Profesör Siza'nın asistanı bir süre evden bile çıkmamıştı, bakkala gittiği ve birisinden kendisi için bir şey saklamasını istediği zaman hariç.</p>

  <p>Bu konu da çok geçmeden cazibesini yitirdi ama Thomas babasıyla başka ne konuşabileceğini bilmiyordu; babasıyla doğru düzgün bir sohbet etmiş olduğunu hatırlamıyordu bile. Bu garip sessizliği sona erdirme gayesiyle ona Kahire'ye yaptığı yolculuğu anlatmaya başladı, Mısır Müzesi'nde incelemeye gittiği dikilitaşı tarif etti. Babası sadece arada bir mırıldanarak dinledi; fazla önem vermediği açıktı. Aklı başka yerdeydi, belki kanserle şekillenen kaderinde, belki de genelde kaybolup gittiği soyut ufuktaydı.</p>

  <p>Sessizlik geri döndü.</p>

  <p>Thomas ne diyeceğini bilmiyordu. Babasının soluk ve kırışık derisini, cılız yüzünü, kırılgan ve yaşlı bedenini inceledi. Babası gözlerinin önünde hızla ölüme doğru gidiyordu ve Thomas hâlâ onunla konuşmakta güçlük çekiyordu.</p>

  <p>"Nasıl hissediyorsun, baba?"</p>

  <p>Manuel Noronha kaşığını havada tuttu ve oğluna baktı. "Korkuyorum," dedi kısaca.</p>

  <p>Thomas ağzını açtı, neden korktuğunu soracaktı ki vazgeçti: Cevap belliydi. İşte tam o anda, o saniyede aklına gelmiş olan soruyu sormadığı zaman bu seferki cevapta bir farklılık olduğunu anladı. Babası ilk kez hissettiğini söylemişti; ilk kez Thomas'a bir şey hakkında ne hissettiğinden bahsetmişti. Sanki o anda bir dönüşüm yaşanmıştı, onları ayıran duvarda bir gedik açılmış gibiydi, sanki taşkın bir nehrin üzerinde bir köprü inşa edilmiş, baba ile oğul arasındaki engel küçülerek önemsiz bir hale gelmişti. Denklemler, logaritmalar, formüller ve teoremlerle çevrili yaşayan, matematik dehası, büyük adamın nihayet ayakları yere değmiş ve oğluyla temas kurmuştu.</p>

  <p>"Anlıyorum," diyebildi Thomas ancak.</p>

  <p>Manuel Noronha başını iki yana salladı. "Hayır, evlat. Anlamıyorsun." Sonunda kaşığı ağzına getirdi. "Sanki ölmeyecekmiş gibi yaşıyoruz bu hayatı, sanki ölüm sadece başkalarının başına gelir ve bize de uzun zaman uğramayacağı kesindir, diye düşünüyoruz, o yüzden de üzerinde düşünmeye zahmet etmiyoruz. Bizler için ölüm soyut bir kavram. Hâlâ sınıfımı ve araştırmamı düşünüyorum, annen kiliseyi, haberlerde ya da dizilerde gördüğü acı çeken insanları düşünüyor, sen ise maaşını, artık olmayan karını, papirüsleri, dikilitaşları ve seninle hiçbir ilgisi olmayan diğer antikaları düşünüyorsun."</p>

  <p>Mutfak penceresinden Praça do Comercio'nun aşağısındaki terasta oturan insanlara baktı. "İnsanlar sanki uyurgezer gibi yaşıyorlar hayatlarını. Önemsiz şeyleri kafaya takıyorlar: Şöhret ve para istiyorlar, diğerlerini kıskanıp hiçbir önemi olmayan şeyler için büyük mesafeler kaydediyorlar. Anlamsız hayatlar sürüyorlar. Yiyor, uyuyor ve kendilerini meşgul edecek sorunlar icat ediyorlar. Asıl olanı unutup geçici olana takılıyorlar." Başını iki yana salladı. "Sorun ölümün soyut bir şey olmamasında. O yanımızda, hemen köşede bekliyor. Bir gün iyisin, yaşam yolunda yarı uykulu yürüyorsun ve doktor gelip öleceğini söylüyor. O anda kâbus aniden tahammül edilemez hale geliyor ve böylece uyanıyoruz."</p>

  <p>"Sana da böyle mi oldu, Baba?"</p>

  <p>Manuel masadan kalktı, kâseyi lavaboya bıraktı ve temizlemek için musluğu açtı.</p>

  <p>"Evet," dedi, musluğu kapattı ve yerine oturdu. "Son anlarımı yaşayabilmek için uyandım." Lavaboya baktı. "Hayatımın şu lavabodan akan su gibi akıp gittiğini görmek için uyandım." Öksürdü. "Kimi zaman başıma gelen bu şey yüzünden çok öfkeleniyorum. Neden ben, diye düşünüyorum? Etrafta hiçbir şey yapmadan vaktini israf eden onca insan varken neden bu benim başıma geldi?" Eliyle yüzünü ovuşturdu. "Geçen gün hastaneye giderken Chico da Pinga'ya denk geldim. Onu hatırlarsın?"</p>

  <p>"Kim?"</p>

  <p>"Chico da Pinga."</p>

  <p>"Hayır. Tanımıyorum."</p>

  <p>"Tanıyorsun tabii ki. İhtiyar bir ayyaştır. Üstünde leş gibi paçavralarla ortalıkta dolaşırken görmüşsündür onu."</p>

  <p>"Ah, tamam! Kimden bahsettiğini anladım. Küçükken görürdüm onu. Hâlâ yaşıyor mu?"</p>

  <p>"Yaşamak mı? Adam turp gibi! Sürekli sarhoştur, hiçbir şey yapmaz, hayatı boyunca da yapmadı; leş gibi kokar, tükürür, karısını döver. İşe yaramaz herifin tekidir! Onu gördüm ve düşündüm: Neden bu hasta olmuyor? Nasıl bir tanrı bana bu hastalığı layık görürken öyle bir asalağa hiç dokunmaz?" Gözleri kocaman oldu. "Bunu düşündüğümde küplere biniyorum."</p>

  <p>"Böyle düşünmemen gerek, baba."</p>

  <p>"Ama bu adil değil! Böyle düşünmemem gerektiğini biliyorum, diğerlerinin felaketini düşünmek hayırlı bir şey değil ama yine de ben&nbsp;<span style="text-indent: 0.3in;">bu halde iken Chico da Pinga'yı sağlıklı gördüğümde kudurmadan edemiyorum!"</span></p>

  <p>"Biliyorum."</p>

  <p>"Diğer taraftan bu duygunun beni ele geçirmesine izin vermemem gerektiğini de biliyorum." Öksürdü. "Şimdi zaman çok kıymetliymiş gibi geliyor bana. İpleri ele alıp bunun keyfini çıkarmalıyım diye düşünüyorum, önceliklerimi gözden geçirip neyin önemsiz olup neyin olmadığına karar vererek kendimle ve dünyayla barışmalıyım." Elini salladı. "Kendi kafamın içinde çok fazla zaman geçirdim; anneni, seni, karını ve kızını görmezden geldim, gerçek aşkım olan matematik hariç her şeye sırtımı döndüm. Şimdi öleceğimi anladığım zaman tüm hayatımı sanki uyuşmuş halde, uykuda geçirmişim gibi geliyor bana, sanki hiç yaşamamışım gibi. Bu beni daha da kızdırıyor. Nasıl bu kadar aptal olabildim?" Sesini bir fısıltı seviyesine alçalttı. "O yüzden de kalan zamanımı uzun süreden beridir yapmadığım şeyleri yaparak geçirmek istedim. Hayatı yaşamak, dikkatimi önemli olan şeylere vermek istiyorum." Başını öne eğip göğsüne baktı. "Ama içimdeki şey buna fırsat tanır mı, bilmiyorum."</p>

  <p>Thomas ne diyeceğini bilemedi. Babasının hayat ve o hayatı yaşama tarzı, hataları ve sevgi göstermesi gerekirken kendinden uzaklaştırdığı insanlarla ilgili böyle şeyler söylediğini ilk kez duyuyordu. Babası, Thomas'la olan ilişkisinden bahsediyordu: hiç paylaşmadıkları ilgi alanları, hiç okumadığı uykudan önceki masallar, hiç yapmadıkları futbol maçları, hiçbir zaman birlikte yapmadıkları her şey. Şu anda oğluyla arasındaki ilişkiyi sorguluyordu ve Thomas nasıl cevap vermesi gerektiğini bilmiyordu; sadece ikinci bir şans için dayanılmaz ve acı verici bir istek duyuyordu, tekrar babasının oğlu olmak ve o adamın da ona gerçek bir baba olması için. Evet, ikinci bir şansa sahip olmak mükemmel olmaz mıydı?</p>

  <p>"Belki de zannettiğinden fazla zamanın vardır," diye bir laf etti Thomas pek farkında olmadan. "Belki vücut ölüp ruh yaşamaya de<span style="text-indent: 0.3in;">vam ediyordur. Belki de geçmiş yaşamındaki hataları telafi etmek için tekrar dünyaya geliyordur. Buna inanıyor musun, Baba?"</span></p>

  <p>"Neye? Reenkarnasyona mı?"</p>

  <p>"Evet."</p>

  <p>Manuel Noronha buruk bir ifadeyle gülümsedi. "İnanmak isterdim. Benim durumumda kim olsa buna inanmak isterdi. Ruhun yaşamaya devam etmesi. Başka birisi olarak tekrar dünyaya gelmesi ve böylece yaşamaya devam edebilmek. Ne hoş bir düşünce." Başını iki yana salladı. "Ama ben bir bilim adamıyım ve boş yere böyle hayallere kapılmamın manası yok."</p>

  <p>"Bu da ne demek şimdi? Ruhun yaşamaya devam ettiğine inanmıyor musun?"</p>

  <p>"Ruh dediğin şey nedir?"</p>

  <p>"O... bilmiyorum... Yaşam gücü, bize hayat veren öz."</p>

  <p>Yaşlı matematikçi bir süre oğluna baktı.</p>

  <p>"Thomas," dedi, "Bana bak. Ne görüyorsun?"</p>

  <p>"Seni görüyorum, Baba."</p>

  <p>"Bir vücut görüyorsun."</p>

  <p>"Evet."</p>

  <p>"Benim vücudumu. Bunu sanki benim kitabım, benim ayakkabım, benim kalemim der gibi söylüyorum. Tıpkı bu şekilde benim vücudum diyorum. Bana ait olan, benim sahip olduğum bir şey." Manuel, elini göğsüne getirdi. "Fakat eğer bu vücudun benim olduğunu söylüyorsam, o zaman aynı zamanda benim bu vücut olmadığımı da söylüyor oluyorum. Vücut bana ait ama o ben değil. Öyleyse ben neyim?" şakağına vurdu. "Ben düşüncelerim, tecrübelerim ve duygularımdan ibaretim. İşte ben buyum. Ben bir bilincim. Şimdi şöyle düşün: Benim bilincim, ben olan bu şey, benim ruhum mu?"</p>

  <p>"Evet, sanırım öyle."</p>

  <p>"Sorun, benim, vücudumda dolaşan kimyasal maddelerin, nöronlar arası elektrik akımlarının, DNA'da kodlanmış genetik mirasımızın ve çok sayıda iç ve dış etkenin bir ürünü olmam. Beynim, bilgisayar gibi çalışan karmaşık bir elektrokimyasal makine ve bilincim de var olduğum için sahip olduğum bu kavram, bir tür programdır. Anlıyor musun? Bir açıdan beyin, donanım; bilinç ise yazılım olarak bile kabul edilebilir. Doğal olarak bunun sonucunda bazı ilginç sorular akla gelir. Bir bilgisayarın ruhu var mıdır? Eğer insan çok gelişmiş bir bilgisayar ise bir ruha sahip midir? Elektrik kesilirse ruh yaşamaya devam eder mi? Nerede ve ne şekilde devam eder?"</p>

  <p>"Yani ruh bedenden yükselir ve şeye gider..."</p>

  <p>"Cennete mi?"</p>

  <p>"Hayır, şeye gider... bilmiyorum, başka bir boyuta gider."</p>

  <p>"Peki, bedenden yükselen bu ruh neden yapılmıştır? Atomdan&nbsp;<span style="text-indent: 0.3in;">mı?"</span></p>

  <p>"Zannetmem. Cisimsiz olması gerekir."</p>

  <p>'Yani atom yok."</p>

  <p>"Zannetmem. Yani... çünkü o bir ruh."</p>

  <p>"Tamam, bu da başka bir soruyu doğuruyor," dedi yaşlı matematikçi. "Gelecekte, günün birinde ruhum bu varlığını hatırlayacak mı?"</p>

  <p>"Hatırlayacağını söylüyorlar."</p>

  <p>"Ama bunun bir anlamı yok, değil mi?"</p>

  <p>"Neden?"</p>

  <p>"Dinle, Thomas. Bizim bilincimiz nasıl düzenlenmiştir? Ben, ben olduğumu, matematik profesörü olduğumu, senin baban ve annenin kocası olduğumu nasıl biliyorum? Castelo Branco'da doğduğumu ve neredeyse tümden kel olduğumu? Kendimle alakalı bunca şeyi nasıl biliyorum?"</p>

  <p>"Hayat tecrüben sayesinde biliyorsun: yaptıkların, duydukların, söylediklerin, gördüklerin ve öğrendiklerin."</p>

  <p>"Kesinlikle. Kendimle, tüm yaşadıklarımla, hatta bir saniye öncesine kadar olan her şeyle ilgili bir hafızaya sahip olduğum için kendimi biliyorum. Ben kendimin hafızasıyım. Peki, bu hafıza nerede saklı?"</p>

  <p>"Beyinde tabii ki."</p>

  <p>"Doğru. Benim hafızam beynimde, hücrelere depolanmış durumda. O hücrelerde vücudumun bir parçası. İşte soru da burada yatıyor Vücudum öldüğünde hafıza hücrelerime oksijen gitmediğinden onlar da ölür. Tüm hafızam, kim olduğuma dair hafızam da bu nedenle silinir. O zaman ruhum nasıl olur da bu hayatı hatırlamayı başarır? Eğer ruh atomlardan oluşmuyorsa hafıza hücrelerine sahip olması da mümkün olamaz, değil mi? Diğer taraftan hayatıma dair hafızayı depolayan hücreler de çoktan ölmüş olacaktır. Öyleyse ruh nasıl hatırlamayı başarıyor? Bu sence de biraz saçma, değil mi?"</p>

  <p>"Fakat baba bizden sanki bir makineymişiz, bilgisayarmışız gibi bahsediyorsun." Üzüntüyle başını iki yana salladı. "Haberin olsun; bizler bilgisayar değiliz, bizler insanız. Canlı varlıklarız."</p>

  <p>"Öyle mi? Peki, ikisinin arasındaki fark nedir?"</p>

  <p>"Biz düşünür, hisseder ve yaşarız. Bilgisayarlar bunların hiçbirini yapamaz."</p>

  <p>"Farklı olduğumuza emin misin?"</p>

  <p>"Olmadığımızı mı düşünüyorsun? Canlı varlıklar biyolojiktir, bilgisayar ise sadece devrelere itaat eder."</p>

  <p>Manuel Noronha, sanki Tanrı'yla konuşuyormuş gibi, kafasını kaldırdı. "Bir de bu adamın doktorası var..."</p>

  <p>Thomas tereddüt etti. "Neden şimdi bunu dedin? Komik bir şey mi söyledim?"</p>

  <p>"Dert etme, evlat. Senin söylediğini herhangi bir biyolog da söylerdi. Eğer bir biyoloğa hayatın ne olduğunu sorarsan sana az çok şunu anlatır: Hayat karbon atomlarına dayalı karmaşık bir işlemler dizisidir." Vurgulamak için durdu. "Buraya dikkat et! En hayalci biyologlar bile bu ifadedeki asıl önem taşıyan kısmın 'karbon atomu' değil&nbsp;<span style="text-indent: 0.3in;">de,&nbsp;'karmaşık işlem' olduğunu kabul edecektir. Bildiğimiz tüm canlı varlıkların karbon atomundan oluştuğu doğrudur ama bu hayatın tanımının tam olarak tamamlayıcı bir öğesi değildir. Bazı biyokimyacılar dünya üzerindeki ilk canlı türlerinin karbon atomlarından değil de kristallerden oluştuğunu kabul ederler. Atomlar sadece hayatı mümkün kılan malzemelerdir. A atomu ya da B atomu olması fark etmez. Kafamda A atomu olduğunu ve daha sonra yerine B atomunun geçtiğini düşün. Bu artık var olmayacağım anlamına mı gelir?" Başını iki yana salladı. "Hiç zannetmem. Beni ben yapan şey bir taslaktır, bir bilgi yapısı. Diğer bir deyişle atomlar değil de, atomların diziliş şekli." Öksürdü. "Hayatın nereden geldiğini biliyor musun?"</span></p>

  <p>"Nereden?"</p>

  <p>"Maddeden."</p>

  <p>"Hiç zannetmem."</p>

  <p>"Anlatmak istediğim asıl noktayı görmüyorsun, Thomas." Manuel Noronha masaya vurdu. "Vücudumdaki atomlarla masadaki ya da galaksinin bir köşesindeki atomlar tamamıyla birbirinin aynıdır Hepsi aynı. Fark, organize oluş şekilleridir. Sence atomları, canlı hücreleri oluşturacak şekilde düzenleyen nedir?"</p>

  <p>"Bilmem."</p>

  <p>"Yaşam gücü mü? Ruh mu? Tanrı mı?"</p>

  <p>"Belki..."</p>

  <p>"Hayır, evlat," dedi ihtiyar matematikçi, başını iki yana salladı. "Atomları, canlı hücreler oluşturacak şekilde düzenleyen fizik kanunlarıdır. Bu maddenin temel özelliğidir. Bir düşün: Bir grup cansız atomdan nasıl canlı bir sistem ortaya çıkar? Cevap karmaşıklık kanununun varlığında yatmaktadır. Yapılan araştırmalara göre sistemler fizik kurallarına uyan karmaşık yapılar oluşturmak için kendi kendilerini düzenlerler ve matematik denklemleri vasıtasıyla da kendilerini gösterirler. Nobel Ödülü'nü kazanmış olan bir fizikçi inorganik kimyasal tepkimelerin arkasında yatan denklemlerin, ileri biyolojik&nbsp;<span style="text-indent: 0.3in;">sistemlerin basit davranışsal esaslarını belirleyen denklemlere benzer olduğunu ortaya koymuştur. Diğer bir deyişle canlı organizmalar inorganik sistemlerin muazzam karmaşıklıklarının bir ürünüdür. Bu karmaşıklığın nedeni yaşam gücü değil de, maddenin kendiliğinden organize olmasıdır. Örneğin, bir molekül birbirlerine son derece belirgin ve karmaşık bir yolla bağlı bir milyon atomdan oluşabilir ve hareketleri de son derece karmaşık kimyasal bir yapıyla kontrol edilir. Ne anlatmaya çalıştığımı anlayabiliyor musun?"</span></p>

  <p>"Evet."</p>

  <p>"Hayatın sırrı molekülleri oluşturan atomlarda değil, onların yapısı, karmaşık organizasyonlardadır. Bu yapının var olmasının nedeni maddenin kendiliğinden organize olma kanununa uymasıdır. Benzer şekilde yaşam da, cansız maddenin karmaşıklığının bir ürünüdür, bilinç ise hayatın karmaşıklığının bir ürünüdür. Temel olan maddenin değil organizasyonun karmaşık olmasıdır." Çekmeceyi açtı, bir yemek kitabı çıkardı, kitabı açıp Thomas'a bir sayfa gösterdi. "Kelimeleri görüyor musun? Ne renk mürekkeple basılmışlar?"</p>

  <p>"Siyah."</p>

  <p>"Matbaanın bunun yerine pembe mürekkep kullandığını düşün." Manuel Noronha kitabı kapattı ve sallamaya başladı. "Kitabın içerisindeki mesaj değişir miydi?"</p>

  <p>"Değişmezdi tabii ki."</p>

  <p>"Kesinlikle. Çünkü bu kitabın ne olduğunu tayin eden şey basımında kullanılan mürekkebin rengi değil içerdiği bilginin yapısıdır. Harfler pembe ya da siyah olmuş bir önemi yok, önemli olan içindeki bilgidir, yapısıdır. Savaş ve Banş'ın bir kopyasını Times New Roman'da, bir kopyasını da Arial'da basabilirsin ama o hâlâ aynı kitaptır. Her iki şekilde de o Leo Tolstoy tarafından yazılmış Savaş ve Barış'tır. Diğer taraftan hem Savaş ve Barış hem de Arına Karenina'yı Times New Roman'da bassaydık, ikisi aynı kitap mı olacaktı? Yapıyı oluşturan şey renk ya da font değil metnin organizasyonu, semantiği ve yapısıdır.</p>

  <p>Aynı şey yaşam içinde geçerlidir. Hayatın karbon atomuna, kristale ya da tümüyle farklı bir şeye dayalı olmasının hiçbir önemi yoktur. Hayatı, hayat yapan şey bir bilgi yapısı, kompleks organizasyondur. Benim ismim Manuel ve ben bir matematik profesörüyüm. Benim vücudumdaki A atomunu alıp yerine B atomu koyabilirsin ama bilgi korunduğu, yapı sağlam kaldığı müddetçe, ben, ben olmaya devam edeceğim. Tüm atomlarımı değiştirip yerine yenilerini koyabilirsin ama ben yine aynı kalırım. Zaten hayatımız boyunca atomlarımızın neredeyse tamamının değiştiği de ispatlandı. Ama ben yine benim. Lizbon futbol takımı Benfica'nın tüm oyuncularını değiştirsen de Benfica, Benfica olmaya devam eder; içinde ister şu ister bu oyuncu olsun. Onu takım yapan A ya da B oyuncusu değil bir kavramdır, semantikler ve bilgi yapısıdır. Aynısı hayat için de geçerlidir. Belli bir noktadaki bir boşluğu hangi atomun doldurduğunun bir önemi yoktur. Önemli olan yapının kendisidir. Atomlar benim kimliğimi belirleyen ve organlarımın çalışmasını sağlayan bilgi yapısını işler kıldığı müddetçe yaşam var olur. Anladın mı?"</p>

  <p>"Evet."</p>

  <p>"Yaşam, çok karmaşık bir bilgi yapısıdır ve tüm eylemler de bilginin işlenmesiyle ilgilidir." Yaşlı matematikçi öksürdü. "Bu tanımın önemli sonuçları da ortaya çıkmakta tabii ki: Eğer yaşamı mümkün kılan şey bir taslak, semantikler, çevresindeki dünya ile etkileşerek gelişen bir bilgi yapısı ise o zaman bizim de bir tür program olduğumuzu söylemek mümkündür." Tekrar şakağına vurdu. "Bizler son derece karmaşık, ileri bilgisayar programlarıyız."</p>

  <p>"Peki, bu bilgisayarda hangi program yüklü?"</p>

  <p>"Genlerimizin hayatta kalması. Bazı biyologlar insanı böyle tarif ediyorlar, körü körüne genlerinin hayatta kalmasını sağlamaya programlanmış bir tür robot. Böyle söylendiğinde biraz rahatsız edici olduğunun farkındayım ama biz buyuz: genlerimizi korumaya programlı bilgisayarlar."</p>

  <p>"Bu tanıma göre bilgisayar da canlı bir varlık."</p>

  <p>"Kesinlikle. Karbona dayalı olmayan bir canlı türü."</p>

  <p>"Ama bu imkânsız!"</p>

  <p>"Neden?"</p>

  <p>"Çünkü bir bilgisayar önceden belirlenmiş bir programa göre hareket etmekle sınırlıdır."</p>

  <p>"Tüm karbon tabanlı canlıların yaptığı da budur," diye cevap verdi Manuel Noronha. "Senin takıldığın yer bir bilgisayarın etki-tepki prensibine göre hareket etmesi, öyle değil mi?"</p>

  <p>"Yani... Evet."</p>

  <p>"Ya Pavlov'un köpeği? O da programlı etki-tepki, değil mi? Ya bir karınca, bitki ya da çekirge?"</p>

  <p>"Evet... Ama bu farklı."</p>

  <p>"Hiç de farklı değil. Eğer bir çekirgenin programını bilseydik, onu çeken, iten, motive eden ve korkutan şeyleri bilseydik onun davranışlarını tahmin edebilirdik. Çekirgeler nispeten basit programlara sahipler X olursa, onlar da A şeklinde tepki verirler. Y olursa da B şeklinde tepki verirler. Tıpkı yaptığımız makineler gibi."</p>

  <p>"Fakat çekirgeler doğal makinelerdir. Bilgisayarlar ise suni makinelerdir."</p>

  <p>Manuel bir örnek bulmak için mutfakta etrafına bakındı. Gözüne dışarıdaki ağaç ve ona doğru uçan bir serçe takıldı.</p>

  <p>"Kuşları ele alalım. Yuvaları doğal mıdır, suni midir?"</p>

  <p>"Doğaldır tabii ki."</p>

  <p>"O zaman insanın yaptığı her şey de doğaldır. Biz doğaya insan-merkezci açıdan bakarız. Her şeyi doğal ya da suni olarak ayırırız ve suni şeylerin insan tarafından yapıldığını ve doğal olan şeylerin de doğaya, bitkilere ve hayvanlara ait olduğunu söyleriz. Eğer insan da bir hayvansa, tıpkı kuş gibi, o zaman onun yaptığı şey de doğaldır. Değil mi?"</p>

  <p>"Evet."</p>

  <p>"Doğal bir canlı olarak yaptığı her şey de doğaldır. Yani tıpkı kuşun yaptığı yuva gibi onun yaptığı şeyler de doğaldır." Öksürdü. "Anlatmaya çalıştığım şey doğada olan her şeyin doğal olduğudur. İnsanın yarattığı şeyin suni olduğu sadece bizim söylediğimiz bir şeydir ve gerçekte kuşun yaptığı şey kadar doğaldır. Bu nedenle bilgisayarlar da -tıpkı bir yuva gibi- doğal bir hayvan tarafından yapıldığı için doğaldırlar"</p>

  <p>"Ama akıllı değiller."</p>

  <p>"Kuşlar ve çekirgeler de değildir." Manuel Noronha yüzünü buruşturdu. 'Ya da kuşlar, çekirgeler ve bilgisayarlar da akıllılar ama insan aklına sahip değiller. Bilgisayarlara gelince yüz yıl içerisinde bizim kadar ya da bizden daha akıllı olup olamayacaklarını bilemeyiz. Eğer böyle bir zekâ seviyesine çıkabilirlerse duygu ve hislerini geliştirip bilinçli hale geleceklerinden de şüphen olmasın."</p>

  <p>"Hiç zannetmem."</p>

  <p>"Duyguları ve bilinçleri olacağı kısmını mı?"</p>

  <p>"Evet. Hiç zannetmem."</p>

  <p>Manuel Noronha birden öksürük nöbetine yakalandı, öyle şiddetliydi ki neredeyse ciğerleri ağzına gelmişti. Thomas onun kendisini toparlamasına yardım edip ona bir bardak su verdi. Öksürüğü dinince endişeyle babasına baktı. "İyi misin, baba?"</p>

  <p>"Evet."</p>

  <p>"Biraz uzanmak ister misin? Belki de..."</p>

  <p>"İyiyim, bir şey yok," diye kesti sözünü ihtiyar matematikçi.</p>

  <p>"İyi görünmüyorsun."</p>

  <p>"İyiyim," diye ısrar etti, nefesini toparladı. "Nerede kalmıştık?"</p>

  <p>"Önemi yok."</p>

  <p>"Hayır, hayır, açıklamak istiyorum. Bu önemli."</p>

  <p>Thomas tereddüt etti, hafızasını yokladı.</p>

  <p>"Ah... Ben bilgisayarların duygu ve bilinçleri olamayacağını söylüyordum."</p>

  <p>"Hah, tamam!" dedi Manuel heyecanla, bahsettikleri konuyu hatırlamıştı. "Bilgisayarların duygu sahibi olamayacaklarına inanıyorsun, değil mi?"</p>

  <p>"Evet. Ne duygu ne de bilinç."</p>

  <p>"Ama çok yanılıyorsun." Manuel Noronha derin bir nefes aldı, solunumunu düzeltmeye çalışıyordu. "Duygu ve bilinç belli bir zekâ seviyesine varıldığında ortaya çıkar. Peki, zekâ nedir? Hımm?"</p>

  <p>"Herhalde karmaşık düşünebilme yeteneği olmalı."</p>

  <p>"Aynen. Diğer bir deyişle zekâ bir tür büyük karmaşıklıktır Fakat bilincin ortaya çıkması için insan zekâsına sahip olmak zorunda değilsin. Örneğin köpekler insandan çok daha az zeki oldukları halde bir köpeğin sahibine onun duyguları ve bilinci olup olmadığını sorarsan sana hiç düşünmeden evet diyecektir. Bir köpeğin duyguları ve bilinci vardır. Bu duygular ve bilinç belli seviyede bir düşünce karmaşıklığına sahip olunduğu zaman ortaya çıkan mekanizmalardır."</p>

  <p>'Yani eğer günün birinde bilgisayarlar da benzer bir karmaşıklık seviyesine erişirlerse duygu ve bilinç sahibi olacaklarına mı inanıyorsun, Baba?"</p>

  <p>"Hiç şüphesiz."</p>

  <p>"Benim buna inanmam biraz zor."</p>

  <p>"Sen ve senin gibi bu meseleyi düşünmeyen pek çok kişi. Bilinçli makineler düşüncesi çoğu ölümlüyü korkutur. Yine de bu sorunu inceleyen bilim adamlarının büyük çoğunluğu simüle bir zekânın bilinç sahibi olmasına mümkün gözüyle bakmaktadırlar."</p>

  <p>"Gerçekten de bir bilgisayarın akıllı olabileceğine inanıyor musun? Kendi başına düşünme yeteneğine sahip olabileceğine?"</p>

  <p>"Tabii ki. İşin aslı bilgisayarlar zaten akıllılar. Örneğin bir solucandan daha akıllılar." Manuel Noronha işaret parmağını kaldırdı.</p>

  <p>"İnsanlar kadar olmasa da bir solucandan daha akıllılar. Peki, insan zekâsıyla solucan zekâsını ayıran şey nedir? Karmaşıklık. Bizim beynimiz solucanınkinden çok daha karmaşıktır. Ama özünde aynı ilkeyle iş görür; ikisinde de sinapslar ve bağlantılar vardır ama insan beyni solucanınkiyle kıyaslanamayacak kadar karmaşıktır." Şakağına vurdu.</p>

  <p>"Beynin ne olduğunu biliyor musun?"</p>

  <p>"Kafatasının içinde olan şey."</p>

  <p>"Beyin, tıpkı elektronik devre gibi çalışan organik bir kütledir. Kablolar yerine nöronlara sahiptir; çipler yerine beyin maddesi bulunur ama bire bir aynıdır. İşlevleri belirlenimcidir. Beyin hücreleri kollara belli bir düzende elektrik sinyalleri gönderir, önceden belirlenmiş bir elektrik akımı taslağına göre bunu yapmaktadır. Farklı bir taslak, farklı sinyallerin gönderilmesine neden olur. Tıpkı bilgisayarda olduğu gibi. Demek istediğim bir bilgisayarın beynini bugün olduğundan çok daha karmaşık şekilde yapabilirsek onun bizim seviyemize çıkmasını da sağlayabiliriz."</p>

  <p>"Onlar da insanlar kadar zeki olabilirler mi?"</p>

  <p>"Teoride bunun önünde bir engel yok. Senin de bildiğin gibi hesaplama hızında bilgisayarlar insanları çoktan geçtiler. Yaratıcılık açısından ise arada çok büyük fark var. Programlamanın kurucularından biri olan İngiliz Alan Turing bir bilgisayarla sohbet ettiğimiz günün -tıpkı diğer bir insanla yaptığımız gibi- bir bilgisayarın bizim gibi zeki olduğu ve düşünebildiğinin kanıtlandığı gün olacağını söyler"</p>

  <p>Thomas şüpheyle baktı.</p>

  <p>"Peki, bu gerçekten mümkün mü?"</p>

  <p>"Uzunca bir süre bilim adamlan karmaşık matematiksel sorun nedeniyle bunun mümkün olamayacağını düşündüler." Yaşlı matematikçi öksürdü. "Bizim mesleğimizdekilerin Tanrı'nın bir matematikçi olduğuna ve evreni de matematiksel denklemlere göre yapılandırdığına inandığını biliyor musun? Bu denklemler ne kadar karmaşık görünseler de tamamını çözmek mümkündür Bir denklem&nbsp;<span style="text-indent: 0.3in;">çözülemiyorsa bunun nedeni onun çözülemez olması değil bizim zekâmızın onu çözmeye yetmemesidir."</span></p>

  <p>"Nereye varmaya çalıştığını anlamadım."</p>

  <p>"Anlarsın," dedi Manuel. "Bilgisayarların bilinç sahibi olup olmaması bir matematik problemiyle ilişkilidir, özgöndersel paradoks. Örneğin şimdi söyleyeceğimi bir dinle: Sadece yalan söylerim. Bir gariplik fark ettin mi?"</p>

  <p>"Ne hakkında?"</p>

  <p>"Az önce söylediğim cümleyle ilgili: Sadece yalan söylerim."</p>

  <p>Thomas gülmeye başladı. "Bu çok doğru!"</p>

  <p>Babası da güldü. "Anladın mı? Eğer benim sadece yalan söylediğim doğruysa, doğru bir şey söylersem sadece yalan söylediğim yanlış olur. Eğer bu cümle doğruysa kendisiyle çelişiyor demektir." Manuel Noronha kaşlarını kaldırdı, kendisiyle gurur duymuştu. "Uzunca bir süre bunun sadece semantik bir sorun olduğu ve insan lisanının sınırlı olmasından kaynaklandığı düşünüldü. Ama bu matematiksel bir formüle aktarıldığı zaman çelişkinin değişmediği görüldü. Matematikçiler bu sorunu çözmek için uğraşıp durdular ve sonunda çözülemeyeceğine ikna oldular. 1931'de Kurt Gödel adında bir matematikçi iki eksiklik teoremi dediği şeyle bu illüzyonu dağıttı. Matematikçilerin ağzını açık bırakan bu teoremler yirminci yüzyılın en büyük entelektüel başarıları arasında sayılmaktadırlar." Manuel Noronha duraksadı. "Ne olduklarını açıklamak biraz zor ama senin için önemli olan..."</p>

  <p>"Bir dene."</p>

  <p>"Ne? Eksiklik teoremlerini mi anlatayım?"</p>

  <p>"Evet."</p>

  <p>"Pek kolay değil," dedi Manuel, başını iki yana salladı ve cesaretini toplamak istermiş gibi ciğerlerini havayla doldurdu. "Kısacası Gödel matematiğin tutarlı olduğunu gösteren genel bir yöntem olmadığını ispatladı. Doğal rakamlar hakkında doğru olan ifadeler vardır ama sistem içinde doğrulukları ispatlanamaz. Bu keşfin matematiğin sınırlarını göstermesi açısından büyük yankıları oldu, evrenin mimarisine dair hiç bilinmeyen bir sırrı ortaya çıkardı."</p>

  <p>"İyi de bunun bilgisayarlarla ne ilgisi var?"</p>

  <p>"Çok basit. Gödel'in teoremlerine göre ne kadar gelişmiş olurlarsa olsunlar bilgisayarların da her zaman sınırları olacaktır. Matematik sisteminin uyumlu olduğunu ispat etmekte aciz kalsalar da insanlar sistemin içindeki pek çok ifadenin doğru olduğunu anlayabilecek seviyededirler. Fakat bir bilgisayar böyle çözülemez bir çelişkiyle karşı karşıya geldiğinde takılıp kalacaktır. Bu nedenle bilgisayarlar asla insanların dengi olamazlar."</p>

  <p>"Ah, anladım," dedi Thomas, memnun olduğu açıktı. 'Yani benim haklı olduğumu söylüyorsun..."</p>

  <p>"Pek değil," diye cevap verdi yaşlı matematikçi. "Mesele şu ki, bizler bilgisayara doğru olduğunu bildiğimiz bir formül verebiliriz ama bilgisayar bunun doğru olduğunu ispatlayamaz. Bir bilgisayann aynısını bize karşı yapabileceği de doğrudur Formül, o sistem içinde çalışana ispatlanamaz, anladın mı? Sistemin dışında olanlar ise bunu ispat edebilir. Bu hem bilgisayar hem de insan için geçerlidir. Sonuç olarak, bir bilgisayar insan kadar ya da ondan daha akıllı olabilir."</p>

  <p>Thomas iç çekti. "Bu söylediklerin neyi ispatlar?"</p>

  <p>"Bizlerin çok gelişmiş bilgisayarlardan başka bir şey olmadığımızı. Bilgisayarların ruhu olabileceğine inanıyor musun?"</p>

  <p>"Bildiğim kadarıyla hayır."</p>

  <p>"Bizler de çok ileri bilgisayarlar olduğumuza göre bizim de ruhumuz olamaz. Bilincimiz, duygularımız, hissettiğimiz her şey, karmaşık bir yapının ürünüdür Öldüğümüz zaman hafızayı ve zekâyı depolayan çip yok olur ve biz de kapanırız." Derin bir nefes aldı ve sandalyesinde arkasına yaslandı. "Ruh bir icattan başka bir şey değil evlat, ölümün son nokta olması düşüncesinden kaçabilme arzusuyla ürettiğimiz muhteşem bir illüzyon."</p>
</body>
</html>
