<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_4">Üç</h2>

  <h2><br /></h2>

  <p>Sete Rios'da bulunan Birleşik Devletler elçiliğinin etrafındaki güvenlik inanılmaz bir seviyeye ulaşmıştı. Thomas Noronha iki kordondan geçti ve ikisinde de arandı, öncesinde ise zaten gelişmiş bir metal detektörüyle aranmış ve suçluları tespit etmekte kullanılan küçük biyometrik bir cihazla retinası taranmıştı; görevliler ayna kullanarak mavi Volkswagen'inin altında patlayıcı olup olmadığını bile kontrol etmişlerdi. 11 Eylül'den sonra elçilikte güvenlik tedbirlerinin artırıldığını biliyordu ama buraya son gelişinden beri elçiliğe girmenin ne kadar zor hale geldiğine dair bir fikri yoktu.</p>

  <p>Greg Sullivan'ın sıcak gülümsemesi onu kapıda karşıladı. Kültür ataşesi uzun boylu, sarışın, mavi gözlü, otuz yaşlarında bir adamdı ve görünümü konusunda son derece titiz olması ona biraz Mormon havası vermişti; kendinden emin ve rahattı. Sullivan önde olduğu halde büyük penceresi güneşli bir bahçeye bakan aydınlık bir odaya geldiler Beyaz gömlekli ve kırmızı kravatlı genç bir adam uzun ve maun konferans masasında oturuyordu, gözlerini dizüstü bilgisayarına dikmişti; Sullivan tarihçi ile içeri girince ayağa kalktı.</p>

  <p>"Don," dedi Sullivan. "Bu Profesör Thomas Noronha."</p>

  <p>"Ne haber!"</p>

  <p>İki adam el sıkıştı.</p>

  <p>"Bu da Don Snyder," dedi Sullivan, beyaz teni siyah saçlarıyla tezat teşkil eden genç adamı işaret etti.</p>

  <p>Üçü de oturdular Kültür ataşesi kontrol onun elindeymiş gibi konuşmayı yönlendirmeye devam etti. Sullivan yüksek sesle konuşsa da gözlerini Thomas'a dikmişti ve aslında sadece ona hitap ediyordu.</p>

  <p>"Burada konuşulanlar burada kalacak. Söylenecek her şey gizlidir ve aramızda kalmalıdır." Başıyla misafiri işaret etti. "Anlaşıldı mı?"</p>

  <p>"Evet."</p>

  <p>Sullivan ellerini ovuşturdu. "Güzel," dedi ve kravatlı adama döndü. "Don, istersen sen başla."</p>

  <p>"Tamam," dedi Don ve kollarını sıvadı. "Bay Norona, sizin de..."</p>

  <p>"Noronha," diye düzeltti Thomas.</p>

  <p>"Norona?"</p>

  <p>"Boş ver." Tarihçi güldü; Amerikalının, adını doğru telaffuz edemeyeceğini anlamıştı. "Bana Tom de."</p>

  <p>"Tom," diye tekrarladı siyah saçlı adam daha tanıdık bir isme geçildiğine memnun olmuştu. "Greg'in de söylediği gibi ismim Don Snyder Söylemediği ise Langley'deki CIA için çalıştığım, orada Büro'nun dört bölümünden biri olan Operasyon Bölümü'nde terörle mücadele uzmanı olarak görev yapıyorum."</p>

  <p>"Operasyon mu? James Bond gibi mi?"</p>

  <p>Snyder ve Sullivan güldü.</p>

  <p>"Amerikan 007'leri Operasyon Bölümü için çalışır," diye onayladı Don. "Ama ben pek onlardan biri sayılmam. Korkarım ki, benim yaptığım iş MI6 için çalışan hayalî meslektaşımınki kadar eğlenceli değil. Çevremde güzel kadın pek görülmez ve yaptığım iş de heyecan verici değil, aksine monotondur. Operasyon Bölümü sürekli olarak bilgi toplamakla yükümlüdür ve bunu da çoğunlukla HUMİNT ya&nbsp;<span style="text-indent: 0.3in;">da insan istihbaratı sayesinde yapar: gizli teknikleri kullanan insan kaynakları."</span></p>

  <p>"Casus yani."</p>

  <p>"O terimi amatörler kullanır. Biz 'insan istihbaratı' demeyi tercih ediyoruz." Elini göğsüne getirdi. "Ben o kaynaklardan biri değilim. Benim görevim terörist eylemlerle ilgili bilgileri analiz etmekle sınırlıdır" Bir kaşını kaldırdı. "Lizbon'a da bu yüzden geldim."</p>

  <p>Thomas gülümsedi. "Terörizm mi? Lizbon'da mı? Bu iki kelime bir arada hiç kullanılmaz. Burada terör yok."</p>

  <p>Sullivan araya girdi. "Bu tam olarak doğru sayılmaz," dedi gülerek. "Bu şehirde hiç araba kullandın mı, Thomas?"</p>

  <p>"Doğru, haklısın," dedi tarihçi. "Bin Ladin'den çok daha tehlikeli &nbsp;sürücüler var burada. Çok doğru."</p>

  <p>Diğer ikisinin kahkahalarına bir mana veremeyen Don Snyder kibarca gülümsedi. "Müsaadenizle sunumumu bitirmek istiyorum," dedi.</p>

  <p>"Özür dilerim," dedi Thomas. "Devam edin, lütfen."</p>

  <p>Amerikalı dizüstü bilgisayarına bir şeyler yazdı. "Geçen hafta ikinci dereceden önemli olduğunu düşündüğümüz bir olayla ilgili olarak Lizbon'dan bir çağrı aldık." Ekranı Thomas'a çevirdi ve ona gri bıyıklı, keçisakallı, koyu renk gözlü, gözlük takmış, yetmiş yaşlarında birisinin resmini gösterdi. "Bu adamı tanıyor musunuz?"</p>

  <p>Thomas resme baktı ve başını iki yana salladı. "Hayır."</p>

  <p>"Adı Augusto Siza; Portekiz'de tanınan saygıdeğer bir fizikçidir"</p>

  <p>İsmi duyunca Thomas'ın ağzı hayretten açık kaldı. "Ah!" dedi. "Bu babamın meslektaşı."</p>

  <p>"Öyle mi?" dedi Don şaşkınlıkla.</p>

  <p>"Evet. Bu adam kaybolmamış mıydı?"</p>

  <p>"Doğru. Üç hafta önce."</p>

  <p>"Babam bana bugün ondan bahsetti."</p>

  <p>"Yani babanız onu tanıyor mu?"</p>

  <p>"Evet, Coimbra Üniversitesi'nde aynı fakültede çalışıyorlar Babam matematik, Profesör Siza ise fizik hocasıdır."</p>

  <p>"Anlıyorum."</p>

  <p>"Başına ne gelmiş?"</p>

  <p>"Profesör Siza iz bırakmadan kayboldu. Ders verdiği amfide öğrencileri onu beklemiş ama derse gelmemiş. Ertesi gün de Bilim Komitesi'ne katılması gerekiyormuş ama yine ortalarda görülmemiş. Cep telefonunu aramışlar ama cevap veren olmamış. Siza yalnız yaşayan bir duldu; sadece bir evli kızı var. İleri yaşına rağmen son derece enerjik birisiydi ve sağlığı da yerindeydi, bu yüzden yaşı geçmiş olmasına rağmen hâlâ ders vermesine izin veriliyordu. Meslektaşları ortadan kaybolmasına bir anlam veremiyor. Profesörün asistanı önceden kararlaştırılan bir tarihte görüşme için evine gittiğinde evde kimsenin olmadığını görmüş. Ayrıca, profesörün ofisi darmadağınık bir haldeymiş; kâğıt ve dosyalar etrafa saçılmış olduğundan o da hemen polisi aramış. Suç Soruşturma Ekibi, sizin Policia... Ju... di..."</p>

  <p>"Judiciâria."</p>

  <p>"Doğru," dedi Don ismi tanıyarak. "Topladıkları delilleri, aralarında saç telleri de varmış, incelenmesi için laboratuvara göndermişler. Sonuçlar elde edilince polis müfettişleri Interpol'e bağlı bir bilgisayara onları yüklediler." Dizüstüne bir şey daha yazdı. "Buldukları şey çok şaşırtıcı." Ekranda yeni bir yüz belirdi, yüzü gür bir sakalla kaplı, koyu tenli bir adam. "Bu kişiyi tanıyor musunuz?"</p>

  <p>Thomas adamı inceledi. Arap'a benziyordu. "Hayır."</p>

  <p>"İsmi Aziz el-Muttaki ve el-Mukaveme el İslamiye için çalışıyor. Hiç duydunuz mu?"</p>

  <p>"Hımm... hayır."</p>

  <p>"Allah'ın Partisi'nin askerî kanadıdır. Allah'ın Partisi'ni duydunuz mu?"</p>

  <p>"Hayır," dedi Thomas, kendisini kara cahil gibi hissetmeye başlamıştı.</p>

  <p>"Allah'ın Partisi'nin Arapçası Hizbullah'tır. Bu tanıdık geldi mi?"</p>

  <p>Tarihçi sandalyesinde doğruldu ve tekrar başını iki yana salladı, bu konularda bu kadar cahil olduğundan dolayı rahatsız olmaya başlamıştı. "Hayır."</p>

  <p>"Hizbullah. Lübnan aksanı olduğu belli. Hezbullah yerine, Hizbullah diyorlar. CNN ise Hezbollah diyor."</p>

  <p>"Hımm, Hezbollah," dedi Thomas rahat bir nefes alarak. "Tabii ki duydum. İsrail'le savaş halinde olan Lübnanlı grup değil mi?"</p>

  <p>Don Snyder gülümsedi. "Kabaca tarif etmek gerekirse evet onlar," dedi. "Hizbullah 1982'de ortaya çıkmış Şii bir organizasyondur Güney Lübnan'daki İsrail işgaline karşı koymak için farklı grupları bir araya getirdi. Hamas ve İslami Cihat'la da bağları vardır; bağlantılarının El-Kaide'ye kadar uzandığı olur." Don başını iki yana salladı ve sesini alçalttı, ardından gelecek konu daha önemliymiş gibi. "İnanmanın güç olduğunu biliyorum. El-Kaide Sünni bir organizasyondur ve sahip olduğu Vehhabi inancı Şiiliği tümüyle reddeder. Bin Ladin'in taraftarları Şiileri kâfir ilan etmekten bile çekinmez. Mantıken bu durumun birarada hareket etmelerine engel olması gerekirdi, değil mi?" Dizüstüne bir şeyler daha yazdı ve ekranda yıkım görüntüleri belirdi. "Hizbullah Batılıların kaçırılması ve Batı'da düzenlenen bütün saldırıların arkasında olmuştur ve bu eylemleri Birleşik Devletler ve Avrupa Birliği tarafından terörist örgüt olarak kabul edilmesi için yetip de artmıştır bile. Birleşmiş Milletler bile Hizbullah'ın askerî kanadının dağıtılmasını isteyen Karar 1559'u yayımlamıştır."</p>

  <p>Thomas çenesini sıvazladı. "Peki, Hizbullah ile Profesör Siza'nın ne alakası var?"</p>

  <p>Amerikalı başını salladı. "Suç Soruşturma Ekibi'nin de merak ettiği bu zaten," dedi Don. "Interpol tarafından aranan ve Hizbullah'la bağlantısı olan bir adamın saç telinin Profesör Siza'nın, Coimbra'daki masasında ne işi var?"</p>

  <p>Kimseden çıt çıkmadı.</p>

  <p>"Cevabı nedir?"</p>

  <p>Amerikalı omuz silkti. "Bilmiyorum. Tek bildiğim polisin derhâl Portekiz milli istihbaratı SIS ile temasa geçtiği ve onların da Langleyl arayacak olan Greg'le konuştuklarıdır"</p>

  <p>Thomas, Greg Sullivan'a baktı. Sanki bir anda kafasında bir ampul yanmış ve gerçeği görmüştü. Dostu Greg, kendisini defalarca Yahudi Müzesi hakkında konuşmak için arayan, Getty Center ve Lincoln Center görüşmelerinde kendisine yardımcı olan, kültürle olan ilgisi beyzbol ve Arnold Schvvarzenegger filmlerinden ibaret, yani hiç, olan rahat Amerikalı. Greg, kültürlü bir adam değildi; kültürel ataşe kimliğiyle Lizbon'da görev yapan bir CIA ajanıydı. Bu ani farkındalıkla Thomas, Amerikalıya yeni bir gözle baktı, görünüş ne kadar aldatıcı olabiliyordu ve onun gibi saf ve masum birisini kandırmak ne kadar da kolaydı.</p>

  <p>Dalgın dalgın kültür ataşesine baktığını fark eden tarihçi toparlandı ve tekrar Don'a döndü. "Demek Greg seni aradı?"</p>

  <p>"Hayır;" dedi Don. "Greg, operasyon başkanının vekiliyle konuştu, o da benim patronum olan terörle mücadele analiz birim başkanını aradı ve o da beni Lizbon'a gönderdi."</p>

  <p>Merakı artan Thomas gözlerini kısarak baktı. "Pekâlâ," dedi, ödevini yapan çalışkan bir öğrenciyi takdir eden hoca gibi başını salladı. "Öyleyse söyle bana Don, benim burada ne işim var?"</p>

  <p>Siyah saçlı Amerikalı gülümsedi. "En ufak bir fikrim yok. Bana görevimi anlatmam söylendi ve ben de söyleneni yaptım."</p>

  <p>Tarihçi, 'kültür ataşesine' döndü. "Greg, benim bunlarla ne alakam var?"</p>

  <p>Sullivan saatine baktı. "Cevaplar bende değil," dedi.</p>

  <p>"Peki, kimde?"</p>

  <p>Tereddüt etti ve kapıya bir göz attı. "Gelmesi an meselesi."</p>
</body>
</html>
