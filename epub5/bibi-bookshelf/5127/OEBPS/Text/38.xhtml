<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_39">Otuz sekiz</h2>

  <h2><br /></h2>

  <p>Luis elinde tepsiyle yaklaşırken kahvenin sıcak kokusu kütüphanenin girişini sardı. Thomas'ı ön kapının az ilerisinde bulunan sol taraftaki bir odaya çağırdı ve kuralları çiğnediğini bilen bir çocuk gibi aceleyle içeri girdi. Thomas yerine yerleştikten sonra fizikçi dumanı tüten, kahverengi, kremalı kahvesini aldı ve gülümsedi.</p>

  <p>"Espresso," dedi ve Thomas'a uzattı. "Şeker?"</p>

  <p>"Lütfen."</p>

  <p>Thomas bir paket aldı, sıcak kahveye döktü ve karıştırdı.</p>

  <p>"Kütüphane müdürü bizi burada görürse öldürür," dedi Rocha gülerek, kendilerini gören olmadığından emin olmak için dışarı baktı.</p>

  <p>Thomas bu nispeten dağınık küçük köşede etrafına bakındı. "O yüzden mi buraya geldik?"</p>

  <p>"Evet," diye fısıldadı Luis yasak bir şeyden bahseder gibi. "Üstelik burada daha rahat oluruz."</p>

  <p>"Bir kafeye gitsek daha iyi olmaz mıydı?"</p>

  <p>"Hayır. Burası daha rahat ve gözden ırak. Kimse bizi burada bulamaz." Rocha kahveden yükselen kokuyu içine çekti. "Bu tür&nbsp;<span style="text-indent: 0.3in;">durumlarda kahve olmadan yaşayamam. Derin bir muhabbetten önce espresso gibisi yoktur. Dikkatimi toplamama yardımcı oluyor"</span></p>

  <p>"Yani mesele karışık, öyle mi?"</p>

  <p>"Sana söyleyeceğim şeyleri anlaman zor olmayacaktır," dedi Luis. "Zor kısmı onun kolay görünmesini sağlıyor, bilmem anlatabildim mi?" Göz kırptı.</p>

  <p>"Basitlik karmaşıktır."</p>

  <p>"İnsanların zannettiğinden çok daha fazla. Çalışırken kahve üzerine kahve içerim. Ben ve espresso, Profesör Siza ve İtalya'da öğrendiği üzerinde kremadan bir tepe olan buzlu kahve. Ona granita di caffe derdi."</p>

  <p>"Bu bizim cafe frappe dediğimiz şey değil mi?"</p>

  <p>"Evet, ona bayılırdı," dedi Rocha hafif ürpererek. "Kışın buzlu kahve mi... İstemez kalsın! Ama herkesin ağız tadı farklı, değil mi7"</p>

  <p>"Öyle."</p>

  <p>İkisi de bir yudum aldı. Lezzeti farklıydı ve dilin üzerinde güzel bir tat bırakıyordu.</p>

  <p>Luis Rocha bardağını tepsinin üzerine koydu ve tekrar ana konuya döndü.</p>

  <p>"Artık başlayalım," dedi. "Profesör Siza'nın Tibetli arkadaşının 1951'de Princeton'da olanları sana anlattığını söyledin, değil mi?"</p>

  <p>"Evet."</p>

  <p>"Yani İsrail başbakanının ziyaretini, Einstein'ın görevi kabul edip, Tanrı'nın Formülü'nü yazdığını ve bu yazının halka ilan edilmeden evvel ikinci bir bilimsel ispat metodunu şart koştuğunu biliyorsun. Bunların içinde duymadığın yok, değil mi?"</p>

  <p>"Doğru. Hepsini biliyorum."</p>

  <p>Rocha iç çekti. "Güzel. Siza, Einstein'ın projesini kafaya koydu ve hayatını bu gizemi ortaya çıkarmaya adamaya karar verdi. Tanrı'nın var<span style="text-indent: 0.3in;">lığını ispatlamanın ikinci bir bilimsel yolunu bulmak mümkün müydü? İşte bunu kendisine görev olarak seçmişti."</span></p>

  <p>"Peki, bunu nasıl çözmeye başladı?"</p>

  <p>"Önce çalışmanın hedefini belirlemesi gerekiyordu. Tanrı nedir? Tanrı dediğimizde tam olarak neden bahsediyoruz? İncil'deki Tanrı mı?"</p>

  <p>"Sanırım..."</p>

  <p>"Ama sana birkaç hafta önce anlattığım gibi, İncil'deki Tanrı mantıksızdır." Luis Rocha ayağa kalktı ve odadan çıktı. Yakındaki masalardan birine gitti, çok büyük bir kitabı aldı, küçük odaya geri döndü ve kitabı kucağında açtı. "Bakalım neredeymiş," dedi. Birkaç sayfa çevirdikten sonra aradığı yeri buldu. "İşte, Eski Ahit'in başı, Tanrı erkeğe kendisine yardım edecek birisini vermek istiyor ve şunları yapıyor: 'Yehova Tanrı topraktan bütün vahşi hayvanları ve göklerdeki kuşları yarattı. Onlara ne isim vereceğini görmek için onları erkeğe götürdü; her biri erkeğin verdiği isimle anılacaktı.' İncil şöyle devam ediyor. 'Ama erkeğe uygun bir yardımcı içlerinden çıkmadı. Ardından Yehova Tanrı insanı derin bir uykuya daldırdı. O uyurken kaburgalarından birini aldı ve yarasını tekrar kapattı. Yehova Tanrı erkekten aldığı kaburgadan kadını yarattı.'" Rocha başını kaldırdı. "Sence de biraz garip değil mi?"</p>

  <p>Thomas omuz silkti. "Yani... şey... İncil'deki bir hikâye."</p>

  <p>"İyi ama Tanrı'nın her şeyi bilmesi gerekmez mi? O zaten en başından o hayvanlardan hiçbirinin uygun bir yardımcı olamayacağını bilmiyor muydu? Üstelik Tanrı neden hayvanlara erkeğin isim koymasını beklesin? Eğer her şeyi bilen ise zaten bilmesi gerekmez mi?" Luis birkaç sayfa daha çevirdi. "Şimdi de Tanrı dünyayı sele boğmaya karar verdiğinde dünya üzerinde insanları yarattığına pişman oluyor." Luis Rocha, Thomas'ın gözlerinin içine baktı. "Hangi Tanrı yaptığına pişman olur? Tekrar söylüyorum, O her şeyi bilen değil mi? İnsanlann yoldan çıkacağını zaten bilmiyor muydu? Kusursuz ve&nbsp;<span style="text-indent: 0.3in;">her şeye gücü yeten Tanrı'nın olayları zamanında bilmesi gerekmez mi? Tanrı'nın hatasını telafi etmesi de ne demek? Ama görünüşe göre hatasını telafi ediyor."</span></p>

  <p>"Hımm..."</p>

  <p>"Tanrı'nın her şeyi bilen ve iyi olup kötülüğün yayılmasına izin vermesi paradoksundan bahsetmiyorum bile. Eğer iyiyse ve bunu hâkim kılacak gücü de varsa neden kötülüğün var olmasına izin veriyor? Eğer o kusursuz ise insan neden bu kadar kusurlu?" Rocha İncili kapattı ve yere koydu. "Tüm bunlar Einstein'ı, Tanrı'nın -gerçekten varsa bile- İncil'deki antropomorfik, babacan ve ahlaki bir kişi olan Tanrı değil, evrendeki her şeyin arkasındaki, her şeyi bilen ve her şeyin mimarı olan zeki bir varlık olduğu düşüncesine yöneltti. Profesör Siza da aynı görüşü kabul etti."</p>

  <p>"Yani profesör İncil'deki Tanrı'yı aramıyordu..."</p>

  <p>"Kesinlikle hayır. Aksine Tanrı'nın varlığını bilimsel olarak ispatlamaya çalışan teologların en büyük hatasının İncil'de bulunan Tanrı'yı ispatlamaya yönelik saplantıları olduğunu söylerdi. Böyle bir Tanrı çelişkilerle doludur ve inandırıcı değildir. Tanrı tüm zamanını insanın ne yaptığını düşünerek geçiren koruyucu birisi değildir. Bunu insan yaratmıştır."</p>

  <p>"Peki ya Einstein'm el yazmasındaki altı günde yaratılmanın ispatına ne demeli? Bunun İncil'in söylediklerini doğruladığına inanmıyor musun?"</p>

  <p>"Bu çok kritik bir unsur," dedi Luis Rocha. "Dediğim gibi, Einstein, İncil'deki Tanrı'nın bizim hayal gücümüzün bir ürünü olduğuna ikna olmuştu. Ama aynı zamanda Eski Ahit'te pek çok sırrın gizli olduğuna da inanıyordu."</p>

  <p>"Bu nasıl açıklanabilir?"</p>

  <p>"Açıklanamaz. Bilemediğimiz nedenlerle bazı eski metinlerde akıl almaz sırlar olabiliyor. Örneğin Eski Ahit tefsir edilirken Kabalist bilgilerle en ileri fizik teorileri arasında ilginç benzerlikler bulundu."</p>

  <p>"Nasıl yani?"</p>

  <p>"Her şey teorisinin en gözde adaylarından birisi sicim teorisidir. Biraz karışıktır ama denklemleri basit maddenin bozon adındaki mikro pa<span style="text-indent: 0.3in;">rçacıklar için yirmi altı boyutta ve fermiyon adındaki diğer parçacıklar için de on boyutta varolan ve titreşen sicimlerden oluştuğunu varsayar. Büyük Patlama'dan sonra baskın kuvvet ve zayıf kuvvetin mikrokozmosla sınırlı hale gelmesi gibi fizikçiler yirmi altı boyutun da benzer şekilde mikrokozmosla sınırlı olduğuna inanmaktadırlar. Bu nedenden dolayı ancak çekim kuvveti ve elektromanyetizmanın makrokozmosta etkisi görülmektedir. Aynı şey dört zaman-mekân boyutu için de geçerlidir. Evrenin sadece üç mekânsal boyutu ve bir zaman boyutu olduğunu düşünüyoruz çünkü görünür dünyamızı etkileyenler bunlardır. Diğer taraftan mikrokozmosta mikro parçacıkların</span><span style="text-indent: 0.3in;">&nbsp;davranışlarını etkileyen yirmi iki görünmez boyut daha var."</span></p>

  <p>"Bu mümkün mü?"</p>

  <p>"Matematik öyle olduğunu söylüyor," diye cevap verdi fizikçi. Peki, Kabala hakkında bir bilgin var mı?"</p>

  <p>"Evet, elbette. Benim uzmanlığım eski diller ve kripto analizdir, Kabala'yı da biliyorum. Son birkaç yılımı da İbranice ve Aramca öğrenerek geçirdiğim için fazlasıyla aşina olduğum bir konudur."</p>

  <p>"Güzel. O zaman fizikteki en ileri teorilerle -sicim teorisi- Kabala arasındaki ilişkiyi anlaman daha kolay olacaktır."</p>

  <p>Thomas'ın ilgisini çekmişti. "İlişkileri var mı?"</p>

  <p>Fizikçi gülümsedi. "Profesör, Hayat Ağacı'nın ne olduğunu bildiğinizi varsayıyorum."</p>

  <p>"Tabii ki," dedi tarihçi. "Hayat Ağacı, evrenin doğuşunu, yaratılmanın element birimini, her şeyin unsurlarını içeren bölünemez en küçük parçanın yaratılmasını açıklayan Kabalist bir yapıdır. Tanrı'nın&nbsp;<span style="text-indent: 0.3in;">yaratmasının tecellisi olan on sefira (*) ya da yayılmadan oluşur. On sefiranın her biri mukaddes bir sıfata karşılık gelir."</span></p>

  <p><span style="text-indent: 0.3in;"><i>(*) Yahudi mistisizminde Tanrı ya da Yaratıcı'nın tezahür ettiği on biçimden her birine verilen ad. Ayrıca sayı anlamına da gelir. (yay. n.)</i></span></p>

  <p>"Hayat Ağacı'nda kaç sefira olduğunu bir daha söyle."</p>

  <p>"On."</p>

  <p>"Güzel!" dedi Rocha. "O zaman gematrianın ne olduğunu bildiğini varsayıyorum."</p>

  <p>"Evet," dedi Thomas kendinden emin şekilde. "İncil'deki harflerin rakamsal karşılığını bulmakta kullanılan Kabalist bir tekniktir. İbrani alfabesinin harfleriyle rakamlar arasında ilişki kurar. Kabalistler, Tanrı'nın evreni rakamlar ve kelimeler kullanarak yarattığını söyler ve her kelime ve rakamda bir sır ve gerçek saklıdır. Örneğin Eski Ahit'teki ilk kelime bereşittir ve anlamı 'başlangıçta'dır. Bereşiti iki kelimeye ayırırsak bere yani 'yaratıldı' ve şit yani 'altı' elde etmiş oluruz. Yaratılma altı gün sürdü, değil mi! Bu bir tür gematriadır Diğer bir türünde harfler hesaplanır. Yaratılışta İbrahim'in 318 hizmetçiyi savaşa götürdüğü yazılıdır. Ama Kabalistler onun hizmetçisi Eliezer'in isminin rakamsal değerinin 318 olduğunu tespit ettiler, yani İbrahim aslında yanına sadece bir kişi almıştı."</p>

  <p>"Gördüğüm kadarıyla konuya hâkimsin," dedi Luis Rocha. "Peki, söyle bakalım, Tanrı'nın en büyük isminin gematriası nedir?"</p>

  <p>"Tanrı'nın en büyük ismi Yod Hey Vav Hey'dir Ama gematriasını bilmiyorum. Hesaplamam gerekir..."</p>

  <p>'Yirmi altıya denk geliyor," dedi Rocha. "İbrani alfabesinde kaç harf var?"</p>

  <p>"Yirmi iki."</p>

  <p>"Son bir soru," dedi fizikçi. "Kabalistlere göre Tanrı evreni yaratmak için irfana giden kaç yoldan geçmiştir?"</p>

  <p>"Otuz altı. Tanrı'nın seçtiği yollar Hayat Ağacı'ndaki on sefira, İbrani alfabesindeki yirmi iki harf ve ilave dört yola karşılık gelir."</p>

  <p>Luis Rocha gülümsedi. "Örtüşmeleri görüyor musun?"</p>

  <p>"Hayır."</p>

  <p>"Evreni yaratmak için on kabalist sefira, maddeyi yaratmak için gereken ferminyon sicimlerindeki on boyuttur," diye söze girdi fizikçi. "Yirmi altı, Tanrı'nın en büyük isminin gematriasıdır, maddeyi yaratmak için bozon siciminde yirmi altı boyut gerekir." Durdu.&nbsp;"<span style="text-indent: 0.3in;">İbrani alfabesindeki yirmi iki harf mikrokozmosta gizli kalmış yirmi iki boyuttur." Tekrar durdu. "Tanrı evreni yaratmak için otuz altı yoldan geçmiştir, bozon ve fermiyonlar otuz altı boyutta titreşirler." Göz kırptı, şekercinin anahtarını bulmuş bir çocuk gibi. "Bunlar tesadüf mü?"</span></p>

  <p>"Şey... yani... oldukça şaşırtıcı."</p>

  <p>"Einstein'ın ispatladığı şey kutsal metinlerin o dönemde bilinmesi imkânsız olan bilimsel gerçekleri ihtiva ettiğidir. Sadece İncil'de de değil: Hindu metinleri, Budist metinleri, Taoist metinler, tümünde bilimin henüz keşfetmeye başladığı değişmez gerçekler saklı. Mesele şu, eski arifler bu bilgilere nasıl erişmişler?"</p>

  <p>Bir duraksama.</p>

  <p>"Cevap nedir?"</p>

  <p>"Bilmiyorum. Kimse bilmiyor. Hepsi tümüyle tesadüf de olabilir. Nihayetinde insanlar her şeyin içinde örüntüler bulabilirler! Ama tıpkı Aspect deneyindeki mikro parçacıkların aslında gerçek olanın her yerde hazır bulunan yansımalarından başka bir şey olmaması gibi, mukaddes metinlerdeki bilimsel gerçekler de aynı tek gerçeğin yansımaları olabilirler. Sanki ariflerin tümü temel, sonsuz, her şeyi bilen ama görünmeyen bir şeyden etkilenmişler."</p>

  <p>"Anlıyorum."</p>

  <p>"Tüm bunların ışığında anlıyoruz ki, Einstein ve Profesör Siza İncil'deki Tanrı'ya inanmıyor olsa da ikisi de kutsal metinlerde gizlenmiş temel bilgiler olduğuna inanmaktaydı."</p>

  <p>İkisi de kahvelerinden birer yudum aldılar.</p>

  <p>"Yine de tüm bu ilgi çekici örtüşmelere rağmen Profesör Siza'nın aradığı Tanrı o Tanrı değildi..."</p>

  <p>"Doğru," dedi Luis Rocha. "O Tanrı değildi. Farklı bir şeydi. Profesör Siza yaratıcı, zeki ve bilinçli bir kuvveti arıyordu ve bu kuvvetin iyi ya da kötü olması şart değildi." İç çekti. "Araştırmanın alanını daraltmak için çalışmanın hedefini tayin ettikten sonra ikinci bir meseleye sıra gelmişti: Tanrı'nın varlığını ispatlamak ne demekti?"</p>

  <p>Fizikçi sorunun ardından bir süre bekledi.</p>

  <p>"Bana mı soruyorsun?" diye sordu Thomas, soru kendisine yönelik mi, değil mi emin olamamıştı.</p>

  <p>"Evet. Tanrı'nın varlığını ispatlamak ne demek?"</p>

  <p>"Bilmiyorum. Gerçekten bilmiyorum."</p>

  <p>"Uzun beyaz sakallı ve yıldızlarla oynayan Tanrı'yı görecek kadar güçlü bir teleskop mu? Tanrı'nın DNA'sını içerecek bir matematik denklemi mi? Kısacası Tanrı'nın varlığını ispatlamak ne demek?"</p>

  <p>Thomas bunu düşündü. "Bu mükemmel bir soru. Cevabı nedir?"</p>

  <p>"Bu cevabın üç ayağı vardır," dedi fizikçi. "İlk olarak Tanrı gizlidir Kaos teorisi, eksiklik teoremleri ve belirsizlik ilkesi vasıtasıyla yaratıcının imzasını görünmez olması için bir sis perdesinin ardında ustaca gizlemiş olduğunu anladık. Bu da Tanrı'nın varlığını ispatlamayı çok daha zor hale getiriyor," dedi. "İkinci olarak Tanrı gözlem yoluyla anlaşılamaz. Dolayısıyla varlığını ispat etmek için teleskop ya da mikroskop kullanamayız."</p>

  <p>"Neden?" diye araya girdi Thomas.</p>

  <p>"Birkaç nedenden dolayı," diye cevap verdi fizikçi. "Einstein'ın da dediği gibi evrenin Tanrı olduğunu düşün. Onu tam olarak nasıl&nbsp;<span style="text-indent: 0.3in;">gözlemleyebiliriz? Profesör Siza, fizikçi ve matematikçilerin evrene bakışının bir mühendisin televizyona bakışı gibi olduğunda karar kıldı. Bir mühendise televizyonun ne olduğunu soralım. İçini açar, parçalara ayırır ve bize kablo ve elektronik devrelerin belli bir düzen içerisinde bir araya getirilmesidir der." Rocha, Thomas'a işaret etti. "Şimdi sana soruyorum, bu cevap televizyonun ne olduğunu tam olarak açıklıyor mu?"</span></p>

  <p>"Yani... bir mühendise göre evet."</p>

  <p>"Çok doğru. Bir televizyon gerçekten de kablo ve devrelerden oluşuyor olsa da toplamda ondan çok daha fazlasıdır, değil mi? Televizyon bilgi ve eğlence sunar, hepimizin üzerinde psikolojik etkisi vardır, mesajların yayınlanmasını sağlar, yaygın sosyolojik etkiye sahiptir, siyasi ve kültürel boyutları vardır... Kısacası sadece teknik tarifinin çok ötesinde bir cihazdır."</p>

  <p>"Geçen sefer tartıştığımız yazılım-donanım meselesine mi gönderme yapıyorsun?"</p>

  <p>"Kesinlikle," dedi Luis Rocha. "İndirgemeciler donanıma, semantikler ise yazılıma bakarlar. Fizikçi ve matematikçiler evrene, bir televizyon ya da bilgisayarı inceleyen bir mühendisin gözüyle bakarlar. Sadece, atomları, maddeyi, kuvvetleri ve onları idare eden kanunları görürler; ama onlara daha dikkatle bakarsak sadece donanımdan ibaret olmadıklarını görürüz. Çok sayıdaki TV yayınının mesajı nedir? Bilgisayarlar tarafından kullanılan program nedir? Profesör Siza evrenin bir programı, bir yazılımı olduğuna karar verdi; tüm parçaların toplamının çok ötesine geçen bir boyut var. Diğer bir deyişle evren kendisini oluşturan donanımdan çok daha fazlasıdır: Muazzam büyüklükte bir yazılımdır. Donanım sadece bu yazılımın çalışmasını sağlamak için vardır."</p>

  <p>"İnsanlar gibi mi?"</p>

  <p>"Kesinlikle. Bir insan hücre, doku, organ, kan ve sinirden oluşur. Bu donanımdır. Ama insan bundan çok daha fazlasıdır. Farkında&nbsp;<span style="text-indent: 0.3in;">olan, gülen, ağlayan, düşünen, acı çeken, şarkı söyleyen, hayal kuran, arzulayan karmaşık bir yapıdır. Bizler bizi oluşturan parçaların toplamının çok çok daha fazlasıyız. Vücudumuz, bir yazılım olan bilincin kullandığı bir donanımdır." Rocha kollarını açtı. "Varlığın daha derin manası da budur. Evren, Tanrı olan yazılım tarafından kullanılan bir donanımdır."</span></p>

  <p>"İddialı bir görüş," dedi Thomas. "Ama mantıksız olduğu söylenemez."</p>

  <p>"Bu da bizi sonsuzluk kavramına getirir," dedi fizikçi. "Eğer evren, Tanrı'nın donanımıysa birkaç ilgi çekici soru ortaya çıkar. Örneğin insanlar da evrenin bir parçası olduğuna göre biz de mi bu donanımın bir parçası oluyoruz, hayır mı? Ama belki bizler de kendi içimizde bir evreniz? Belki de evren o kadar büyük ki, bu yüzden onu göremiyoruz ve büyüklüğü görünmez olmasına neden oluyor. Biz hücrelerimizden ne kadar büyüksek bizden de o kadar büyük olan bir şey. Belki bizim evrenle olan ilişkimiz nöronlarımızın bizimle olan ilişkisi gibidir. Belki de bizler nöronlarımıza göre kâinatız ve bizler de bizden daha büyük bir şeyin nöronlarıyız. Belki de evren organik bir yapıdır ve bizler de onun hücrelerinden başka bir şey değilizdir. Bizler hücrelerimizin Tanrı'sı ve Tanrı'nın da hücreleri olabilir miyiz?"</p>

  <p>İkisi de bu soruları düşünürken konuşmadı.</p>

  <p>"Ne düşünüyorsun?" diye sordu Thomas.</p>

  <p>"Bence sonsuzluk sorunu bir yöne işaret ediyor," diye cevap verdi Luis Rocha. "Fizikçiler olarak bizler temel parçacıkları arıyoruz ama ne zaman bulsak onların daha küçük parçacıklardan oluştuğunu görüyoruz. Başta atomların temel parçacıklar olduğunu zannetmiştik. Sonra da atomların daha küçük parçacıklardan oluştuğu keşfedildi; proton, nötron ve elektronlar. Sonra bunların temel parçacıklar olduğuna inandık. Sonunda proton ve nötronların da kuark denen daha küçük parçacıklardan oluştuğu anlaşıldı. Kuarkların da daha küçük&nbsp;<span style="text-indent: 0.3in;">parçacıklardan oluştuğunu düşünenler var. Mikrokozmos sonsuz derecede küçüktür."</span></p>

  <p>"Zeno'nun paradoksu gibi," diye yorum yaptı Thomas gülümseyerek. "Her şey ikiye bölünebilir."</p>

  <p>"Kesinlikle," dedi fizikçi. "Örneğin evrenimiz çok büyük, değil mi? Ama yakın zamana ait bazı kozmolojik teoriler bizimkinin milyarlarca evrenden biri olabileceğini gösterdi. Evrenimiz doğdu, büyüyor ve -termodinamiğin ikinci kuralının gösterdiğine göre- ölecek. Benzer şekilde olan daha pek çoğu var. Sanki bizim evrenimiz büyük bir su kütlesinin içindeki sayısız kabarcıktan birisi gibi." Durdu. "Buna çoklu evren diyorlar"</p>

  <p>"Bu yüzden de evren sonsuz."</p>

  <p>"Bu bir ihtimal," dedi Rocha. "Ama tek ihtimal değil."</p>

  <p>"Başkası da mı var?"</p>

  <p>"Evrenin sonlu olma ihtimali de var."</p>

  <p>"Sence?"</p>

  <p>"Ben sadece başka bir ihtimal olduğunu söylüyorum."</p>

  <p>"Ama nasıl? Eğer evren sonluysa onun sınırları ötesinde, ne olabilir ki?"</p>

  <p>"Eğer sonlu ise sınırları yok demektir."</p>

  <p>"Anlamadım."</p>

  <p>"Basit. Ferdinand Magellan Batı'ya doğru yelken açtı, değil mi? Gitti, gitti ve sonunda başladığı yere gelmedi mi?" Luis Rocha bir topu tutarmış gibi ellerini döndürmeye başladı. "Diğer bir deyişle dünyanın sonlu ama sınırsız olduğunu ispatlamış oldu. Evren de öyle olabilir: sonlu ama sınırsız."</p>

  <p>"Anlıyorum."</p>

  <p>Kahvelerini bitirdiler.</p>

  <p>"Şimdi, dediğim gibi," diye devam etti fizikçi, "Tanrı'nın varlığının ispatı birkaç temel noktaya dayanmaktadır İlki Tanrı'nın gizli&nbsp;<span style="text-indent: 0.3in;">olduğunun kabulüdür. İkincisi onu teleskop ya da mikroskopla göremeyeceğimiz gerçeğinin kabulüdür. Fakat tüm bu güçlüklere rağmen Tanrı'nın varlığını ispat etmenin dolaylı bir yolu vardır."</span></p>

  <p>"Nasıl?"</p>

  <p>"İki temel niteliği arayarak: zekâ ve niyet. Profesör Siza evreni bilinçli bir zekânın yaratıp yaratmadığını anlamak için bir temel soruya cevap vermemiz gerektiğinin şart olduğunu düşünmüştü: Evrenin yaratılışında bir zekâ ve niyet var mı, yok mu?" Durdu. "Bu sorulardan sadece birine evet diye cevap vermek yeterli değildir. İkisinin de aynı anda evet olması şarttır, anlayabildin mi?"</p>

  <p>Thomas'ın kaşları çatıldı.</p>

  <p>"Pek değil. Sadece zekâ olduğunu ispat etmek yeterli olmaz mı?"</p>

  <p>"Asla," dedi Luis Rocha. "Eğer dünyanın güneş çevresindeki dönüşüne bakarsak bu harekette bir zekâ olduğunu açıkça görebiliriz. Ama bir amaçla mı yapılmış yoksa tesadüfi mi? Her şey şans eseri de olabilir, öyle değil mi? Eğer evren sonsuz şekilde büyükse sonsuz sayıdaki farklı örnekten birinin bizimkine benzer özelliklere sahip olması mümkündür. Dolayısıyla eğer zekâ tesadüfi ise o zaman Tanrı'nın müdahalesi olduğundan emin olamayız. Bir amaç olduğunu da ispat etmemiz gerekiyor."</p>

  <p>"Anlıyorum."</p>

  <p>"Asıl mesele niyet kavramının tespitinin çok güç olmasıdır. Her hukuk profesörü bunu bilir! Bir duruşmada en zor şey sanığın söz konusu suçu hangi niyetle işlediğini tespit etmektir. Sanık birini öldürmüştür ama kasten mi yoksa kazara mı? Sanık ilkinin büyük suç olduğunu bildiği için çoğunlukla kaza olduğunu ileri sürecektir. O yüzden asıl zorluk bu hareketin arkasında yatan asıl niyeti tespit etmektir." Kollarını açtı. "Aynı şey evrende de geçerlidir. Eğer çevremizdeki şeylere bakarsak bunların tasarlanış tarzında bir zekâ bulunduğunu söyleyebiliriz. Ama tesadüfi mi yoksa kasti mi? Eğer&nbsp;<span style="text-indent: 0.3in;">bir amaçla yapılmışsa, bu amaç nedir? Dahası bunu ispat etmenin bir yolu var mıdır?"</span></p>

  <p>"Cevap geçen gün kullandığın saat benzetmesinde yatmıyor mu?"</p>

  <p>"Evet, William Paley'in kıyası güçlü bir iddiadır. Eğer yerde bir saat bulur ve bunu incelersek bunun zeki bir varlık tarafından belli bir amaç doğrultusunda yapıldığını derhâl anlarız. Eğer bu saat gibi basit bir şey için bile geçerli ise çok daha karmaşık olan evren için neden geçerli olmasın?"</p>

  <p>"Kesinlikle. Peki, bu ispat mı?"</p>

  <p>"Güçlü bir gösterge ama ispat değil."</p>

  <p>"Öyleyse nasıl ispat ederiz?"</p>

  <p>Luis Rocha oturduğu yerde doğruldu. "Einstein bize bir ipucu verdi," dedi.</p>

  <p>"Sahi mi?"</p>

  <p>Fizikçi ayağa kalktı ve Thomas'a peşinden diğer odaya gelmesini işaret etti. "Gel," dedi. "Sana ikinci ispat metodunu göstereceğim."</p>
</body>
</html>
