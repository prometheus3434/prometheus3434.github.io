<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_31">Otuz</h2>

  <h2><br /></h2>

  <p>Oda karanlık ve soğuktu. Yüksek ve parmaklıklı, mat ve kalın camlı bir pencereden gelen ışık haricinde bir ışık yoktu. Tavanda, gözyaşı şeklinde bir ampul vardı ama Thomas onun titreyen sarı ışığını ancak gece görebileceğini düşünüyordu.</p>

  <p>Buraya oda demek aslında abartı sayılırdı. Burası bir bodrumdu ve bu şartlar altında hücre demek de mümkündü. Thomas uydurma bir hücreye konmuştu. Taş zeminde bir Tibet halısı, bir kova ve bir su testisi vardı.</p>

  <p>Hepsi bu.</p>

  <p>Aslında şu anda en son düşüneceği şey konforuydu. Yine mahkûm olmuştu. Tarihçi halının üzerine kıvrılıp durumunu değerlendirdi, onu yakalayanlar İranlıydı. Einstein'ın el yazmasındaki sırrı istiyorlardı ve yetmezmiş gibi Ariana da onların safındaydı.</p>

  <p>Buna inanmakta zorluk çekse de onu görmüştü.</p>

  <p>Ariana onu buraya getiren araçtaki albayla birlikteydi; onlarla beraber olduğu açıktı. Bu nasıl olabilirdi? Ariana ona karşı mıydı? Bu düşünceyi bir türlü kabullenemiyordu. Başından beri öyle miydi? En başından beri onu kandırmış mıydı? Ne kadar aptaldı! Aptal, aptal, aptal! Kadının görevinin ne olabileceğini düşündü. Tahran'da yaşananlar neydi? Hayır diye geçirdi içinden ve başını iki yana salladı. Olamazdı. Ariana'nın böylesine ikiyüzlü olması mümkün değildi. Bu kadarı da fazlaydı. Hayır. Başka bir açıklaması olmalıydı. Alternatifleri düşündü, onu mazur gösterecek bahaneler aradı, farklı bakış açıları denedi. Belki de birileri onu buna zorlamıştı? Belki de ona yardım ettiğini öğrenmişlerdi ve şu anda onun da hayatı tehlikedeydi? Ama eğer tehlikedeyse ve rejim tarafından tehdit ediliyorsa, neden Tibet'e gelmesine izin vermişlerdi?</p>

  <p>Saatler böylece geçip gitti, düşüncelerde kaybolmuştu, bu akıl almaz olaya bir açıklama bulmak, dayanılmaz gerçeğe bir mazeret üretmek, bir cevap bulmak istiyordu. İhanetin acısı onu mahvetmiş, bir hayalet gibi tüm düşüncelerini karartmış, tüm duygularını karıştırmış ve onu içinden çıkılmaz bir karmaşanın içine atmıştı.</p>

  <p>Ayak sesleri.</p>

  <p>Sesler sayesinde ona işkence eden düşüncelerinden kurtuldu. Birisi geliyordu. Nefesini tutup kulaklarını açtı. Konuşma sesleri de vardı. Ayak sesleri durdu, kilide sokulan anahtarın sesini duydu.</p>

  <p>Klik, klik.</p>

  <p>Klak.</p>

  <p>Kapı açıldı ve Albay Kazemi'nin cüssesi kapının eşiğinde görüldü. Bir elinde tabure ve arkasında biri daha vardı. Thomas kafasını uzattığında Ariana'yı gördü.</p>

  <p>"Profesörümüz nasılmış?" diye sordu VEVAK subayı alaycı bir tonda. "Konuşmaya hazır mısın?"</p>

  <p>Kazemi, Ariana'nın da içeri girmesine izin verdi ve arkasından kapıyı kapattı. Tabureyi yere koydu, üzerine oturdu ve Thomas'a baktı. Tarihçi ayağa kalktı, gözleri şüpheyle Kazemi ve Ariana arasında gidip geliyordu.</p>

  <p>"Benden ne istiyorsunuz?"</p>

  <p>"Ne olduğunu biliyorsun," diyerek güldü Kazemi küçümser bir ifadeyle.</p>

  <p>Thomas onu duymazdan gelip suçlar gibi Ariana'ya baktı. "Bana bunu nasıl yaparsın?"</p>

  <p>İranlı gözlerini kaçırıp yere baktı.</p>

  <p>"Dr Pakravan sana açıklama yapmak zorunda değil!" diye gürledi Kazemi. "Biz konumuza dönelim."</p>

  <p>"Söyle bana," diye üsteledi Thomas, hâlâ Ariana'ya bakıyordu. "Burada neler dönüyor?"</p>

  <p>Albay elini kaldırdı. "Seni uyarıyorum, Profesör," dedi. "Dr. Pakravan'ın açıklayacak bir şeyi yok. Burada açıklama yapması gereken kişi sensin."</p>

  <p>Thomas, VEVAK subayını duymazdan gelmeye devam etti.</p>

  <p>"Bana her şeyin yalan olmadığını söyle. Bir şey söyle," diye yalvardı Ariana'ya.</p>

  <p>Kazemi taburesinden fırladı, Thomas'ı boğazından yakaladı ve elini yumruk yapıp ona vurmaya hazırlandı. "Kes sesini!" diye gürledi.</p>

  <p>Ariana Farsça bir şeyler söyledi ve albay kımıldamadan durdu. Sonra istemeden de olsa Thomas'ı bırakıp taburesine döndü, suratı beş karıştı.</p>

  <p>"Eee?" dedi tarihçi mağrur bir şekilde. "Bunu nasıl açıklayacaksın?"</p>

  <p>Ariana sessizliğini korudu, sonra da albaya bakıp Farsça konuştu. Kısa bir bakışmanın ardından Kazemi çaresizliğini gösteren bir el hareketi yaptıktan sonra, Thomas'a döndü. "Ne bilmek istiyorsun?"</p>

  <p>"Ben Aria... Dr. Pakravan'ın tüm bunlardaki rolünün ne olduğunu bilmek istiyorum."</p>

  <p>Albay Kazemi sinirli şekilde gülümsedi. "Salak iblis," dedi. "Evin Hapishanesi'nden kaçmanın o kadar kolay olduğunu mu zannettin?"</p>

  <p>"Bu da ne demek?"</p>

  <p>"Sen kaçmadın demek. Biz seni salıverdik."</p>

  <p>"Nasıl?"</p>

  <p>"Sırf kaçabilmen için seni Hapishane 59'a naklettik."</p>

  <p>Thomas, Ariana'ya baktı, inanmıştı ama inanmak istemiyordu. "Bu doğru mu?"</p>

  <p>İranlının sessizliği çok şey anlatıyordu.</p>

  <p>"Her şeyi Dr. Pakravan planladı," dedi albay, kadının adına konuşuyormuş gibi. "Senin naklin, seni kurtarıldığında ikna etmek için sokak ortasında düzenlenen operasyon, hepsini."</p>

  <p>Tarihçi hayret içerisinde Ariana'ya bakmaya devam etti. "Yani hepsi numara mıydı?"</p>

  <p>"Aynen," dedi Kazemi. "Bizim elimizden birinin kaçabileceğini mi düşündün?" Alaycı bir ifadeyle güldü. "Kaçtıysan sadece biz istediğimiz içindir. Anladın mı?"</p>

  <p>Thomas afallamıştı, bir albaya bir İranlı kadına bakıyordu. "Ama... Neden?"</p>

  <p>Albay Kazemi iç çekti. "Ne demek neden?" diye sordu yüzünü buruşturarak. "Çünkü acelemiz vardı! Çünkü daha fazla zaman harcamadan bizi sırra ulaştırmanı bekliyorduk." Öne doğru eğildi. "Kendini kandırma, seni Hapishane 59'a göndersek bülbül gibi öterdin."</p>

  <p>"Öyleyse neden göndermediniz?"</p>

  <p>"Aptal değiliz de ondan. Gece vakti nükleer programımızla ilgili bir belgeyi sadece canın istediği için çalmaya kalkmadın herhalde? CIA ya da başka bir Amerikan örgütünden aldığın talimatları uyguluyorsun. Onlarla işbirliği içindeysen tabii ki bunu itiraf etmeyecektin." Omuz silkti. "Sonunda itiraf edeceğine şüphe yok ama bu aylar sürebilirdi. Bizim o kadar zamanımız yok."</p>

  <p>"Yani?"</p>

  <p>"Yani Dr. Pakravan bir çözüm önerdi. Seni serbest bıraktık ve takibe başladık."</p>

  <p>Thomas tekrar Ariana'ya baktı. "Demek ki numaraydı."</p>

  <p>"Ödüllük numaraydı hem de," dedi Kazemi. "Seni gözetim altında tutup nereye gideceğine baktık, hepsi bu."</p>

  <p>"İyi de araştırmaya devam edeceğimi nereden bildiniz? Nihayetinde belge hâlâ Tahran'da."</p>

  <p>Albay güldü. "Bir noktayı atlıyorsun, Profesör. Belgenin peşinden gitmeseniz de Profesör Siza'nın araştırmasını merak edeceğinizi biliyorduk."</p>

  <p>"Aha!" dedi Thomas. "Profesör Siza. Ona ne yaptınız?"</p>

  <p>Kazemi öksürdü. "Şey... aslında... küçük bir kaza oldu."</p>

  <p>"Öyle mi?"</p>

  <p>"Profesör Siza'yı Tahran'a davet ettik."</p>

  <p>"Sizin davetlerinizde sürekli hırsızlık, adam kaçırma falan olur mu?"</p>

  <p>Subay gülümsedi. "Profesör Siza'yı gelmesi için ikna ettik diyelim."</p>

  <p>"Ona ne oldu?"</p>

  <p>"Baştan başlasak iyi olacak," dedi Kazemi. "Geçen sene Natanz istasyonundaki bilim adamlarımızdan birisi Paris'teki fizik konferansından ilginç bir bilgiyle döndü. Bir konuşmaya kulak misafiri olduğunu söyledi; bir fizikçi bilinen en Büyük Patlama'yı içeren, kaynağı belirsiz bir belgeye sahip olduğunu ve araştırmasının da neredeyse bittiğini söylüyordu. Adamımız bize fizikçinin adım söyledi: Augusto Siza, Coimbra Üniversitesi'nde bir profesör."</p>

  <p>"Tanrı'nın Formülü'nden böyle haberiniz oldu yani."</p>

  <p>"Evet. Başta tereddüt etsek de bu sırrı ele geçirmek için bir operasyon düzenlemeye karar verdik. Bildiğin gibi nükleer programımız nedeniyle üzerimizde büyük bir uluslararası baskı var: ambargo tehditleri, bombardıman, ne istersen. Sonuç olarak hükümetimiz durumumuzu sağlamlaştırmak için araştırmayı hızlandırmaya karar verdi."</p>

  <p>"Nükleer silah üretmek istiyorsunuz."</p>

  <p>"Doğru. Bunu başardığımızda kimse bize saldırmaya cesaret edemeyecek. Kuzey Kore'ye bak." Vurgu yapmak için kaşlarını kaldırdı. "Bu yüzden harekete geçmeye karar verdik. Bazı Lübnanlı dostlarımızın yardımıyla Coimbra'ya gittik, Profesör Siza'yı şaşırttık, belgeyi bize göstermeye ikna ettikten sonra onu Tahran'a davet ettik. Hararetli bir tartışma oldu ama bir miktar kloroformun ardından nihayet kabul etti." Kazemi gülümsedi, anlatış tarzı hoşuna gitmişti. "Tahran'a dönüp belgeyi okuduğumuzda pek anlayamadığımız kısımlar olduğunu fark ettik. Biz de profesöre sorduk. Başta kibarca sorduk ama konuşmayı reddetti. Katır gibi inatçıydı. Biz de başka metotlara başvurmak zorunda kaldık."</p>

  <p>"Ona ne yaptınız?"</p>

  <p>"Onu Hapishane 59'a koyduk."</p>

  <p>"Hangi suçtan?"</p>

  <p>Kazemi güldü. "Suça gerek yok. Unutma resmî olarak Hapishane 59 diye bir yer yok zaten. Teknik olarak da Profesör Siza, İran'da değildi."</p>

  <p>"Doğru."</p>

  <p>"Ona beş yıldızlı bir konfor sunduk."</p>

  <p>"Sonra?"</p>

  <p>"Onu sorguladık. Başta nazik davrandık ama işbirliğine yanaşmadı. Saçma sapan cevaplar verip bizimle dalga geçmeye kalktı. Daha ciddi metotlara başvurmaktan başka çaremiz kalmadı."</p>

  <p>"Anlıyorum."</p>

  <p>"Ama pek iyi gitmedi. Profesörün bize söylemediği bir kalp rahatsızlığı varmış anlaşılan."</p>

  <p>"Ne oldu?"</p>

  <p>"Öldü."</p>

  <p>"Nasıl?"</p>

  <p>"Sorgu sırasında. Onu baş aşağı asmış kırbaçlıyorduk ki, birden bitti. Başta bayıldığını zannedip ayıltmaya çalıştık ama değilmiş, incelediğimizde ölmüş olduğunu gördük."</p>

  <p>"Orospu çocukları!"</p>

  <p>"Gerçekten de sinir bozucuydu," dedi Kazemi. "Yaşlı adam tek kelime etmeden ölüp gitti. Tahmin edeceğin gibi bu da işleri karıştırdı."</p>

  <p>"Size ne söylemesini bekliyordunuz?"</p>

  <p>"Einstein'ın el yazmasının anlamını. Şimdiyse el yazması şifreli ve yazarı da ölmüş olduğundan bunu nasıl anlayabiliriz ki? Sence bu bir ikilem değil mi? Bazıları kellesiyle ödeyecek." Sanki onlardan biriymiş gibi kendi boğazını tuttu.</p>

  <p>"Neyse ki VEVAK, Profesör Siza'yı araştırdı. Böylece Noronha falan gibi bir adı olan matematikçi bir dostu olduğunu öğrendik."</p>

  <p>Thomas'ın ağzı açık kaldı. "Babam."</p>

  <p>"Profesör Siza'nın bolca sohbet ettiği birisi." Kazemi öne eğildi, gözlerinde hain bir ifade vardı. "Şimdi öğrenmemiz gereken şey ise merhum fizikçinin parlak matematikçiye bu sohbetler sırasında Einstein'ın el yazmasının sırlarıyla ilgili bir şeyler anlatıp anlatmadığı. Anladın mı? Tek istediğimiz matematikçiye birkaç soru sormaktı." Omuz silkti. "Ama onun da ciddi bir hastalığı olduğunu öğrendik. Siza'nın başına gelenleri gördükten sonra bir kez daha aynı riske girmek istemedik. Dikkat çekmek istemiyorduk. Ama yine de bu soruna bir çözüm bulmamız gerekiyordu, değil mi? Ne yapmalıydık?" Uzun bir ara verdi. "O zaman matematikçinin kriptolog bir oğlu olduğunu öğrendik. Parçalar yerine oturmaya başladı. Oğluyla temasa geçer, ona durumu anlatır, Profesör Siza tarafından yazılmış bir sırrı çözmek için kendisine ihtiyacımız olduğunu söyleyerek bu projede çalışmaya ikna ederdik. Çözemese bile babasının Profesör Siza'yla olan dostluğunu öğrenip sorular sormaya başlayacaktı. Kusursuz görünüyordu."</p>

  <p>"Anlıyorum."</p>

  <p>"Her şey güzel başladı. Tahran'a gittin, şifreli mesajı gördün vo çalışmaya başladın. Dr. Pakravan bize harika raporlar gönderiyor, ilk sır olan şiir üzerindeki başarılarından bahsediyordu. Hepimiz çok memnunduk. Ama sonra Bilim Bakanlığı'na gizlice girince her şey karıştı. Tutuklandığını duyunca işin içinde CIA'in de olduğunu anladık. Tahmin edeceğin gibi bu işleri daha da karıştırdı."</p>

  <p>"Ona ne şüphe," dedi Thomas hafif alaycı bir ses tonuyla. "Bütün hayalleriniz suya düşmüş olmalı."</p>

  <p>"Hem de nasıl," dedi Kazemi. "Tam bir baş ağrısı. Başta seni zorla konuşturmayı düşünsek de sonra tüm cevapları bilmediğini fark ettik. Dr. Pakravan senin babanla konuşacak zamanın olmadığını kurnazca bir yolla öğrenmişti. Bunun olmasını sağlamamız gerekiyordu. Eğer babanla konuşmana izin verip seni takip edersek işlerin nereye varacağını görebilirdik."</p>

  <p>"Gerçekten de babamın bir şey bildiğine inanıyor musunuz?"</p>

  <p>Albay omuz silkti. "Belki."</p>

  <p>"Ne bilebilir ki?"</p>

  <p>"En azından ikinci belgenin nerede olduğunu bilebilir?"</p>

  <p>"Neden bahsediyorsun?"</p>

  <p>"Die Gottesformel'in ikinci bölümü."</p>

  <p>"Daha neler?"</p>

  <p>Kazemi iç çekti, sanki bir çocukla uğraşıyordu. "Belgenin bir de ikinci bölümü var. Tahran'a götürdüğümüz kısmı tam değil. Geri kalanı nerede? Profesör Siza'ya bunu sorduk. Cevap vermedi."</p>

  <p>"İyi de ikinci bölümü olduğunu nereden biliyorsunuz?"</p>

  <p>"Şifreli mesajdan."</p>

  <p>"Hangi mesaj?"</p>

  <p>"Ona gönderme yapandan," diye yuvarlak bir cevap verdi Kazemi. "Die Gottesformel'i okuyamadığını biliyorum, o yüzden anlatayım. Belgenin sonlara yakın bir bölümünde, Einstein inanılmaz bir patlamaya neden olacak bir formül bulduğunu ve bu formülün başka bir yerde yazılı olduğunu söylüyor. Ondan sonra da 'işarete bakın' cü<span style="text-indent: 0.3in;">mlesini eklemiş. Bizler ikinci bölümü bulmanın anahtarının bu el yazmasının içinde olduğuna inanıyoruz."</span></p>

  <p>"Peki, neredeymiş?"</p>

  <p>İyice bunalan Kazemi derin bir of çekti. "Bilmiyorum!" diye bağırdı. "Belki sen söylersin."</p>

  <p>"Ben mi? Ne söylememi istiyorsunuz? Nerede olduğuna dair hiçbir fikrim yok... bu ikinci bölümün. Böyle bir bölümün olduğunu bile daha şimdi duydum."</p>

  <p>"Numara yapma," diye gürledi VEVAK subayı. "Sana onu sormuyorum."</p>

  <p>"Neymiş?"</p>

  <p>"Babanın ne söylediğini soruyorum."</p>

  <p>"Bana hiçbir şey söylemedi."</p>

  <p>"Onunla konuşmadığını mı söylüyorsun?"</p>

  <p>"Hayır, konuştum," dedi Thomas. "Ama Einstein'ın el yazması hakkında değil."</p>

  <p>"Ya Profesör Siza'nın araştırması?"</p>

  <p>"Hayır. O konuda bir şey bilebileceği aklımın ucundan bile geçmedi."</p>

  <p>Kazemi'nin sabrı tükeniyordu. "Dinle, bizimle oyun oynamaman gerektiği konusunda seni uyarıyorum. Duydun mu?"</p>

  <p>"Oyun oynayan biri varsa, o da sizsiniz!"</p>

  <p>"Öyleyse burada ne işin var?"</p>

  <p>"Ben mi? Çünkü beni kaçırdınız da o yüzden. Sizden hemen&nbsp;<span style="text-indent: 0.3in;">beni..."</span></p>

  <p>"Tibet'te ne işin var?" diye kesti sözünü albay, sorusunu tekrarladı.</p>

  <p>"Ah," dedi Thomas. "Profesör Siza'nın izini takip ediyordum Yüzünde pes etmiş bir ifade belirdi. "Ama onu öldürdüğünüze göre demek ki aradığım cevabı buldum."</p>

  <p><span style="text-indent: 0.3in;">"Profesör Siza'yı aramaya neden Tibet'e geldin? Neden burası?</span>"<br /></p>

  <p>Thomas tereddüt etti, ne söylemesi gerektiğini düşündü. "Çünkü, burada görüştüğü kişiler olduğunu tespit ettim."</p>

  <p>"Kimmiş onlar?"</p>

  <p>"Bilmiyorum."</p>

  <p>‘Yalan söylüyorsun. Kim onlar?"</p>

  <p>"Söyledim ya, bilmiyorum. Ben de bulmaya çalışıyordum."</p>

  <p>"Ne yapacaksın?"</p>

  <p>"Hiçbir şey. Bana Profesör Siza'nın öldüğünü söylediniz."&nbsp;</p>

  <p>"Tamam. Onu nerede arayacaktın?"</p>

  <p>"Sadece tek yer denedim."</p>

  <p>"Neresi?"</p>

  <p>"Potala. Beni kaçırmanızdan hemen önce." "Neden orası?"</p>

  <p>"Çünkü... ben... evinde bir posta kartı buldum."&nbsp;</p>

  <p>"Nerede o kart?"</p>

  <p>"Coimbra'da bıraktım."</p>

  <p>Tabii ki bu da yalandı. Kartı yanında getirmişti ama neyse ki Jokhang Tapınağı'nda kendisiyle görüştüğü zaman Jinpa Khadroma'da bırakmıştı. İranlıların onu bulması mümkün değildi.</p>

  <p>"Peki, bu kartı kim gönderdi?"</p>

  <p>"Bilmiyorum," diye yalan söyledi Thomas. "Boştu."</p>

  <p>Albay kuşkuyla ona baktı. "O zaman bu kartın Profesörün nerede bulunduğuyla ilgisi olduğunu nereden çıkardın?"</p>

  <p>‘Tibet'ten gelmesinden. Bana garip geldi, hepsi bu. Hiçbir ipucu olmadığından ben de araştırmaya değer diye düşündüm."</p>

  <p>"Hımm," diye mırıldandı Kazemi, bu karmaşık bulmacanın parçalarını bir araya getirmeye çalışıyordu. "Açıklaman beni ikna etmedi. Hiç kimse böyle uzak bir yere sadece tahmin ettiği için gelmez."</p>

  <p>Tarihçi öfkeyle gözlerini devirdi ve derin bir nefes aldı, sanki sabrı tükenmiş gibi davranıyordu. "Dinle, bu aptalca gösteriyi sona erdirmenin zamanı gelmedi mi sence?"</p>

  <p>"Bu da ne demek?"</p>

  <p>"Artık gerçeği kabul edin diyorum."</p>

  <p>Albay Kazemi ne kastettiğini anlamamıştı. "Ne?"</p>

  <p>"Einstein'ın el yazması. Hâlâ zannettiğiniz şey olmadığını anlamadınız mı?"</p>

  <p>"Hayır. Neymiş öyleyse?"</p>

  <p>"O el yazmasının nükleer silahlarla bir ilgisi yok."</p>

  <p>"Neyle ilgisi var peki?"</p>

  <p>Thomas, Tibet halısının üzerine yayıldı; sanki plajda güneş banyosu yapıyormuş gibi ellerini başının arkasına koydu. Gözlerini kapatıp kendisini hayalî sıcaklığa teslim edince yüzüne bir gülümse yayıldı.</p>

  <p>"Çok, hem de çok daha önemli bir şeyle ilgili."</p>
</body>
</html>
