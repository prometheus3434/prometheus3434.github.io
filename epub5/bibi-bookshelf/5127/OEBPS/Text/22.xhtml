<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_23">Yirmi iki</h2>

  <h2><br /></h2>

  <p>Thomas, otoyolun solundaki, kireçtaşından bir dağın tepesindeki bir şatoyu andıran, Coimbra'yı ilk gördüğünde az daha sevinç çığlığı atacaktı. Mondego Nehri'nin kıyısındaki eski şehir parlak güneşin altında ışıl ışıldı. Beyaz ve kiremit rengi ağırlıklı yapısı ona kendisini evinde hissettirmişti. Thomas kendisini hiçbir yerde bu kadar iyi hissettiğini hatırlamıyordu.</p>

  <p>Birkaç gününü seyahatle geçirmişti. Önce Hazar Denizi'ni aşıp kuzeye doğru devam ederek Bakü'ye gelmişti. Azerbaycan'ın başkentine vardıklarında Muhammed ona Moskova'ya giden ilk Tupolev'de bir yer bulmuştu. Geceyi havaalanı yakınlarındaki güzel bir otelde geçirmiş ve ertesi sabah da Rusya'nın başkentinden ayrılmıştı. Tüm Avrupa'yı geçerek nihayet öğleden sonra Lizbon'a varmayı başarabilmişti. Normalde doğruca eve gitmesi gerekirdi -yorgundu, başına gelmeyen kalmamıştı ve sinirleri laçka olmuştu- ama babasının sağlık sorunu nedeniyle derhâl Coimbra'ya doğru yola çıkmıştı.</p>

  <p>Havaalanından ayrılmadan önce Thomas bir kart alıp Ariana'ya bir mesaj gönderdi. Ona sağ salim ülkesine ulaştığını, onu düşündüğünü yazmış ve Samoht olarak imzalamıştı. Bu isminin tersten yazılışıydı, VEVAK ya da İran'daki diğer güç odaklarından birinin eline geçerse diye başvurduğu ufak bir hile.</p>

  <p>Tarihçi çok geçmeden Ariana'ya karşı olan hisleriyle yüzleşmek zorunda olduğunu biliyordu. İranlı hep aklındaydı, özellikle de ona yardım etmek için yaptığı onca şeyden sonra. Thomas onun yaptığı her şeyin tek bir nedeni olduğuna inanıyordu: aşk. Onu ne kadar özlediğini fark ettiğinde şaşırmadı; onun yanında olmasına, egzotik parfümüne ve huzur veren varlığına çok alışmıştı. Ariana'nın kusursuz yüzü rüyalarını süslüyordu; çekici gözleri ve kırmızı dudakları gözünün önünden gitmiyordu. Onun ışık saçan zarafeti tüm duyularını etkisi altına alırken onu düşünmek tüm vücudunun arzuyla dolmasına neden oluyordu; ama en çok yaptıkları konuşmalar sırasındaki sesinin ahengini özlemişti. Bu onunla konuşurken zaman kavramını tümüyle kaybettiği bir kadındı, dakikalar saatlere ve kelimeler öpücüklere dönene kadar.</p>

  <p>Ama Ariana'ya olan hisleriyle ilgili ne yapması gerektiğine karar vermeden önce kendisini bekleyen daha acil meseleler vardı. Önce babasını görmesi gerekiyordu; ardından da diğer meseleyi çözmeliydi: CIA. Thomas bu ilişkiye bir son vermesi gerektiğini biliyordu. Bu vicdansız adamlar yüzünden başına gelmeyen kalmamıştı.</p>

  <p>İpleri tekrar ele almanın vakti gelmişti.</p>

  <p><br /></p>
  <hr class="sigil_split_marker" />

  <p><br /></p>

  <p>Graça Noronha kapıyı açıp da oğlunun kendisine gülümsediğini gördüğünde sevinçten çığlık attı.</p>

  <p>"Thomas!" dedi heyecanla ve kollarını iki yana açtı. "Döndün!" Sarıldılar.</p>

  <p>"Ne var ne yok, Anne?"</p>

  <p>"Her zamanki gibi," dedi. "İçeri gel tatlım, içeri gel."</p>

  <p>Thomas onunla birlikte oturma odasına geldi.</p>

  <p>"Ya babam?"</p>

  <p>"O hastanede tedavi görüyor. Birazdan eve döner."</p>

  <p>İkisi kanepeye oturdular.</p>

  <p>"Durumu nasıl?"</p>

  <p>"Morali biraz daha düzeldi zavallının. Bir süre tamamen içine kapandı ve ne zaman ağzını açtıysa çevresindeki herkese verdi veriştirdi. Dr. Gouveia işe yaramaz, hemşireler aptal, Chico da Pinga'nın da hasta olması gerekirdi... Aklına ne geliyorsa!"</p>

  <p>"Ama artık öyle değil herhalde?"</p>

  <p>"Çok şükür değil. Biraz daha boyun eğmiş gibi. Artık durumu kabullenmeye başladı."</p>

  <p>'Ya radyasyon? İşe yaradı mı?"</p>

  <p>Graça omuz silkti. "Ah, bilmiyorum!" diye cevap verdi. "Kesin bir şey söyleyemem."</p>

  <p>"Anne."</p>

  <p>"Ne söylememi istiyorsun, tatlım? Çok ağır bir tedavi ve en fenası da onu iyileştirmeyecek olması."</p>

  <p>"O bunu biliyor mu?"</p>

  <p>"Biliyor."</p>

  <p>"Peki, tepkisi ne oldu?"</p>

  <p>"Umudunu koruyor. Bu durumdaki herhangi birinin olabileceği kadar iyimseriz."</p>

  <p>"İyileşmeyi umuyor mu?"</p>

  <p>"Evet. Tıp tarihi şanslı keşiflerle dolu, değil mi?"</p>

  <p>"Evet," dedi Thomas, kendisini eşit derecede çaresiz hissetmişti. "Umalım da öyle olsun."</p>

  <p>Annesi ellerini tuttu. Ya sen? Sen nasılsın?"</p>

  <p>"İyiyim."</p>

  <p>"Hiç aramadın. Senden haber alamayınca çok endişelendik."</p>

  <p>"İşlerin nasıl olduğunu biliyorsun..."</p>

  <p>Graça Noronha arkasına yaslandı ve Thomas'ı tepeden tırnağa süzdü. "Kilo vermişsin tatlım. O çöllerde ne yiyip içtin?"</p>

  <p>"Ben İran'daydım, anne."</p>

  <p>"Orası da bir sürü devenin olduğu bir çöl, değil mi?"</p>

  <p>"Hayır," diye cevap verdi, annesinin coğrafi cehaletine karşı sabrının taşmaması için büyük çaba harcadı. "İran, Orta Doğu'da ama çöl değil."</p>

  <p>"Fark etmez," dedi annesi. "Şu hale bak, bir deri bir kemik kalmışsın. Bedeviler sana yemek vermedi mi?"</p>

  <p>"Aslında... gayet iyi beslendim."</p>

  <p>Annesi şüpheyle ona baktı. "Öyleyse neden bu kadar kilo verdin? Tanrım kıtlıktan çıkmış gibi görünüyorsun."</p>

  <p>"Birkaç gün pek bir şey yemedim..."</p>

  <p>Graça sağ elini kaldırdı. "İşte, biliyordum! Biliyordum. Kütüphane ve müzeleri dolaşmaya dalıp yemek yemeyi unuttun, değil mi? Sonra da... sonra da," dedi ve sanki bir delil sunarmış gibi elini uzattı. "Bu hale geldin!"</p>

  <p>"Evet, bunun gibi bir şey." Thomas'ın gülesi geldi. "Yemeyi unuttum."</p>

  <p>Annesi büyük bir azimle ayağa kalktı. "Seni yılbaşına hazırlanan bir domuz gibi besili hâle getireceğim!" dedi ve gitmek için döndü. "Harika bir kuzu güvecim var. Bayılacaksın!" Thomas'a gelmesini işaret etti. "Haydi, mutfağa gel. Çabuk."</p>

  <p><br /></p>
  <hr class="sigil_split_marker" />

  <p><br /></p>

  <p>Yemeğinin yarısına gelmiş ve bir bardak meyveli kırmızı Douro'yu mideye tam indirmişti ki, telefonu çaldı.</p>

  <p>"Bay Noronha?"</p>

  <p>Thomas gözlerini devirdi. Duyduğu Amerikan aksanıydı ve bu da CIA'in hâlâ peşini bırakmadığını gösteriyordu.</p>

  <p>"Evet."</p>

  <p>"Langley'deki Merkezi Haber Alma Örgütü'nün Teknoloji ve Bilim Bölümü'nden arıyorum. Lütfen bekleyin. Bu güvenli bir hattır. Direktör sizinle konuşmak istiyor."</p>

  <p>"Tamam."</p>

  <p>Çağrı aktarılırken müzik sesini dinledi.</p>

  <p>"Merhaba Thomas. Ben Frank Bellamy."</p>

  <p>Böyle bir sese sahipken kendisini tanıtmasına gerek yoktu.</p>

  <p>"Merhaba, Bay Bellamy."</p>

  <p>"Örgütün çocukları size iyi davrandı mı?"</p>

  <p>"Ancak Hazar Denizi'ne vardıktan sonra, Bay Bellamy."</p>

  <p>"Öyle mi? Daha öncesinde olanlarla ilgili bir şikâyetin var mı?"</p>

  <p>"Pek sayılmaz," dedi Thomas alaycı bir ses tonuyla. "Tahran'daki adamınızın bana zehir enjekte etmeye çalışmasını saymazsak tabii."</p>

  <p>Bellamy güldü. "Daha sonra olanları dikkate alırsak buna izin vermemen iyi olmuş," dedi. "Eğer seni etkisiz hale getirseydi bize söylediğin şeylerden asla haberimiz olmazdı ve tüm çabalarımız da boşa çıkardı."</p>

  <p>"Endişeniz için teşekkürler" diye gürledi Thomas. "Çok etkilendim."</p>

  <p>"Ben hassas bir adamım."</p>

  <p>"Belli oluyor."</p>

  <p>Amerikalı boğazını temizledi. "Dinle Thomas. Bana verdiğin ipucu ile ilgili seni arıyorum."</p>

  <p>"Hangisi?"</p>

  <p>"Orchard Oteli."</p>

  <p>"Ah, evet."</p>

  <p>"Biraz araştırma yaptık ve dünyanın dört bir yanında bu isimde yüzlerce yer olduğunu gördük: Singapur, San Francisco, Londra... İşin aslı her yerde. Samanlıkta iğne aramak gibi."</p>

  <p>"Hımm."</p>

  <p>"İşe yarayacak başka bir bilgiye sahip değilsin, değil mi?"</p>

  <p>"Hayır," dedi Thomas. "Profesör Siza ve Orchard Oteli arasında bir ilişki var ama bundan fazlasını bilmiyorum."</p>

  <p>"Hımm... Bu çok belirsiz bir bilgi," dedi direktör. "Araştırmaya devam edeceğiz ama bu hızla yıllar sürebilir."</p>

  <p>"Anlıyorum ama elimden bir şey gelmez."</p>

  <p>"Sana bu bilgiyi kim verdi?"</p>

  <p>"Ariana Pakravan."</p>

  <p>"Hımm," diye mırıldandı Bellamy. "Ona güvenebilir miyiz?"</p>

  <p>"Bu da ne demek?"</p>

  <p>"Sence sana doğruyu mu söyledi?"</p>

  <p>"O benim hayatımı kurtardı. O olmasa şimdi burada seninle konuşuyor olmazdım. O yüzden doğruyu söylediğini varsayıyorum..."</p>

  <p>"Anlıyorum. Sence onunla temasa geçebilir miyiz?"</p>

  <p>"Ariana'yla mı?"</p>

  <p>"Evet."</p>

  <p>"Aklınızdan bile geçirmeyin."</p>

  <p>"Neden? Sana yardım etmiş, o yüzden tam olarak diğerlerinin tarafında olduğu söylenemez."</p>

  <p>"Bana yardım etmek istedi. Bu siyasi bir karar değildi. Bu... yani... şahsi bir karardı."</p>

  <p>Bellamy bir saniye kadar sustu. "Yani onunla yattın."</p>

  <p>"Başlama yine."</p>

  <p>Amerikalı güldü. "Dedikleri kadar iyi mi bari?"</p>

  <p>Sabrı tükenen Thomas iç çekti. "Arama nedenin bu mu?"</p>

  <p>"Daha fazla bilgiye ihtiyacım olduğu için aradım."</p>

  <p>"Yardım edemem."</p>

  <p>"Ama o eder."</p>

  <p>"O bir İranlı ve devleti için çalışıyor. Eğer onunla temasa geçerseniz üstlerine haber verir."</p>

  <p>"Acaba?"</p>

  <p>"Kesinlikle."</p>

  <p>"Bunu nereden biliyorsun?"</p>

  <p>"Çünkü İran'ın nükleer programı hakkında konuşmayı kesinlikle reddetti. Bana Einstein'ın el yazmasının ne hakkında olduğunu bile söylemedi."</p>

  <p>Bellamy bocaladı. Thomas nefesini tutmuş telefonun diğer ucunda verilecek kararı bekliyordu. Amerikalıları durdurmak için elinde bundan başka bir iddiası yoktu. Eğer CIA'i Ariana'nın Tahran rejimine bağlı olduğuna ikna edemezse onun peşine düşüp hayatını tehlikeye atacaklarını biliyordu.</p>

  <p>"Hımm... Tamam," dedi Bellamy. "Sanırım tüm otelleri kontrol etsek iyi olacak."</p>

  <p>"Bence de böylesi daha iyi."</p>

  <p>"Ya senden ne haber? İkinci şifrede bir ilerleme kaydedebildin&nbsp;<span style="text-indent: 0.3in;">mi?"</span></p>

  <p>"Aslında... ben... ben bu projeden çıkmak istiyorum. Yeterince şey yaşadım ve artık..."</p>

  <p>"İyi denemeydi!"</p>

  <p>"Anlamadım?"</p>

  <p>"Bitene kadar hiç kimse bu projeyi terk edemez, anladın mı?" diye bağıran Bellamy itiraza yer bırakmamıştı. "Görevini yerine getireceksin."</p>

  <p>"Ama dinle, ben..."</p>

  <p>"Aması falan yok! Çok önemli bir göreve dâhil oldun ve ne gerekirse gereksin, kim zarar görürse görsün onu yerine getireceksin. Anlaşıldı mı?"</p>

  <p>"Üzgünüm ama ben..."</p>

  <p>"Anlaşıldı mı?"</p>

  <p>"Evet... ama ben..."</p>

  <p>"Kulaklarını aç ve beni iyi dinle," diye parladı Amerikalı, her kelimeyi tek tek söylüyordu. "Sona erene kadar rolünü oynamaya devam edeceksin. Bir an için bile bunun haricinde bir şey yapmaya kalkarsan başına neler geleceğini hayal bile edemezsin. Fakat şunu çok net olarak anlamanı istiyorum ki, ben kesinlikle senin bu projede çalışmanı istiyorum, beni duydun mu?"</p>

  <p>"Ben.. şey..."</p>

  <p>"Duydun mu?"</p>

  <p>Thomas çaresizdi. Direktörün saldırgan ses tonu haraket etmeye yer bırakmıyordu. "Evet."</p>

  <p>"Ayrıca bir şey daha var," diye ekledi Bellamy ara vermeden. "Zamana karşı yarışıyoruz. Harekete geçebilmek için metinde yazan şeyi kesin olarak bilmek zorundayız. Eğer belgenin anahtarını bulman çok uzun sürerse daha fazla beklemez ve dostunla temasa geçeriz. İşin aslı o bizim ihtiyacımız olan bilgiye sahip. Ülkemin ulusal güvenliği tehlikede ve onu korumak için elimden gelen her şeyi yaparım. Anladın mı? Ne gerekiyorsa yaparız. Ne gerekiyorsa dediğim zaman da bil ki, şu an aklından geçen şey de ona dâhildir." Durdu, sanki başka söyleyecek bir şey kalmamıştı. "O yüzden acele etmeni tavsiye ederim."</p>

  <p>Kapattı.</p>

  <p>Thomas elindeki cep telefonuna bakakaldı, konuşmayı ve seçeneklerini değerlendirdi. Sonunda bir seçeneği olmadığına karar verdi. Frank Bellamy'i tarif etmek için aklından tek bir ifade geçiyordu: orospu çocuğu.</p>

  <p>Bir hemşire Manuel Noronha'yı eve geri getirdi. Bir kez daha girdiği radyasyon tedavisinden yorgun düşmüştü ve doğruca yatmaya gitti. Karısı ona bir tabak çorba götürdü ve o yemeğini yerken Thomas da gidip yanma oturdu.</p>

  <p>Sadece babasının yemek yerken çıkardığı seslerin duyulduğu sessizliği bozmak için Thomas ona İran'da gördüğü şeylerden bazılarını anlattı, asıl görevi ve son birkaç günde yaşadıklarından bahsetmemişti. Anlattıkları bitince konu ister istemez babasının kanserine geldi. Yaşlı matematikçi yemeğini bitirdi ve karısı odadan çıktıktan sonra oğluna yaklaşmasını söyledi.</p>

  <p>"Bir anlaşma yaptım," diye mırıldandı çok gizli bir şeyden bahsedermiş gibi.</p>

  <p>"Ne demek istiyorsun?"</p>

  <p>Manuel kapıya baktı ve parmağını dudaklarına koydu. "Şişt," diye fısıldadı. "Annen bilmiyor. Kimseye söylemedim."</p>

  <p>"Tamam. Kimseye söylemem."</p>

  <p>"Tanrıyla bir anlaşma yaptım."</p>

  <p>"Sahi mi? İyi de baba sen Tanrı'ya inanmıyorsun ki..."</p>

  <p>"Hâlâ inanmıyorum," diyerek onayladı matematikçi. "Yine de ne olur ne olmaz diye onunla bir anlaşma yaptım."</p>

  <p>Thomas gülümsedi. "Zekice."</p>

  <p>"Mesele şu. Doktorların benden yapmamı istediği her şeyi yapacağıma söz verdim. Her şeyi. Bunun karşılığında ondan tek istediğim bir torunumu görene kadar yaşamama izin vermesi."</p>

  <p>"Baba, yapma."</p>

  <p>"Şimdi iş sana kaldı. Güzel bir kadın bul ve ondan bir çocuk yap. Torunumu görmeden ölmek istemiyorum."</p>

  <p>Thomas kızgınlığını gizlemek için elinden geleni yaptı. Babası hastaydı ve şu anda onunla tartışması olacak şey değildi.</p>

  <p>"Tamam, elimden geleni yaparım."</p>

  <p>"Söz mü?"</p>

  <p>"Söz."</p>

  <p>Manuel derin bir nefes aldı ve kafasını arkaya yasladı, omuzlarından büyük bir yük kalkmış gibiydi. "Güzel."</p>

  <p>Yine sessizlik.</p>

  <p>"Nasılsın, baba?"</p>

  <p>"Sence nasılım?" diye mırıldandı Manuel Noronha, başını yastığa gömdü. "Kanser beni içten içe yiyor ve ne kadar ömrüm kaldığına dair bir fikrim yok. Belki bir hafta belki on yıl. Bu korkunç bir şey!"</p>

  <p>"Haklısın."</p>

  <p>"Kimi zaman uyanıp tüm bunların sadece bir kâbus olduğunu ve her şeyin yolunda olduğunu düşünüyorum. Ama birkaç saniye sonra fark ediyorum ki bu gerçek." Başını iki yana salladı. "Ümitli şekilde uyanıp hemen sonrasında onu kaybetmek o kadar kötü bir şey ki. Sanki birisi bizimle oynuyor, bize bir gelecek sunup sonra da onu elimizden alıyor gibi, sanki yaşam bir oyuncak ve ben de bir çocuğum. Bazı sabahlar ağlamaktan başka..."</p>

  <p>"Baba, yapma..."</p>

  <p>"Elimde değil. Her şeyimi, sevdiğim herkesi kaybetmek üzereyim ve bu konuda üzülmeye hakkım yok mu?"</p>

  <p>"Ama sürekli olarak bunu mu düşünüyorsun?"</p>

  <p>"Hayır. Bazı sabahlar ölümü düşünüyorum ama onlar istisna. İşin aslı çoğu zaman hayata odaklanmaya çalışıyorum. Yaşamaya devam edeceğimi ümit ediyorum."</p>

  <p>"Olumlu düşünmen gerek, değil mi?"</p>

  <p>"Doğru. Uzun süre güneşe bakamayacağımız gibi uzun süre ölümü de düşünmememiz gerek."</p>

  <p>"Üstelik çaresini de bulabilirler."</p>

  <p>Manuel Noronha'nın gözlerinde farklı bir ifade belirdi. "Evet," dedi. "Ne zaman umudumu kaybetsem o düşünceden destek alıyorum." Durdu. "Hayalimin ne olduğunu biliyor musun?"</p>

  <p>"Ne?"</p>

  <p>"Coimbra Hospital Üniversitesi'ndeyim. Dr Gouveia yanıma oturmuş ve bana şöyle diyor, "Profesör Noronha Birleşik Devletler'den umut vaat eden yeni bir ilaç geldi. Denemek ister misiniz?'" Matematikçi bir süre sessizce oturdu, hayal kuruyormuş gibi gözleri uzaklara dalıp gitmişti. "Bana ilacı veriyor. Birkaç gün sonra CAT taramasına gidiyorum ve o önümde dikilip bağırıyor. ‘Gitmiş. Kanser yok olmuş!'" Gülümsedi. "İşte benim hayalim bu."</p>

  <p>"Gerçekleşmesi mümkün."</p>

  <p>"Ben de öyle umuyorum. Dr. Gouveia bana tedavisi olmayan hastalıklarla ilgili benzer hikâyeler anlattı. Ölmek üzere olan hastalar yeni bir ilacı deniyor ve bir anda düzeliyorlar." Esnedi. "Bunun olduğu görülmüş."</p>

  <p>Tekrar sessizlik.</p>

  <p>"Baba, biraz önce Tanrı'dan bahsettin."</p>

  <p>"Evet."</p>

  <p>"Ama sen bilim adamısın, Tanrı'nın varlığına inanmayan bir matematikçisin. Şimdi de tutmuş onunla anlaşma yapıyorsun..."</p>

  <p>"Dürüst olmak gerekirse Tanrı'nın var olduğunu söyleyemem. Sadece agnostiğim diyelim."</p>

  <p>"Neden?"</p>

  <p>"Henüz varlığına dair bir delil görmedim ama evren üzerine yaptığım çalışmalar sonucunda Tanrı'nın var olmadığından da o kadar emin değilim." Öksürdü. "Bilirsin bir yanım ateisttir. Tanrı'nın hep insanların yarattığı bir şey olduğunu düşündüm, bizi rahatlatan ve bilgimizdeki boşlukları doldurduğumuz muhteşem bir icat. Örneğin birisi bir köprüden geçmeye gider ve köprü çöker. Kimse köprünün neden çöktüğünü bilmediği için herkes bunu Tanrı'nın iradesi olarak kabul eder." Omuz silkti. "Tanrı'nın işi." Öksürdü. "Ama bugün sahip olduğumuz bilimsel bilgi bizlere köprünün Tanrı istediği için değil de yapıldığı malzeme aşındığı, erozyon olduğu ya da temeli için çok ağır olduğundan dolayı çöktüğünü söylemektir. Diğer bir deyişle maneviyatla hiçbir ilgisi olmayan gerçek bir açıklama vardır. Anladın mı? İşte boşlukların Tanrı'sı budur. Ne zaman bir şeyi anlamayı beceremezsek hemen Tanrı'yı çağırır ve meseleyi kendimizce çözeriz ama aslında biz bilmesek de başka gerçekler ve çok daha doğru açıklamalar vardır."</p>

  <p>"Doğaüstü müdahalenin mümkün olduğuna inanıyor musun?"</p>

  <p>"Doğal sebebini göremediğimiz zaman ona doğaüstü deriz. Geçmişte insanlar hastalandığında içlerine şeytan girdi denirdi. Bugün insanlar hastalandığında biz bakteri, virüs ya da benzeri bir şeyden olduğunu söylüyoruz. Hastalık aynı ama bizim bilgimiz değişti. Sebebi bilmediğimiz zaman hemen doğaüstüne müracaat ediyoruz. Bildiğimiz zaman ise doğal bir açıklamada bulunuyoruz. Doğaüstü bizim cehaletimizden beslenen bir fanteziden başka bir şey değildir."</p>

  <p>"Yani doğaüstü diye bir şey yok."</p>

  <p>"Doğru; sadece bizim henüz anlayamadığımız doğal olan şeyler vardır. Benim içimdeki ateizm Tanrı'nın insanı değil, insanın Tanrı'yı yarattığım biliyor." Kollarını odayı sarmak istermiş gibi açtı. "Çevremizdeki her şey açıklanabilir. Bence nesneler her şeyi gören, her şeye gücü yeten ve her yerde varolan, kesin, sonsuz ve evrensel kanunlarca yönetiliyor."</p>

  <p>"Biraz Tanrı gibi..."</p>

  <p>Manuel Noronha hafifçe güldü. "Eğer öyle görmek istiyorsan. Evrenin yasaları bizim Tanrı'ya atfettiğimiz nitelikleri haizdir ama bunun nedeni doğaüstü değil de, doğal şeylerdir."</p>

  <p>"Ne demek istiyorsun?"</p>

  <p>"Evrenin yasaları bu niteliklere sahiptir; çünkü bu onun doğasıdır. Örneğin kesindirler; çünkü hiçbir şeye bağlı değildirler. Fiziksel durumları etkiler ama onlardan etkilenmezler. Sonsuzdurlar; çünkü zaman içerisinde değişmezler, geçmişte aynıydılar ve gelecekte de aynı olacaklar. Her şeye gücü yetendirler; çünkü hiçbir şey onlardan kaçamaz, mevcut olan her şey üzerinde etkileri vardır. Her yerde hazırdırlar; çünkü evrenin her köşesindedirler, orada ayrı burada ayrı kanunlar söz konusu değildir. Son olarak da âlimdirler; çünkü güçlerini kendiliğinden uygularlar, bunu nasıl yapacaklarım kendilerine söyleyecek bir sisteme ihtiyaçları yoktur."</p>

  <p>"Peki, bu kanunlar nereden geliyor?"</p>

  <p>Yaşlı matematikçinin yüzünde çocuksu bir gülümseme belirdi. Beni yakaladın."</p>

  <p>"Yani?"</p>

  <p>"Kaynakları hâlâ sırrını koruyor. Kanunların normalde Tanrı'ya atfettiğimiz nitelikleri haiz oldukları doğrudur." Öksürdü. "Ama nereden geldiklerini bilmiyor olmamız doğaüstü oldukları anlamına gelmez." Bir parmağını ikaz mahiyetinde havaya kaldırdı. "Unutma bizler doğaüstünü, aslında doğal bir açıklaması olan ama henüz bizim anlayamadığımız şeyleri izah etmekte kullanırız. Bize yeni olan her şeyde doğaüstünü kullanırsak boşlukların Tanrı'sına başvurmuş oluruz. Gerçek sebebi zaman içerisinde ortaya çıkar ve biz de ahmak konumuna düşeriz. Kilise bu tekniği çok denedi. Pek çok şeyi boşlukların Tanrı'sıyla izah etmeye kalktı ama keşifler onların ilahi açıklamaları ile ters düşünce rezil oldular. Kopernik, Galileo, Newton ve Darwin sadece birkaç örnektir" Tekrar öksürdü. "Şöyle ya da böyle, henüz evrendeki kanunların nereden kaynaklandığını açıklayamıyor olsak da evrende bulunan bazı özellikler beni kategorik olarak Tanrı'nın var olmadığını söylemekten alıkoyuyor. Temel kanunların nereden geldiği de bunlardan biridir. Onların varlığı bizlere evrenin var oluşunun ardında hâlâ büyük bir sır yattığını hatırlatmakta."</p>

  <p>Thomas düşünceli şekilde çenesini sıvazladı. "Baba," dedi ve elini ceketinin cebine vurdu, "Burada yazan şeyler hakkında fikrini almak istiyorum."</p>

  <p>"Tamam.."</p>

  <p>Thomas elini cebine attı, bir kâğıt parçası çıkardı ve açtı. Metne bir göz attı ve babasına bakmak için döndü.</p>

  <p>"Sana okuyayım mı?"</p>

  <p>"Olur."</p>

  <p>"'Rab mahirdir ama zalim değildir. Doğa sırlarını sinsiliğinden değil, özündeki yüceliğinden dolayı saklar."</p>

  <p>Manuel Noronha gülümsedi. "Bunu kim demiş?"</p>

  <p>"Einstein."</p>

  <p>Matematikçi başını salladı. "Haklı."</p>

  <p>"Peki, bu ne demek?"</p>

  <p>Manuel tekrar esnedi. "Yoruldum," dedi. "Sana yarın açıklarım."</p>
</body>
</html>
