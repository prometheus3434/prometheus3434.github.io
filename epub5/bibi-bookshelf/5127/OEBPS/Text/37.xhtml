<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 id="sigil_toc_id_38">Otuz yedi</h2>

  <h2><br /></h2>

  <p>Patio Das Escolas o geç saatte sessizdi; birkaç öğrenci geniş basamaklı merdivenden Via Latina’ya çıkarken birkaç işçi de zarif çan kulesinin dibinde sohbet ediyordu. Eski Porta Ferrea kapısından geçtikten sonra, Thomas yavaşladı. Üzüntüsüne rağmen tarihle dolu ağırbaşlı ya da cıvıl cıvıl bina cephelerine hayran olmadan edemedi; nihayetinde birkaç asrın öğretisi bu meydanda bir araya getirilmişti. Asırlarca ilk hanedan krallarının sarayı olan bu yer şimdi babasının da ders verdiği bir eğitimin merkezi olmuştu: Coimbra Üniversitesi.</p>

  <p>Binalar, aralarında çakıl yollar olan at nalı şeklinde dizilmişti. Thomas en uzak uçtaki binaya yöneldi, görkemli girişinin önünde durdu. Kapının üzerinde muazzam bir kemer bulunuyordu ve onun üzerinde de ulusal hanedan arması bulunmaktaydı. Sade bir dış görünüşü olan dikdörtgen şeklindeki binanın içerisinde, dünyanın en güzel kütüphanelerinden biri bulunuyordu.</p>

  <p>Joanina Kütüphanesi.</p>

  <p>Neredeyse üç asırlık anıtın içerisine giren Thomas, süslü duvarlara dizilmiş deri ciltli kitapların ve eski kâğıtların kokusunu içine çekti. Önünde üç büyük salon duruyordu, giriştekine benzer&nbsp;<span style="text-indent: 0.3in;">kemerlerle birbirlerinden ayrılmışlardı. Yarı aydınlık olan kütüphane gölgelerin ve sessizliğin hâkim olduğu bir yerdi. Ahşap bir balkonla ayrılan iki kat raflar tüm duvarlar boyunca uzanıyordu ve altın rengi ve kırmızı tonlarla boyanmış tavan barok tarzının en çarpıcı örneklerinden birisiydi.</span></p>

  <p>"Profesör Noronha."</p>

  <p>Soluna döndüğünde yüzü gülen Luis Rocha’nın köşedeki kare şeklindeki bir odadan çıktığını gördü. Thomas gülüşüne karşılık vermek istedi ama beceremedi; dudakları yukarı kıvrılsa da gözlerindeki matem ve endişe değişmeden kaldı.</p>

  <p>"Profesör Rocha, nasılsın?" diye sordu Thomas.</p>

  <p>El sıkıştılar.</p>

  <p>"Coimbra’daki en sevdiğim yere hoş geldin," dedi Luis, eliyle kütüphaneyi ve içinde bulunan eserleri işaret etti. "Burada yüz bin kitap var."</p>

  <p>"Şahane," dedi tarihçi dalgın bir tonda, çevresindekileri takdir edecek durumda değildi. "Benimle hemen konuşmayı kabul ettiğin için çok teşekkür ederim."</p>

  <p>"Gerek yok," dedi fizikçi doğal şekilde. "Peki, bu bahsettiğin ölüm kalım meselesi nedir? Telefonda bayağı endişeliydi sesin..."</p>

  <p>Thomas iç çekti. "Bilmez miyim," diye mırıldandı, gözlerini devirerek. "Bana yardım edebilecek tek kişi sensin."</p>

  <p>Luis Rocha’nın merakı arttı. "Mesele nedir?"</p>

  <p>"İşleri fena karıştırdım. Her şey birkaç ay önce Coimbra’da başladı ve bir ölçüde seni de ilgilendiriyor."</p>

  <p>"Beni mi?"</p>

  <p>"Evet," dedi Thomas. "Uzun hikâye ve tekrar etmeye gerek yok. Önemli olan her şeyin senin şahit olduğun bir şeyle başlaması."</p>

  <p>"Benim mi?"</p>

  <p>"Evet. Profesör Siza’nın ortadan kaybolması."</p>

  <p>Hocasının adının geçtiğini duyan genç fizikçi ister istemez etkilendi. "Ah!" dedi hayretle. "Anlıyorum." Yüz ifadesi gittikçe ciddileşti ve hafifçe başını salladı. "Benimle gel."</p>

  <p>Luis, Thomas’ı ikinci büyük salona götürdü, kendilerini evlerindeki gibi rahat hissedebilecekleri kanatlardan birindeki büyük maun masaya gittiler. Gecenin o vakti kütüphane hemen hemen boştu; sadece iki kişi üçüncü salondaki kitaplara bakarken bir görevli de ikinci salonu süpürüyordu.</p>

  <p>Luis sandalyeye oturup bacak bacak üzerine attı. "Söyle bana, Profesör," diye girdi söze. "Neler dönüyor?"</p>

  <p>"Tenzing Thubten adında bir Budist keşişle görüştüm. Tibet’ten yeni döndüm." Tarihçi kaşlarını kaldırdı. "Bu ismin sana tanıdık gelmesi gerekir..."</p>

  <p>Fizikçi gizlemeye çalışsa da yüzü ona ihanet etti. Tenzing’in kim olduğunu bildiği açıktı.</p>

  <p>"Şey... evet," diye kekeledi, yakalandığını anlamıştı. "Peki, ne olmuş?"</p>

  <p>Thomas sandalyesinde dik oturdu. "Profesör Rocha, en iyisi doğrudan konuya girmem," dedi ve sesini alçaltıp hızlıca konuşmaya başladı. "Benden Albert Einstein’ın yeni keşfedilen şifreli bir el yazmasını deşifre etmem istendi. İsmi Tanrı'nın Formülü ve senin de bildiğinden hiç şüphe etmediğim gibi Profesör Siza’nın elindeydi. Onun kaybolduğu gün çalındı. Muhtemelen bilmediğin şey ise onun tekrar Tahran’da ortaya çıktığıdır."</p>

  <p>Luis’in gözleri hayretle açıldı. "Tahran mı?"</p>

  <p>"Evet."</p>

  <p>"Ama... Nasıl?"</p>

  <p>"Önemi yok. Önemi olan onu bulmuş olmam."</p>

  <p>"Bu harika!" dedi Luis. "Anlamıyor musun? Profesör Siza o belgelerle birlikte kayboldu, o Tahran’da ortaya çıktığına göre, profesörün nerede olduğuna dair bize bir ipucu vermez mi?"</p>

  <p>"Lütfen, bırak da bitireyim," dedi Thomas, sesinden sabırsızlık akıyordu.</p>

  <p>"Tabii ki. Devam et."</p>

  <p>Thomas düşüncelerini toparladı. "Yaptığım araştırma beni Tibet’e götürdü ve orada senin de tanıdığın Tenzing Thubten'le görüştüm."</p>

  <p>"Sadece adını duydum," dedi fizikçi. "Profesör Siza ondan çok bahsederdi. Ona Küçük Buda derdi."</p>

  <p>Thomas hafifçe güldü. "Küçük Buda, ha? Tam oturuyor." Gülümsemesi soldu ve tekrar asıl meseleye döndü. "Tenzing bana büyüleyici bir hikâye anlattı. Hikâye, 1951’de Princeton’da geçiyor ve Einstein, Profesör Siza ve kendisiyle ilgili. Tenzing bana Tanrı’nın Formülü’nün arkasındaki gerçeği hâlâ şifreli olan formül haricinde açıkladı ve Profesör Siza’nın yakın zamanda kendisiyle temasa geçip ona Tanrı’nın varlığını ispatlamanın ikinci bir yolunu bulduğunu söylediğini anlattı. Einstein el yazması açığa çıkarılmadan önce kendilerine bunu şart koşmuş. Anladığım kadarıyla Profesör Siza el yazmasının varlığını ve bulduğu ispatı açıklamaya hazırlanıyormuş."</p>

  <p>Thomas’ın durup başını yana yatırması Profesör Rocha’yı tedirgin etmiş gibi göründü.</p>

  <p>"Hımm," diye mırıldandı Luis, bir şeyleri ifşa etmemeye çalışıyordu.</p>

  <p>"Hikâye şimdiye kadar tutarlı mı?"</p>

  <p>"Bir şey söyleyemem."</p>

  <p>"Ama sen Profesör Siza’nın asistanıydın. Ne üzerinde çalıştığını bilmen gerekir."</p>

  <p>Luis Rocha huzursuzca elini salladı. "Dinle, Profesör Siza’nın araştırması ona aitti. O yüzden bulduğu şeyi kendisinden başka kimse bilemez."</p>

  <p>"Bildiğim kadarıyla yapmayı planladığı şey bu değil miydi?"</p>

  <p>"Bir şey söyleyemem."</p>

  <p>"İran’ın emri üzerine Hizbullah tarafından kaçırılana kadar planı buydu."</p>

  <p>Fizikçi sarsıldı. "Hizbullah mı?" diye sordu şaşkınlıkla. "Ne?"</p>

  <p>"Bu karışık bir hikâye, Profesör Rocha. Anlaşılan hocanız uluslararası bir konferansta bazı cüretkâr açıklamalarda bulunmuş ve bu açıklamalar da konunun özünü pek kavrayamayan kötü niyetli birisinin dikkatini çekmiş. Profesör Siza’nın sözleri yanlış anlaşılmış; onun Einstein’ın ucuz bir nükleer silah yapımıyla ilgili bir formülden bahsettiğini zannetmişler. Bu yanlış anlaşılma Profesör Siza’nın kaçırılmasına neden olmuş."</p>

  <p>Rocha hayretle Thomas’a baktı. "Bunu sen nasıl oldu da öğrendin?"</p>

  <p>"Profesör Siza’yı bulma gayretlerinin bir parçası oldum diyelim. Bundan son görüşmemizde bahsetmiştim, hatırladın mı?"</p>

  <p>"Evet, ama bu kadar detayın açığa çıktığından haberim yoktu. İran’a, Einstein’ın el yazması yüzünden götürüldüğünü mü söylüyorsun?"</p>

  <p>"Evet."</p>

  <p>"Emin misin?"</p>

  <p>"Kesinlikle."</p>

  <p>"Ama bu... bu olağanüstü bir şey!" Rocha hayretle başını iki yana salladı, sanki bir rüyadan uyanmak ister gibiydi. "İnanamıyorum."</p>

  <p>"Biliyorum ama gerçekten oldu."</p>

  <p>"Bu akıl almaz bir şey!"</p>

  <p>Thomas öne doğru eğildi, çaresizce aradığı bilgiyi elde edebilmek için can atıyordu. "Dinleyin, Profesör Rocha," dedi. "Profesör Siza'nın bulduğu ikinci metot neydi?"</p>

  <p>Fizikçi hâlâ duyduklarını sindirmeye çalışıyordu ve tedirgin bir ifadeyle Thomas’a baktı. "Kusura bakma... ama bunu öğrenmek için&nbsp;<span style="text-indent: 0.3in;">Profesör Siza'nın... serbest bırakılmasını beklemen gerekiyor. Takdir edeceğin gibi bu onun araştırması ve ben... ben bir şey söyleyemem, anladın mı? Onun güvenine ihanet edemem. Yine de bence asıl yapmamız gereken..."</span></p>

  <p>"Profesör Rocha."</p>

  <p>"...Profesör Siza’nın nerede olduğuna dair..."</p>

  <p>"Profesör Rocha."</p>

  <p>"...daha fazla şey öğrenmeye çalışmaktır."</p>

  <p>Thomas fazlasıyla huzursuz olduğu her halinden belli olan Luis Rocha’ya dik dik baktı.</p>

  <p>"Profesör Rocha, sana kötü bir haberim var. Profesör Siza öldü."</p>

  <p>Bir an için şaşkın bir sessizlik yaşandı.</p>

  <p>"Ne?"</p>

  <p>"Profesör Siza hapishanede öldü," dedi Thomas başını öne eğerek, böyle kötü bir haberi veren kişi olmak istemezdim. "Gerçekten çok üzgünüm."</p>

  <p>Luis Rocha’nın ağzı açık kaldı. Elini çenesine koydu ve kocaman açılmış gözlerle az önce duyduğu şeyin sonuçlarını düşündü.</p>

  <p>"Ama bu... bu saçmalık," diye kekeledi. "Nasıl olmuş?"</p>

  <p>"Sorgu sırasında ölmüş."</p>

  <p>"Bu korkunç! Peki, ne zaman... yani demek istediğim bu haber ne zaman halka açıklanacak?"</p>

  <p>"Açıklanmayacak," dedi Thomas. "Doğru olsa da henüz resmî değil. İranlılar, Profesör Siza’yı kaçırdıklarını kabul etmezler, hele sorguda öldüğünü asla. Bu konuda yorum yapmayacaklarına şüphe yok. Profesör Siza muhtemelen asla bulunamayacaktır, anladın mı?"</p>

  <p>Fizikçi başını salladı, hâlâ bilgiyi sindirmeye çalışıyordu. "Şu dünyanın haline bak!"</p>

  <p>Thomas ona toparlanması için biraz müsaade etti. "Dinleyin, Profesör," diye tekrar söze başladı. "Aynı belge ve aynı hata yüzünden şu anda başka birinin hayatı tehlikede. Kurtulup kurtulamayacağı kritik bir bilgiye bağlı. Bu bilgiyi elde etmemi sağlayacak tek kişi de sensin."</p>

  <p>Biraz toparlanmış olan Luis Rocha, merakla Thomas’a baktı. "Devam et."</p>

  <p>"Profesör Siza’nın ne keşfettiğini bilmem gerekiyor. Bu bilgiye sahip misin?"</p>

  <p>"Tabii ki sahibim," diye çabucak cevap verdi fizikçi, sanki bu soru gururuna dokunmuştu. "Son birkaç yıldır Profesör Siza ve ben sadece onunla uğraşıyorduk."</p>

  <p>"Öyleyse bana da anlatır mısın?"</p>

  <p>"Yani... aslında bu Profesör Siza’nın çalışması..."</p>

  <p>"Profesör Siza'nın öldüğünü anlamıyor musun?" diye kesti sözünü Thomas. "Aynı nedenden birisinin daha ölmesine engel olabilmek için ne bulduğunu öğrenmem gerekiyor."</p>

  <p>Luis Rocha bir kez daha tereddüt etti. "Şu anda onun araştırmasını halka duyurmak için hiç de uygun bir zaman değil."</p>

  <p>"Dinle, Profesör Siza öldü," diye tekrarladı Thomas, sabrının son damlalarını kullanıyordu.</p>

  <p>"Seni, Profesör Siza’nın ispatı ve Einstein’ın el yazmasının detayları üzerine bir bilim dergisinde makale yayımlamaktan ve hatta kitap yazmaktan alıkoyacak hiçbir şey kalmadı. Profesör Siza açıklamayı yapmaya gelemez, hatırlatırım bu onun yapmayı planladığı bir açıklamaydı."</p>

  <p>"Sence ben mi açıklamalıyım?"</p>

  <p>"Başka kim olacak ki? Böyle bir keşif.. İnanılmaz bir şey! Ebediyen gizli tutamazsın. Tabii ki açıklaman gerekecek. Profesör Siza’nın planı da buydu zaten. Bence onun isteğini yerine getirmek senin görevin."</p>

  <p>Fizikçi bu sözleri düşündü. "Evet," dedi sonunda. "Haklı olabilirsin."</p>

  <p>"Tabii ki haklıyım. Bence hocana saygılarını sunmamın en iyi yolu bu. Yayımlayacağınız belgede ikinizin de adı olabilir. Hayata anlamını veren şey de bu değil mi?"</p>

  <p>"Evet, kesinlikle haklısın," dedi Luis Rocha daha kararlı bir ses tonuyla. "Çok doğru. Her şeyi ortaya koyacağım."</p>

  <p>Thomas bu küçük zaferle rahat bir nefes aldı ama daha fazlasına ihtiyacı olduğunu biliyordu. "En iyisi olduğuna inandığın şeyi yapmadan önce senden ikinci ispat metodunu öğrenmem gerekiyor. Dediğim gibi birisinin hayatı buna bağlı."</p>

  <p>Luis Rocha aniden ayağa kalktı. "Tamam," dedi. 'Yapacağım."</p>

  <p>Thomas ona baktı, neden ayağa kalktığından emin değildi. "Nereye gidiyorsun?"</p>

  <p>Fizikçi dönüp yürümeye başlamadan önce son bir kez baktı. "Kahve almaya," dedi. "Hemen geliyorum."</p>
</body>
</html>
