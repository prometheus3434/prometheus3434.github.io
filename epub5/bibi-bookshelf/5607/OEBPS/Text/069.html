<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 5 -</span><span class="t27"><br /></span><span class="t27">Tarsis'ten kaç</span><span class="t27">ı</span><span class="t27">ş</span><span class="t27">.</span><span class="t27"><br /></span><span class="t27">Yukar</span><span class="t27">ı</span><span class="t27">dan gelen tehlike.</span><span class="t27"><br /></span><span class="t27">Laurana'n</span><span class="t27">ı</span><span class="t27">n karar</span><span class="t27">ı</span><span class="t27">.</span></h3>

  <p class="pFirst"><span class="drop_caps"><img alt="E" src="../Images/BD_Renaissance_E.png" /></span>rtesi sabah, bir zamanlar Tarsis olan cenaze ateşinin dumanı hâlâ havaya yükselmeye devam ediyordu. Kar yağmaya başladı; bu gün, bundan sonra Kara Kar Günü olarak bilinecekti, zira beyaz kar taneleri kurum ve cürufla boyanmıştı. Kara kar, sokaklardaki cesetlerin ve aşırı cüce içkisi içmekten alkol komasına girmiş ejderanların üzerine yağdı. Günün sonunda subaylar, askerlerini uyandıracak kadar ayılmışlardı; kudretli Kırmızı Ejderha Ordusu &ndash;aksine bir emir almadıklarından&ndash; kuzeye doğru ilerlemeye başladı.</p>

  <p class="pSecond">Üç şövalye kısa, soğuk ve rahatsız uykularından erken uyanmışlar ve durum değerlendirmesi yapmışlardı. Atları yoktu; hayvanlar ya şehre yapılan saldırı sırasında kaçmışlar ya da &ndash;ki bu daha muhtemeldi&ndash; çalınmışlardı. Ahırda buldukları at battaniyelerini yatak olarak kullanmak amacıyla almışlardı. Tas, Laurana için kalın, içi kürklü, başlıklı bir palto bulmuştu; kadın, saldırıya uğradığı sırada hanın içindeydi ve yün bir gömleğin üzerinde cüce işi bir deri tunik ve deri çizmelerin içine soktuğu deri bir pantolonla çıkmak zorunda kalmıştı soğuğa. Diğerlerinin kıyafetleri soğuğa uygundu fakat yiyecekleri yoktu. Erimiş kar suyu içtiler ama bunu da olabildiğince az yaptılar, çünkü tadı kan gibiydi.</p>

  <p class="p62">Derek, nöbette geçirdiği saatleri boyunca plan yapmıştı.</p>

  <p class="p62">"Güneye, Rigitt'e gideceğiz," diye belirtti Derek. "Oraya varınca ayrılaca..."</p>

  <p class="p62">"Ya Rigitt'e de saldırılmışsa?" diyerek araya girdi Aran. "Tıpkı bunun gibi bir cehenneme yürüyor olabiliriz." Baş parmağıyla, arkalarındaki şehrin dumanı tüten enkazını gösterdi.</p>

  <p class="p62">"Rigitt'in tehlikede olduğunu sanmıyorum," dedi Derek. "Ejderha ordularının Tarsis'i ellerinde tutmak için ne isteği ne de yeterli adamı var. Rigitt'e vardığımızda Aran; Gilthanas, Laurana ve Elistan'ı bir gemiye bindirerek Solamniya'ya gönderecek. Ondan sonra elfler kendi halklarını arayabilirler ve Elistan da ne yapıyorsa onu yapar. Brian ve ben kenderi alıp Buzsınırı'na yelken açacağız..."</p>

  <p class="p62">Aran'ın kafasını salladığını gören Derek, planını anlatmayı kesti.</p>

  <p class="p62">"Ne var?" diye sordu bıkkınlıkla.</p>

  <p class="p62">"Şehirde bir tane bile yelkenli kalmamıştır Derek," diye açıkladı Aran huysuz bir şekilde. Durmadan matarasına uzanıyor, sonra da boş olduğunu hatırlıyordu ve bu yüzden de ona hiç yakışmayan bir keyifsizlik içindeydi. "Rigitt'e saldırılmamış olsa bile, orada yaşayanlar sıranın kendilerinde olduğuna eminlerdir ve yüzebilen her şeyle şehirden kaçmışlardır."</p>

  <p class="p62">Derek kaşlarını çattı ama buna karşı çıkamazdı.</p>

  <p class="p62">"Ben de seninle birlikte Buzsınırı'na geliyorum," diyerek devam etti Aran konuşmaya. "Benden bu kadar kolay kurtulamazsın."</p>

  <p class="p62">"Senden 'kurtulmak' gibi bir niyetim yok," dedi Derek. "Elf kardeşlerin selametini düşünüyorum sadece. Her şeyin ötesinde, onlar kraliyet ailesinden. Yaşlı beyefendi için de endişeleniyorum. Seni onlarla göndermeyi önermemin nedeni bu. Hâlâ da iyi bir fikir olduğunu düşünüyorum. Eğer bir gemi bulabilirsek..."</p>

  <p class="p62">Aran itiraz etmeye başladı ama Brian aceleyle araya girdi.</p>

  <p class="p62">"Bir balıkçı teknesi kiralayabiliriz," diye önerdi. "Balıkçılar zorlu kişilerdir. Kolay kolay korkmazlar ve ekmeklerini kazanmak zorundalar. Panik halinde kaçmış olmaları pek muhtemel değil."</p>

  <p class="p19">Hem Derek hem de Aran &ndash;biraz homurdanmasına rağmen&ndash; bunun iyi bir fikir olduğunu düşündü. Bu tartışmalarını sonuca bağladı ve üçü, bunun hakkında konuşup diğer seçeneklerini değerlendirmeye devam ettiler; grubu bölmeyi nasıl başaracakları konusunu şu an için unutmuşlardı.</p>

  <p class="p20"><span class="t30">*****</span></p>

  <p class="p62">Gilthanas mağaranın girişinde durmuş, şövalyeleri dinliyordu. Arkasından gelen ayak seslerini duyan adam, arkasına döndü. Sesin Laurana'ya ait olduğunu görünce parmağını dudaklarına koyarak sessiz olmasını işaret etti kadına.</p>

  <p class="p62">"Neden?" diye fısıldadı kadın.</p>

  <p class="p62">"Böylece ne entrikalar çevirdiklerini duyabilirim," diye yanıtladı adam.</p>

  <p class="p62">"Entrika mı?" diye tekrarladı Laurana hayret içinde. "Şövalyelerden sanki düşmanlarımızmış gibi bahsediyorsun."</p>

  <p class="p62">"Ve onlar da Buzsınırı'na giderek bir ejderha küresi bulmaktan bahsediyorlar."</p>

  <p class="p62">Kadın bir şeyler daha söyleyecekken adam onu susturdu ve dinlemeye devam etti. Ancak şövalyelerin konuşması bitmişti. Ayağa kalmışlar, donarak sertleşen kaslarını esnetmek için geriniyorlardı.</p>

  <p class="p62">Gilthanas, Laurana'yı tuttu ve hızla girişten uzaklaştırarak ısınmak için birbirlerine sokulmuş bir şekilde uyumaya devam eden Flint, Elistan ve Tasslehoff'un yattığı yere, karanlığın derinliklerine sürükledi.</p>

  <p class="p62">Laurana, onlara kıskançlıkla baktı.</p>

  <p class="p62">Yorgunluktan bitkin düşmüştü ancak uyuyamamıştı. Ne zaman içi geçse, o insafsız kara gözleri görüyor, boğazına batan bıçağı hissediyor ve korkunun geri dönüşüyle birlikte hemen uyanıyordu. Uyanıkken Tanis'i hatırlıyordu ve acısı o kadar şiddetliydi ki içi kan ağlıyordu. O ölmüştü ve kendi ruhu da onunla beraber ölmüştü. Onu gömüp, hayat yolculuğunun geri kalanında ona yol gösterecek övgü ve aşk ilahilerini söyleyerek teselli bile bulamamıştı. Onunla beraber gitmiş olsaydı...</p>

  <p class="p62">"Laurana, beni dinliyor musun?" diye sordu Gilthanas. "Bu önemli."</p>

  <p class="p62">"Evet Gil," diye yalan söyledi Laurana. Adamın söylemekte olduğu şeyler hakkında belli belirsiz bir fikri vardı. "Ejderha kürelerinden bahsediyordun. Onlar ne?"</p>

  <p class="p62">Gilthanas, kadının ne kadar solgun olduğunu farketti. Gözlerinin altını lekeleyen siyah halkaları, kırmızı ve şişkin gözlerini ve yanaklarındaki yaşlarla lekelenmiş kiri gördü. Kolunu ona doladı ve kadın da avunmak için adama yaslandı.</p>

  <p class="p62">"Bunların hiçbirini umursamadığını biliyorum," dedi adam yumuşak bir sesle, "ama yapmalısın. Bu önemli..."</p>

  <p class="p62">Laurana kafasını salladı. "Artık hiçbir şey önemli değil. Hiçbir şey. Gil"</p>

  <p class="p62">"Bu önemli, Laurana. Beni dinle! Ejderha küreleri, uzun süre önce büyücüler tarafından yaratılmış olan, kudretli bir büyüye sahip eşyalar. Büyü çalışırken onlardan bahsedildiğini duymuştum, onlar hakkında ustama soru sordum ama o bana çok az şey anlatabildi Kayıp Savaşlar sırasında ya Kralrahip ya da büyücülerin kendileri tarafından yok edildiklerine inandığını söylemişti sadece. Tek bildiği, küreler üzerinde hakimiyet kurabilenlerin, ejderhaları kontrol edebilecek olduğuydu."</p>

  <p class="p62">"O zamanlar dünyada ejderhaların kalıp kalmadığını bilmiyorduk, dolayısıyla hiçbirimiz bu konu hakkında düşünmedik." Elfin yüz ifadesi karardı. "Eğer bir ejderha küresi bulunmuşsa, insanların ellerine düşmemeli! Şu şövalye, Derek, bizi başından atmaya niyetli. Bizi bir gemiye bindirip eve göndermek istiyor ve ben bunun nedenini biliyorum. Solamn'lar, küreyi kendilerini kurtarmak için kullanmayı planlıyorlar. Bizim halkımızı düşünmüyorlar bile!"</p>

  <p class="p62">Laurana omuzlarını silkti. "Ne fark eder ki Gil? Birine sahip olsak bile, bu kürelerden biri bize yardım edebilecek ne yapabilir? Yüzlerce küre olsa ne olur? Kara Kraliçe'nin kudreti karşısında kazanamayız. Bir gün ya da bir hafta ya da bir ay için sağ kalmayı umabiliriz sadece, sonunda şerrin bizi bulacağını bilerek hep..."</p>

  <p class="p62">Sessiz bir umutsuzluk içinde ağladı. Kardeşi ona iyice sarıldı ancak kardeşini teselli ederken bile, ejderha küreleri hakkında konuşmaya devam etti.</p>

  <p class="p62">"Görünen o ki, Tasslehoff bu ejderha küresi hakkında bir şey biliyor," diye fısıldadı Gilthanas. "Belki sana söylemesi için onu ikna edebilirsin..."</p>

  <p class="p62">Laurana, gözyaşlarının arasından gülümsedi. "Eğer şövalyeler bu küre hakkında bilgi edinmek için Tasslehoff'a güveniyorlarsa, korkacak hiçbir şeyin olmadığını düşünüyorum kardeşim. Hiç şüphesiz Tas bu mükemmel hikayeyi uydurmuştur ve şövalyeler de ona inanacak kadar saflar."</p>

  <p class="p62">"Onlar aptal değil. Bu konu hakkında hiçbir şey söyleme!" diye uyardı Laurana'yı ve şövalyeler içeri girerken mağaradan dışarı çıktı. Yanından geçerken Brian'a omuz attı. Elfin öfkesi o kadar barizdi ki Brian merakla ona bakmak için durdu</p>

  <p class="p62">&nbsp;Dışarıda yağan kara karı izlerken Laurana usulca, umutsuzluk içinde göğüs geçirdi.</p>

  <p class="p19">"Hiçbir şeyin önemi yok Gil," diye tekrarladı bezgince. "Kazanamayız. Sadece ölme sıramızın gelmesini bekliyoruz."</p>

  <p class="p20"><span class="t30">*****</span></p>

  <p class="p62">Kar durdu ama gri bulutlar bütün gün ve gece boyunca onlarla kaldı. Hiç ejderha gözükmedi ve kimse etrafta bir ejderha olduğunda duyulan huzursuzluğu hissetmedi. Derek, ilerlemenin güvenli olduğuna karar verdi ve güneye doğru yürümeye koyuldular. Ejderha ordularıyla karşılaşmaktan korkarak ana yoldan uzak durdular ve yolculuk yavaş ilerledi. Sıcak kalmak için bir at battaniyesine sarınmış olan Tasslehoff hâlâ güçsüzdü ve oyunda olmasına karşın, titreyen bacakları kendi deyimiyle onu "<span class="t21">yar</span><span class="t21">ı</span> <span class="t21">yolda b</span><span class="t21">ı</span><span class="t21">rak</span><span class="t21">ı</span><span class="t21">yor</span>"du.</p>

  <p class="p62">Laurana transa girmiş gibi yürüyordu; ayaklarını hareket ettiriyor, kendisine söylenen yere gidiyor, durması söylendiğinde duruyordu ama nerede olduğu ve bunu neden yaptığı hakkında pek fikri yoktu. Handa, ejderhanın tepelerinde kükrediğini duydukları o son anları, patlamayı ve tavandaki kalın kirişlerin çöken üst katların ağırlığına dayanamayarak inlemesini ve o tavanda oluşmaya başlayan çatlakları anımsıyordu tekrar tekrar. Tanis onu tutmuş ve yerden kaldırarak elinden geldiğince uzağa fırlatmış, yıkımdan uzaklaştırmış ve çöküntünün altında kendisi kalmıştı.</p>

  <p class="p62">Kederinde yalnız değildi. Sturm'ün üzüntüsü, solgun yüzüne kazınmıştı. Flint sessiz ve içine kapanıktı ancak eski dostlarının kaybı yüzünden yaşadığı acı, dipsiz bir deniz kadar derin olmalıydı. Tasslehoff, bir zamanlar Caramon'a ait olduğunu düşündüğü bir mendil çıkarttı ve burnunu silmeye çalıştı. Yine de cesaretle ilerliyorlar, hatta kadına şefkat dolu bir kelime mırıldanabilecek veya kadının eline arkadaşça vuracak gücü kendilerinde buluyorlardı. Elistan kadını teselli etmeye çalıştı ve nazik dokunuşuyla, kadın kederinin biraz azaldığını hissetti ama adam elini çekip gittiğinde, ıstırabına geri düştü.</p>

  <p class="p62">Laurana, şövalyelerin gittikçe artan sabırsızlığını da hissediyordu. "Bu hızla," dediğini duydu Derek'in acımasızca, "Rigitt'e baharda varırız!" Herkesin gözlerini gökyüzünde tutan gergin korkuyu sezinledi. İçine düşmüş olduğu kara umutsuzluk kuyusundan çıkmayı deneyebileceğini hissetti ama karanlığı bırakmak istemiyordu. Yukarıdaki ışık çok parlaktı. Sesler çok yüksek ve sinir bozucuydu. Sessizlikte huzur buluyordu. Tıpkı molozların Tanis'i gömmesi gibi, üstünü kayalar ve toprakla örtmeyi ve diğerlerinin de onu gömmesine izin vererek çektiği çilelere son vermeyi hayal etti</p>

  <p class="p62">Karanlık tarafından sarılana kadar yürümeye devam ettiler. Laurana, eğer geçen gün kötüyse, gecenin daha beter olduğunu fark etti; zira yine uyuyamadı. Soğuk ve keyifsiz bir şafak söktü ve yola koyuldular. Bir zaman sonra, gece ve gündüz birleşmeye başladı Laurana için. Ayakta gördüğü rüyalara uyanıyor ve bir başkasına yürüdüğü rüyasını görüyordu. Hiçbir şey yiyemiyordu. Su içmesinin tek nedeni, birisinin su tulumunu ellerine tutuşturmasıydı. Keder ve bitkinlikten uyuşmuş bir halde, etrafında olup bitene aldırmadan yürümeye devam etti. Dostlarının kendisi için gittikçe daha çok endişelendiklerini biliyordu ve onlara umursamamalarını söylemek istiyordu ancak bu bile onun sarf edebileceğinden daha çok gayret istiyordu.</p>

  <p class="p62">Sonra bir gün, uyarı haykırışları duydu kadın ve uyurgezerlik halinden çıktı.</p>

  <p class="p62">Herkesin gökyüzüne bakarak bir şeyleri işaret ettiğini ve bağırdığını gördü. Aran yayını eline almış, ok sürmüştü. Derek, Tasslehoff'u tutup karla dolu bir hendeğe fırlatmıştı. Brian, diğerlerine gizlenmelerini söylüyordu.</p>

  <p class="p62">Laurana bulutlara baktı ve önce bir şey göremedi ama sonra devasa kanatlı on hayvan belirdi daireler çizerek yere doğru inen.</p>

  <p class="p62">Aran nişan alarak yayını kaldırdı.</p>

  <p class="p62">Laurana nefessiz kaldı ve fısıldadı, "Hayır! Dur!" O sırada Gilthanas da bir çığlık attı ve kendini şövalyenin üzerine fırlatıp hedefini şaşırttı, neredeyse adamı yere düşürüyordu. Derek, Gilthanas'a döndü ve çenesine bir yumruk atarak adamı yere indirdi Elistan, hareketsiz bir şekilde karın üzerinde yatan Gilthanas'a yardım etmeye koştu. Flint, Sturm'ün yanında duruyor, ikisi de göğe bakıyordu. Sturm kılıcını çekmişti; Flint de baltasıyla oynuyordu.</p>

  <p class="p62">Hendekteki karın içine dizlerine kadar batmış olan Tasslehoff kımıldandı, "Göremiyorum! Ne oluyor? Göremiyorum!"</p>

  <p class="p62">Aran dengesini sağladı ve tekrar ok takmaya başladı yayına, Laurana kardeşine baktı ama adam hâlâ baygındı. Kadın ileri koştu, Aran'ın kolunu yakaladı ve sıktı.</p>

  <p class="p62">"Ok atmayın sayın şövalye! Onlar grifon!"</p>

  <p class="p62">"Ee, yani?" dedi adam ters ters.</p>

  <p class="p62">"Grifonlar tehlikelidirler," diye bağırdı Laurana, adamı tutmaya devam ederken, "ancak sadece düşmanlarımız için!"</p>

  <p class="p62">Aran tereddüt etti. Derek'e baktı ve o da suratını asarak, "Ona güvenmiyorum. Hepsini vur," dedi Solamn lisanında.</p>

  <p class="p62">Laurana adamın ne dediğini anlamadı ama kendisine ters ters bakışından, ne söylemiş olabileceğini tahmin etti. Aran tekrar nişan almaya başlamıştı.</p>

  <p class="p62">"Hepsini tek bir okla vurabilir misiniz bayım?" diye sordu Laurana sinirle. "Çünkü yapmanız gereken bu. Birini vurursanız, diğerleri saldırıp hepimizi parçalara ayıracaklardır."</p>

  <p class="p62">Sturm, sözleriyle kadına arka çıktı. "Ona güvenebilirsin Aran," dedi. "Söylediklerinin doğru olduğuna hayatımı koyarım."</p>

  <p class="p62">Grifonlar artık neredeyse üstlerinde olduklarından, Aran'ın kadına güvenip güvenmemesinin bir önemi kalmamıştı. İri hayvanlar onlardan biraz uzağa indiler; tüylü kanatları açılmış, aslanınkine benzer arka bacakları zemine değiyor, kartal pençelerindeki sivri tırnaklarıyla yeri kazarak dengelerini koruyorlardı. Eğimli gagaların üstünde alev alev yanan siyah gözler, onlara düşmanca baktı.</p>

  <p class="p62">"Yayını indir," dedi Laurana, Aran'a. "Sturm, Flint, geri kalanlar; silahlarınızı kaldırın."</p>

  <p class="p62">Sturm, kadının söylediğini derhal yaptı. Flint baltasını sırtındaki koşumuna koydu ama elini sapının yakınında tuttu. Aran yayını indirdi. Derek inatla kafasını salladı ve silahını elinde tutmaya devam etti.</p>

  <p class="p62">Grifonları izleyen Laurana, gözlerindeki parıltıyı gördü. Gagaları çatırdadı. Aslan tırnaklar toprağı kazıdı, aslan kuyruklar sallanarak kartal pençeler havaya kalktı ve büküldü.</p>

  <p class="p62">"Kılıcını derhal kaldır sayın şövalye!" diyerek tısladı Laurana sıktığı dişlerinin arasından Derek'e, "Yoksa hepimizin mahvına neden olacaksın!"</p>

  <p class="p62">Derek yüzünde sert bir ifadeyle baktı kadına. Sonra, sinirli bir hareketle, kılıcını kınına soktu.</p>

  <p class="p62">Laurana, bu tehlikeli durumu halledebilmesini umarak, başını çevirip kardeşine baktı. Gilthanas kendisine gelmişti ancak Elistan'a yaslanmış çenesini ovalıyor ve sersem sersem etrafa bakıyordu. Bunu halletmek kadına kalmıştı.</p>

  <p class="p62">Laurana, altın düğümleri az da olsa açabilmek için parmaklarıyla saçlarını taradı ve üstüne çeki düzen verdi. Bir avuç kar alarak yüzünü temizledi. Diğerleri, sanki aklını kaçırmış gibi bakıyorlardı ona ama kadın ne yaptığını biliyordu. Qualinesti'deyken sık sık grifonlarla iş yapmıştı.</p>

  <p class="p62">Asil, vakarlı hayvanlar olan grifonlar, protokol ve formalitelere önem verirlerdi. Her şeye alındıklarından azami nezaketle yaklaşılmaları gerekirdi yoksa bir anda öfkelenirlerdi. Bütün dikkatlerini kadına vermişlerdi. Diğerlerini yok sayıyorlardı. Grifonlar insanlar, cüceler ve kenderlerden hoşlanmazlar, onlara güvenmezlerdi ve onları anında öldürebilirlerdi. Grifonlar elfleri de her zaman sevmezlerdi ama elfleri tanırlardı ve bazen onlara hizmet etmeye ikna edilebilirlerdi, özellikle de grifonlarla özel bir ilişkilerinin olmasından keyif alan kraliyet ailesine mensup elfler tarafından. Onlarla konuşmadan önce Laurana'nın kendisine çeki düzen vermeye çalışması, grifonları memnun edecekti.</p>

  <p class="p62">Onlarla yüzleşmek için ileri doğru yürümeye başladı kadın. Sturm, kadına eşlik etmek için hareketlendi ama kadın hayvanların gözünün öfkeyle parladığını gördü ve kafasını salladı.</p>

  <p class="p62">"Sen bir insansın ve bir kılıç taşıyorsun," dedi usulca. "Bundan hoşlanmazlar. Bunu tek başıma yapmalıyım."</p>

  <p class="p62">Laurana, liderden iki metre kadar uzakta durdu ve eğilerek selam verdi. "Böylesine bir ihtişamın huzurunda bulunmaktan gurur duyuyorum." dedi Elf lisanında. "Ben ve yoldaşlarım" &ndash;arkasında duranları işaret etti&ndash; "size nasıl hizmet edebiliriz?"</p>

  <p class="p62">Grifonlar, ejderhaların aksine, konuşma yetisine sahip değillerdir. Efsanelere göre, tanrılar bu hayvanlara insansılarla iletişim kurma yetisini önermişlerdi ancak grifonlar, kendilerinden çok daha alt seviyede olan bu yaratıklarla konuşmak için bir neden görmediklerinden, kibirle reddetmişlerdi. Bu ve benzeri pek çok şey yüzünden grifonlar, kendilerini ejderhalardan üstün görürlerdi.</p>

  <p class="p62">Ancak yüzyıllar içinde grifonlar ve elfler arasında özel bir ilişki gelişince, elf kraliyet ailesinin üyeleri zihinsel yollarla bu kanatlı hayvanlarla iletişim kurmayı öğrenmişlerdi. Laurana, vakti zamanında, babasının elçisi olarak, evleri Qualinesti yakınlarında olan grifonlarla ilişki kurmuştu. Onlara istedikleri saygı ve hürmetle davranmayı biliyordu ve kelimelerle olmasa da söylediklerinin özünü anlayabiliyordu.</p>

  <p class="p62">Hayvanın düşünceleri kadının kafasına girdi. Grifon, onun gerçekten de Qualinestili Güneşin Sözcüsü'nün kızı olup olmadığını bilmek istiyordu. Grifonun şüpheli olduğu barizdi. Laurana bunun için hayvanı suçlayamazdı. Çünkü kendisi bir elf prensesi gibi gözükmüyordu.</p>

  <p class="p62">"Qualinestili Güneşin Sözcüsü olan babamın kızı olma şerefine nailim." Laurana doğru bir şekilde cevaplamayı başardı fakat soru yüzünden çok şaşırmıştı. "Sorumu mazur görün Ulu Varlık, lakin beni nasıl tanıdınız? Beni nerede bulacağınızı nasıl bildiniz?"</p>

  <p class="p62">"Ne oluyor?" diye sordu Derek kısık bir sesle. "Bu canavarlarla gerçekten iletişim kurduğuna inanmamızı mı bekliyor?" Elistan, adama azarlarcasına baktı.</p>

  <p class="p62">"Qualinesti ve Silvanesti kraliyet ailelerine mensup olan kişilerin birçoğu gibi, Laurana da grifonlarla zihinsel iletişim kurma yetisine sahip."</p>

  <p class="p62">Derek, inanmazlıkla kafasını salladı ve Brian'a fısıldadı, "Bundan dövüşerek kurtulmaya hazır ol."</p>

  <p class="p62">Grifon, Laurana'yı baştan aşağı süzüp incelemeye devam etti ve sonunda ona inandı. Leydi Alhana Yıldızmeltemi tarafından, Güneşin Sözcüsü'nün kızı ve onun ağabeyini alıp istedikleri yere götürmeleri için gönderildiklerini söyledi.</p>

  <p class="p62">Bu muammayı açıklıyordu. Laurana, Tanis'le beraber Silvanesti prensesine rastladıklarını ve Alhana'yı bir Tarsis hapishanesine düşmekten nasıl kurtardıklarını duymuştu Gilthanas'tan. Görünüşe göre, Silvanesti prensesi onlara olan borcuna sadıktı. Onları bulmaları ve güvende olmalarını sağlamaları için grifonları göndermişti.</p>

  <p class="p62">Laurana ellerini çırptı. Sevinci yüzünden resmiyeti unutmuştu. "Bizi eve götürebilir misiniz?" diye bağırdı. "Qualinesti'ye?"</p>

  <p class="p62">Grifon kabul etti.</p>

  <p class="p62">Laurana evini özlemişti. Babasının sıcak kollarının arasında olmayı. Yeşil ormanları ve parlak nehirleri görmeyi. Mis kokulu havayı solumayı ve flütle arpın yumuşak, tatlı müziğini dinlemeyi. Güvende olduğunu ve sevildiğini bilmeyi. Uzun, yeşil otların arasına yatıp derin ve rüya görmediği bir uykuya dalmayı.</p>

  <p class="p62">Laurana, evini düşünürken, halkının Qualinesti'den kovulduğunu, sürgünde yaşadığını unutmuştu fakat hatırlamış olsaydı bile bir şey fark etmezdi.</p>

  <p class="p62">"Gilthanas!" diye bağırdı kardeşine Elf lisanında. "Bizi eve götürmek için gelmişler!" Diğerlerinin kendisini anlayamayacağını hatırlayarak kızardı ve sözlerini Ortak Dil'de tekrar etti. Tekrar grifonlara baktı. "Arkadaşlarımı da alır mısınız?"</p>

  <p class="p62">Grifonlar bu öneriden pek memnun değil gibilerdi. Şövalyelere ters ters baktılar, en sonunda hendekten çıkmayı başarmış olan ve heyecan içindeki Tas, "Gerçekten de bir grifon üstünde uçabilecek miyim? Böyle bir şeyi asla yapmamıştım. Bir keresinde bir pegasusa binmiştim," diyen kendere ise bariz bir düşmanlıkla baktılar.</p>

  <p class="p62">Grifonlar bunu kendi aralarında konuştular ve en nihayetinde, diğerlerini de taşımaya karar verdiler. Leydi Alhana'nın da bu iyiliği onlardan istediğine, ancak grifonların bunu asla itiraf etmeyeceğine dair belli belirsiz bir izlenime kapıldı Laurana. Fakat diğerlerinin, özellikle de kender ve şövalyelerin, yanlarına yaklaşmalarına izin vermeden önce bir sürü koşul sıraladılar.</p>

  <p class="p62">Laurana, iyi haberleri diğerlerine vermek için döndüğünde, sözlerinin sert, şüpheli ya da huzursuz bakışlarla karşılandığını gördü.</p>

  <p class="p62">"Siz, kardeşiniz ve geri kalanlar, eğer isterseniz, bu yaratıklarla gidebilirsiniz," dedi Derek soğuk bir edayla, "ancak kender bizimle kalıyor."</p>

  <p class="p62">"Ya kender seninle kalmak istemezse?" diye sordu Tasslehoff, fakat kimse onu umursamadı.</p>

  <p class="p62">Gilthanas ayağa kalkmıştı. Çenesi şişmişti ama heyheyleri üstündeydi. "Şövalyelerle birlikte kalıyorum," dedi Elf lisanında. "Onların bu ejderha küresini ellerine geçirmelerine izin vermeyeceğini ve bence sen de kalmalısın."</p>

  <p class="p62">Laurana, umutsuzluk içinde baktı adama. "Gil, bu sadece Tas'ın uydurduğu bir hikaye..."</p>

  <p class="p62">Gilthanas kafasını salladı. "Bu konuda yanılıyorsun. Şövalyeler, kürenin varlığıyla ilgili kanıtı Tarsis'teki kütüphanede buldular. Eğer bir ejderha küresinin bunca yüzyıldır sağlam kalmış olma ihtimali varsa, onu bulan ben olmak istiyorum."</p>

  <p class="p62">"Siz ikiniz neden bahsediyorsunuz?" diye sordu Derek işkillenerek. "Ortak Lisan'da konuşun ki hepimiz anlayabilelim."</p>

  <p class="p62">"Benimle kal Laurana," diye ısrar etti kardeşi, Elf lisanında konuşmaya devam ederek. "Bu küreyi almama yardım et. Yarımelf için yas tutacağına, halkımızın iyiliği için bunu yap."</p>

  <p class="p62">"Tanis, benim için kendi hayatını feda etti!" diye bağırdı Laurana boğuk bir sesle. "O olmasaydı ben..."</p>

  <p class="p62">Ancak Gilthanas dinlemiyordu. Şövalyelere baktı, sonra kardeşine döndü ve Ortak Lisan'da, "Grifonlardan bizi Buzsınırı'na götürmelerini iste," dedi.</p>

  <p class="p62">Derek, Aran ve Brian bakıştılar. Pek alışılmış olmasa da, bu ulaşım yöntemi bütün sorunlarını çözüyordu. Grifonlar denizin üzerinden uçabilirler ve bu sayede onları kısa bir süre içinde doğrudan hedeflerine götürebilirlerdi; bir tekne bulsalar bile &ndash;ki bu da kesin değildi&ndash; yolculukları en az haftalarca sürerdi.</p>

  <p class="p62">"Gil, lütfen, eve gidelim," diye yalvardı Laurana.</p>

  <p class="p62">"Eve gideceğiz Laurana, ejderha küresini bulduğumuz zaman," dedi Gilthanas. "Bu dar anlarında arkadaşlarımızı terk eder misin? Onları geride bırakır mısın? Arkadaşlarımız seni yüzüstü bırakmazlardı. Sturm'e sor ne yapmayı düşündüğünü."</p>

  <p class="p62">Kadının dostlarından hiçbiri konuşmamıştı henüz. Sessizce durup bir yandan izleyip dinliyorlar, araya karışmanın doğru olmadığını düşünüyorlardı. Kadına anlayışla baktılar, onu teselli etmeye hazırlanarak ihtiyaçlarını anladılar, kararı ona bıraktılar.</p>

  <p class="p62">"Ne yapmalıyım?" diye sordu kadın Sturm'e.</p>

  <p class="p62">"Grifonlara seni evine götürmelerini söyle Laurana," dedi adam nazikçe. "Bizler Buzsınırı'na gideceğiz."</p>

  <p class="p62">Laurana kafasını salladı. "Anlamıyorsun. Grifonlar, ancak ben yanınızda olursam siz insanları sırtlarına alırlar... Onları anlayabilen bir tek ben varım. Gilthanas bunu öğrenecek kadar sabırlı olmadı hiç."</p>

  <p class="p62">"O halde biz de onların yardımı olmadan Buzsınırı'na gitmenin bir yolunu buluruz," diye belirtti Flint.</p>

  <p class="p62">"Benimle birlikte Qualinesti'ye gelebilirsin," dedi Laurana. "Neden gelmiyorsun?"</p>

  <p class="p62">"Kender yüzünden," diye açıkladı Flint. "Şövalyeler onu Buzsınırı'na götürmeyi planlıyorlar."</p>

  <p class="p62">"Anlamıyorum," dedi Laurana. "Eğer Tas gitmek istemiyorsa, Derek onu zorlayamaz."</p>

  <p class="p62">"Ona sen anlat," dedi Flint, Sturm'ü dürtükleyerek. Sturm, kısa bir tereddütten sonra, "Bence Tas gitmeli Laurana," dedi. "Bu ejderha küresinin bize çok yardımının dokunabileceğine katılıyorum ve eğer Tas giderse..." Durdu, sonra, "Derek, hedefine ulaşmak için kendi hayatını feda etmekte tereddüt etmez Laurana ve başkalarının hayatlarını da aynı kolaylıkla feda eder. Anlıyor musun?" diye sordu.</p>

  <p class="p62">"Ben Sturm ve şövalyelerle birlikte gideceğim," dedi Flint ve huysuz huysuz ekledi, "Hem, birinin onları Tasslehoff'tan koruması gerekiyor." Cüce uzandı ve acemice kadının eline hafif hafif vurdu. "Sturm haklı. Sen evine git Laurana. Biz kendi başımızın çaresine bakarız."</p>

  <p class="p62">Laurana en son akıl hocasına, rehberine, Elistan'a baktı. Adam, boynuna taktığı Paladine madalyonuna dokundu hafifçe.</p>

  <p class="p62">Sorunu için Paladine'e danışması gerektiğini söylüyordu. Laurana'nın bunu tanrıya sormaya ihtiyacı yoktu. Ne yapmak istediğini ve ne yapması gerektiğini biliyordu. Arkadaşlarını Buzsınırı'na uzanan uzun ve tehlikeli yolda tek başlarına bırakıp güvenliğe gidemezdi, onlara hızlı ve güvenli bir ulaşım yolu sunabilecekken olmazdı. Gilthanas haklıydı. Kendisini yalnız bırakmayı asla düşünmeyecek olan dostlarını terk edemezdi.</p>

  <p class="p62">Laurana son bir kez düşündü evini özlemle ve sonra dostlarından ayrılarak&nbsp; grifonların yanına gitti. "Bizi Qualinesti'ye götürme teklifiniz için size şükranlarımı sunuyorum," dedi. Konuşmaya başladığında titreyen sesi, devam ettikçe güçlendi. "Lakin güneydeki Buzsınırı'nda ziyadesiyle müstacel bir vazifemiz var. Beni ve arkadaşlarımı oraya götürmeniz mümkün olabilir mi acaba?"</p>

  <p class="p62">Derek, yüksek sesle, "Buzsınırı, Ejderha-Yüceefendisi'nin Feal-Thas isimli kötü bir elf büyücü olduğunu ve bizim de onu yok etmeye gittiğimizi söyle hayvanlara," dedi.</p>

  <p class="p62">Bu sözler grifonları epey eğlendirmiş gibiydi. Birkaç tanesi yüksek sesle öttü ve arka ayaklarını yere vurarak aslan kuyruğunu salladı. Liderleri, bir pençesiyle gagasını kaşıdı ve Laurana'ya bu Feal-Thas'ı tanıdıklarını belirtti. O bir kara elfti, sevgilisini öldürdüğü için Afet'ten önce Silvanesti'den sürülmüştü ve demirlere bürünmüş bir avuç aptal tarafından alaşağı edilemeyecek kadar kudretli bir büyücüydü. Grifon, ilk kararının daha akıllıca olduğunu söyledi kadına. Hayvan, ona ait olduğu yere, evine, babasının yanına dönmesini önerdi.</p>

  <p class="p62">"Teşekkür ederim Ulu Varlık," dedi Laurana nazik fakat kendinden emin bir şekilde, "Lakin Buzsınırı'na gideceğiz."</p>

  <p class="p62">Grifonun "<span class="t21">ait oldu</span><span class="t21">ğ</span><span class="t21">u yere</span>" gitmesi gerektiği hakkında &ndash;sanki sorumsuz, pervasız bir çocukmuşcasına&ndash; verdiği nasihat Laurana'ya çok dokundu. Bir zamanlar öyle bir çocuk olmuştu ancak artık değildi.</p>

  <p class="p62">"Eğer siz bizi götürmüyorsanız," diyerek devam etti grifonların reddetmek üzere olduğunu görünce, "o halde oraya kendi başımıza gitmek zorundayız. Silvanesti'ye döndüğünüzde Leydi Alhana'ya ilgisi ve alakası için şükranlarımı iletmenizi istirham ediyorum."</p>

  <p class="p62">Grifon, kadının ricasını değerlendirdi. Laurana ve diğerlerini istedikleri yere götürmeyi reddettiğini söylemek zorunda kalacaktı Leydi Alhana'ya. Grifonlar, bağlı olmadıkları elflere hizmet zorunda hissetmezlerdi kendilerini ama bu işi yapmayı kabul etmişlerdi ve hayvanlar bunu gerçekleştirmelerinin onur meselesi olduğunu düşünürlerdi. Ayrıca düşününce, Buzsınırı, Silvanesti yakınlarında olan evlerine daha yakındı. Qualinesti ise çok uzaktı.</p>

  <p class="p62">"Sizi götüreceğiz," diyerek kabul etti grifon isteksizce, "Leydi Alhana'nın hatırına."</p>

  <p class="p62">"Size ve kardeşlerinize bütün kalbimle şükranlarımı sunuyorum," dedi Laurana eğilerek. "Evime döndüğümde sizleri ödüllendireceğim."</p>

  <p class="p62">Grifon homurdandı. Bu nazik jesti takdir etmişti etmesine de Laurana'nm sözünü tutacak kadar yaşayacağından şüphe ettiği belliydi.</p>

  <p class="p62">Flint bir grifona, özellikle de eyersiz binme fikrinden dolayı öfkeyle bakıyordu.</p>

  <p class="p62">"Eyersiz ata binmekten pek farkı yok," dedi Gilthanas yatıştırıcı bir şekilde.</p>

  <p class="p62">"Bir attan düşersen, şişliklerin ve eziklerin olur, sadece," dedi Flint. "Ama bu koca yaratığın sırtından düşersem parçalarım çok geniş bir alana yayılır!"</p>

  <p class="p62">Grifonun sırtına binmek için Sturm'ün kendisine yardım etmesine izin verirken bile homurdanmaya devam etti.</p>

  <p class="p62">Laurana, kanatların arasına oturmasını ve kollarını grifonun boynuna dolayarak sıkıca tutunmasını söyledi cüceye. Bu sonuncusu gereksizdi zira Flint hayvana öyle bir sarılmıştı ki, grifon boğulacak gibiydi.</p>

  <p class="p62">"Aşağı bakma. Uçarken başın dönerse gözlerini kapat ve başını grifonun yelesine yasla," dedi adama.</p>

  <p class="p62">Bunun üzerine Flint, muzafferane bir edayla Tasslehoff'a baktı.</p>

  <p class="p62">"Sana grifonların yelelerinin olduğunu söylemiştim, seni kapı kulbu! "</p>

  <p class="p62">Ama, Flint," diye yanıtladı Tas, "grifonun yelesi tüyden. Senin miğferindeki yele ise at kılı..."</p>

  <p class="p62">"O grifon yelesi!" diye ısrar etti Flint.</p>

  <p class="p62">Bundan sonra dik oturdu ve kavrayışını gevşetti; grifon sırtında uçmak cücelerin her gün yaptığı bir şeymiş gibi davranmaya çalıştı.</p>

  <p class="p62">Şövalyeler çok tedirgindiler. Aran çok ağır olduğunu, hayvanın kendisini taşıyamayacağını söyledi. Grifon sadece homurdandı ve gitmek için sabırsızlanarak hem kafasını hem de kuyruğunu salladı. Aran ve Brian, gönülsüzce bindiler hayvanlarına. Sturm, Buzsınırı'nda durduktan sonra onu Lunitari'yi ziyaret etmeye götürüp götüremeyeceklerini grifonlara sorarken yakalanan Tasslehoff'a göz kulak oldu. Derek'in şüpheleri varsa bile, hepsini kendisine sakladı. Herkes yerine yerleştiğinde Laurana'yı taşıyan lider grifon havaya sıçradı ve diğerleri de onu takip etti.</p>

  <p class="p62">Laurana, grifon sırtında daha önce uçmuştu. Uçmaya alışkındı ve yol arkadaşlarını endişeyle gözledi. Havalanırlarken Brian bembeyaz kesilmişti ancak uçarken altında yayılan yeryüzüne dikti gözlerini ve huşu içinde bakarak keyfini çıkarttı. Derek sert ve suratsızdı, dudaklarını birbirine bastırmıştı. Aşağı bakmadı ama yüzünü de saklamadı. Aran eğleniyordu. Kara Kraliçe'nin adamlarının kötü ejderhaları sürmesi gibi, onların da grifonları kendilerini savaşa taşımaya ikna etmeye çalışmaları gerektiğini söyledi bağırarak. Sturm, bir bulut yakalamaya çalışırken neredeyse aşağıya düşecek olan Tasslehoff'u sıkıca tutmak dışında hiçbir şey yapamıyordu.</p>

  <p class="p62">Altlarında karla kaplı Toz Bozkırları vardı. Bir grup Bozkırlı gördüler; üzerlerinden grifonların gölgeleri geçen adamlar durdular ve onlara baktılar. Hayvanlar, Rigitt üzerinden uçtular ve ejderha ordusuna dair hiçbir iz görmemiş olmalarına karşın, rıhtımın kaçmaya çalışan insanlarla dolup taştığını farkettiler. Limanda sadece birkaç gemi vardı, deniz yoluyla kaçmaya çalışan bunca insanı taşıyamayacak kadar azdı sayıları.</p>

  <p class="p62">Rigitt'i arkalarında bırakarak, gri mavi denizin üzerinde uçtular ve artık hepsi yüzlerini grifonların yelelerine gömmüşlerdi; korkudan değil, ısınmak için. Buzuldan esen soğuk rüzgar yanaklarına batıyor, gözlerini yakıyor ve nefeslerini donduruyordu. Grifonlar daireler çizerek aşağı inmeye başladıklarında, Laurana tüylerin arasından dışarıya baktı ve altında mavi gölgelere sahip, donuk ve boş, beyaz bir arazi gördü.</p>

  <p class="p62">Kafasını grifonun tüylerinin arasına soktu ve her zaman bahar mevsimini yaşayan, daima ılık olan, havası gül, lavanta ve hanımeli kokan evini hayal etti.</p>

  <p class="p62">Gözyaşları derisinde dondu.</p>
</body>
</html>
