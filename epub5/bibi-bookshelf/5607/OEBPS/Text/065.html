<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 3 -</span><span class="t27"><br /></span><span class="t27">Kenderi kurtarmak.</span><span class="t27"><br /></span><span class="t27">Tarsis'ten kaç</span><span class="t27">ı</span><span class="t27">ş</span><span class="t27">.</span></h3>

  <p class="pFirst"><span class="drop_caps"><img alt="K" src="../Images/BD_Renaissance_K.png" /></span>ütüphaneden çıktığında, Tarsis'ten sağ kurtulmayı ummuyordu Brian. Crownguard Kalesi ve Vingaard'da yüzleştikleri Mavi Leydi'nin güçleri gibi örgütlü ve kararlı bir düşmanla karşılaşmayı beklemişti ve cesur bir şekilde ölerek yanında olabildiğince çok ejderan götürmeye karar ver-mişti. Ancak beklentisinin aksine, o ve diğer şövalyeler sokağa çıktıklarında gördükleri şey, fethetmekten ziyade yağma ve talanla, cinayet ve tecavüzle ilgilenen sarhoş ve lidersiz çetelerdi.</p>

  <p class="pSecond">En büyük tehlikeyi kırmızı ejderhalar oluşturuyorlardı ve gökte olmalarına rağmen, şehrin ve onun talihsiz sakinlerinin üstüne alev kustuklarından, şövalyeler tehlike altındaydılar. Ejderhalar üstlerinde kükreyip ateş saçarken, ara sıra dalarak bahtsız insanları pençelerine alırken ve onları havada midelerine indirirken, kapı aralıklarına saklanarak ya da molozların altına girerek ellerinden geldiğince sakındılar canavarlardan.</p>

  <p class="p62">Dost ya da düşman, herkes ejderhaların tehdidi altındaydı, zira ejderhaların goblin derisi pişirmekten veya ejderanları pişerken izlemekten hiçbir çekinceleri yoktu. Bir noktada Brian, tütmekte olan bir meşe ağacının altına korkak bir goblinle beraber sığındı, kendine kurban arayan bir kırmızı ejderha alçaktan uçarken ikisi de hareket etmeye cesaret edemediler. Ejderha uzaklaşınca goblin, yağlı deriden bir su tulumunun içinden bir şey içti ve kısa bir tereddütten sonra Brian'a da önerdi. Brian muhtemelen bu yaratığı öldürmeliydi ama bunu yapamadı. Brian nazikçe içkiyi reddetti ve elini sallayarak gobline gidebileceğini işaret etti. Goblin silkindi ve ihtiyatla baktıktan sonra Brian'a başını sallayıp koşarak ayrıldı. Derek, bundan sonraki on dakikayı Brian'ı aptalca duygusallığı konusunda azarlayarak geçirdi.</p>

  <p class="p62">Şövalyeler, Kırmızı Ejderha Hanı'na giden yolda dövüşerek, insanları hayvani düşmanlarından kurtararak ya da can çekişenlerin acılarını hafifleterek ilerlediler. Şövalyelerin karşılaştığı düşmanların çoğu onların sert yüzlerine ve kanlı kılıçlarına bir kez baktı ve içlerinden daha cesur ve daha sarhoş olanlar dışında, hepsi kaçtı. Kısa bir süre sonra şövalyeler fark ettiler ki, ejderha ordusu Tarsis'i tahrip ettikten sonra, yağmaladıklarını ve kölelerini yanlarına alan sarhoş askerler geri çekilerek gecenin içine karışacaklardı. Yüceefendi bu şehri almak değil, onu yok etmek istiyordu.</p>

  <p class="p62">Derek, Kırmızı Ejderha Hanı'nı bulmak ve kendere ne olduğunu öğrenmek olan hedefinden asla şaşmadı. Ancak hanın yakınlarındaki bir ara sokaktan ilerlerken, şövalyeler yere düşmüş bir kadının üzerine, belli ki kötü bir niyetle eğilmiş bir ejderan ve bir insan askere rastladılar. Şövalyeler kadını o ikisinden kurtarmak için hızlandılar ancak onlara ulaşamadan ejderan ve asker kaçtılar ve binaların çatılarında ilerleyerek gecenin içinde kayboldular.</p>

  <p class="p62">"Onların peşinden gitsek mi?" diye sordu Aran yorgun bir şekilde.</p>

  <p class="p62">Hepsi tükenmiş, dumandan boğulmak üzereydi. Brian'ın boğazı öksürmekten yırtılmış ve susuzluktan kurumuştu. Etraftaki hiçbir kuyudan su içmeye cesaret edemiyorlardı çünkü hepsinin içinde kırmızımsı bir renk vardı.</p>

  <p class="p62">"Anlamı yok," dedi Derek kafasını sallarken. "Brian, kadına zarar gelmediğinden emin ol. Aran, benimle gel. Han hemen yandaki blokta."</p>

  <p class="p62">Brian yardım etmek için ilerledi ve orta yaşlı bir adamın kadını ayağa kaldırmakta olduğunu gördü. Brian onların akraba olduklarını düşünüyordu ki; kadını iyice görünce onun bir elf olduğunu anladı ve yüzünün göz yaşlarıyla çizgi çizgi açılmış toprak, is ve kanla lekelenmiş olmasına karşın kadının güzelliği karşısında nefesi kesildi.</p>

  <p class="p62">Adam, silahlı erkekleri görünce ayağa kalktı ve kadını korumaya hazır bir şekilde kadının önünde dikildi. Brian, adamın sakallı olduğunu ve bir zamanlar beyazmış gibi gözüken ancak şehrine yağan kurum ve külden dolayı griye dönmüş bir cübbe giydiğini gördü. Adam hiç silahı olmamasına rağmen sırtı dik, korkusuz duruyordu. Korkunç ışık altında göğsünde bir madalyon parıldıyordu. Adam bir ermişti.</p>

  <p class="p62">Bir ermiş ve bir elf kadını.</p>

  <p class="p62">"Korkmayın. Ben bir Solamniya Şövalyesiyim, efendim," dedi Brian. Arkasına döndü ve omzunun üzerinden, "Derek! Onları buldum," diye seslendi.</p>

  <p class="p62">"Siz Elistan olmalısınız," diye ekledi Brian kendisine şaşkınlık içinde bakan ikiliye dönerek. "Ve siz de Qualinestili Laurana. Yaralandınız mı hanımefendi? Size zarar verdiler mi?"</p>

  <p class="p62">"Hayır ama amaçları oydu," dedi Laurana.</p>

  <p class="p62">Sersemlemiş, ambale olmuş gibi gözüküyordu.</p>

  <p class="p62">"O kadar korkunç, o kadar şaşırtıcıydı ki... Aralarından biri beni tanıyor gibiydi. Bana çok ilginç şeyler söyledi... ama bu nasıl mümkün olabilir?"</p>

  <p class="p62">Elistan, bir kolunu kadına doladı. Kadın titreyerek adama yaslandı. "Yüzünü göremedim, bir fularla gizlemişti ama gözlerini görebildim..."</p>

  <p class="p62">"Bizi nasıl tanıdınız beyler?" diye sordu Elistan, sokakta aniden esen rüzgarın taşıdığı duman yüzünden öksüren Derek ve Aran da onlara katılırken.</p>

  <p class="p62">"Soruların zamanı değil bayım," dedi Derek amirane bir sesle. "Hâlâ tehlikedesiniz. Kender, Brightblade ve grubunuzun geri kalanı nerede?" Etrafına bakındı. "Tanis Yarımelf nerede?"</p>

  <p class="p62">İsmi duyan Laurana hıçkırdı ve eliyle ağzını kapattı. Yanaklarından aşağı gözyaşları süzüldü ve kadın sendeledi. Elistan kadını tuttu ve bir elf erkek hızla kadının yanına geldi. Brian, elfin Gilthanas olduğunu farketti. O, Tanis ve diğerleriyle birlikte kütüphanedeydi. Gilthanas şövalyelere baktı, başını sallayarak kısaca bir selam verdi ve kardeşiyle ilgilendi. Kendi dillerinde, nazikçe konuştu Laurana ile.</p>

  <p class="p62">"Ben onunla kalırım," dedi Gilthanas, Elistan'a. "Sen gidip kenderle ilgilen."</p>

  <p class="p62">"Kender," diye tekrarladı Derek. "Tasslehoff'tan mı bahsediyor? Nerede?"</p>

  <p class="p62">"Üzerine bir kiriş düşünce Tasslehoff yaralandı," diye açıkladı Elistan şövalyelerle birlikte sokaktan aşağı ilerlerken. "Ölmek üzereydi ama merhametli Paladine onu bize bağışladı. Orada, diğerleriyle beraber."</p>

  <p class="p62">Brian, kafasını sallayıp alayla sırıtan Derek'e baktı.</p>

  <p class="p62">"Tekrar selam, Sör Şövalyeler!" diye bağıran Tasslehoff elini salladı, sonra da soluk borusuna dolan duman yüzünden öksürdü.</p>

  <p class="p62">"Onun yaralı olmadığına emin misiniz?" diye sordu Brian hayretle. "Şu haline bir bakın!"</p>

  <p class="p62">Kenderin giysileri yırtılmış ve kanla kaplanmıştı. Tepe saçı kandan yapış yapış olmuştu. Yüzü ve kolları yara bere içindeydi ancak bereleri geçiyor gibiydi. Tasslehoff, Brian'ın sorusunu ayağa fırlayarak cevapladı.</p>

  <p class="p62">"İyiyim ben!" diye bildirdi. "Bir ev yıkıldı, bam, tam üzerime! Göğsüm içeri çökmüştü ve yapabildiğim zaman çok komik nefes alıyordum ki bazen alamıyordum bile ve çok canım acıyordu ve gidici olduğumu düşünüyordum. Ama Elistan, hayatımı kurtarması için Paladine'e yakardı ve o da yaptı! Düşününce," diye ekledi kender ve öksürmek için durakladıktan sonra, "Paladine hayatımı kurtardı!" dedi gururla.</p>

  <p class="p62">"Bununla neden uğraştığını hiç anlamıyorum," dedi cüce ve kenderin sırtına vurdu. "Üstüne bir bina yıkılmasına izin verecek kadar salak bir kendere Reorx asla yardım etmezdi!"</p>

  <p class="p62">"Binanın üzerime yıkılmasına izin falan vermedim ben!" dedi Tas sabırla. "Kendi işimle ilgilenerek koşuyordum ki bina zıplar gibi oldu ve sarsıldı ve bir baktım... hey, Laurana! Duydun mu? Üzerime bir bina yıkıldı ve Paladine hayatımı kurtardı!"</p>

  <p class="p62">"Yeter!" dedi Derek. "Acele etmeliyiz! Burası hâlâ düşman kaynıyor. Grubunuzun geri kalanı nerede Brightblade? Yarımelf ve Leydi Alhana?"</p>

  <p class="p62">"O karmaşada birbirimizden ayrı düşmüştük," dedi Sturm.</p>

  <p class="p62">Bitkin gözüküyordu, yüzü üzüntü ve kederle çizgi çizgi olmuştu. "Han, bir ejderha ateşinin saldırısına uğradı. Diğerleri..." Sturm devam edemedi. Kafasını salladı.</p>

  <p class="p62">"Anlıyorum," dedi Derek. "Başınız sağ olsun ancak şimdi kendimizi ve arkadaşlarını güvenli bir yere götürmeliyiz."</p>

  <p class="p62">"Başımız mı sağ olsun? Hangi baş? Sen neden bahsediyorsun? Henüz buradan ayrılamayız! Tanis'e ne olacak? Ve Raistlin'e, Caramon'a?"</p>

  <p class="p62">Flint, yüzünü eliyle örttü.</p>

  <p class="p62">"Tas," dedi Sturm nazikçe, bir dizinin üzerine çöküp ellerini kenderin omuzlarına koyarken, "yapabileceğimiz hiçbir şey yok. Han çöktü ve o ve diğerleri altına gömüldüler..."</p>

  <p class="p62">"Sana inanmıyorum," diye bağırdı Tas.</p>

  <p class="p62">Sturm'ün kavrayışından kendini kurtararak güçsüzce sendeledi hana doğru. "Tanis! Caramon! Raistlin! Pes etmeyin! Sizi kurtarmaya geliyorum!"</p>

  <p class="p62">Pek ilerleyemeden dizleri çözüldü ve yere yığıldı. Sturm, Tas'ı kucağına aldı ve şövalyelerin onları beklediği yere döndü.</p>

  <p class="p62">"Bırak beni! Onları kurtarmam gerekiyor! Paladine onları geri getirecektir! Beni geri getirdi!" Tas, Sturm'den kurtulmaya çabaladı.</p>

  <p class="p62">"Tas," dedi Elistan, Sturm onu yere bırakırken nazikçe omzuna vurarak, "dostlarımız artık tanrılarla beraber. Onların gitmelerine izin vermemiz lazım."</p>

  <p class="p62">Tas inatla kafasını salladı ama çığlıkları hıçkırıklara dönüştü ve mücadele etmeyi bıraktı.</p>

  <p class="p62">"Sana ihtiyacım var Tas," diye ekledi Laurana titrek bir sesle. Kolunu kendere doladı. "Artık Tanis burada... burada olmadığına göre..."</p>

  <p class="p62">Tasslehoff, Laurana'nın elini tuttu ve sıktı. "Sana ben bakarım," dedi. "Söz veriyorum."</p>

  <p class="p62">Derek grubu bir araya topladı ve güney kapısının olduğu yöne doğru ilerletmeye başladı. Aran, elinde kılıcıyla başa geçti. Brian her zamanki gibi arkayı kolladı. Derek, kenderin yakınından ayrılmadı.</p>

  <p class="p62">İki gün! diye düşündü Brian. Sadece iki gün önce geçmiştim bu kapıdan. O kadar çok şey oldu ki, iki yıl gibi geliyor.</p>

  <p class="p62">Brian, neredeyse kütüphaneye, Lillith'e dönecekti. Ejderha küresi avına Derek ve Aran beraber devam edebilirlerdi. Yolda durdu ve diğerlerinin ilerlemesini izledi.</p>

  <p class="p62">Derek ve Aran. İkisi birlikte Buzsınırı'na asla varamazlardı; arabuluculuk yapmazsa, Derek'in hırslarına hakim olmazsa, daha çılgın dürtülerini dizginlemezse başaramazlardı. Aran onlara katılmak için Şövalyeler Konseyi'ne bir söz vermişti ve onu terk edemez ya da verdiği sözü bozamazdı,</p>

  <p class="p62">Lillith, kendi sözünü tutuyordu. Bir şövalyenin kızı olsa da olmasa da, o gerçek bir Solamn'dı. Yemininden dönerse, kadını hayal kırıklıklığına uğratırdı. Yine de kadının iyi olduğundan emindi ama ayrılmaya dayanamıyordu. Ejderanların kadınlara yaptıkları korkunç şeyleri görmüştü.</p>

  <p class="p62">Bir el dokundu koluna. Brian başını kaldırınca, Elistan'ın yanında durduğunu gördü. "Gilean, Lillith'i elinde tutuyor," dedi ermiş. "Onun ya da diğerleri için endişelenmene gerek yok. Güvendeler. Ejderanlar onları bulamadı."</p>

  <p class="p62">Brian, ermişe dehşet içinde baktı. "Nasıl..."</p>

  <p class="p62">Ermiş ona gülümsedi. Gülümsemesi yorgun ve bitkin ama rahatlatıcıydı. Elistan, diğerlerine katılmak için adamın yanından ayrıldı ve Brian da, bir an tereddüt ettikten sonra onların arkalarından koştu.</p>

  <p class="p62">Laurana, Tas'la el ele yürüyordu. Gilthanas kadının hemen arkasından ilerliyordu. Flint, onların topuklarının dibinde yürüyordu ve Elistan'ın eli de cücenin omzundaydı. Sturm en arkadan gidiyor, korurcasına izliyordu hepsini.</p>

  <p class="p62">Brian, onlara hayretle baktı. Daha garip bir arkadaş grubu bulunamazdı; insan, cüce, kender, elf. Ancak bu kişilerin birbirlerine hissettikleri dostluk ve sevgi o kadar güçlüydü ki, hiçbir şey onları parçalayamazdı; ölüm bile...</p>

  <p class="p62">Böylesi dayanılmaz bir kayıptan sonra bile devam etmelerini sağlayan şeyin bu dostlukları olduğunu farketti Brian. Her biri, diğerlerini rahatlatmak ve onlara güç vermek için kendi kederini bir kenara koymuştu.</p>

  <p class="p62">Brian, onları kıskandığını hissetti aniden. O, Aran ve Derek çocukluklarından beri arkadaşlardı ve bir zamanlar bu kadar yakın olmuş olmalarına rağmen, artık değillerdi. Derek, kendini ruhunun ateşine kilitleyerek diğer ikisiyle arasında bir duvar örmüştü. Aran artık Derek'e güvenmiyordu. Burada bulunmasının nedeni Derek'in başarısızlığa uğramadığından emin olmaktı, ya da belki de, Brian kasvetle düşündü, Aran'ın burada bulunmasının nedeni Derek'in başarısız olduğundan emin olmaktı. Her şeyin ötesinde Aran, Gunthar'ın adamı...</p>

  <p class="p19">Brian ortada kalmıştı; aralarındaki çatlakların gittikçe genişledi-ğini bir tek o görüyor, hep beraber o karanlık yarıklara düşebileceklerini ve bir daha asla dönüş yolunu bulamayabileceklerini sadece o farkediyordu.</p>

  <p class="p20"><span class="t30">*****</span></p>

  <p class="p62">Şövalyeler ve korumaları altında olanlar, Tarsis'ten güven içinde çıktılar. Düşman askerleri ne onlara saldırdı ne de onları taciz etti, onlara ilgi gösterdikleri bile söylenemezdi. Ölümün pençesinde kıvranan Tarsis, kendi kanıyla dolu bir havuzun içinde yatıyordu. Gözlerinin feri sönüyor, ışığa kapanıyordu. Ejderhalar tarafından yıkılmış kapıdan çıkarak şehirden ayrılırken, parasını almış olan muhafızın bir kan birikintisi içinde ölmüş olduğunu gördü Brian.</p>

  <p class="p62">Şövalyeler, mesuliyetleri altındakileri güven içinde tepelere, önceden kamp kurmuş oldukları yere götürdüler. Brian uyuyamadı ve ilk nöbeti almayı önerdi. Yamaçta oturarak, alevlerin kükreyerek yanmasını ve sonra azalmasını izledi; en sonunda, yanacak hiçbir şey kalmadığında, alevler öldü.</p>

  <p class="p62">Tarsis de...</p>
</body>
</html>
