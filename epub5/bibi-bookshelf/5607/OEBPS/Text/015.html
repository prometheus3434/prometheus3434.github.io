<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 1 -</span><span class="t27"><br /></span><span class="t27">Grag,</span> <span class="t27">İ</span><span class="t27">mparator'a</span><span class="t27"><br /></span><span class="t27">rapor veriyor.</span><span class="t27"><br /></span><span class="t27">Mavi leydi sars</span><span class="t27">ı</span><span class="t27">l</span><span class="t27">ı</span><span class="t27">yor.</span></h3>

  <p class="pFirst"><span class="drop_caps"><img alt="S" src="../Images/BD_Renaissance_S.png" /></span>onbaharın sonu gelmiş, bir zamanlar parlak ve cüretkar renklere sahip olan yapraklar ölmüş, kırılgan kahverengi cesetleri rüzgarla dağıtılarak yere serilmiş, gelmekte olan kış karlarının altına acı çekmeden gömülmeyi bekliyorlardı.</p>

  <p class="pSecond">Kış neredeyse Ansalon'a gelmişti ve bununla birlikte sefer mevsimi de sona erecekti. Takhisis'in İmparator Ariakas kumandası altındaki orduları Ansalon'un büyük bir kısmını ele geçirmişti; batıdaki Nordmaar'dan doğudaki Kalaman'a, kuzeydeki Goodlund'dan güneydeki Abanasinya'ya kadar. Adamın Ansalon'un geri kalanını da fethetmek için planları vardı ve Kraliçe Takhisis, bu planların başlaması için sabırsızlanıyordu. Adamın savaşa devam etmesini istiyordu ama bunun olanaksız olduğu söylenmişti ona. Karla kaplı yollarda ordular yürüyemezdi. Erzak arabaları buz tutan kayalıklardan yuvarlanırlar ya da yağmurla ıslanmış patikalara saplanırlardı. En iyisi baharı beklemekti. Kış, dinlenme ve sonbahar savaşlarının yaralarını sarma mevsimiydi. Ordular, bahar geldiğinde güçlü ve yenilenmiş olarak ilerleyeceklerdi.</p>

  <p class="p62">Ayrıca Ariakas, askerlerinin yürümüyor olmasının savaşın devam etmediği anlamına gelmediği konusunda kadını temin etti. Karanlık ve gizli entrikalar hâlâ çevriliyorlardı. Bunu duyan Takhisis, kendini daha iyi hissetti.</p>

  <p class="p62">Son zaferlerinden memnun olan ejderha ordularının askerleri, fethettikleri kasaba ve şehirlere yerleşmiş, ele geçirdikleri kalelerin rahatlık ve sıcaklığında yaşıyorlar, savaş ganimetlerinin keyfini çıkartıyorlardı. Ambarlardaki tahıllara el koymuşlar, hoşlarına giden kadınları almışlar, mallarını ve ailelerini korumaya çalışanları öldürmüşlerdi. Bu kış, ejderhanın pençesi altında olanlar açlık ve korkuyla karşı karşıyayken, Takhisis'in askerleri iyi yaşayacaklardı.</p>

  <p class="p62">Ancak İmparator açısından her şey iyi değildi.</p>

  <p class="p62">Kışı Sanction'daki karargahında geçirmeyi umarken, batıdaki seferin planlandığı gibi gitmediği haberini almıştı. Hedefleri, yıl sonu gelmeden Qualinesti elflerini yok etmek ve cüce krallığı Thorbardin'i ele geçirmekti. Önce, Abanasinya'ya mükemmel bir sefer yürütmüş olan Kırmızı Ejderha Ordusu Yüceefendisi Verminaard'ın kendi köleleri tarafından öldürüldüğü haberi gelmişti. Sonra Qualinesti elflerinin kaçmayı başardığı ve sığınacak bir yer buldukları haberini almıştı. Sonra da Thorbardin'in kaybedildiğini duymuştu İmparator.</p>

  <p class="p62">Bu, ejderha ordularının yaşadığı ilk gerçek terslikti ve Ariakas, neyin yanlış gittiğini öğrenmek için Neraka'daki karargahına ulaşmak amacıyla kıtayı baştan başa geçmek zorunda kaldı. Şu anda Pax Tharkas kalesinin idaresinde olan komutanın Neraka'ya gelerek rapor vermesini emretti. Maalesef, Verminaard öldüğünden beri yetkinin kimde olduğu konusunda bir karışıklık vardı. Bir hobgoblin &ndash;Seçkinamir Toede&ndash; merhum Verminaard'ın kendisini komutan yardımcısı yaptığını ilan etmişti. Toede yolculuk için çantalarım topluyordu ki Thorbardin'in kaybı yüzünden Ariakas'ın korkunç öfkelendiği ve bunun acısını birinden çıkartacağı haberi ulaştı kendisine. Bunun üzerine, Seçkinamir bir anda başka bir yerde çok acil bir işinin olduğunu hatırladı. Pax Tharkas'ın ejderan komutanına, İmparator'a rapor vermesini emrettikten sonra Toede aceleyle ayrıldı.</p>

  <p class="p62">Ariakas, Kara Kraliçe'nin imparatorluğunun başkenti olan Neraka'daki askeri karargahında bulunan kışlasına taşındı ve komutanın gelmesini sabırsızlıkla bekledi. Ariakas, Verminaard'a değer verirdi ve böylesi yetenekli bir komutanın ölümünden dolayı sinirliydi. Ariakas cevap istiyordu ve Komutan Grag'ın yanıtları vermesini bekliyordu.</p>

  <p class="p62">Grag, daha önce Neraka'da bulunmamıştı ama etrafa bakınmayı düşünmüyordu. Diğer ejderanlar, onların türünün şehirde hoş karşılanmadığı konusunda, savaşı kazanması için Kara Kraliçe'ye yardım ederken "<span class="t21">onlar</span><span class="t21">ı</span><span class="t21">n türü</span>" canlarını verse de onu uyarmışlardı. Grag, görmek istediği şeyi gördü ve o da Kara Kraliçe'nin tapınağıydı.</p>

  <p class="p62">İstar, tanrılar tarafından yok edildiğinde Takhisis, Kralrahip'in tapınağının temel taşını almış ve onu Khalkist dağlarında bulunan bir yaylaya taşımıştı. Taşı ağaçlık içinde boş bir araziye koymuştu ve Tapınak da yavaş yavaş onun etrafında büyümüştü. Kadın, tapınağı gizlice dünyaya geçmesini sağlayacak bir kapı olarak kullanıyordu ki kapı bir anda Berem isimli genç bir adam ve onun kız kardeşi Jasla tarafından suratına kapatılmıştı.</p>

  <p class="p62">Temel taşını gören Berem, onu süsleyen mücevherlere hayran olmuş ve bir tanesini sökmek istemişti. Kız kardeşi Jasla, mücevherlerdeki kötülüğü hissetmiş ve ağabeyini engellemeye çalışmıştı. Berem sinirlenmişti. Taşı yerinden çıkartmış ve Jasla onu durdurmaya kalktığında onu itmişti. Kadın yere düşmüş, kafasını taşa vurmuş ve ölmüştü. Yeşil ziynet Berem'in göğsüne yapışmış ve adam da zamanda o noktaya saplanıp kalmıştı. Yaşlanmayacaktı. İşlediği suçtan dolayı dehşete düşen adam kaçmıştı.</p>

  <p class="p62">Takhisis kapıyı kullanarak Abyss'ten çıkmaya kalktığında, Jasla'nın iyi ruhunun temel taşının içine girdiğini ve pişman kardeşinin dönmesini beklediğini görmüştü. Takhisis dışarı çıkamıyordu. Sadece görüntüsü Krynn üzerinde yürüyebiliyordu ve bu da dünyadaki olayları etkileyebilme gücünü epeyce azaltıyordu. Ancak kendisi için büyük bir tehlike olduğunu sezmişti. Eğer Berem dönüp de kardeşiyle birleşirse kapı kapanacak ve kendisi, sonsuza dek dünyadan uzakta kalacaktı. Kapıyı tekrar açmanın ve açık kalmasını sağlamanın tek yolu, Berem'i bulmak ve onu öldürmekti. Böylece Yeşil Ziynetli Adam'm aranması başlamıştı.</p>

  <p class="p62">Tapınak, altında gömülü olan temel taşının etrafında büyümeye devam etmişti. Şu anda tapınak çok büyük bir yapıydı; etrafındaki toprakların tamamına hakimdi ve kilometrelerce öteden görülebiliyordu. Kıvrımlı ve çarpık duvarları ile yerden çıkan ve gökyüzünü elde etmeye çalışan bir pençe gibi gözüküyordu. Grag onun etkileyici olduğunu düşündü ve ona saygılarını sundu, uzaktan da olsa.</p>

  <p class="p62">Komutan Grag, Ariakas'ın karargahını kurduğu Mavi Ordu kışlasına giderken şehrin içinden geçmek zorunda değildi ve bu da ejderan için iyiydi. Şehrin dar sokakları çok kalabalıktı ve bu kalabalığın çoğunluğunu oluşturan insanlar, Grag'ın türüne karşı hiç sevgi beslemiyorlardı. Daha birkaç binayı geçmeden bir kavgaya karışmış olurdu. Ara sokaklardan yürümesine karşın birbirlerine zincirlenmiş kölelerden oluşan gürültülü bir sırayı pazara sürükleyen bir köle tüccarına rastladı; adam, yanından geçerken arkadaşına yüksek sesle iğrenç "<span class="t21">kertenkele adamlar</span>" hakkında bir şey söylemiş, içinden çıktıkları bataklığa geri dönmeleri gerektiğinden bahsetmişti. Grag, adamın boynunu kırmayı isterdi ama zaten geç kalmıştı ve yürümeye devam etti.</p>

  <p class="p62">Ariakas'ın resmi odası Kraliçesi'nin tapınağındaydı ama adam işlerini orada yürütmekten hoşlanmıyordu. Kendisini tanrıçasına adamış olmasına ve tanrıçası tarafından çok sevilmesine karşın Ariakas, Kraliçesi'nin rahiplerinden hoşlanmazdı. Tapınak'ta olduğunda gizlice kendisini gözetlediklerinden şüpheleniyordu ve haklıydı. Takhisis'in Yüce Rahibi olan Geceefendisi, Ansalon'un İmparatoru'nun kendisi olması gerektiğini ve basit bir askeri komutandan başkası olmayan Ariakas'ın da kendisine hizmet etmesi gerektiğini düşünüyordu.</p>

  <p class="p62">Ariakas'ın kendisinin aracılığına başvurmak yerine Kara Majesteleri ile doğrudan konuşabiliyor olması, adamı öfkeden deliye çeviriyordu. Geceefendisi, zamanının büyük bir kısmını Ariakas'ın kuyusunu kazmak ve saltanatını sona erdirmek için harcıyordu. Bu yüzden de Ariakas, ejderha ordusunun mavi kanadının şehre geldiğinde kaldığı Mavi Kışla'ya gelmesini emretmişti Grag'a.</p>

  <p class="p62">Şu anda Mavi Kanat batıdaydı, baharda Solamniya'ya saldırmak için hazırlanıyordu. Komutanları, Mavi Leydi olarak tanınan Ejderha Yüceefendisi'ne de Komutan Grag'la tanışması için Neraka'ya gelmesi emredilmişti. Mavi Kanat Solamniya'dayken kışlalarına Ariakas el koymuş, yanında adamlarını ve muhafızlarını da getirmişti. Adamın yardımcılarından biri yolunu kaybetmiş olan Grag'ı buldu ve Ariakas'ın içinde yaşadığı ve çalıştığı alçak, güdük ve şekilsiz binaya götürdü.</p>

  <p class="p62">Kapının önünde, Grag'ın hayatı boyunca gördüğü en iri iki ogre nöbet tutuyordu. Ogreler levha ve zincir zırh giyiyorlardı ve baştan aşağı silahlıydılar. Ejderan, kalın kafalı ve kaba ogrelerden nefret ederdi ve bu duygu karşılıklıydı, keza ogreler de ejderanların küstah zıpçıktılar olduklarını, başkalarının işlerine burunlarını soktuklarını düşünürlerdi. Grag, sorun çıkmasını bekleyerek gerildi ama bu iki ogre, Ariakas'ın kişisel muhafız birliğinin üyeleriydiler ve işlerini profesyonel bir biçimde yaptılar.</p>

  <p class="p62">"Silahlar," diye hırladı biri ve iri, kıllı elini uzattı.</p>

  <p class="p62">İmparatorun huzuruna kimse silahlı çıkamazdı. Grag bunu biliyordu ama neredeyse yumurtasının kabuğunu gözlerinin üstünden silkip attığı günden beri bir kılıç taşıyordu ve onsuz kendini çıplak ve savunmasız hissediyordu.</p>

  <p class="p62">Grag'ın tereddüdü üzerine öğrenin sarı gözleri kısıldı. Grag kılıç kemerini çözdü ve ogreye verdi; uzun ağızlı bıçağını da teslim etti. Tamamen savunmasız değildi. Her şeyin ötesinde büyüsü vardı.</p>

  <p class="p62">Ogrelerden biri Grag'ı gözünün önünde tutarken, diğeri içeri girerek Ariakas'a beklemekte olduğu bozak'ın geldiğini haber verdi. Grag, kapının dışında huzursuzca volta attı. İçerinden bir insan erkeğinin gürleyen kahkahası ve bir insan dişisinin sesi geldi; erkeğinki kadar derinden gelen bir ses değildi bu ama çoğu kadınınkinden daha derin, zengin ve boğuktu.</p>

  <p class="p62">Ogre geri döndü ve sosise benzeyen baş parmağıyla Grag'a girmesini işaret etti. Ogrenin kısık sarı gözlerindeki parlamayı ve ogrenin arkadaşının sırıtması yüzünden onun çürük dişlerini görünce, bu görüşmenin pek iyi geçmeyeceği hissine kapıldı ejderan.</p>

  <p class="p62">Kendini hazırlayan, kanatlarını mümkün olduğunca katlayan, bronz renkli pulları seğiren, pençeli ellerini tedirgince sıkan Grag, Ansalon'daki en güçlü ve en tehlikeli adamın huzuruna çıktı.</p>

  <p class="p62">Ariakas, iri ve etkileyici bir insan erkeğiydi; uzun siyah saçları ve yüzünde tıraş olmasına karşın siyah bir sakalın gölgesi vardı. Kırklı yaşlarının ortalarındaydı ki bu onu insanlar arasında orta yaşlı yapıyordu, ama mükemmel bir forma sahipti. Efsanevi fiziksel gücü hakkındaki hikayeler adamlarının dilindeydi ve bunlar arasında en ünlüsü, bir keresinde bir mızrağı bir adama fırlatıp vücudunu delerek geçmesiyle ilgili olandı.</p>

  <p class="p62">Ariakas'ın üzerinde kürk astarlı bir pelerin vardı; geniş omuzlarının üzerine atılmış olan pelerinin altından el yapımı ağır bir deri yelek gözüküyordu. Yeleğin amacı, adamı arkasından gelecek bir bıçak saldırısına karşı korumaktı çünkü Neraka'da bile Ariakas'ın görevinin ve hayatının sona erdiğini görmekten memnun olacak bir sürü kişi vardı. Belindeki kemerde bir kılıç asılıydı. Kılıç kemerinden, içinde büyü malzemeleri olan keseler ve bir parşömen kutusu da sarkıyordu ki bu dikkate şayandı, zira çoğu büyücünün bir zırh giymesi ve çelik silahlar taşıması tanrıları tarafından yasaklanmıştı.</p>

  <p class="p62">Büyü tanrılarının koyduğu kurallar Ariakas'ın umurunda değildi. O, büyülerini doğrudan Kara Kraliçe'nin kendisinden alıyordu ve bu durum, onun ve Grag'ın ortak noktasıydı. Bu ana kadar Ariakas'ın büyü yapma yeteneğini gerçekten de kullandığı Grag'ın aklına bile gelmemişti, ama büyülü eşyalarını silahları ile birlikte taşıyor olması, adamın çeliğe olduğu kadar büyüye de hakim olduğunun bir kanıtıydı.</p>

  <p class="p62">Ariakas'ın sırtı Grag'a dönüktü. Adam omzunun üzerinde ejderana şöyle bir baktı, sonra da kadınla ettiği muhabbete geri döndü. Grag ilgisini kadına yöneltti çünkü kadın, ejderha ordularının askerleri arasında en az Ariakas kadar &ndash;hatta ondan daha fazla ünlüydü.</p>

  <p class="p62">Kadının adı Kitiara uth Matar'dı. Siyah kıvırcık saçları rahatlık ve kolaylık açısından kısa kesilmiş olan kadın, otuzlarının başlarındaydı. Siyah gözleri ve gülümsemesini hafifçe çarpıtan, gülümserken dudaklarını bükmek gibi garip bir alışkanlığı vardı. Grag, kadının geçmişi hakkında hiçbir şey bilmiyordu. Kendisi bir sürüngendi, ejderhalarla akrabaydı, yumurtasından kendi başına çıkmıştı ve ne kendi ebeveynlerinin kim olduğu hakkında bir fikri vardı ne de başkalarının ebeveynlerinin kim olduğunu umursardı. Kitiara hakkında duyduğu tek şey, onun bir savaşçı olarak doğduğuydu ve Grag buna inandı. Kadın, kılıcını keyifli bir rahatlık içinde takıyordu ve Ariakas'ın boyundan, gücünden ve fiziksel varlığından azıcık bile sinmemişti.</p>

  <p class="p62">Grag, ikisinin sevgili olduğu hakkındaki dedikodunun doğru olup olmadığını merak etti.</p>

  <p class="p62">En sonunda konuşmaları bitti ve Ariakas, Grag'la görüşmeye tenezzül etti. İmparator döndü ve doğrudan ejderanın gözlerinin içine baktı. Grag ürktü. Bu, Abyss'e bakmak gibiydi ya da aslında Abyss'e girmek gibiydi; zira Grag içine çekildiğini, derisinin yüzüldüğünü, parçalara ayrıldığını ve bir kenara atıldığını &ndash; hepsini bir anda hissetti.</p>

  <p class="p62">Grag o kadar sarsılmıştı ki selam vermeyi unuttu. Ariakas'ın kalın siyah kaşlarının memnuniyetsizlikle çatıldığını görünce verdi gecikmeli selamını. Ariakas'ın arkasında duran Kitiara kollarını göğsünün üzerinde birleştirdi ve çarpık gülümsemesiyle gülümsedi ejderanın rahatsızlığına; sanki Grag'ın ne hissettiğini biliyor ve anlıyor gibiydi. Mavi ejderha zırhını giyen ve zırhı yolculuk yüzünden tozlu olan kadın, görünüşe göre daha yeni gelmişti.</p>

  <p class="p62">Ariakas, zarif kelimeler kullanan ya da nezaketle vakit kaybeden biri değildi. "Lord Verminaard'ın ölümü ve Thorbardin'in kaybedilişi," diye belirtti soğuk ve ölçülü bir sesle, "hakkında birçok farklı hikaye duydum. Sana buraya gelmeni emretmemin nedeni, Komutan, gerçeği duymak."</p>

  <p class="p62">"Evet, lordum," dedi Grag.</p>

  <p class="p62">"Takhisis adına yemin et," dedi Ariakas.</p>

  <p class="p62">"Sözlerimin doğruluğu konusunda Karanlık Majesteleri'ne sadakatim üzerine yemin ederim," dedi Grag. "Eğer değillerse kılıç tutan elimi kurutsun."</p>

  <p class="p62">Ariakas bunu yeterli bulmuş olmalı ki, devam etmesini işaret etti Grag'a. Ariakas ne kendisi oturdu, ne de ejderana oturması için izin verdi. Kitiara'da oturamıyordu çünkü komutanı ayaktaydı ama bir masaya yaslanarak gevşedi.</p>

  <p class="p62">Grag, Verminaard'ın suikastçıların elinde nasıl öldüğünün, aurak Dray-yan'ın Verminaard'ın kılığına bürünerek Ejderha Yüceefendisi'ni yaşıyormuş gibi gösterme fikrini nasıl tasarladığının, Grag ve Dray-yan'ın Thorbardin'i ele geçirmeyi nasıl planladıklarının, planlarının büyü, ihanet ve Işık tanrıları tarafından nasıl bozulduğunun hikayesini anlattı.</p>

  <p class="p62">Grag, raporunu verirken Ariakas'ın gittikçe sinirlendiğini görebiliyordu. Dray-yan'ın kuyuya düştüğü kısma istemeden geldiğinde, Kitiara kahkahalara boğuldu. Çileden çıkmış olan Ariakas kılıcını kınından çekti ve ejderanın üzerine doğru yürümeye başladı.</p>

  <p class="p62">Grag konuşmayı bir anda kesti ve bir adım geri çekildi. Pençeli parmakları seğirdi; büyü yapmaya başlamıştı. Ölebilirdi ama Takhisis adına, yalnız ölmeyecekti.</p>

  <p class="p62">Kitiara, kıkırdamaya devam ederken elini uzattı ve Ariakas'ın iri kolunu sıkıca tuttu.</p>

  <p class="p62">"En azından raporunu bitirene kadar Komutan Grag'ı öldürmeyin, lordum," dedi Kitiara. "En azından ben, hikayenin geri kalanını duymak için sabırsızlanıyorum."</p>

  <p class="p62">"Bunun seni bu kadar eğlendiriyor olmasına sevindim." diye hırladı Ariakas öfkeyle. Kılıcını kınına soktu ancak elini kabzasında tutmaya devam etti ve Grag'a sert sert baktı. "Bunda komik bir şey görmüyorum. Thorbardin, hâlâ Hylar cücelerinin kontrolünde ve büyülü çekici bulup uzun süredir kapalı olan kapılarını dünyaya açtıkları için artık eskisinden daha güçlüler. Cüce krallığının bizim hazinemize akması gereken demir, çelik ve zenginliği artık düşmanlarımızın ceplerine gidiyor. Bunların hepsinin nedeni de, Verminaard'ın kendisini öldürtmeyi başarması ve büyüklük hayaline kapılan salak bir aurak'ın dipsiz bir kuyunun içine düşmesi!"</p>

  <p class="p62">"Thorbardin'in kaybı bir darbe," dedi Kitiara sakin bir şekilde, "ama ölümcül olmadığı kesin. Doğru, cüce krallığının zenginliği işe yarardı ama onsuz da yapabilirsiniz. Asıl korkulması gereken şey, cüce ordusunun savaşa girmesi ve ben de bunun olacağını sanmıyorum. İnsanlar, kendilerine güvenmeyen elflerden nefret ederler ve kimse, herkesten tiksinen cücelerden hoşlanmaz. Onların birbirlerine saldırmaları, bize saldırmalarından daha olası."</p>

  <p class="p62">Ariakas homurdandı. Kaybetmeye alışkın değildi ve hâlâ memnun olmamıştı ama Kitiara'ya bir göz atan Grag, kadının usulca göz kırpmasından, krizin geçtiğini anladı. Bozak rahatladı ve kendini korumak için hazırladığı büyüyü bozdu. İmparator kafalarını keserken uysallıkla, "İlginiz için teşekkür ederim, lordum." diyecek olan bazı yalaka insanların aksine, bir ejderan dövüşmeden ölümüne boyun eğmezdi ve Grag zorlu bir rakipti. Güçlü Ariakas'ı öldürmeyi başaramayabilirdi ama kocaman ve pullu bir gövdeye, pençeli ellerle ayaklara ve iri kanatlara sahip olan ejderan, en azından insana biraz zarar verirdi. Mavi Leydi tehlikeyi görmüştü ve onun araya girmesinin sebebi de buydu.</p>

  <p class="p62">Grag, ejderhaların soyundan geliyordu ve aynı ejderhalar gibi, insanlardan hiç hoşlanmazdı, ama kafasını şükranla hafif bir şekilde eğerek Mavi Leydi'ye selam verdi. O çarpık gülümsemesiyle ejderana gülümseyen kadının kara gözleri parladı ve ejderan, bir anda, kadının bundan zevk aldığını fark etti.</p>

  <p class="p62">"Verminaard'ın ölümüyle ilgili daha çok bilgi ver," dedi Kitiara.</p>

  <p class="p62">"Köle kılığına girmiş suikastçılar tarafından tuzağa düşürüldüğünü söyledin. Bu suikastçılar hâlâ serbestler mi Komutan?"</p>

  <p class="p62">"Evet leydim," dedi Grag resmiyetle. "Onları Thorbardin'e kadar takip ettik. Casuslarıma göre hâlâ oradalar."</p>

  <p class="p62">"Yeşil Cevherli adam için yaptığım gibi, yakalanmaları için başlarına ödül koyacağım." dedi Ariakas. "Ansalon'un dört bir yanındaki adamlarımız onları arayacaklar."</p>

  <p class="p62">"Ben olsam bu konuda bir kez daha düşünürdüm, lordum." dedi Kitiara, dudaklarında o garip kıvrımla. "Bu kölelerin bir Ejderha Yüceefendisi'nin ölümünden sorumlu olduğunu herkese duyurmak istemezsiniz."</p>

  <p class="p62">"O halde başka bir neden buluruz," diye belirtti Ariakas soğuk bir öfkeyle. "Bu adamlar hakkında ne biliyoruz?"</p>

  <p class="p62">Grag'ın dili sivri dişlerinin arasından dışarı çıktı ve geri girdi. Aslında pek bir şey bilmiyordu. Mavi Leydi'ye bir göz attı ve kadının bu konuşmayla ilgisini kaybetmeye başladığını gördü. Kadın, esnemesini gizlemek için eliyle ağzını kapattı.</p>

  <p class="p62">Grag, eski ortağı aurak Dray-yan'ın suikastçılar hakkında anlattıklarını hatırlamak için zihnini taradı.</p>

  <p class="p62">"Verminaard, onların arasına bir casus yerleştirmişti. Adam, onların Abanasiniya'da bir kasabadan geldiklerini söylemişti, lordum. Solace..."</p>

  <p class="p62">Kitiara'nın can sıkıntısı kayboldu. "Solace mı dedin?"</p>

  <p class="p62">Ariakas, kadına baktı. "Solace, senin doğduğun yer değil mi?"</p>

  <p class="p62">"Evet," diye yanıtladı Kitiara, "ben orada büyüdüm."</p>

  <p class="p62">"Belki de bu sefilleri tanıyorsundur," dedi Ariakas.</p>

  <p class="p62">"Sanmam," dedi Kitiara omuzlarını silkerek. "Yıllardır evime gitmedim."</p>

  <p class="p62">"İsimleri ne?" diye sordu Ariakas.</p>

  <p class="p62">"Sadece birkaçını biliyorum..." diye başladı Grag konuşmaya.</p>

  <p class="p62">"Onları dövüşürken görmüş olmalısın," dedi Ariakas terslenerek. "Onları tanımla Komutan."</p>

  <p class="p62">"Onları gördüm." diye mırıldandı Grag suratını asarak.</p>

  <p class="p62">Aslında onları epey yakından görmüştü. Onu bir ara yakalamışlardı ve sadece Kara Kraliçe'nin merhameti ve kendi zekası sayesinde kaçmayı başarabilmişti.</p>

  <p class="p62">"Yamalı bohça gibiler. Liderleri, melez bir yarımelf olan Tanis. Bir diğeri gri sakallı bir cüce ve bir de sümüklü bir kender var. Geri kalanları insan; kırmızı cübbeli bir büyücü, Sturm isimli kahrolası bir Solamniya Şövalyesi ve Caramon isimli kaslı bir savaşçı."</p>

  <p class="p62">Kitiara hafif bir ses çıkarttı, nefes almakta zorlanıyor gibiydi.</p>

  <p class="p62">"Bu suçluları tanıyor musun?" diye sordu Ariakas kadına dönerek.</p>

  <p class="p62">Kitiara, yüz ifadesini anında düzeltti. Çarpık gülümsemesiyle adama baktı ve "Korkarım hayır, lordum," dedi.</p>

  <p class="p62">"Tanımasan iyi olur," dedi Ariakas merhametsizce. "Eğer Verminaard'ın ölümüyle herhangi bir ilgin olduğunu öğrenirsem..."</p>

  <p class="p62">"Sizi temin ederim lordum, bu konuda hiçbir şey bilmiyorum," dedi Kitiara omuzlarını silkerek.</p>

  <p class="p62">Ariakas, kadını tahlil etmeye çalışarak ona dikkatle baktı. Suikast, Kara Kraliçe'nin ordusunda yükselme yollarından biriydi, mümkün olan en güçlü liderin seçilmesi olarak görülürdü. Ama Ariakas, Verminaard'a çok değer verirdi ve Kitiara da o herifin ölümünü ayarlamış olmakla suçlanmak istemiyordu, özellikle de bu durum Thorbardin krallığın kaybedilmesi felaketiyle sonuçlanmışken.</p>

  <p class="p62">"Solace'ın birkaç binlik bir nüfusu var, lordum," dedi Kitiara gittikçe keyfi kaçarak. "Kasabadaki herkesi tanımıyorum."</p>

  <p class="p62">Ariakas gözlerini kadına dikti ve kadın da adamın bakışlarına çekinmeden karşılık verdi. En nihayetinde adam kadını rahat bıraktı.</p>

  <p class="p62">"Elbette, ama bahse girerim yarısıyla yatmışsındır," dedi ve dikkatini tekrar Grag'a çevirdi.</p>

  <p class="p62">Kitiara, lord hazretlerinin şakası üzerine saygıyla gülümsedi ama kadının gülümsemesi, adam onu izlemekten vazgeçtiği anda kayboldu. Sırtını masaya dayayarak kollarını göğsünde kavuşturan kadının bakışları dalgınlaştı.</p>

  <p class="p62">"Bu suikastçılar şimdi nerede, Komutan?" diye sordu Ariakas.</p>

  <p class="p62">"En son haber aldığımda, Thorbardin'de gizleniyorlardı, lordum."</p>

  <p class="p62">Grag tereddüt etti, sonra da dudağını bükerek, "Kendine Seçkinamir Toede diyen hobgoblinin size onlar hakkında daha fazla bilgi verebileceğine inanıyorum."</p>

  <p class="p62">Kitiara olduğu yerde hafifçe kıpırdandı. "Eğer Lord hazretleri dilerlerse, şu Seçkinamir ile konuşmak için Pax Tharkas'a gidebilirim."</p>

  <p class="p62">"Seçkinamir, Pax Tharkas'ta değil, leydim," dedi Grag. "Kale bir harabeye döndü ve artık savunulabilir değil. Kırmızı Kanat, Liman (<span class="t21">Haven</span>) şehrine taşındı."</p>

  <p class="p62">"O halde ben de Liman'a giderim," dedi Kitiara.</p>

  <p class="p62">"Belki sonra," dedi Ariakas kadına. "Öncelik Solamniya'da."</p>

  <p class="p62">Kitiara tekrar omuzlarını silkti ve kurduğu hayallere geri döndü.</p>

  <p class="p62">"Suikastçılara gelince," diyerek devam etti Ariakas, "kuvvetle muhtemel gelmekte olan kış boyunca Thorbardin'in mağaralarında gizlenirler. Bir kara cüce kiralar ve..."</p>

  <p class="p62">"Ben bundan o kadar emin olmazdım," diyerek araya girdi Kitiara.</p>

  <p class="p62">"Ne demek istiyorsun?" Ariakas, öfkeyle kadına bakmak için döndü. "Bu adamları tanımadığını sanıyordum!"</p>

  <p class="p62">"Tanımıyorum ama onlar gibileri tanırım," dedi kadın, "ve siz de tanıyorsunuz, lordum. Serseriler; kılıçlarını kiraya veren gezginler olmaları çok muhtemel. Böylesi, adamlar bir yerde asla uzun süre kalmazlar. Eminim ki, kısa bir süre sonra yola koyulacaklardır. Azıcık kar onları durduramaz."</p>

  <p class="p62">Ariakas kadına garip bir şekilde baktı; kadın bu bakışı görmedi zira tozla kaplı çizmelerinin ucuna bakıyordu. Adam kadına bir süre daha sessizce baktıktan sonra Grag'a döndü.</p>

  <p class="p62">"Casuslarından, bu adamlar hakkında öğrenebileceğin her şeyi öğren. Eğer cücelerin diyarından çıkarlarsa bana derhal haber ver," dedi Ariakas tehditkar bir bakışla, "ve onların canlı yakalanmalarını istediğimi söyle herkese. Bir Ejderha Yüceefendisi'nin ölümü cezasız kalmayacak. Onları bir örnek haline getirmek niyetindeyim."</p>

  <p class="p62">Grag, elinden geleni yapacağına söz verdi. O ve Ariakas bir süre batıdaki savaş ve Kırmızı Kanat'ın komutasını kimin alacağı hakkında konuştular. Grag, Ariakas'ın Kırmızı Kanat'ın durumu, gücü, erzak ihtiyacı gibi konuların hepsini biliyor olmasından etkilendi.</p>

  <p class="p62">Pax Tharkas konusunda tartıştılar. Ariakas, onu geri almayı düşünmüş olduğundan bahsetti ancak kale artık bir harabe olduğundan, harcayacakları çabaya değmezdi. Orduları onun etrafından dolaşacaktı.</p>

  <p class="p62">Bütün bu süre boyunca Kitiara sessiz kaldı; zihni başka şeylerle ilgiliydi. Grag, Seçkinamir Toede'nin Verminaard'ın halefi olma tutkusundan bahsedene kadar &ndash;dudağını tekrar bükerek&ndash; kadının dinlemediğini sanıyordu. Bunun üzerine kadın gülümsedi.</p>

  <p class="p62">Grag, kadının gülümsediğini görmekten hoşlanmamıştı. Toede'nin terfi ettirilmesini savunacağından korktu ve Grag da o şişko, küstah, bencil hobdan emir almak istemiyordu. Fakat tekrar düşününce, komutanın Toede olması, kalın kafalı, kibirli bir insanın olmasından daha iyi olabilirdi. Toede, Grag'ın istediğini yapması için idare edilebilir, övülebilir ve kandırılabilirdi, ancak insan bir komutan kendi istediğini yapardı. Grag'ın bunun üzerinde düşünmesi gerekiyordu.</p>

  <p class="p62">Tartışma kısa bir süre sonra bitti. Grag'a gitmesi için izin verildi. Ejderan selam verip kapıdan çıktı ve Ariakas kapıyı arkasından kapattı. Şaşkınlık içinde titrediğini fark eden Grag'ın kendine gelmesi için bir an durması gerekti.</p>

  <p class="p62">Tekrar kendini topladığında Grag, tek parça halinde geri dönmesine şaşırmış gözüken ogrelerin karşısına geçti. Ogreler hiç seslerini çıkartmadan kılıcını ve bıçağını ejderana verdiler; ona daha bir saygıyla bakıyorlardı.</p>

  <p class="p62">"Yakınlarda bir han var mı?" diye sordu</p>

  <p class="p62">Grag. Kılıç kemerini elinde tutuyordu. Elleri titremeden takabileceğinden pek emin değildi ve zayıflığını görme zevkini ogrelere vermeyecekti.</p>

  <p class="p62">"Bir tek cüce içkisi bana iyi gelecek."</p>

  <p class="p62">Ogre muhafızlar sırıttılar. "Kıllı Trol'ü dene," dedi biri, hanın bulunduğu yönü işaret ederken.</p>

  <p class="p62">"Sağ ol," diyen Grag yürümeye başladığında, kılıç kemerini hâlâ elinde tutuyordu.</p>

  <p class="p62">Hiç şüphesi yoktu. Mavi Leydi suikastçıları tanıyordu ve Ariakas da tanıdığını biliyordu; en azından bundan şüpheleniyordu.</p>

  <p class="p62">Grag, Thorbardin'deki bütün cüce içkileri için bile kadının yerinde olmak istemezdi.</p>
</body>
</html>
