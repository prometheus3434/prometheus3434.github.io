<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 3 -</span><span class="t27"><br /></span><span class="t27">K</span><span class="t27">ı</span><span class="t27">r</span><span class="t27">ı</span><span class="t27">k&nbsp; Kalkan&nbsp; Han</span><span class="t27">ı</span><span class="t27">.</span><span class="t27"><br /></span><span class="t27">Gümü</span><span class="t27">ş</span><span class="t27">&nbsp; Büyü.</span></h3>

  <p class="pFirst"><span class="drop_caps"><img alt="İ" src="../Images/BD_Renaissance_Ii.png" /></span>olanthe, Kitiara'nın sokaktan aşağı yürüdüğünü gördükten sonra döndü Ariakas'ın yanına. Adam masasına oturmuş, söz verdiği sevk emrini yazıyordu. İolanthe adamın yanına gitti, ellerini geniş omuzlarına koydu ve boynunu ovmaya başladı.</p>

  <p class="pSecond">"Bunu yapması için yazıcınızı çağırtabilirim, lordum..."</p>

  <p class="p62">"Ne kadar az kişi bilirse o kadar iyi," dedi Ariakas.</p>

  <p class="p62">Söylemek istediğinin tam olarak anlaşılması için büyük harflerle ama hızlı hızlı yazıyordu. Adamın omzunun üzerinden bakan İolanthe, yazının ejderha küresi hakkında olduğunu gördü.</p>

  <p class="p62">"Neden planı değiştirdiniz, lordum?" diye sordu İolanthe.</p>

  <p class="p62">"Neden Solamniya'ya beni değil de Yüceefendi'yi gönderiyorsunuz? Bu konuda bir karara varmıştık..."</p>

  <p class="p62">"Kitiara'ya da söylediğim gibi o, bu görev için daha uygun. Aklında şimdiden bir plan oluşturdu."</p>

  <p class="p62">"Başka bir nedenin daha olduğunu hissediyorum, lordum."</p>

  <p class="p62">İolanthe, kollarını adamın deri zırhının altına soktu ve elleri adamın çıplak göğsünde gezdirdi. Adam yazmaya devam etti.</p>

  <p class="p62">"Yüceefendi, benim emirlerimi yok saymak ve Yüce Ermiş Kulesi'ne saldırmak için bir plan yapıyordu."</p>

  <p class="p62">İolanthe saçları etrafına dökülsün ve parfümünü koklayabilsin diye biraz daha yaklaştı adama.</p>

  <p class="p62">"Başka?" diye sordu yumuşak bir sesle.</p>

  <p class="p62">"Çok çabuk pes etti, özellikle de onu Liman'a göndermekten bahsettikten sonra. Benden bir şey gizliyor," dedi Ariakas. Sesi sertleşmiş ve derinden gelmeye başlamıştı.</p>

  <p class="p62">"Hepimizin sırları var, lordum," dedi İolanthe adamın kulağını öperken.</p>

  <p class="p62">"Onunkileri bilmek istiyorum."</p>

  <p class="p62">"Bu yapılabilir," dedi İolanthe.</p>

  <p class="p62">"Bundan şüphelenmemeli."</p>

  <p class="p62">"Bu daha zor olacak," İolanthe bir an için düşündü. "Bir yolu var ama onun odasına girebilmeliyim. Hangi kışlada kalıyor?"</p>

  <p class="p62">"Kitiara, kışlada mı?" Ariakas, bunu düşününce kıkırdadı. "Şehirde rahat bir han varken kamp yatağında mı yatacak? Senin için öğrenirim."</p>

  <p class="p62">Adam, İoranthe'nin bileklerini tuttu, morartırcasına sıktı ve bir anda çekerek kadının ayaklarını yerden kesti ve kadını önündeki masanın üzerine attı. Kollarını masaya bastırarak kadının üzerine eğildi.</p>

  <p class="p62">"Benim için iyi çalışıyorsun, İolanthe."</p>

  <p class="p62">Kadın, parlak gözleriyle adama baktı; gülümsüyordu, dudakları aralanmıştı. Adam, eli kadının eteğinin altında gezinirken kadının üzerine yattı.</p>

  <p class="p19">"Bu benim için bir zevk, lordum." diyerek iç çekti İolanthe.</p>

  <p class="p20"><span class="t30">*****</span></p>

  <p class="p62">Ariakas'la işini bitirdikten sonra İolanthe cübbesini düzeltti ve omuzlarına şekilsiz, siyah bir pelerin atıp başlığını kafasına geçirdi. Cübbesinin üzerine altın ipliklerle işlenmiş olan rünler, onun bir büyü kullanıcısı olduğunu ilan ediyordu ve onu taciz etmeye kalkışabilecek kişiler için bir uyarı mahiyetindelerdi. Neraka'nın sokakları dar, iğrenç, pis ve tehlikeliydi. Şehri Kara Kraliçe'nin askerleri yönetiyorlar, istedikleri her şeyi ve her kişiyi alma hakkını kendilerinde görüyorlardı; Ariakas da komutanları arasında rekabeti desteklediğinden, askerler devamlı birbirleriyle kavga ediyorlardı. Kavgayı ayırıp ayırmamaya komutanları karar veriyordu.</p>

  <p class="p62">Ayrıca Hırsızlar Tanrısı Hiddukel'in takipçileri, Kara Kraliçe'nin tapınağına gelen ziyaretçileri ve inananları karşılamak, onları cüzdanları gibi yüklerinden kurtarmak için hep etraftaydılar. Her türden suçlu Neraka'da güvende olabiliyordu, en azından ödül avcıları izlerini bulana kadar.</p>

  <p class="p62">Yine de, kanunsuz yapısına karşın, Neraka zengindi ve daha da zenginleşiyordu. Savaş iyi gidiyordu ve kadının halkı da kazanan taraftaydı. Savaş ganimetleri şehre yağıyordu. Rehinci dükkanları, fethedilen Silvanesti, Qualinesti, Abanasinya ve doğu Solamniya'dan yağmalanan altın ve mücevherler, gümüş sofra takımları ve kristaller, resimler ve mobilyalarla doluydu. İnsan ve elf köleler, köle pazarlarını dolduruyorlardı ve kaliteleri o kadar iyiydi ki, çok uzaklardan, kıtanın diğer tarafındaki Flotsam'dan bile alıcılar geliyordu.</p>

  <p class="p62">Neraka'daki bir caddenin tamamı, çalıntı büyülü eşyalar, kitaplar, parşömenler ve iksirler satan dükkanlara verilmişti. Bu malların bir çoğu sahteydi, dolayısıyla alışverişe çıkmış kişinin ne yaptığını bilmesi gerekiyordu. İyi bir uyku çekmek için satılan bir iksir, alanın bir daha uyanmamasını sağlayabilirdi. Kutsal eşyaları bulmaksa daha zordu. Böyle bir eşya arayan birinin Kara Kraliçe'nin Tapınağı'na gitmesi gerekiyordu ve etrafı duvarlarla çevrili İç Şehir'e sadece orada işi olanlar ve bunu kanıtlayabilenler girebiliyordu. Tapınak ürkütücü bir yer olduğundan ve Takhisis'in hizmetkarları olan kara rahipler ziyaretçileri hoş bir şekilde karşılamadıklarından, kutsal eşyaların alım satımı pek hareketli değildi.</p>

  <p class="p62">İolanthe'nin evi Tapınak duvarlarının dışında bulunan ve dükkanlarla evlerden oluşan Büyücüler Sokağı'ndaydı. Neraka'ya nispeten yeni gelmiş olduğundan, İolanthe, büyü eşyaları satan bir dükkanın üzerinde bulunan küçük bir daire kiralamıştı. Neraka'da ev bulmak çok zordu ve kadın da üç küçük oda için cömert bir ödeme yapmıştı. Yine de şikayet etmiyordu. Hatta bir evi olduğu için kendini şanslı addediyordu. Şehir o kadar kalabalıktı ki, bir çok insan sokaklarda yatmak ya da pislik içindeki evlerdeki bir odayı altı kişiyle paylaşmak zorunda kalıyorlardı.</p>

  <p class="p62">Khur'lu hali vakti yerinde bir ailenin kızı olan İolanthe, on beş yaşındayken ailesinin kendisi için seçmiş olduğu kırk yaşındaki bir adamla evlenmeyi reddedince ailesinin yüzünü kızartmıştı. Kızı evlenmeye zorlamak için güce başvurduklarında da çeyizi olarak verilen para ve mücevherleri çalmış ve başkent olan Khuri-Khan'a kaçmıştı. Para kazanmaya ihtiyacı olduğundan, gezgin bir büyücüye kendisine büyü öğretmesi için para vermişti.</p>

  <p class="p62">Sonunda nişanlısı onu bulmuş ve kendisiyle evlenmeye zorlamak için ona tecavüz etmeye kalkışmıştı. Adamı öldüren İolanthe, maalesef adamın uşağını öldürmeyi ihmal etmişti; uşak hızla geri dönüp olanları anlatınca, aile intikam almaya yemin etmişti. İolanthe artık bir kan davasına bulaşmıştı. Khur'da hayatının hiç değeri yoktu.</p>

  <p class="p62">Büyücü öğretmeni, kadının Wayreth Kulesi'ne sığınması için izin çıkarmaya çalışmıştı ve kadın da ünlü büyücü Ladonna'nın öğrencisi olmak üzere kabul edilmişti. İolanthe, yetenekli bir öğrenci olduğunu kanıtlamıştı. Yüksek Büyücülük Kulesi'ndeki korkunç Sınav'ına yirmi altı yaşındayken giren İolanthe, sarsılmış ama yaralanmadan bir Siyah Cübbe olarak kabul edilmiş olarak çıkmıştı. Kule'de büyü çalışarak geçecek bir hayatın kârsız ve sıkıcı olduğunu düşünen İolanthe, hırsının tohumunu ekebileceği bir yer aramaya başlamıştı. Neraka'nııı pisliği ve sefaleti, ona verimli bir toprak sunmuştu.</p>

  <p class="p62">Büyücüler, Kara Kraliçe'nin ermişleri tarafından sevgi dolu kollarla karşılanmazlardı ve bu yüzden, Neraka'ya ilk geldiğinde, İolanthe açlığın sınırında yaşamıştı. Meyhanelerden birinde halkının egzotik danslarını sergileyerek para kazanmış ve Lord Ariakas'm dikkatini çekmeyi başarmıştı şansına. Adam, aynı gece kadını yatağına almıştı ve kadının bir büyücü olduğunu öğrendiğinde de ona kendi özel cadısı olarak iş vermişti. İolanthe'nin tohumu ekilmişti ve bir zamanlar ufak bir ağaçla tatmin olabilecek olan kadın, artık büyük bir orman istiyordu.</p>

  <p class="p62">Mavi Kışla'dan çıkıp da Büyücüler Sokağı'na doğru yürümeye başladığında, içtiği kalitesiz içki yüzünden görüşünün bulanıklaştığı belli olan bir hobgoblin asker kadını yakaladı, pis kokulu nefesiyle kadını öpmeye çalıştı. İolanthe bir büyü kelimesi söyledi ve adamın bütün saçlarının dikildiğini, gözlerinin yuvalarından fırladığını ve iri bedeninin sarsılarak titrediğini görme zevkine erişti. Hobgoblin yere devrilip çamurun içinde titremeye devam ederken arkadaşları kahkahalarla güldüler.</p>

  <p class="p62">İolanthe, başka bir olayla karşılaşmadan evine vardı. Büyücü kilidini kaldırarak ufak dairesine girdi ve doğrudan kütüphanesine gitti. Kitaplarını karıştırarak aradığı kitabı buldu; Büyü Malzemelerinin Uygun Kullanımı ile Gözetleme ve Uzağı Görme Büyüleri. Masasına oturarak sayfaları çevirmeye, bir büyü aramaya başladı. Buldukları ya yapamayacağı kadar zordu ya da zamanında bulamayacağı kadar nadir malzemeler istiyordu. Hayal kırıklığı gittikçe artıyordu ama sonra, en sonunda, uygun olan bir tane buldu. Biraz tehlikeliydi ama İolanthe, Kitiara uth Matar üzerinde hakimiyet kazanma yetisine sahip olmanın kendini biraz tehlikeye atmasına değeceğine karar verdi.</p>

  <p class="p62">İolanthe, dairesinin altındaki büyü malzemesi dükkanına uzanan karanlık ve dar merdivenlerden indi. Dükkanın sahibi olan porsumuş yaşlı adam, tezgahın arkasındaki taburesinde oturmuş bitki çayını içiyor ve sokaktan geçen insanları penceresinden izliyordu.</p>

  <p class="p62">Adı Snaggle olan yaşlı adam bir melezdi, ancak o kadar kurumuş ve kırışmıştı ki, o iki yarının ne olduğunu söyleyebilmek imkansızdı. Bir büyücü olmadığını iddia ediyordu ancak gizli sanatta o kadar bilgi sahibiydi ki, İolanthe bundan içten içe şüpheleniyordu. Sattığı malların kalitesiyle tanınırdı. Rafta üç aydır duran kuzu kanı veya kuzgun tüyü diye karga tüyü almak gibi bir şeyden endişelenmeye gerek yoktu. Snaggle&rsquo;ın nadir ve değerli büyülü eşyalar bulma konusunda bir mahareti vardı ve imparatorun kendisi de bu büyü malzemeleri dükkanına sık sık uğrayarak gelmiş olabilecek yeni mallara bakardı.</p>

  <p class="p62">Snaggle, İolanthe'nin arkadaşı ve aynı zamanda da ev sahibiydi; zira Kadın dairesini ondan kiralamıştı. Adam, kadını dişsiz bir gülümseme ile karşıladı ve bir bardak bitki çayı önerdi; bunu sadece en değerli müşterilerine yapardı.</p>

  <p class="p62">"Teşekkür ederim, dostum," dedi İolanthe gülümseyerek. Yaşlı adamdan gerçekten hoşlanıyordu ve bu his karşılıklıydı. Kadın çayı aldı ve nazikçe yudumladı.</p>

  <p class="p62">"Bir bıçak arıyorum," dedi.</p>

  <p class="p62">Büyü malzemeleri dükkanı temiz ve düzenliydi ki bu durum, bu iş için pek alışılmış değildi. Çoğu dükkan saksağan yuvasını andırırdı. Snaggle&rsquo;ın bütün malları, yerden tavana dek yükselen raflarda birbiri üzerine düzenli bir şekilde dizilmiş, üzerlerine etiketler yapıştırılmış sandıklarda ve kutularda dururdu. Teşbirde veya görünürde hiçbir şey yoktu. Kutular, dükkan boyunca uzanan uzun tezgahın arkasında bulunuyordu. Hiçbir müşterinin tezgahın arkasına geçmek için izni yoktu. Yaşlı adam, ölümcül güçlere sahip olduğu söylenen garip görünüşlü bir asa sayesinde bu kurala uyulmasını sağlayabiliyordu.</p>

  <p class="p62">Müşteri, Snaggle'a neye ihtiyacı olduğunu söylerdi. Snaggle da taburesinden ve çayından ayrılır, her biri anlamı sadece Snaggle tarafından bilinen bir kodla işaretlenmiş kutulardan uygun olanını alırdı.</p>

  <p class="p62">"Ne tür bir bıçak?" diye sordu yaşlı adam İolanthe'ye. "Korunmak için mi, malzemeleri kesmek ve doğramak için mi, kurban vermek..."</p>

  <p class="p62">"Gözetlemek için bir bıçak," dedi kadın ve kullanımını anlattı.</p>

  <p class="p62">Snaggle kaşlarını çatarak bir an için düşündü, sonra da taburesinden kalkıp tekerlekler üzerine hareket eden bir merdiveni alarak doğru rafa itti ve çevik bir şekilde yarısına kadar tırmandı. Bir kutuyu çekti, tezgahın üzerine indirdi ve kapağını açtı.</p>

  <p class="p62">İçinde düzgün bir şekilde dizilmiş bir seri bıçak vardı. Bıçakların bazıları gümüş, bazıları altın, bazılarıysa çelikti. Bazıları büyük, bazıları küçüktü. Bazılarının sapları mücevherlerle süslenmişti, bazıları sadeydi. Hepsinin ağzına rünler işlenmişti.</p>

  <p class="p62">"Bu çok güzel," dedi Snaggle. Sapında elmaslar ve zümrütler olan altın bir bıçak çıkarttı.</p>

  <p class="p62">"Ama benim ödeyebileceğimden çok daha pahalı," dedi İolanthe, "ve çok büyük ve altından yapılmış. Ben gümüşten hoşlanıyorum."</p>

  <p class="p62">"Doğru," dedi yaşlı adam. "Unutmuşum."</p>

  <p class="p62">Kadının bakışlarının arkada olan ince bir bıçağa kaydığını gördü ve hemen tepki verdi.</p>

  <p class="p62">"Ah, iyi bir gözün var, İolanthe. Bu sana benziyor; görünüşte narin ama epey güçlü."</p>

  <p class="p62">Bıçağı yerinden aldı ve İolanthe'nin eline koydu. Sapı gümüştü ve basit bir tasarımı vardı, çapraz çizgiler oluşturur şekilde sedefle süslenmişti. Ağzı keskindi. Üzerine işlenmiş olan rünler bir örümcek ağı gibi karmaşıktı. Kadın bıçağı tutup kaldırdı. Hafifti ve eline uymuştu.</p>

  <p class="p62">"Kolaylıkla gizlenebilir," dedi Snaggle.</p>

  <p class="p62">"Ne kadar?" diye sordu İolanthe.</p>

  <p class="p62">Adam fiyatını söyledi ve kadın kabul etti. İkisi asla pazarlık etmezlerdi. Kadın, adamın daha baştan en düşük fiyatını söyleyeceğini, adam da kadının zeki bir alıcı olduğunu ve malın değerinden bir bakır fazla vermeyeceğini bilirdi.</p>

  <p class="p62">"Yakmak için sedir ağacından bir parça tahtaya ihtiyacın olacak," dedi adam, kadın bıçağı elbisesinin kolundan içeri sokarken.</p>

  <p class="p62">"Öyle mi?" İolanthe, şaşırarak adama baktı. "Büyünün talimatında böyle bir şey söylemiyordu."</p>

  <p class="p62">"Bana güven," dedi Snaggle. "En iyisi sedirdir. Bunu kaldırana kadar bekle."</p>

  <p class="p62">İçinde bıçakların durduğu kutunun kapağını kapattı, merdivenden tırmandı, kutuyu yerine yerleştirdi, sonra da merdiveni hareket ettirerek başka bir rafa gitti. Bir kutuyu açtı, içinden işaret parmağı uzunluğunda birkaç tahta çubuk çıkarttı ve yere indi.</p>

  <p class="p62">"Bir tutam deniz tuzu ekle," dedi adam, çubukları düzgün bir deste oluşturacak şekilde bir parça iple bağlarken.</p>

  <p class="p62">"Teşekkür ederim, dostum."</p>

  <p class="p62">İolanthe tam dükkandan ayrılacakken, üzerinde Lord Ariakas'ın armasını taşıyan bir baaz ejderan dükkana girdi.</p>

  <p class="p62">"Size yardımcı olabilir miyim, efendim?" diye sordu Snaggle.</p>

  <p class="p62">"Cadı İolanthe'yi arıyorum. Bu dükkanın üzerindeki dairede yaşadığı söylendi bana," dedi baaz. "Lord Ariakas adına geldim."</p>

  <p class="p62">Snaggle, İolanthe'ye baktı, kadının vereceği işarete göre onu tanıyacak ya da onun adını bile duymadığını söyleyecekti. İolanthe, adamı bu dertten kurtardı.</p>

  <p class="p62">"İolanthe benim."</p>

  <p class="p62">Baaz eğilerek selam verdi. "Aradığınız bilgiyi getirdim, Hanımefendi. Kırık Kalkan Hanı. 16 numaralı oda."</p>

  <p class="p62">"Teşekkür ederim," dedi İolanthe.</p>

  <p class="p62">Baaz, yumruğunu kalbine götürerek selam verdi ve pullu ayakları üzerinde dönerek dükkandan çıktı.</p>

  <p class="p62">"Bir fincan çay daha?" diye sordu Snaggle.</p>

  <p class="p62">"Hayır, teşekkürler dostum. Karanlık çökmeden önce halletmem gereken bir işim var."</p>

  <p class="p62">İolanthe oradan ayrıldı. Kendini koruyabilmek için gündüz vakti yeteneklerine güveniyor olsa da, geceleri tek başına Neraka sokaklarında yürümemesi gerektiğini çok iyi biliyordu ve Kırık Kalkan'a uğraması lazımdı.</p>

  <p class="p62">Herkes tarafından bilinen Kırık Kalkan Hanı, Beyaz Kışla mahallesinde bulunuyordu ve Neraka'daki en eski ve en büyük binalardan biriydi. Tahta parçalarını birbiri üzerine koyarak oyun oynayan bir çocuk tarafından inşa edilmişe benziyordu. Han, Tapınak'ta ibadet etmeye gelmiş ilk kara inananlara içecek ve yiyecek sunan tek odalı bir kulübe olarak işe başlamıştı. Popülerliği arttıkça kulübeye bir oda eklenmiş ve ona meyhane denmeye başlanmıştı. Meyhaneye birkaç oda daha eklenince de han olmuştu. Hana odalardan oluşan bir kanadın eklenmesiyle, artık gururla meyhane, han ve pansiyon olarak adlandırılıyordu.</p>

  <p class="p62">Kırık Kalkan'ın Neraka'daki tüccarlar, inananlar ve ermişler tarafından tercih edilmesinin en önemli nedeni, sadece "<span class="t21">insanlar için</span>" olmasıydı. Diğer türler, özellikle de ejderanlar, goblinler ve hobgoblinler içeri alınmıyorlardı. Bu politikayı hanın sahipleri uyguluyordu ve "<span class="t21">ejdercikler</span>" ve "<span class="t21">hoblar</span>" ve "<span class="t21">goblar</span>"ın Kıllı Troll'de içtiklerinden emin oluyorlardı.</p>

  <p class="p62">Bu gece han kalabalıktı, nöbetleri yeni bitmiş aç askerlerle doluydu. İolanthe ipek cübbesini, siyah ermişlerin basit siyah cübbesi ile değiştirmişti. Yüzünü peçeyle gizlemiş olan kadın, bir grup siyah ermiş sıra halinde hana girene kadar dışarıda bekledi. Onların arkasına katıldı ve hana hep beraber girdiler.</p>

  <p class="p62">Kadın, Kitiara'yı derhal gördü. Ejderha Yüceefendisi tek başına oturuyor, yemeğini hızla yiyor ve bira içiyordu. Ermişler dağılarak, ikili ve üçlü gruplar halinde farklı masalara oturdular. İolanthe, diğerlerine yakın bir masaya yerleşerek onlardan ayrı durdu. Kimse ona özel bir ilgi göstermedi.</p>

  <p class="p62">Kadın, Kitiara'nın boş tabağını ileri itmesini ve bardağı elinde, iskemlesine sırtını dayamasını izledi. Kit sıkıntılıydı, düşüncelere dalmıştı. Bir kiralık kılıç, uzun sarı saçları ve yanağından aşağı inen bir façası olan yakışıklı bir genç adam kadının masasının yanına yaklaştı. Kadın onu fark etmemiş gibiydi. Adam boş bir iskemleyi çekmeye başladı.</p>

  <p class="p62">Kitiara, çizmeli ayağını iskemlenin üzerine koydu. "Bu gece olmaz, Trampas." dedi. Kafasını salladı. "Sana arkadaşlık edemem."</p>

  <p class="p62">"Hadi ama Kit," dedi genç adam ikna etmeye çalışarak, "en azından sana bir bardak bira ısmarlamama izin ver."</p>

  <p class="p62">Kadın ayağını kıpırdatmadı ve başka bir iskemle de yoktu.</p>

  <p class="p62">Trampas omuzlarını silkti ve ayrıldı. Kitiara, birasını başına dikerek bitirdi. Meyhaneci, kadına bir tane daha getirdi ve masasına koydu, boş bardağı da aldı. Kitiara, düşünmeye devam ederek, onu da içti. İolanthe, kadının düşüncelerini tahmin etmeye çalıştı. Kit kızgın ya da sinirli gözükmüyordu, bu yüzden de kadın onun Ariakas tarafından azarlandığından endişelenmedi.</p>

  <p class="p62">Kadın kendisi hakkında düşünüyor gibiydi. Gözleri bira bardağındaydı ama onu görmüyordu. Arada sırada kendi kendine gülümsüyordu. Eski günleri hatırlayan, mutlu günlerini anımsayan birine benziyordu.</p>

  <p class="p62">"Çok ilginç," diye mırıldandı İolanthe kendi kendine.</p>

  <p class="p62">Kit ve Ariakas'ın konuşmasını düşündü. Geçmiş günlerden bahsetmişlerdi; Kit'in Solace'taki günlerinden. Büyücü olan kardeşinden konuşmuşlardı, ama kadının gülümsemesindeki sıcaklığa ve koyu gözlerindeki parıltıya bakılırsa, Kitiara'nın düşündüğü kişi hastalıklı kardeşi değildi.</p>

  <p class="p62">"Lordum haklıymış. Gerçekten de sırların var," dedi İolanthe yumuşak bir sesle. "Tehlikeli sırlar."</p>

  <p class="p62">Kitiara, birasından büyük bir yudum aldı ve iskemlesine daha da yerleşti; iki ayağını da karşısındaki iskemleye koyarak, bu gece yalnız kalmak istediğini meyhanedeki herkese belli etti.</p>

  <p class="p62">"İyi," dedi İolanthe. Bir aşığın varlığı ciddi bir rahatsızlık yaratabilirdi.</p>

  <p class="p62">İolanthe masasından kalktı ve bira, cüce içkisi ya da şarap ya da bunlardan birkaçını birden isteyen askerlerle dolu tezgaha ilerledi. Kırmızı suratlı ve terli meyhaneciler bir o yana bir bu yana koşuyor, istekleri yerine getirmeye çalışıyorlardı. Askerler gürültücü ve kabaydılar, meyhanecilere küfrediyorlar ve garson kızları sıkıştırıyorlardı; çalışanlar bu kaba kalabalığa alışmışlar ve ellerinden geldiğince iyi davranmaya çalışıyorlardı. İolanthe önündekileri ittirerek yolunu açtı. Bir kara ermiş gören askerler hızla geri çekilirken saygılı bir şekilde ama homurdanarak ona yol açtılar. Kara Majestelerinin bir rahibesine hakaret etmeye cüret edecek bir adamın gerçekten de çok sarhoş olması gerekirdi.</p>

  <p class="p62">"Evet, Saygıdeğer Kişi?" dedi acelesi olan bir meyhaneci, her bir elinde üç bardak köpüklü bira vardı.</p>

  <p class="p62">"Odamın anahtarımı almak istiyorum," dedi İolanthe. "On altı numara."</p>

  <p class="p62">Meyhaneci, elindeki biraları müşterilerinin ellerine tutuşturduktan sonra oda anahtarlarının asılı olduğu çengellere döndü, her birinin üzerinde bir numara vardı. Askerler, yavaşlığı yüzünden adama küfrettiler. Adam da onlara küfretti ve yumruğunu salladı. 16'yı bulan adam anahtarı aldı ve tezgahın üzerinden gönderdi. İolanthe, kayarak kendisine doğru gelen anahtarı kolaylıkla yakaladı. Kadın, elindeki anahtarla birlikte, üst kattaki odalara çıkan merdivenden tırmandı.</p>

  <p class="p62">Balkondan aşağıdaki salona bakmak için karanlık koridorda durdu. Kitiara hâlâ yerinde oturuyor, hâlâ elindeki yarısı boşalmış bira bardağına bakıyordu. İolanthe kapılardaki numaralara bakarak koridorda ilerledi. Aradığı odayı bulunca anahtarı kilide soktu ve içeri girdi.</p>

  <p class="p62">Boynuzlu, Mavi Ejderha Yüceefendisi miğferi, Kit'in onu fırlatmış olduğu bir köşede duruyordu, etrafında da bir ejderha binicisinin diğer önemli eşyaları vardı. Zırh, özel olarak tasarlanmış ve Kara Kraliçe tarafından kutsanmıştı. Biniciyi sadece ejderha sırtında yapılan yolculuğun hırpalayıcı rüzgarından değil, aynı zamanda düşman silahlarından da koruyordu. Kadının zırhı ve yatağı dışında oda boştu. Görünüşe göre Kitiara yolculuk ederken yanına pek bir şey almıyordu.</p>

  <p class="p62">İolanthe, odadaki eşyalara ilgi göstermedi. Odanın kendisine iyice bakarak, aklına kazıdı. Gerektiğinde hatırlayabileceğinden emin olunca kapıyı kapattı ve kilitledi. Anahtarı meyhaneciye geri götürdü ve adamın meşgul olduğunu görünce tezgaha bıraktı ve oradan ayrıldı.</p>

  <p class="p19">Omzunun üzerinden arkasına bakınca, hâlâ tek başına oturan Kitiara'nın bir bardak birayı daha devirdiğini gördü. Belli ki kadın kendini anıları içinde boğmak istiyordu.</p>

  <p class="p20"><span class="t30">*****</span></p>

  <p class="p62">Ufak oturma odasında oturan İolanthe, ateşin ışığında büyüsünü çalışıyordu. Yanında, balmumunun erimesiyle birlikte geçen zamanı gösteren, üzeri eşit aralıklarla işaretlenmiş bir mum vardı; saatler, birbiri ardına eriyordu. Altı saat geçtiğinde, İolanthe zamanın doğru olduğuna karar verdi. Büyü kitabını kapattı, başka bir kitap aldı ve laboratuvarına götürdü. Büyü cübbesini giymişti; geceye karışmak için üzerinde herhangi bir süs olmayan kalın siyah cübbesini.</p>

  <p class="p62">İolanthe, bu ikinci kitabı masaya koydu. Adı Rüyalar Çağından Kudret Çağına Ansalon'un Tarihi, Palanthas'ın Saygın Kütüphanesi'nin Bilge Estetiklerinden Biri Olan Yazarının Açıklamalarıyla olan bu kitabın büyüyle hiç alakası yoktu. Kimse bundan daha sıkıcı bir kitap bulmayı düşünemezdi, herhangi bir rafta toz toplamaya mahkumdu. Kimse böylesi bir kitabı eline almazdı ki bu da onu yapanın amacıydı; zira bu aslında bir kitap değildi. Bir kutuydu. İolanthe, Estetik kelimesindeki "E" harfine dokundu ve kutunun kapağı nazikçe açıldı.</p>

  <p class="p62">"<span class="t21">Sayfalar</span>"ın içine kesilmiş olan bir delikte, kapağı balmumu ve altın telkari ile mühürlenmiş cam bir kavanoz duruyordu. Kavanozun yanındaki başka bir cepte de kılları aslan yelesinden bir resim fırçası vardı.</p>

  <p class="p62">İolanthe, kavanozu dikkatle yerinden aldı. Masanın üzerine yerleştirerek balmumu mührü kırdı ve mantar tıpayı çıkarttı. Kavanozun içindeki madde cıva gibi koyu ve yoğundu ve ışıkta parlıyordu. Bu, İolanthe'nin en değerli varlığıydı, sınavını başarıyla tamamlaması üzerine Siyah Cübbeler Tarikatı'nın başı olan Ladonna'dan bir hediyeydi.</p>

  <p class="p62">İolanthe, kavanozu odanın kalın perdelerle gözlerden gizlenmiş kısmına taşırken madde ve fırça titremişti. İolanthe perdeyi açtı, ardından kapanmasına izin verdi. Odanın bu kısmında hiçbir şey yoktu. Mobilya bulunmuyordu. Beyaz sıvalı duvarında hiçbir resim asılı değildi. İolanthe, kavanozu yere koydu. Fırçayı gümüşi maddenin içine batırdı ve zeminden başlayarak, duvara düz bir çizgi çekti; çizginin yüksekliği kadının boyu kadardı. Birincisine dik başka bir çizgi çekti ve sonra da yere kadar üçüncü bir çizgi ekledi. Bunu halledince, kavanozun tapasını geri taktı. Mantarın üzerine erimiş balmumu döktü ve kuruması için bir kenara aldı. Ufak gümüş bıçağının, cübbesinin kolunun içinde durduğundan emin olduktan sonra odasının perdeyle ayrılmış kısmına geri döndü.</p>

  <p class="p62">İolanthe, duvara çizdiği çizgilerin önünde durdu ve büyünün gerekli kelimelerini telaffuz etti. Duvardaki gümüş boya parlak bir ışıkla yanarak gözlerini kamaştırdı. Bir an için görebildiği tek şey kör edici beyaz bir ışık oldu. Kırık Kalkan Hanı'ndaki odayı zihninde canlandırdı ve kendini parlak ışığa bakmaya zorladı.</p>

  <p class="p62">Üzerine gümüş çizgiler çizilmiş olan duvar ortadan kayboldu. Handaki koridor önünde uzandı. İolanthe hemen koridora girmedi, rahatsız edilmek istemediğinden öncelikle etrafına bakındı. Ortalıkta kimsenin bulunmadığından emin olana kadar ilerlemedi, sonra da bir kapıdan geçer gibi duvarın ve gümüş çizgilerin içinden geçti ve büyü koridorlarından yürüyerek 16 numaralı odanın içine girdi.</p>

  <p class="p62">İolanthe, arkasına baktı. Bir salyangozun sümüksü izine benzer gümüş rengi hafif bir ışık duvarda parlıyor, dönüş yolunu gösteriyordu. Şöminede yanan közlerin ışığı sayesinde kadın, yatağı ve içinde uyuyanı görebiliyordu. Oda bira kokuyordu. İolanthe, gümüş bıçağını yeninden çıkarttı.</p>

  <p class="p62">Terlikli ayakları ile ilerledi ve yatağın yanında dikildi. Kitiara sırt üstü, sere serpe yatmıştı, bir kolu başının üzerindeydi. Çizmeleri ve giysileri hâlâ üzerindeydi; çıkartamayacak kadar yorgun ya da alkollü olmalıydı. Solukları düzenli, uykusu derindi. Kılıcı, karyola direklerinden birine asılmış olan kını içinde sallanıyordu.</p>

  <p class="p62">İolanthe, elinde bıçağıyla, uyuyan kadının üzerine eğildi. Kit'in uyuyor numarası yapmadığına emindi ama bu ihtimal hep vardı, İolanthe, bıçağını Kitiara'nın bileği üzerinde tuttu ve bıçağı kadının koluna batırarak bir damla kan aldı.</p>

  <p class="p62">Kitiara hareket bile etmedi.</p>

  <p class="p62">"Benden çok iyi bir suikastçı olurdu," dedi İolanthe. "Ama bu kadar saçmalık yeter. İşe dönme vakti."</p>

  <p class="p62">Bıçağı Kitiara'nın boynundan saçlarına götürdü. Yastığın üzerinde dağınık duran ipeksi siyah saçlardan bir tutam aldı, dikkatle çekerek kesti. Sonra bir lüle, ve bir lüle daha aldı ve dördüncüyü de alacakken Kitiara derin bir iç çekti, kaşlarını çattı ve yatağında döndü.</p>

  <p class="p62">Olduğu yerde donan İolanthe ne hareket etti ne de nefes aldı. Tehlikede değildi. Uyku büyüsünün kelimeleri dudaklarında, ihtiyacı olan bir tutam kum da elinde, uyumakta olana serpilmek için hazırdı. Ancak büyü yapmak zorunda kalmayı istemiyordu, zira Kitiara ertesi gün uyandığında yatağında kum taneleri bulursa, gece büyülendiğini anlayabilirdi. Hiçbir şeyden şüphelenmemeliydi. Kolundaki kesiğe gelince, savaşçılar zırhları ya da silahları ile daima kendilerini yaralarlardı. Bu kadar ufak bir kesiği görmeyecekti bile.</p>

  <p class="p62">Kit, kollarını yastığına doladı ve "<span class="t21">deniz</span>"e benzer bir kelime mırıldandı, göğüs geçirdi, gülümsedi ve uyumaya devam etti. İolanthe, Kitiara'nın rüyasında neden denize girdiğini gördüğünü merak etti. Kestiği lüleleri kadife bir keseye koyan İolanthe, keseyi kemerine bağladı ve Kitiara'nın yanından ayrıldı.</p>

  <p class="p62">Gümüşten sümüksü salyangoz izine benzer bir iz duvarda hafifçe parlıyor, dönüş yolunu gösteriyordu. İolanthe, gümüş kapıdan geçti ve kendi evinde bulunan perdeyle ayrılmış odaya girdi; gece görevi başarıyla tamamlanmıştı.</p>
</body>
</html>
