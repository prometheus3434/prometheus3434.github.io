<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 10 -</span><span class="t27"><br /></span><span class="t27">So</span><span class="t27">ğ</span><span class="t27">uk</span> <span class="t27">ı</span><span class="t27">s</span><span class="t27">ı</span><span class="t27">rmas</span><span class="t27">ı</span><span class="t27">.</span><span class="t27"><br /></span><span class="t27">Beline kadar büyücülere batmak.</span></h3>

  <p class="pFirst"><span class="drop_caps"><img alt="B" src="../Images/BD_Renaissance_B.png" /></span>uzsınırı'na yaptıkları yolculuk, hem Kitiara hem de Skie'nin şimdiye kadar yaşadığı en kötü deneyimdi. Kitiara, hayatında hiç bu kadar çok üşümemişti. Böylesi bir soğuğun olabileceğini düşünmemişti bile. Hava o kadar soğuktu ki, soluk almak acı veriyordu; akciğerlerine sivri iğneler batıyor gibi hissediyordu. Burnundaki kıllar donmuştu; nefesindeki nem yüzünden dudakları ve ağzı da buzla kaplıydı. Artık "<span class="t21">so</span><span class="t21">ğ</span><span class="t21">uktan kaskat</span><span class="t21">ı</span> <span class="t21">kesilmek</span>" teriminin ne anlama geldiğini biliyordu. Skie en sonunda yere indiğinde, avlanmaya çıkmış birkaç kapak tarafından bulunmuş olmasaydı, Kit hareket edemediğinden titreyerek ejderhanın sırtında oturmaya devam ediyor olurdu. Ejderanlar kadını ejderhanın sırtından indirdiler ve Buzduvarı Kalesi'ne taşıdılar. Kit yürüyemiyordu. Ayakları soğuktan o kadar uyuşmuştu ki onları hissedemiyordu.</p>

  <p class="pSecond">Kit, soğuğun keskin dişleri yüzünden el ve ayak parmaklarını kaybeden insanlar olduğunu duymuştu. Haven'ın dışındaki sakat dilencileri hatırladı ve kendisini de onların arasında gördü. Kendisini bu korkunç yere gönderdiği için Ariakas'a lanet etti; Laurana hakkında daha fazla şey öğrenmek amacıyla buraya gelmeye heveslendiğini unutmuştu. Aşk da kıskançlık da donup kaskatı kesilmişti.</p>

  <p class="p62">Kit, görebileceklerinden korkarak, çizmelerini çıkartmaya çekiniyordu. Feal-Thas'a bir not karalamasına yetecek kadar bir süre boyunca titremesini kontrol altına almayı başardı. Adam, kadının beklediğinin aksine, Buzduvarı Kalesi'nde yaşamıyordu; kendisine bir saray inşa etmişti. Bu sözde kalenin durumunu göz önüne alan kadın, buna şaşırmamıştı.</p>

  <p class="p62">Kapak'lar, kadını Yüceefendinin Odası olarak bilinen odaya taşıdılar ancak o odada kalan bir Yüceefendi yoktu. Bir zamanlar Feal-Thas burada kalmıştı; Wayreth'ten dönüp Buz Sarayı'nı yaparken içi bir çeşit yağla dolu büyük, taştan bir kasenin içinde ateş yanıyor ve odayı az da olsa ısıtıyordu. Kitiara, hızla ateşin yanına yaklaştı. Kapak, zırhını çıkartması için kadına yardım etti ancak kadın çizmelerini çıkartmaya hâlâ korkuyordu, zira ayaklarını hissetmiyordu.</p>

  <p class="p62">Kapı açılıp içeri kürklere bürünmüş uzun, ince bir elf girdiğinde korkusu iyice artmıştı. Kitiara, girmeden önce kapıyı çalmadığı için elfi azarlardı ama çok sefil bir durumdaydı ve dişleri takırdıyordu. Yapabildiği tek şey, öfkeli bir şekilde bakmak oldu. Elf, kısa bir süre boyunca hiç sesini çıkartmadan baktı kadına ve arkasını dönüp odadan çıktı.</p>

  <p class="p62">Geri geldiğinde yanında, pençeli elleriyle bir kova sıcak su taşıyan bir kapak vardı. Kapak kovayı, ona ve elfe şüpheyle bakan Kitiara'nın önüne koydu. Titremesini bastıran kadın, "Ne yapmamı bekliyorsun? Banyo mu?" diye mırıldanmayı başardı.</p>

  <p class="p62">Elfin ince dudakları, bulundukları ortam kadar soğuk bir gülümseme ile kıvrıldı. "Ayaklarını ve ellerini ılık suya batır."</p>

  <p class="p62">Kitiara kuşkucu bir ifade ile elfe baktı ve anlaşılmaz bir şeyler homurdanarak ateşe biraz daha yaklaştı.</p>

  <p class="p62">"Suyun şifa özelliği var," diyerek devam etti elf. "Henüz tanışmadık. Ben, Yüceefendi Feal-Thas'ım. Siz de, tahminimce, Mavi Leydi olarak bilinen Yüceefendisiniz, değil mi?"</p>

  <p class="p62">Kadının önünde diz çöktü ve kadın onun ne yaptığını anlayamadan, çizmelerinden birini tuttuğu gibi çekip çıkarttı. Kitiara baktı ve umutsuzluk içinde gözlerini kapattı. Ayak parmakları ölü gibi beyazlaşmıştı ve içinde korkunç bir mavi tonu da vardı. Feal-Thas kadının ayaklarına baktı ve başını sallayarak bakışlarını kadına çevirdi.</p>

  <p class="p62">"Görünüşe göre adınıza uygun yaşıyorsunuz, Mavi Leydi."</p>

  <p class="p62">Kit, sinirle adama bakmak için gözlerini açtı.</p>

  <p class="p62">"Hasar çok fazla," diyerek devam etti adam. "Kanınız donmuş, buza dönüşmüş. Eğer önerdiğim şeyi yapmazsanız, ayak parmaklarınızın kesilmesi gerekecek. Ayağınızı bile kaybedebilirsiniz."</p>

  <p class="p62">Kitiara reddetmeye devam ederdi ama adamın dokunuşunu hissetmiyordu ve bu, kadının ödünü patlattı. Adamın diğer çizmesini çıkartmasına izin verdikten sonra, ihtiyatla, ürkerek, önce bir ayağını sonra da diğer ayağını ılık suya soktu. Ilık su iyi gelmişti, rahatlatıcıydı ama sonra ayak parmaklarını tekrar hissetmeye başladı. Sıvı ateşten iğneler etine batıyordu. Acı dayanılmazdı. Hafifçe inledi ve ayaklarını sudan çıkartmaya çalıştı. Elf ellerini kadının bacaklarına koydu.</p>

  <p class="p62">"Orada tutmanız lazım," dedi adam emredercesine.</p>

  <p class="p62">Sesi, bütün elfler gibi ahenkliydi. Kadının bacakları üzerindeki elleri inceydi ve narin gözüküyordu ancak kadın bütün gücüyle tekmelemesine karşın adamın kavrayışından kurtulamadı. Bacakları seğirirken öne arkaya sallandı. Sonra ayaklarına renk geldiğini gördü. Kemiklerine kadar işlemiş gibi gözüken korkunç soğuk gerilemeye, acısı azalmaya başladı. Kitiara gevşedi, iskemlesinde kaykıldı.</p>

  <p class="p62">"Bu suyun şifa özelliği olduğunu söylemiştiniz. Kutsal su mu? Siz mi yaptınız, Yüceefendi?"</p>

  <p class="p62">"İkiyüzlülük etmeyin, Yüceefendi," dedi Feal-Thas. Ellerini kadının bacaklarından çekti ve kadının önünde uzun boylu ve ince, beyazlara bürünmüş olarak dikildi. "Burada ya benden bir şey talep etmek ya da beni bir şeye kandırmak için bulunuyorsunuz. Her halükarda, benim hakkımda bir şeyler öğrenmiş, beni soruşturmuş olmalısınız. Pek bir şey bulamamış olduğunuzu tahmin ediyorum" &ndash;gri gözleri parladı&ndash; "lakin benim bir rahip değil büyücü olduğumu öğrenmiş olmalısınız."</p>

  <p class="p62">Kitiara ağzını açtı ve tekrar kapattı. Yakalanmıştı. Adamın söylediği her şey doğruydu. Buraya gelmesinin nedeni, adamdan ejderha küresini istemekti ve onun hakkında sorular sormuş ama çok az şey öğrenebilmişti. Tek bildiği, onun bir kara elf ve büyücü olduğuydu.</p>

  <p class="p62">"Suya gelince, Yüceefendi..." diye başladı söze Feal-Thas.</p>

  <p class="p62">"Ah, şu Yüceefendiliği bir kenara bırakalım," dedi Kitiara, en hoş, çarpık gülümsemesiyle adama bakarak. "Ben, askerlerim tarafından Mavi Leydi olarak bilinirim. Arkadaşlarım bana Kitiara der."</p>

  <p class="p62">"Su, kalenin içindeki bir pınardan geliyor, <span class="t21">Yüceefendi,</span>" dedi, gözünde alaycı bir parıltıyla son kelimeyi vurgulayarak. "Bir rahip olmadığımdan, suyu hangi tanrının kutsadığını bilmiyorum ama bir varsayımda bulunabilirim. Bu kale, buzlar tarafından çevrelenmeden önce, denizin ortasında bir hisardı. Pınarın üzerinde bir Zümrüdüanka sembolü var; dolayısıyla da onun Balıkçı Tanrı Habakkuk'un bir hediyesi olduğunu tahmin ediyorum."</p>

  <p class="p62">Kitiara, kovanın içindeki ayak parmaklarını oynattı. Kendisini iyileştirdiği sürece, onun hangi tanrı olduğu umurunda değildi. Adamı tanıyabilmek için elfle konuşmaya çalışıyordu.</p>

  <p class="p62">"Aklı başında birinin bu korkunç yerde nasıl yaşamak isteyebileceğini anlamıyorum," dedi kadın, ayaklarını çıkartıp kurularken. İhtiyatla ayağa kalktı ve kan dolaşımını düzeltmek için odada dolaşmaya başladı. "Ve sen bir elfsin. Sizler, otlara soneler bestelemek için günler harcarsınız. Bir ağaç kesince ağlarsınız. Buradan nefret ediyor olmalısın, Feal-Thas."</p>

  <p class="p62">"Yüceefendi Feal-Thas," diyerek düzeltti adam sakince. "Tam aksine ben, bu topraklarda Afet öncesinden beri yaşıyorum. Burası benim evim. Sert koşullara alıştım. Kısa bir süre önce ana vatanım olan Silvanesti'ye dönmüştüm. Sıcaklık boğucu, ağır geldi. Yoğun bitki örtüsü üzerime üzerime geldi. Çiçeklerin ve bitkilerin kokusu burnumu tıkadı. Nefes alamadım. Elimden geldiğince hızlı bir şekilde döndüm buraya."</p>

  <p class="p62">"Neden Silvanesti'deydiniz, Yüceefendi Feal-Thas?" Kitiara, unvanı alaylı bir ifadeyle söylemişti.</p>

  <p class="p62">"Kral Lorac&rsquo;la yarım kalmış bir işim vardı," diye yanıtladı Feal-Thas.</p>

  <p class="p62">Kitiara, adamın hikayeyi anlatmasını bekledi ama elf başka bir şey söylemedi. Kadına bakarak dikilmeye devam edince Kitiara muhabbeti sürdürmek zorunda kaldı.</p>

  <p class="p62">"Kralının, tasarrufu altında bulunan bir ejderha küresinin tutsağı olduğunu duymuşsunuzdur sanırım," dedi. "Lorac, kürenin kölesi olarak, anayurdunu saran ve bozan korkunç kabusların ağına dolamış bir halde yaşıyor."</p>

  <p class="p62">"Onun hakkında bir şey duyduğum kanaatindeyim," dedi Feal-Thas "Ve yanılıyorsunuz, Yüceefendi. Lorac benim kralım değil, İmparator Ariakas'a hizmet ediyorum."</p>

  <p class="p62">Sözleri, donmuş bir göl kadar sertti. Kit'in delici bakışları buza çarptı ve kaydı. Kadın tekrar denedi.</p>

  <p class="p62">"Ejderha küreleri. Tehlikeli eşyalar," dedi meşum bir şekilde. "Etrafta bulunmaları pek güvenli değil."</p>

  <p class="p62">"Öyle mi?" Feal-Thas ince, beyaz kaşlarından birini kaldırdı. "Ejderha küreleri üzerine bir çalışma mı yaptınız, Yüceefendi?"</p>

  <p class="p62">Kitiara, bu soruya şaşırmıştı. "Hayır," demek zorunda kaldı.</p>

  <p class="p62">"Ben yaptım," dedi adam.</p>

  <p class="p62">"Ne öğrendiniz?" diye sordu Kitiara.</p>

  <p class="p62">"Ejderha kürelerinin tehlikeli eşyalar olduklarını," diye yanıtladı Feal-Thas. "Etrafta bulunmalarının pek güvenli olmadığını."</p>

  <p class="p62">Kitiara'nın avcu kaşındı ama bu soğuktan değildi. Onu, elfin solgun, ince kemikli yüzünü tokatlamakta kullanmak istiyordu. Buraya yarı donmuş bir halde gelerek kendini adamın merhametine bırakmıştı. Durumun kontrolünü kaybetmişti ve onu nasıl geri kazanacağı hakkında hiçbir fikri yoktu. Daha başından, işi yüzüne gözüne bulaştırmıştı. Bu Yüceefendiyle karşılaşmaya daha hazırlıklı olmalıydı ama bir elf olduğundan onu pek önemsememişti. Onun sinsi, yalaka ve hilekar olmasını beklemişti. Bunun yerine karşısındaki adam vakur, açık sözlü ve korkusuzdu ve belli ki kendisinden hiç etkilenmemişti.</p>

  <p class="p62">Kit, düşüncelere dalmışcasına odada dolandı fakat asıl yaptığı, siyah kirpiklerinin altından elfi izlemekti. O bir erkekti ve onu baştan çıkartmayı deneyebilirdi ama bir buz dağını baştan çıkartmanın daha kolay olacağını düşündü. Üzerinde yaşadığı zalim topraklar gibi bu adam da donmuştu, tutkusuzdu. Hiçbir ateş onu ısıtmıyordu. Adamın mangaldan uzakta, odanın en soğuk kısmında durduğunu fark etti.</p>

  <p class="p62">"Neden Buzsınırı'na geldiniz, Yüceefendi Kitiara?" diye sordu Feal-Thas aniden. "İklimimizin keyfini çıkartmak için olmadığı kesin."</p>

  <p class="p62">Kitiara tam savaşla ilgili olarak onunla konuşmak istediği önemli konular olduğunu söyleyecekti ki, adam lafı ağzına tıktı.</p>

  <p class="p62">"Ariakas, sizi buraya ejderha küremi almanız için gönderdi."</p>

  <p class="p62">"Yanlış!" dedi Kitiara muzafferane bir edayla. "Buraya ejderha, küresini almaya gelmedim..."</p>

  <p class="p62">Feal-Thas, sabırsızlandığını gösteren bir el hareketi yaptı.</p>

  <p class="p62">"Salak bir Solamniya Şövalyesini onu alması için kandırdım."</p>

  <p class="p62">"Bu hemen hemen aynı şey; zira küre onu yok edecek ve imparator da küreyi kendisine alacak. Lord hazretleri açısından akıllıca bir plan, lakin benim ejderha kürem üzerinde nasıl hak iddia ettiğini sorguluyorum ben."</p>

  <p class="p62">"Ariakas'ın sizinle bu konu hakkında konuşmuş olduğunu bilmiyordum Yüceefendi," dedi Kitiara sinirlenerek.</p>

  <p class="p62">"Ariakas, benimle olabildiğince az konuşur," dedi Feal-Thas yavan bir şekilde. İmparatorun mektubunu yere, kadının ayaklarının dibine fırlattı. "Eğer isterseniz, lord hazretlerinin ne yazmış olduğunu okuyabilirsiniz."</p>

  <p class="p62">Kitiara mektubu yerden aldı, hızla okudu ve kaşlarını çattı. "Haklısınız ama eğer o bundan bahsetmediyse siz nasıl olur da şövalyenin... Dur!" diye bağırdı irkilerek. "Konuşmayı daha bitirmedik. Nereye gidiyorsunuz?"</p>

  <p class="p62">"Sarayıma," dedi Feal-Thas, kapıya doğru yürürken. "Bu konuşmadan sıkıldım."</p>

  <p class="p62">"Lord hazretlerinin emirlerini henüz açıklamadım!"</p>

  <p class="p62">"Gerek yok. Yeterince anladım," dedi Feal-Thas. "Size yiyecek ve içecek gönderteceğim."</p>

  <p class="p62">"Aç değilim," dedi kadın öfkeyle, "ve konuşmamız da bitmedi."</p>

  <p class="p62">Adam kapıyı açtı. Duraksayarak arkasına baktı ve, "Ha, ve elf kadını, Lauralanthalasa'ya gelince... Adını biliyorum ama onu tanımıyorum ve onun hakkında da hiçbir şey bilmiyorum. O bir Qualinesti elfi" dedi.</p>

  <p class="p62">Son kelimeleri, sanki dudaklarını kirletmiş gibi tiksinerek söyleyen adam odadan çıktı ve kapıyı sessizce ardından kapattı.</p>

  <p class="p62">"Qualinesti!" diye tekrarladı Kit, aptala dönmüştü. "O şeytan bununla ne demek istedi? Qualinesti! Ve elf kadın hakkında soru soracağımı nereden bildi? Ariakas ona söylemediyse ejderha küresini ve şövalyeyi nasıl bildi?"</p>

  <p class="p62">Yataktan bir kürk battaniye alan Kit, onu omuzlarına sararken kendi kendine mırıldanıyordu.</p>

  <p class="p62">"Bu kahrolası yer büyüyle dolu. Ben dibine kadar büyücülere batmış durumdayım; önce o cadı, İolanthe, şimdi de bu elf. Büyücüler sinsi sinsi etrafta dolanıyor, şarkı söylüyor, fısıldıyor ve parmaklarını oynatıyor. Soğuk çelikle yapılan adil bir dövüşü tercih ederim."</p>

  <p class="p62">Buzsınırı'nı terk etmeyi düşündü bir süre. Bırak, elfiyle Ariakas uğraşa çıksın. Ariakas'ın kendisi de bir büyü kullanıcısıydı. Bu Feal-Thas'a haddini bildirirdi.</p>

  <p class="p62">Cazip bir fikirdi bu ama yapamazdı. Elleri boş dönmek, başarısız olduğunu kabullenmek anlamına gelirdi. İmparatorun başarısız olanlara karşı hiç müsamahası yoktu. Yetkisini kaybedeceği kesindi. Hayatını bile kaybedebilirdi. Yine de Kitiara, elfin bildiklerinden ve bu bilgileri nasıl kullanacağından huzursuzdu. Eğer Feal-Thas, Laurana'yı biliyorsa, Tanis'i de biliyor olabilirdi. Ve eğer Ariakas, kadının Verminaard'ı öldürenlerle bir ilişkisinin olduğunu öğrenirse...</p>

  <p class="p62">Kitiara soğuk soğuk terlemeye başladı.</p>

  <p class="p62">Kendini yatağa attı. Ayrılamazdı, bu işi çözene kadar olmazdı. Bu Feal-Thas'ı parçalamalı, ezmeli, kendisine itaat etmeye zorlamalıydı. Tanis dışında, fethedemeyeceği bir adamla karşılaşmamıştı daha. Bu elf de farklı olmayacaktı. Sadece onun zayıf noktasını bulmalıydı.</p>

  <p class="p62">Kitiara, büyük bir tabak geyik yahnisi yedi ve kapak'ların ürettiği sert içkiden birkaç bardak içti. Kendine güvenerek kürk ve örtülerin altına girdi ve derin bir uykuya daldı. Sabah uyandığında, Feal-Thas'ın Toede'nin kampında casuslarının olduğuna karar vermişti; belki de casus, Toede'nin kendisiydi. Biri, onun Laurana hakkında sorular sorduğunu duymuş ve bunu Feal-Thas'a bildirmiş olmalıydı ve tıpkı bir falcı gibi, elf bu bilgiyi süslemiş ve kadını, özel bir şey yapmış olduğu konusunda kandırmaya çalışmıştı.</p>

  <p class="p62">Feal-Thas'a ejderha küresiyle ilgili emirlerini bu sabah verecekti. Eğer elf, emirlerine uymazsa, bu kendi suçu değildi. Lordunun emrettiği her şeyi yapmıştı. Skie döndüğünde bu buzlarla kaplı diyarı ve onun buz kesmiş büyücüsünü terk edecekti.</p>

  <p class="p62">Kürk battaniyelerden birini yataktan alan Kitiara ona sarıldı ve Feal-Thas'ı aramaya koyuldu. Buzlu koridorlardan oluşan labirentte anında kayboldu. Bir süre dolandıktan sonra bir kapak'a rastladı; kapak, büyücünün eğer kaledeyse muhtemelen kütüphanede bulunacağını, kütüphanenin de kadının geceyi geçirdiği odanın yanında olduğunu söyledi.</p>

  <p class="p62">Kitiara odayı buldu. Kapı kapalıydı ama kilitli değildi, çünkü kadın biraz ittirince hemen aralandı. Bir önceki gece adamın, odasına nasıl daldığını hatırlayan Kitiara kapıyı ardına dek açtı ve odanın içine girdi.</p>

  <p class="p62">Bir koltuğun yanındaki halıda uzanan büyük, beyaz bir kurt derhal ayaklarının üzerine fırladı. Kurdun kızıl gözleri Kitiara'nın üzerine kitlendi. Kurdun boğazından bir homurtu yükseldi. Başı aşağı indi, kulakları geriye çekildi. Kurt, hırlayarak dişlerini gösterdi. Kitiara, elini kılıcına attı.</p>

  <p class="p62">"Siz silahınızı çekemeden boğazınıza yapışmış olur," diye mırıldandı Feal-Thas.</p>

  <p class="p62">Adam, büyük, deri ciltli bir kitap okuyordu ve başını kaldırmadı. Kurda kendi dilinde bir şeyler söyledi ve elini uzatarak, hafifçe hayvanın başına dokundu. Kurt oturdu ama kızıl gözleri Kitiara'dan ayrılmadı. Kadın, elini kılıcının kabzasında tutmaya devam etti.</p>

  <p class="p62">Kadın köpürüyordu. Adam onu bir kez daha boş yakalamış, savunmaya geçmesine neden olmuş, aptal gibi görünmesini sağlamıştı.</p>

  <p class="p62">"Lütfen oturun, Yüceefendi," dedi Feal-Thas, başka bir koltuğu işaret ederek.</p>

  <p class="p62">"Burada o kadar uzun kalmayacağım," dedi kadın sertçe. "Size imparatorun ejderha küresiyle ilgili..."</p>

  <p class="p62">"Benim ejderha kürem!" dedi Feal-Thas.</p>

  <p class="p62">Kitiara, bu tartışmaya hazırdı. "Bir Ejderha Yüceefendisi olduğunuzda, Kraliçe'ye yemin ettiniz. Ona hizmet edeceğinize ant içtiniz. İmparator, onun bu dünyadaki temsilcisi. Ejderha küresine ihtiyacı var ve onu istemek hakkı."</p>

  <p class="p62">Elfin gri gözleri hareket etti.</p>

  <p class="p62">"Bundan o kadar emin değilim, ama Kraliçemiz hatırına kabul ettiğimi düşünelim." Derin bir nefes aldı ve kitabı kapattı. "Planı anlatın."</p>

  <p class="p62">"Bildiğinizi' sanıyordum," dedi Kit küçümseyerek.</p>

  <p class="p62">"Huyuma gidin," dedi elf.</p>

  <p class="p62">Kitiara, şövalye Derek Crownguard'ı ejderha küresini bulmak için Buzsınırı'na gitmeye nasıl kandırdığını anlattı. Bunun üzerine Feal-Thas kaşlarını çattı. Elf, uzun beyaz saçlarını yüzünden geriye yatırmıştı ve memnuniyetsizliğini gösteren koyu renkli çizgi alnında görülüyordu.</p>

  <p class="p62">"Ejderha küresinin sırrını başkalarına söyleyeceğiniz konusunda beni bilgilendirmiş olmalıydınız. Küreyi büyük bir tehlikeye attınız. Sorun şövalye değil."</p>

  <p class="p62">Feal-Thas, Derek'i önemsiz görerek küçümsedi. "Kule büyücüleri bu küreyi yüzyıllardır arıyorlar. Eğer Büyücüler Konseyi bunu duyarsa..."</p>

  <p class="p62">"Duymayacaklar," dedi Kitiara. "Şövalyeler, küreyi kendileri için istiyorlar. Bunu gizli tutabilmek için ellerinden gelen her şeyi yapıyorlar. Büyücülerin onu ele geçirmesini en az senin kadar istemiyorlar."</p>

  <p class="p62">Bu, konuyu tekrar değerlendiren Feal-Thas'ın aklına yatmış gibiydi, zira adam tartışmayı uzatmadı. "Ejderha küresini beyaz ejderha Sulusepken'e vereceksiniz. Derek Crownguard geldiğinde," diyerek devam etti Kitiara, "onun ejderha küresini bulmasına göz yumacaksınız. Takhisis, ejderhaya emir verecek. Sulusepken, eğer istiyorsa, ona eşlik edenleri öldürebilir ama Crownguard'a zarar vermeyecek. Şövalye küreyi aldığında ve küre onu ele geçirdiğinde &ndash;nasıl olacaksa&ndash; adamın gitmesine izin verilecek. O da küreyi Solamniya'ya götürecek ve ülke, tıpkı Silvanesti gibi çökecek."</p>

  <p class="p62">Elfin tepkisi beklenmedikti.</p>

  <p class="p62">"Bu plandan hoşlanmıyorsunuz, değil mi, Yüceefendi?"</p>

  <p class="p62">Kitiara, bu planın bir deha ürünü, Ariakas'ın en iyi planlarından biri olduğunu söylemek için ağzını açtı ama yalanı boğazında düğümlendi. "Hoşlanıp hoşlanmamak benim üzerime vazife değil," dedi omuzlarını silkerek. "Kraliçeme hizmet etmeye ant içtim."</p>

  <p class="p62">"Ben de her konuda Karanlık Majesteleri'ne riayet etmeye çalışıyorum," dedi Feal-Thas sahte bir alçakgönüllülükle. Elf, elini aşağıya uzatarak kurdun kulaklarının arkasını kaşıdı. "Ancak bir soru var. Şövalye Crownguard'ın ejderha küresine ulaşmasını sağlayabilirim, ancak ona sahip çıkacak kadar yaşayacağını garanti edemem Sizi temin ederim, ölümü benim elimden olmayacak," dedi Kit'in sinirlendiğini görünce. "Bıyığının bir teline bile dokunmayacağım."</p>

  <p class="p62">Kitiara'nın sabrı taşmıştı artık. "Size söylediğim gibi Yüceefendi, Sulusepken emirlerini Takhisis'ten alacak..."</p>

  <p class="p62">"Maalesef, ben küreyi ejderhaya veremem."</p>

  <p class="p62">"Demek istediğiniz, vermezsiniz," dedi Kitiara öfkeyle.</p>

  <p class="p62">"Beni dinleyin," dedi Feal-Thas, narin ellerinden birini kaldırarak. "Size söylemiş olduğum üzere, ejderha küreleri hakkında bir çalışma yaptım. Onların tehlikeli olduğunu söylerken haklıydınız. Ne kadar tehlikeli olduklarını ise çok az kişi biliyor. Ben tehlikeyi biliyorum. Lorac'ın kaderi benim olabilirdi. Küre, üç yüz yılı aşkın bir süredir bende, büyücüler onu Kralrahip'ten saklamak için benden almamı istediklerinden beri. Pek çok kez, küre üzerinde hakimiyet kurmayı denemek istedim. Pek çok kez, içine hapsedilmiş ejderha özleriyle savaşmaya niyetlendim. '<span class="t21">Kürenin bana hizmet etmesini sa</span><span class="t21">ğ</span><span class="t21">layacak kadar güçlü müyüm?</span>' diye sordum."</p>

  <p class="p62">"Bunları umursuyor muyum diye soruyorum ben de kendime," dedi Kit alayla.</p>

  <p class="p62">Feal-Thas, kadını duymamış gibi devam etti konuşmaya. "Kendimi biliyorum. Kimse, ruhunu incelemeden üç yüz yıl boyunca yaşamaz. Güçlerimi ve zayıflıklarımı biliyorum. Bir ejderha küresini kontrol etmeyi denemeye ancak olağanüstü biri kalkışabilir; kendisine tam anlamıyla güvenen ve aynı zamanda da kendisini, güvenliğini hiç önemsemeyen biri. Öylesi bir kişi her şeyi &ndash;hayatını, ruhunu&ndash; kaybetmeyi göze alabilir."</p>

  <p class="p62">"Ben kibirliyim. Bunu itiraf ediyorum. Kendime çok önem veriyorum. Ejderha küresiyle bir mücadeleye girersem, muhtemelen, sağ kurtulabilecek kadar güçlü olmadığımın farkına vardım. '<span class="t21">Muhtemelen</span>' dediğimi farketmişsinizdir. Her zaman bir kuşku zerresi vardır. Geceleri onun sesini duyarak uyandım, ona çekildiğimi hissettim. Onun yanına gider, ona bakar, ellerimi üzerine koyma arzusu hissederdim. Bir zayıflık anında cazibesine kapılabilirdim. Bu tehlikeyi göze alamazdım."</p>

  <p class="p62">Kitiara, ayağını yere vurdu. "Sonuca gelin."</p>

  <p class="p62">"Yüzlerce yıl önce," dedi Feal-Thas, "büyülü bir muhafız yarattım ve onu ejderha küresi ile birlikte, özel olarak inşa edilmiş bir odaya yerleştirdim. Muhafıza, onu almaya çalışan herkesi öldürmesini emrettim. Buna ben de dahilim. O zamandan beri çok daha iyi uyuyorum."</p>

  <p class="p62">Kitiara'nın ağzı açık kaldı. Adama inanamayarak baktı. "Yalan söylüyorsunuz."</p>

  <p class="p62">"Sizi temin ederim, söylemiyorum," dedi Feal-Thas havadan sudan konuşur gibi.</p>

  <p class="p62">"O halde..." Kitiara ne diyeceğini bilemedi. "Muhafızı geri çekin. Ona gitmesini söyleyin."</p>

  <p class="p62">Feal-Thas hafifçe gülümsedi ve kafasını salladı, sonra da kitabını okumaya kaldığı yerden devam etti. "Eğer o kadar kontrol edebiliyor olsaydım pek iyi bir muhafız olmazdı."</p>

  <p class="p62">Kitiara adama doğru bir adım attı.</p>

  <p class="p62">Kurt hızla ve sessizce ayağa kalktı ve Kitiara durdu.</p>

  <p class="p62">"Onu kontrol edemediğinizi söyleyerek ne demek istiyorsunuz? Yapmak zorundasınız!" dedi. "Bunlar Ariakas'ın emirleri!"</p>

  <p class="p62">"Ariakas bana, bu Derek Crownguard'ın kaleme girmesine izin vermemi emretti. Bunu yapacağım. Bana, Derek Crownguard'ın ejderha küresini bulmasına izin vermemi emretti. Bunu yapacağım..."</p>

  <p class="p62">"Ve o da muhafız tarafından öldürülecek," dedi Kitiara.</p>

  <p class="p62">"Bu şövalyeye bağlı. Crownguard, muhafızla dövüşür ya da dövüşmez, onun seçimi. Eğer muhafızı öldürürse küreyi alabilir. Eğer muhafız onu öldürürse, eh, değerli eşyaları bulmak için çıkılan maceralar her zaman tehlikelidir. Yoksa şu iğrenç şövalyeler bunu yapmazdı."</p>

  <p class="p62">"Kürenizi kaybetmekten hiç endişelenmiyorsunuz," dedi Kit suçlarcasına. "Muhafızın Crownguard'ı öldüreceğini biliyorsunuz."</p>

  <p class="p62">"Muhafız gerçekten de epey zorlu," diye itiraf etti Feal-Thas. Çok, çok uzun yıllardır küreyi koruyor ve bu zaman zarfında son derece tahakküm edici oldu. Onu çekemeyeceğimi söylerken nazlanmıyordum. Sizi temin ederim, beni gördüğü anda öldürür."</p>

  <p class="p62">"Hâlâ size inanmıyorum," dedi Kitiara.</p>

  <p class="p62">"Bu beni hiç ilgilendirmez," dedi Feal-Thas bir sayfa çevirirken.</p>

  <p class="p62">"Lordum Ariakas sizi ziyaret ettiğinde ilgilendirecek," diyerek tehdit etti Kitiara.</p>

  <p class="p62">"İmparator, beni azarlamak için değerli savaşını bırakıp buraya gelmez, Yüceefendi." Feal-Thas başını kaldırıp kadına baktı, gri gözleri keyifle parlıyordu. "Onun memnuniyetsizliğiyle yüzleşecek olan ben değilim."</p>

  <p class="p62">Omzundaki kürke sarınan Kitiara, elfe güçsüz bir öfkeyle baktı. Lanet olasıca adam haklıydı. Kitiara, hiç bu denli delirtici bir adamla karşılaşmamıştı ve ne yapması gerektiğini bilmiyordu.</p>

  <p class="p62">"Takhisis bundan hoşlanmayacaktır," dedi Kitiara en sonunda.</p>

  <p class="p62">Feal-Thas omuzlarını silkti. "Benim tanrım Nuitari, Takhisis'in oğlu. Annesine duyduğu sevgi az, saygı daha da az; bunlar, sizin anlayabileceğiniz duygular, Kitiara uth Matar, zira siz de kendi annenizi hakir görüyordunuz."</p>

  <p class="p62">Kitiara ağzını açtı, sonra kapattı. Kan, şakaklarına sıçramıştı. Bu elfle uğraşmak, zalim bataklık yaratıklarından biri olan bataklık yakamozuyla dövüşmek gibiydi. Devamlı hareket ediyor, aklını karıştırmaya çalışıyor, en beklenmedik yerlerine vuruyordu. Kitiara, tırnaklarını avuçlarına batırdı. Adam, onu bir şaşkınlık bataklığına çekmeye çalışıyordu. Mevcut soruna odaklanmalı, onunla ilgisiz her şeyi yok saymalıydı; tıpkı annesinden nefret ettiği gerçeği gibi.</p>

  <p class="p62">"Bizim tarafın savaşı kazanmasını istiyorsun..." diye başladı söze.</p>

  <p class="p62">"Ah, vatanseverlik kartı," dedi Feal-Thas. "Bunu ne zaman çekeceğinizi merak ediyordum. Birkaç asırdır bu dünyada yaşıyorum ve beklenmedik bir şey olmadığı sürece birkaç asır daha yaşayacağım. İmparatorların gelip geçtiğini gördüm. Siz, Ariakas ve onun semavi Yüceefendileri çürüyüp toprağa karıştıktan sonra ben burada olacağım. İnşa etmekte olduğu bu ulu imparatorluk toz haline geldikten uzun süre sonra ben burada olacağım. Başka bir deyişle, Yüceefendi, savaş umurumda bile değil."</p>

  <p class="p62">"O zaman neden Yüceefendi olma zahmetine katlandınız? Duyduğuma göre Silvanesti'ye dönüp kendi halkına karşı casusluk yaparak hayatınızı tehlikeye atmışsınız. Kendi kralınıza ihanet ettiniz..."</p>

  <p class="p62">"O kişiseldi," dedi Feal-Thas soğuk soğuk.</p>

  <p class="p62">"Neden yaptınız? Çünkü siz de hepimiz gibi hırslısınız! Güç istiyorsunuz. Yönetmek istiyorsunuz. Bence Ariakas'a meydan okumayı planlıyorsunuz..."</p>

  <p class="p62">"Kendi hırslarınızla benimkini karıştırmayın Yüceefendi," dedi Feal-Thas, kitabını okumaya devam ederken. "Benim tek istediğim, çalışmalarıma devam edebilmek için rahat bırakılmak."</p>

  <p class="p62">Kitiara küçümsercesine bir kahkaha attı. Elf lordu kitabı kapattı ve kenara koydu. Elini uzatıp Kitiara'nın yüksek sesli kahkahasından ve ani hareketlerinden hoşlanmayan kurdu okşayarak sakinleştirdi.</p>

  <p class="p62">"Ben Silvanesti'de doğup büyüdüm. Bütün elfler gibi, ana yurdumu hayatın kendisinden bile daha çok sevdim. Artık önemli olmadıkları için bahsetmeyeceğim nedenlerden ötürü, zengin, yeşil cennetimden haksız yere kovuldum ve hiçbir şeyin yaşamadığı, hiçbir şeyin yetişmediği bir diyara gönderildim. Ölüm ve yalnızlık diyarına. Benim ölümüme, en azından öyle düşünüyordum."</p>

  <p class="p62">"Kışın ortasıydı. Bu yörenin halkı beni yarı donmuş bir halde buldu. Daha önce hiç elf görmemişlerdi. Ne olduğumu bilmiyorlardı ama bunun bir önemi yoktu. Beni evlerine aldılar ve ısıttılar, beslediler ve barındırdılar. Beni hayata geri döndürdüler. Onların sırlarını öğrendim; bir yabancıya asla açmadıkları sırlarını. Bir kadın, bu sırları bana olan sevgisinden açıkladı, zira yakışıklı ve genç bir elftim."</p>

  <p class="p62">"Onun sırlarını çaldım. Onun aşkını çaldım ve ona ve beni kurtarmış olan halkına ihanet ettim; onları, eskiden bu topraklarda yaşamış olan ogrelere sattım. Sevgilim ve halkı katledildi ve hepsi öldüğünde topraklarını ve mallarını aldım. Sarayım, cesetlerini yaktığım ahırın üzerinde duruyor."</p>

  <p class="p62">"Ben, bu toprağım, Yüceefendi. Ben buzum. Merhamet, sevgi, şefkat gibi duygular, benim donuk yüzeyimden kayıp gider. Bir şekilde güneşe dokunma yolunu bulursam, alevlerinin benim buzlarımı çözebileceğinden şüpheliyim."</p>

  <p class="p62">"Ne mi istiyorum? Huzur. Yalnızlık. Hayatımın geri kalanında<br />
  &ndash;ki ben elflere göre bile uzun yaşayan bir aileden geliyorum&ndash; burada, sarayımda, kış kurtları ve kitaplarımla birlikte yaşamak istiyorum ve rahatsız edilmek istemiyorum. Yönetmek demek, ilişki kurmak demektir. Kanunlar koymak ve vergi toplamak ve savaşmak demektir, zira her zaman senin sahip olduğunu isteyen ve onu senden almaya kalkışacak biri olacaktır."</p>

  <p class="p62">"Benim Yüceefendi olmamın nedeni, bunun benim istediğim sona ulaşmama yardım edeceğini görmüş olmam. Dünyanın bu kısmından bütün canlıları temizlemeye niyetliyim. Thanoi'ler, Buz Halkı'nı yok edecek. Kapak'lar thanoi'leri yok edecek. Kurtlarım ve ben kapak'ları yok edeceğiz. Diyarım, kutlu bir sessizliğe bürünecek; sadece temiz kar altında uzanan boş ve ölü bir toprağın olabileceği kadar sessiz olacak."</p>

  <p class="p62">"Yani ne istediğimi mi soruyorsunuz Yüceefendi? Ben sessizlik istiyorum." Feal-Thas başka bir kitap aldı ve açtı.</p>

  <p class="p62">"Ölünce her yer sessiz olur, biliyorsunuz," dedi Kitiara acımasızca.</p>

  <p class="p62">"Deneyin," dedi adam.</p>

  <p class="p62">"Bir el hareketi ve bir kelime ile sizi bir buz kalıbına dönüştürebilirim. O zaman heykelinizi koridora yerleştiririm; salaklığınızın sonsuz bir anıtı olarak."</p>

  <p class="p62">Okumaya geri döndü.</p>

  <p class="p62">Kitiara öfkeyle elfe baktı fakat bakışı boşa gitti, çünkü elf, başını kaldırmadı. Kadın, seçeneklerini düşündü. Ariakas'a dönebilir ve Feal-Thas hakkında şikayet edebilirdi, ancak bu sadece Ariakas'ı daha çok sinirlendirirdi. Buzsınırı'nı terk edebilir ve aptal şövalyenin buraya gelerek kendisini öldürtmesine izin verebilirdi ama o zaman da Ariakas kadını suçlardı. Ya da sorunla kendi ilgilenebilirdi.</p>

  <p class="p62">"Sanırım bu muhafızı benim öldürmeme itirazınız yoktur," dedi Kit.</p>

  <p class="p62">Feal-Thas bir sayfa çevirdi. "İstediğinizi yapın. Her zaman bir başkasını yaratabilirim."</p>

  <p class="p62">"Gerekli olmayacak," dedi Kitiara iğneleyici bir şekilde. Sulusepken'e vereceğim ve küreyi sizin almanıza izin vermemesini emredeceğim. Böylece gece uyuyabileceksiniz. Ne tür bir büyü bu?"</p>

  <p class="p62">Büyücünün olası yeteneklerini, odanın muhtemel durumunu değerlendirdi. "Buz devi mi? Buz hayaleti mi?"</p>

  <p class="p62">Feal-Thas'ın dudakları kıvrıldı, birkaç yüzyıldır ilk kez gülmeye bu kadar yaklaşmıştı.</p>

  <p class="p62">"O kadar klişe bir şey değil, Yüceefendi," diye yanıtladı. "Muhafız benim kendi tasarımım. Epey nevi şahsına münhasır, en azından ben öyle olduğunu düşünüyorum."</p>

  <p class="p62">Kitiara topukları üzerinde geriye döndü ve kapıyı hızla çarparak çıktı. Feal-Thas gülümsedi, kurdunun kulaklarının arkasını kaşıdı ve okumaya devam etti.</p>
</body>
</html>
