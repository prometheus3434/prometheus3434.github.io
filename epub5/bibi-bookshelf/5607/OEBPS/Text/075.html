<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 8 -</span><span class="t27"><br /></span><span class="t27">Kara Manast</span><span class="t27">ı</span><span class="t27">r'da</span><span class="t27"><br /></span><span class="t27">gece yar</span><span class="t27">ı</span><span class="t27">s</span><span class="t27">ı</span> <span class="t27">dualar</span><span class="t27">ı</span><span class="t27">.</span></h3>

  <p class="pFirst"><span class="drop_caps"><img alt="K" src="../Images/BD_Renaissance_K.png" /></span>itiara, silah olarak kullanabileceği bir şey bulmak için depo hapishanesini arayarak biraz zaman geçirdi. Zifiri karanlıkta kalmış olduğu düşünülürse, bu boşuna bir gayretti. Bozak, kadını içeri kilitlemeden önce odayı incelemişti ve kadın da adam ışığı yanında götürmeden önce hızla etrafına bakmış ve hiçbir şey görememişti. Yine de yaklaşmakta olan ölümünü düşünmekten başka yapacak işi yoktu ve her şey bundan daha iyiydi. Sandıklara takıldı ve ayak parmaklarını fıçılara çarptı, elini yamuk bir çiviyle çizdi ve bir duvara kafasını vurdu ve... en sonunda, bir çeşit silah buldu.</p>

  <p class="pSecond">Kutu olarak kullanılan bir sandığı parçaladı ve kırık tahtalardan kendine bir sopa yaptı. Onu daha da tehlikeli kılmak için bir fıçının kapağından birkaç çivi söktü ve başka bir tahtayı çekiç olarak kullanarak, çivileri eğreti sopasının ucuna çaktı. Kit, dövüşerek kurtulmayı ummuyordu. Tek ümidi, vahşice dövüşmesi yüzünden onu öldürmek zorunda kalmalarıydı.</p>

  <p class="p62">Bundan sonra yapacak hiçbir şey yoktu. Bitap düşene kadar depoda volta attı, sonra da iskemleye oturdu. Zaman mefhumunu yitirmişti. Karanlık, bütün dakikaları ve saatleri yutuyordu. Geri kalan son saatlerini horlayarak geçirmeye niyeti olmadığı için uyumamaya kararlıydı ancak sessizlik ve sıkıntı, korku ve gerilim kadını tüketti. Gözlerini kapattı. Başı, göğsünün üzerine düştü.</p>

  <p class="p62">Tedirgin uykusundan aniden uyandı, kapının dışında bir ses duyar gibi olmuştu. Haklıydı. Birisi, kilide bir anahtar sokuyordu.</p>

  <p class="p62">Vakit gelmişti. Celladı buradaydı.</p>

  <p class="p62">Kit'in kalbi boğazını tıkadı. Nefes alamıyordu ve bir an için korkudan öleceğini sandı. Sonra soluk almayı başardı. Sopasını tuttu ve emekleyerek odayı geçip, karanlıkta el yordamıyla kapıyı buldu. Sırtını duvara dayadı. Kapı açıldığında, içeri bakanlar onu göremeyeceklerdi. Şaşıracaklardı ve o da bir şans yakalayacaktı. Elinde sopasıyla çömeldi ve bekledi.</p>

  <p class="p62">Kapı gıcırdayarak yavaşça açıldı, sanki biri çok fazla gürültü yapmaktan çekinerek gizlice açıyor gibiydi. Bu garipti. Bir cellat kapıyı doğrudan açardı. İçeri ışık girdi ama bu günün parlak ışığı ya da meşalelerin alevi değil, depoda gezinen, boş iskemleye düşen, sonra da fıçılar ve kutular üzerinde dolanan ince bir ışıktı. Havada egzotik çiçeklerin kokusu vardı.</p>

  <p class="p62">Hiçbir cellat bu kadar güzel kokmazdı.</p>

  <p class="p62">"Kitiara?" diye fısıldadı bir ses; bir kadının sesi...</p>

  <p class="p62">Kitiara sopasını indirdi. Onu bacağının arkasında saklayarak kapının önüne çıktı. Koyu mor astarlı siyah kadife bir harmaniye sarınmış bir kadın duruyordu kapının önünde. Kadın, kafasındaki başlığı indirdi. Yüzüğünün ışığı kadının yüzünü aydınlattı.</p>

  <p class="p62">"İolanthe?" Kit, son anda hatırladığı ismi büyük bir şaşkınlıkla söylemişti.</p>

  <p class="p62">"Kraliçe'ye şükürler olsun!" dedi İolanthe derin bir nefes alarak ve Kitiara'nın kolunu tuttu; sert ve gerçek bir şeye dokunmaktan rahatlamış gibiydi. Parmağındaki bir yüzükten çıkan ışık, odada çılgınlar gibi dolaştı. "Hâlâ hayatta olduğundan emin değildim!"</p>

  <p class="p62">"Şu an için," dedi Kitiara, bu beklenmedik ziyaretçisi karşısında ne yapacağını bilemeden. Kadının elinden kurtuldu ve İolanthe'nin arkasına baktı, yanında muhafızlar getirmiş olduğunu düşünüyordu. Arkada kimse yoktu. Nefes alıp vermeler, zırh şıngırtısı ya da yere sürünen çizmelerin sesini duymadı.</p>

  <p class="p62">Şüphe içinde, ne olduğunu tahmin bile edemese de bir tuzaktan korkarak, Kitiara, cadının etrafında döndü.</p>

  <p class="p62">"Burada ne işin var?" diye sordu Kit. "Seni Ariakas mı gönderdi? Bu yeni bir işkence mi?"</p>

  <p class="p62">"Bağırma! Kapıdaki muhafızları susturdum ama her an başkaları gelebilir. Neden burada olduğuma gelince, beni Ariakas göndermedi." İolanthe duraksadı, sonra da usulca, "Takhisis gönderdi." dedi.</p>

  <p class="p62">"Takhisis!" diye tekrarladı Kitiara daha da büyüyen bir şaşkınlıkla. "Anlamıyorum."</p>

  <p class="p62">"Kraliçemiz duanı duymuş ve seni serbest bırakmam için beni gönderdi. Ancak ona verdiğin sözü tutmalısın," diye ekledi İolanthe. "Dargaard Kalesi'nde bir gece geçirmelisin."</p>

  <p class="p62">Kitiara afalladı. Duayı umutsuzluktan etmişti, bir an için bile kendisini dinleyen ölümsüz kulaklar ya da kilidi açacak ölümsüz eller olduğuna inanmamıştı. Takhisis'in duasını sadece duymakla kalmayıp ona cevap vermesi ve şimdi de sözünü tutmasını beklemesi, önündeki zalim ölüm kadar korkutucuydu.</p>

  <p class="p62">Kit, Takhisis dinliyor olsa bile duasını duyanın İolanthe'nin kulakları olduğunu bilseydi çok daha iyi hissederdi kendini. Cadı, yanık saç kokusunu bastırmak için ellerine parfüm dökmüştü.</p>

  <p class="p62">"Bana silah getirdin mi?" diye sordu Kitiara.</p>

  <p class="p62">"İhtiyacın olmayacak."</p>

  <p class="p62">"Beni yakalamaya kalkarlarsa olacak. Bağırsaklarım dışarı sarkarak ölmeyeceğim," dedi kadın sert bir şekilde.</p>

  <p class="p62">İolanthe kısa bir tereddütten sonra sıkı yeninden, büyücülerin kendilerini korumaları için taşımalarına izin verilen türden, uzun bir bıçak çıkarttı. Onu Kit'e verdi ve kadın da hafif, kırılgan gözüken bıçak karşısında yüzünü ekşitti.</p>

  <p class="p62">"Sanırım sana teşekkür etmeliyim," dedi Kit kaba bir şekilde. Kimseye, hele ki mis kokulu bir fahişeye borçlu kalmaktan hoşlanmazdı. Yine de borç borçtu. "Sana borçluyum..."</p>

  <p class="p62">Bıçağı kemerine sokarak, kapıdan dışarı doğru yürümeye başladı.</p>

  <p class="p62">"Kahretsin kadın!" dedi İolanthe şaşkınlık içinde. "Ne yapıyorsun?"</p>

  <p class="p62">"Gidiyorum," dedi Kit kısaca.</p>

  <p class="p62">"Kraliçe'nin Tapınağı'nda bu şekilde giyinmiş olarak mı yürüyeceksin?" İolanthe, üstünde sadece zırhının altına giydiği giysisi &ndash;üzerine Mavi Ejderha Ordusu'nun simgesinin altın ipliklerle işlenmiş mavi bir kombinezon&ndash; olan Kit'i işaret etti.</p>

  <p class="p62">Kit omuzlarını silkti ve yürümeye devam etti.</p>

  <p class="p62">"Akşam ibadetinden sonra kapanan Tapınak'a yabancıların girmesine izin verilmez," diye uyardı İolanthe kadını. "Kara rahipler, koridorlarda dolaşırlar. Seni kısa bir süre sonra buraya getireceklerinden, gitmesen de olur. Hem her kapıda bulunan büyülü ejderha tuzaklarını nasıl geçeceksin?"</p>

  <p class="p62">Her kapı, kromatik ejderhaların renklerinden birine adanmış farklı bir Yüceefendinin askerleri tarafından korunuyordu. Dolayısıyla bir kırmızı kapı, bir mavi kapı, bir yeşil kapı ve benzeri vardı. Her kapıda, ait olduğu ejderhanın nefes silahını taklit eden bir tuzak vardı. Kırmızı kapıya uzanan koridorda sıralanan ve ateş kusan taştan kırmızı ejderha başları, içeri giren talihsiz kişileri daha yarı yola ulaşamadan yakıyordu. Mavi Ejderha Kapısı'nda şimşekler çakıyordu ve yeşil ejderhanınki de zehirli gaz saçıyordu.</p>

  <p class="p62">"Tuzakları etkisizleştirecek parolayı biliyorum," dedi Kitiara omzunun üzerinden. "Her Yüceefendi bilir."</p>

  <p class="p62">"Ariakas, sen tutuklandıktan sonra parolaların değiştirilmesini emretti," dedi İolanthe.</p>

  <p class="p62">Kitiara durdu. Elleri kasıldı. Bir an için olduğu yerde durdu, içinden küfretti ve sonra da cadıya döndü yüzünü.</p>

  <p class="p62">"Yeni parolayı biliyor musun?"</p>

  <p class="p62">İolanthe gülümsedi. "Büyüyü kim yaptı sanıyorsun?"</p>

  <p class="p62">Kitiara, cadıya güvenmiyordu. Olup biteni anlamıyordu. İolanthe'nin Kraliçe Takhisis tarafından gönderildiği hakkındaki hikayesine inanmıyordu ama cadı, Kit'in duasını başka nasıl bilebilirdi ki? Hoşlansa da hoşlanmasa da, Kit hayatını bu kadının ellerine bırakmak zorundaydı ve Kit bundan hoşlanmıyordu.</p>

  <p class="p62">"O halde planın ne?" diye sordu.</p>

  <p class="p62">İolanthe, Kitiara'ya bir giysi uzattı. "Önce bunu giy."</p>

  <p class="p62">Kit, kara rahipler tarafından giyilen siyah kadife cübbeyi aldı. Akıllıca bir fikir, diye düşündü. Kıyafeti üzerine aceleyle geçirmeye çalışırken kafasını kol deliğinden çıkarttı, sonra da cübbeyi ters giydi. İolanthe'nin yardımıyla Kitiara giyinmeyi başardı. Siyah, örtücü kıvrımlar kadını sardı.</p>

  <p class="p62">"Şimdi ne var sırada?"</p>

  <p class="p62">"Kara Manastır'daki gece yarısı ayinine katılacağız," diye açıkladı İolanthe. "Orada kalabalığın arasına karışacak ve onlarla beraber çıkacağız, çünkü ejderha tuzakları onların geçmesine izin vermek için etkisizleştirilmiş olacaklar. Acele etmeliyiz," diye ekledi. "Ayin başladı bile. Şansımıza Manastır buradan pek uzakta değil."</p>

  <p class="p62">Depodan çıktılar; İolanthe'nin büyülü yüzüğünden çıkan ışık Ariakas'ın odasından geçerken yollarını aydınlattı. Ana kapı aralıktı.</p>

  <p class="p62">"Ya muhafızlar?" diye sordu Kitiara fısıldayarak.</p>

  <p class="p62">"Öldüler," diye yanıtladı İolanthe sakin sakin.</p>

  <p class="p62">Kit, ihtiyatla kapının ardına baktı. Cadının yüzüğünden çıkan ışıkta, iki toz yığını gördü; iki baaz ejderandan arta kalanlar. Kitiara, cadıya saygıyla baktı, İolanthe, tozlanmasın diye cübbesinin eteğini topladı ve yavaşça yığınların üzerinden geçti, dudakları iğrenerek kıvrılmıştı. Kitiara yığınların ortasından geçerek tozu etrafa saçtı.</p>

  <p class="p62">"Bundan kurtulmalıyız," dedi, bozulmuş toz yığınlarını işaret ederek. "Gören herkes, bunun ölü bir ejderan olduğunu anlar."</p>

  <p class="p62">"Vakit yok," dedi İolanthe. "Riski göze almalıyız. Şansımıza, bu koridor nadiren ışıklandırılıyor. Ve Tapınak'ın bu kısmına gelmek için çok az kişinin nedeni var. Bu taraftan."</p>

  <p class="p62">Kitiara, muhafızlar eşliğinde aşağı indiği merdiveni hatırladı. O ve İolanthe merdivenin yanından geçerek yollarına devam ettiler ve kısa bir süre sonra kadın ilahiler okuyan, Kara Kraliçe'ye şükreden sesler duydu. Kitiara, Kara Manastır'daki ayinlerden birine hiç katılmamıştı. Aslında, onlardan kaçınmak için elinden geleni yapmıştı. Kara Manastır'ın nerede bulunduğundan bile emin değildi. Zindanların karşısında olduğuna dair belli belirsiz bir fikri vardı sadece. Koridorlar, belirli bir kaynağı olmayan, tekinsiz bir şekilde duvardan çıkıyormuş gibi gözüken morumsu beyaz bir ışıkla aydınlanıyordu. Işık bütün renkleri, bütün yüzleri, bütün farkları siliyor ve her şeyi çevresi karanlıkla çizilmiş korkunç bir beyaza çeviriyordu.</p>

  <p class="p62">Bu koridorlarda yürüyen herkes, her gün buradan geçenler bile, gerçeğin dışına çıkmış gibi hissederdi kendini. Zemin muntazamdı, duvarlar garip bir şekilde eğikti, koridorlar yön değiştiriyorlardı, odalar olmaları gereken yerde değillerdi, kapılar bir önceki gün bulundukları yerde durmuyorlardı. Yüzüğünün ışığıyla yolunu bulan İolanthe, garip koridorlarda güvenle ilerledi. Tek başına olsaydı, Kit burada kaybolurdu.</p>

  <p class="p62">İlahilerin ayinden geldiğini tahmin etti. Sesleri takip etmenin kolay olacağını düşünmüştü ama burada bozuluyorlardı. İlahileri o kadar açık duyuyordu ki, Manastır'a vardıklarını düşünüyordu ama köşeyi dönünce sesler neredeyse kayboluyordu. Bir sonraki dönüşte de tekrar yükseliyorlardı. Ayinin bir noktasında tiz bir çığlık koridorlarda yankılanarak Kit'in tüylerinin diken diken olmasına neden oldu. Korkunç çığlık aniden kesildi.</p>

  <p class="p62">"Bu neydi?" diye sordu Kit.</p>

  <p class="p62">"Akşam kurbanı," dedi İolanthe. "Manastır ileride."</p>

  <p class="p62">"Kraliçe'ye şükür," diye mırıldandı Kitiara. Daha önce zindan seviyesine hiç inmemişti ve buradan ayrılmak için sabırsızlanıyordu. Kit, hayatının basitliğinden, tanrılarla dolu olmamasından hoşlanırdı; ki bu da ona Kraliçe ile yaptığı pazarlığı hatırlattı. Kit, bunu aklından uzaklaştırdı. Şu anda düşünmesi gereken daha acil konular vardı ve; ayrıca, Takhisis daha onu kurtarmamıştı.</p>

  <p class="p62">Bir dönemeçten dönen kadın ve İolanthe, neredeyse kara rahiplerden birine çarpacaklardı. Kitiara yüzünü gizlemek için başlığını iyice indirdi ve başını eğik tuttu. Geniş yeninde gizlediği eliyle bıçağının kabzasını tuttu.</p>

  <p class="p62">Kara rahip onları süzdü. Kit nefesini tuttu ama adamın kızgın bakışları İolanthe üzerine kilitlenmişti. Adam, başlığını açarak kadına sinirli sinirli baktı. Solgun, sıska ve pörsümüştü. Burnunda korkunç görünüşlü kırmızı bir iz vardı.</p>

  <p class="p62">"Çok geç bir saatte burada bulunuyorsun Siyah Cübbe," dedi İolanthe'ye onaylamaz bir ses tonuyla.</p>

  <p class="p62">Kitiara bıçağının kabzasını sıktı.</p>

  <p class="p62">İolanthe, başlığının kıvrımlarını geri çekti. Tekinsiz ışık kadının yüzünü aydınlatarak menekşe rengi gözlerinde parladı.</p>

  <p class="p62">Kara rahip irkilmiş gibiydi ve bir adım geri çekildi.</p>

  <p class="p62">"Görüyorum ki beni hatırladınız," dedi İolanthe. "Refakatçim ve ben ayine katılmak için geldik ve geciktik, o yüzden bizi oyalamayın."</p>

  <p class="p62">Kara rahip kendisine gelmişti. Hiç ilgilenmeden Kit'e baktıktan sonra bakışlarını İolanthe'ye çevirdi. "Gerçekten de geç kaldınız hanımefendi. Ayinin neredeyse yarısı bitti."</p>

  <p class="p62">"Bu yüzden, bizi mazur göreceğinize eminim."</p>

  <p class="p62">İolanthe, siyah cübbesi etrafında savrularak adamın yanından geçti, çiçek kokusu koridorda kaldı. Kit saygılı bir şekilde kadını takip etti. Bir gözünü kara rahibin üzerinde tutmak için başlığını geri itti ve omzunun üzerinden arkasına baktı. Adam onları izlemeye devam etti ve bir an için Kit, adamın peşlerinden geleceğini düşündü. Sonra, adam bir şeyler mırıldanarak döndü ve oradan ayrıldı.</p>

  <p class="p62">"Pek güvenli bir yol arkadaşı olduğunu sanmıyorum," dedi Kitiara. "Buralarda pek sevilmiyorsun."</p>

  <p class="p62">"Kara rahipler bana güvenmezler," dedi İolanthe sakince. "Hiçbir büyü kullanıcısına güvenmezler. Aynı anda nasıl hem Takhisis'e sadık olup hem de Nuitari'ye hizmet ettiğimizi anlamıyorlar."</p>

  <p class="p62">Dudak bükerek gülümsedi. "Ve gücümü kıskanıyorlar. Geceefendisi, büyücülerin Tapınak'a girmelerinin yasaklanması için Ariakas'ı ikna etmeye çalışıyor. Ermişlerinden bazıları bizi şehirden atmak istiyor. Pek mümkün değil elbette, özellikle de İmparator'un kendisinin bir büyü kullanıcısı olduğu düşünülürse."</p>

  <p class="p62">"Artık sus," diye uyardı. "Manastır tam önümüzde. Hiç dua biliyor musun?"</p>

  <p class="p62">Kitiara, elbette ki bilmiyordu. "O zaman biri sana neden katılmadığını sorarsa bu işareti yap,"</p>

  <p class="p62">İolanthe, eliyle bir daire çizdi. "Bu, sessizlik yemini ettiğin anlamına gelir."</p>

  <p class="p62">Manastır kalabalıktı. Kitiara ve İolanthe, girişin yakınında yer buldular kendilerine. Siyah cübbelerin altında terleyen bedenler, yanan mum, tütsü ve taze kan kokusu sarmıştı odayı. Sunakta genç bir kadının cesedi vardı, boğazındaki bir kesikten kan akıyordu. Ellerine kan bulaşmış bir rahip ilahiler okuyor, kalabalığı Takhisis'i övmeye teşvik ediyordu.</p>

  <p class="p62">Kitiara, burnunda kan kokusu, kulaklarında akortsuz yaygara, kalabalığın içinde huzursuz bir şekilde durdu ve bir anda gitmek zorunda olduğunu hissetti. Burada dikilerek birinin hücresinden çıktığını farketmesini ve alarm vermesini beklemeye dayanamıyordu.</p>

  <p class="p62">"Hadi çıkalım," diye fısıldadı Kitiara aceleyle.</p>

  <p class="p62">"Bizi kapıda durdururlar ve sorular sorarlar," dedi İolanthe fısıldayarak ve Kit'in yenini tuttu. "Kalabalıkla beraber çıkarsak bizi farketmez."</p>

  <p class="p62">Kitiara iç geçirdi, öfkelenmişti ama bunun akıllıca bir plan olduğunu kabul etmek zorundaydı. İşkenceye dayanmak için zorladı.</p>

  <p class="p62">Manastır, içinde Kraliçe Takhisis'in ejderha şeklinde büyük Kara heykelinin durduğu, yüksek tavanı kubbeli, daire şeklinde bir oda idi. Heykel, bir sanat eseriydi. Bedeni siyah mermerden oyulmuştu. Beş başın her biri farklı renkte bir mermerden yapılmıştı. Odayı aydınlatan büyülü bir ışıkla parlayan mücevherlerdi. Mucizevi bir şekilde, heykelin başları hareket ediyor gibi gözüküyordu. Gözler bir o tarafa bir bu tarafa bakıyor, her şeyi gören bakışlarının korkunç ışığını kalabalık üzerinde gezdiriyorlardı.</p>

  <p class="p62">Kit, önce başları sallanan Kraliçe Takhisis'in heykeline, sonra da dumandan yön değiştiren renkli ışıkların altında zorlukla görülen yanındaki İolanthe'ye baktı. Kit, cadının yüzünü göremiyordu, zira kadın başlığını tekrar takmıştı. Kit gergindi, terli avucunda bıçağını tutuyordu, zamanın geçmesini ve buradan çok uzakta olmayı diliyordu, İolanthe ise sakindi, hareket etmiyordu, azıcık bile gergin değildi ama eğer Ariakas, Kit'in kaçmasına yardım edenin o olduğunu öğrenirse, İolanthe'nin hayatı yaşamaya değmezdi. Kit'in cezası ne olursa olsun, İolanthe onun üç mislini yaşayacaktı.</p>

  <p class="p62">"Bunu neden yapıyorsun?" diye fısıldadı Kit ilahinin perdesi altında. "Neden bana yardım ediyorsun? Ve sakın bana dualarımın yanıtı olduğunu söyleme."</p>

  <p class="p62">İolanthe, başlığının altından Kitiara'ya baktı. Menekşe gözleri Kraliçe'nin çok renkli ve çok yüzlü gözlerinden çıkan ışıkta parladı, İolanthe bakışlarını heykele çevirdi ve Kit, kadının kendisine cevap vermeyi reddedeceğini düşündü.</p>

  <p class="p62">Ancak en sonunda, İolanthe fısıldadı, "Düşmanım olmanı istemiyorum Mavi Leydi." Büyük ve derin menekşe gözler, Kit'in üzerine odaklandı. "Eğer yapacağını söylediğin şeyi yaparsan ve başarılı olursan, Krynn üzerindeki en güçlü varlıklardan birini yanına almış olacaksın. Lord Soth, seni kudretli bir güç haline getirecek. Anlamıyor musun Kitiara? Kara Majesteleri, Ariakas hakkında tereddüt etmeye başladı. Güç Tacı'nı takacak bir başkasını bulmak istiyor. Eğer sen o kişi olduğunu kanıtlarsan &ndash;ki ben yapacağını düşünüyorum&ndash; benim hakkımda iyi şeyler düşünmeni istiyorum."</p>

  <p class="p62">Ve eğer Dargaard Kalesi'nden sağ dönmeyi başaramazsam, Ariakas, Tacı takmaya devam edecek ve cadı da denemekten hiçbir şey kaybetmemiş olacak, diye düşündü Kitiara. Bu kadın tam düşündüğüm gibi; kurnaz, bencil, entrikacı ve işbirlikçi.</p>

  <p class="p62">Kit kadından hoşlanmaya başlamıştı.</p>

  <p class="p62">İlahi iyice hızlandı ve Kit, bunun ayinin bitmek üzere olduğu anlamına geldiğini umarken, heykelin mavi kafası Kit'in olduğu tarafa döndü. Kraliçe'nin gök yakut gözleri, kadının etrafındaki kalabalığı aydınlattı. Işıklı gözler, bir an için Kit'in hafifçe önünde, solda duran kişinin üzerinde durdu; yamuk kanatlı bozak ejderan. O anda ilahi beklenmedik bir şekilde kesildi ve ardında ağır bir sessizlik bıraktı. Kraliçe'nin başları hareketsiz kaldı. Mucize sona ermişti. Heykel tekrar mermer olmuştu, tabii eğer başka bir şey olduysa; Kit, bir makinenin gıcırtısını ve gürültüsünü duyduğunu düşünüyordu. Manastır, tekinsiz beyaz bir ışıkla aydınlandı. Ayin bitmişti.</p>

  <p class="p62">Kalabalık gözlerini kırpıştırdı ve ovaladı. Deneyimlerinden ayinin bitmek üzere olduğunu bilenler, kalabalığa kalmamak için çıkışa yaklaşmaya başlamışlardı bile. Herkes çıkışa doğru ilerliyordu. Yamuk kanatlı bozak döndü ve kadına doğru yürümeye başladı. Kit, başlığını kafasına geçirmişti ama yüzünü tamamen gizleyememişti ve nasıl olduysa başlık ayin sırasında kafasından kaymıştı. Hızla döndü ama Targ kadını görmüştü bile. Kit, Ariakas'ın evcil bozak'ının sürüngen gözlerinde onu tanıdığını gösterecek bir ışık gördüğüne emindi.</p>

  <p class="p62">Yanılıyor olabilirdi ama bunu şansa bırakamazdı. Kit yavaşladı, kalabalığın etrafından akmasına izin verdi. Bıçağını tuttu ve bozak'ın yaklaşmasını bekledi.</p>

  <p class="p62">Kalabalık, aniden ilerleyerek Targ'ın kadına doğru sendelemesine eden oldu. Belki Takhisis gerçekten de onun yanındaydı. Kırılgan görünüşlü bıçağın kırılmamasını ümit ederek, Kitiara bıçağı Targ'ın kaburgalarına sapladı; onu derhal öldürmemek için kalbi yerine ciğerlerini hedef almıştı.</p>

  <p class="p62">Bozak, acıdan ziyade şaşkınlık gösteren bir şekilde bıçağı çekti ve yenine sakladı. Bozak, gözlerinde şaşkın bir ifadeyle yere yığılmaya başlamıştı. Kitiara, İolanthe'yi kolundan yakaladı ve kadını kapıya giden yoldan çekti.</p>

  <p class="p62">"En yakın kapı nerede?" Birkaç rahibi iten Kit onları neredeyse düşürüyordu.</p>

  <p class="p62">"Neden? Sorun ne?" diye sordu İolanthe, Kit'in yüzündeki ifadeden telaşa kapılarak.</p>

  <p class="p62">"Nerede?" diye sordu Kitiara vahşice.</p>

  <p class="p62">"Sağda," dedi İolanthe ve Kit kadını o tarafa doğru sürüklemeye başladı.</p>

  <p class="p62">Bir patlama, duvarları sarsarak toz ve molozların etrafa saçılmasına neden olduğunda çok uzaklaşmamışlardı. Patlamanın gürültüsü azalırken çığlıklar, haykırışlar ve iniltiler yankılanmaya başladı koridorlarda. Bazı hacılar dehşet içinde donakalmışlar, bazılarıysa paniğe kapılarak bağırmaya başlamışlardı. Kimsenin ne olduğu konusunda bir fikri yoktu.</p>

  <p class="p62">"Nuitari bizi kurtarsın, ne yaptın?" diye sordu İolanthe nefesi kesilmiş bir halde.</p>

  <p class="p62">"Önümdeki bozak, Ariakas'ın muhafızlarından biriydi. Beni tanıdı. Onu bıçakladım. Başka bir seçeneğim yoktu," dedi Kitiara, koridorda hızla ilerlerken. İolanthe'nin allak bullak olduğunu görünce, Kit ekledi, "Bozak'lar öldüklerinde kemikleri patlar."</p>

  <p class="p62">Muhafızlar ve kara rahipler onları iterek geçtiler, bazıları patlamanın olduğu yere doğru koşarken diğerleri oradan uzaklaşıyordu.</p>

  <p class="p62">"Nuitari bizi kurtarsın," dedi İolanthe tekrar. Başlığını iyice indirerek yüzünü kapattı ve cübbesinin eteklerini toplayarak koşmaya başladı. Kitiara ona katıldı. Nerede oldukları hakkında hiçbir fikri yoktu ve İolanthe'nin bildiğini umuyordu. Bir köşeden döndüler ve koridorda koşarak ilerleyen ejderan Tapınak muhafızlarıyla burun buruna geldiler. Kaçmayı başaramadan muhafızlar onları yakaladı.</p>

  <p class="p62">"Ne oldu?" diye sordu biri yollarını keserek.</p>

  <p class="p62">"Bir patlama duyduk." İolanthe göz yaşlarına boğuldu. "Manastır'da. Bir Beyaz Cübbe kılık değiştirmiş... büyü yaptı... ölü ejderanlar... patlama... çok korkunç!" Küçük bir kız gibi konuşuyordu, kendi gırtlaksı kalın sesinden çok farklıydı bu.</p>

  <p class="p62">"Beyaz Cübbe kaçtı," diye ekledi Kit. "Acele ederseniz, onu yakalayabilirsiniz. Kara rahip gibi giyinmiş. Fark etmemeniz imkansız. Burnunda uzun, kırmızı bir yara izi var."</p>

  <p class="p62">Ejderan komutan daha fazla soru sorarak vakit kaybetmedi. Adamı yakalamak için adamlarıyla yola koyuldu.</p>

  <p class="p62">"İyi düşünce," dedi İolanthe, aceleyle ilerlerken.</p>

  <p class="p62">"Seninki de," dedi Kit.</p>

  <p class="p62">Zindan seviyesinden kıvrılarak çıkan merdivenden tırmandılar, felaketin olduğu yere doğru ilerleyen askerler tarafından yolları mütemadiyen kesiliyordu. Kit ve İolanthe merdivenin tepesine ulaştılar, başka bir koridorda koşarak ilerlediler ve Beyaz Ejderha Kapısı'na ulaştılar.</p>

  <p class="p62">Tapınak saldırıya uğrayınca, bütün kapılar kapatılmış ve mühürlenmiş, tuzaklar etkinleştirilmişti. Silahlarını çekmiş olan ejderan muhafızlar gergin ve sinirliydiler.</p>

  <p class="p62">"Tüh," dedi Kitiara. Bunu akıl edememişti.</p>

  <p class="p62">"Sakin ol," dedi İolanthe usulca. "Bırak da ben konuşayım."</p>

  <p class="p62">Başlığını indirdi ve alçak Beyaz Cübbe hakkındaki hikayesini tekrarladı ağlayarak. Ejderanlar, Ariakas'ın cadısını tanıyorlardı; İolanthe daha o öğleden sonra oraya gelmiş ve yakalanan herkesi dondurarak hareketsiz bırakan beyaz ejderha tuzağı büyüsü üzerinde çalışmıştı. İolanthe elbette ki parolayı biliyordu ama muhafızlar ona sormadılar bile. Onun yerine refakatçisiyle ilgilendiler.</p>

  <p class="p62">"Bu kim?" Sürüngen gözler, Kit'e şüpheyle baktılar.</p>

  <p class="p62">"Rehberim," dedi İolanthe. Acizane bir şekilde iç çekti ve menekşe gözleri, komutana takatsizce baktı. "Koridorlar çok karmaşık. Hepsi birbirine benziyor. Kayboluyorum."</p>

  <p class="p62">"Adın ne?" diye sordu ejderan Kit'e. Kadın, İolanthe'nin tavsiyesini hatırladı ve eliyle bir daire çizdi.</p>

  <p class="p62">"Sessizlik yemini etti," diye açıkladı İolanthe.</p>

  <p class="p62">Ejderan, kafası öne eğik duran, kanlı bıçağı elinde, yeninin içinde gizleyerek tutan Kit'e baktı. Sonra da komutan kapıdan geçmelerini işaret etti. Tam Tapınak'tan çıkmak üzereydiler ki arkalarından koşan aceleci ayak sesleri duydular. Kit durdu, gergin bir şekilde saldırmaya hazır bekledi.</p>

  <p class="p62">"İolanthe Hanım," diye seslendi ejderan, "komutan, eve dönerken yanınızda bir refakatçi ister misiniz diye sormam için gönderdi beni. Sokaklar güvenli olmayabilir."</p>

  <p class="p62">İolanthe derin bir nefes verdi. "Hayır, teşekkür ederim," dedi. "Seni görevinden alıkoymayacağım."</p>

  <p class="p62">İki kadın kapıdan geçti, yürümeye devam ederek Tapınak civarından kurtularak sokağa girdi.</p>

  <p class="p62">Kitiara kurtulmuştu. Temiz havayı soludu ve bir daha asla göremeyeceğini düşündüğü yıldızlarla süslü siyah gökyüzüne baktı. Sevinç ve ferahlıktan neredeyse başı dönmüştü ve İolanthe'nin söylediklerini duymadı.</p>

  <p class="p62">"Beni dinle!" İolanthe, kadının ilgisini çekmek için kolunu çimdikledi. "Derhal Ariakas'a gitmeliyim. Bu haberlerle doğrudan ona gitmezsem garip gözükür ve pek vaktim yok! Nereye gidiyorsun?"</p>

  <p class="p62">"Mavi ejderhama," dedi Kit.</p>

  <p class="p62">İolanthe kafasını salladı. "Bunu tahmin etmiştim. Zamanını harcama. Ariakas, Neraka'daki bütün mavi ejderhaların Solamniya'ya dönmelerini emretti. Mavilerin sana sadık olduklarını biliyor ve ejderhalarının senin idam edileceğini öğrenmeleri durumunda olabileceklerden korktu."</p>

  <p class="p62">Kitiara usulca küfretti.</p>

  <p class="p62">İolanthe, bir ara sokağı işaret etti. "Bu sokağın sonunda Salah Kahn'ın atlarını tuttuğu bir ahır var. Khur atları dünyadaki en hızlı ve en iyi atlardır," diye ekledi gururla. "Aynı zamanda da en zekileridirler. Çalınmalarını önlemek için halkım onlara gizli bir kelime öğretir. Bu kelimeyi söylemelisin yoksa atlar üzerlerine binmene izin vermezler. At seni anında sırtından atacak ve üzerine saldıracaktır. Ölebilirsin. Anlıyor musun?"</p>

  <p class="p62">Kit anladı. İolanthe ona kelimeyi söyledi. Kit tekrarladı ve kafasını salladı.</p>

  <p class="p62">"Bir şey daha," dedi İolanthe, Kit ayrılmak üzereyken kadına.</p>

  <p class="p62">"Ne o?"</p>

  <p class="p62">İolanthe, kadına sorgularcasına baktı. "Sözünü tutacak mısın? Dargaard Kalesi'ne gidecek misin?"</p>

  <p class="p62">Kitiara tereddüt etti. Kaçarak geçen bir hayatı düşündü. Ariakas, kadının kaybolduğunu farkettiği anda başına ödül koyacaktı. Büyük bir ödül olacaktı bu. Ansalon'daki her ödül avcısı onu arıyor olacaktı. Hiçbir şehirde ya da kasabada bir daha yüzünü gösteremeyecekti. Daima arkasını kolluyor olacak, uyumaktan korkacaktı.</p>

  <p class="p62">"Sözümü tutacağım," dedi Kit.</p>

  <p class="p62">İolanthe gülümsedi. "Bunda ciddi olduğuna eminim. Dargaard Kalesi'ne girince buna ihtiyacın olacak."</p>

  <p class="p62">Cadı, Kitiara'nın elini tuttu ve bileğine gümüşten yapılmış, balgam taşından üç mücevherle süslenmiş büyük bir bilezik taktı.</p>

  <p class="p62">Kit sırıttı. "Ölüm şövalyesi için güzel gözükmemi mi istiyorsun? Bunun takımı olan küpeler de var mı?"</p>

  <p class="p62">"Lord Soth hakkında ne biliyorsun?" diye sordu İolanthe.</p>

  <p class="p62">"Pek bir şey değil," diye itiraf etti Kit. "Bir ölüm şövalyesi..."</p>

  <p class="p62">"Seni tek bir kelimeyle öldürebilir," dedi İolanthe. "Onu korumak zorunda olan ölümsüz savaşçılardan oluşan bir ordusu var ve onları geçebilirsen &ndash;ki bu şüpheli&ndash; banşilerle karşılaşacaksın. Şarkıları o kadar korkunçtur ki, tek bir nota bile duyarsan kalbin atmayı keser ve anında ölürsün. Bütün geceyi geç, beş dakika bile hayatta kalamazsın Dargaard Kalesi'nde."</p>

  <p class="p62">Kit sessizleşmişti.</p>

  <p class="p62">"Yani bu bilezik büyülü." Kit, mücevhere şüpheyle baktı. "Beni koruyabilecek mi?"</p>

  <p class="p62">"Seni korkudan ölmekten koruyacak. Ayrıca balgam taşı mücevherler sana karşı yapılan bütün büyülü saldırıları emecek ancak bir noktaya kadar dayanabilirler sadece. Sonra parçalanacaklar ve bilezik de hiçbir işe yaramayacak. Yine de en azından ön kapıdan girmeni sağlayacaktır. Gücü sınırlı. Kullanmaya niyetli olmadığın sürece takma."</p>

  <p class="p62">Kitiara, elini bileziğin üzerine koydu.</p>

  <p class="p62">"İyi şanslar," diye ekledi İolanthe. Elini, parmağındaki yüzüğün üzerine koydu ve kendi kendine mırıldanmaya başladı.</p>

  <p class="p62">"Bekle İolanthe," dedi Kit ve cadı büyüsünü yarıda kesti</p>

  <p class="p62">"Ne var?"</p>

  <p class="p62">Kit, minnettar olmaya alışkın değildi. Kelimeler boğazına düğümlendi ve boğuk ve garip bir şekilde çıktı. "Teşekkür ederim."</p>

  <p class="p62">İolanthe gülümsedi. "Bana ne borçlu olduğunu unutma," dedi ve siyah cübbesi karanlık gecede eriyerek ortadan kayboldu.</p>

  <p class="p62">Kitiara hızla ara sokakta ilerledi. Cani bir Beyaz Cübbe'nin Tapınak'a sızmak için büyüsünü kullanmış olduğu hikayesi Takhisis'in öfkeli takipçileri arasında yayılırken gittikçe artan haykırışları duyabiliyordu arkasından gelen.</p>

  <p class="p62">Ahırı buldu ve siyah bir at seçti; atın güçlü adalelerini, asil duruşunu, boynunun gururlu kavisini ve gözündeki parlamayı beğenmişti. İolanthe'nin öğretmiş olduğu kelimeyi söyledi. At, kadının kendisini eyerlemesine izin verdi ve birkaç saniye sonra kadın dört nala şehirden uzaklaşıyordu.</p>

  <p class="p19">Kitiara, Dargaard Kalesi'ne giden kuzey yoluna girdi.</p>

  <p class="p20"><span class="t30">*****</span></p>

  <p class="p62">Tapınak'ta, Beyaz Cübbe hikayesi tapınanların hayal gücünü ele geçirmişti bile; Geceefendisi olay yerine gelip de tanıkları sorgulamaya başladığında kara rahiplerden birkaçı, cüretkar büyücünün hemen yanında durduklarına yemin ettiler. Kel kafalı ve burnunda yara izi olan kara rahip, bir ejderan birliği tarafından yakalanmıştı. Targ'ın ölümü yüzünden öfkeli olan ejderanlar, adamın hemen oracıkta bağırsaklarını söktüler ve adamın büyü kullanıcısı olmadığını ancak adam öldükten sonra anlaşıldı. Şafak söktüğünde Neraka şehrinin altı üstüne getirilmiş ve ejderanlar o rezil Beyaz Cübbeli büyücüyü bulmak için her eve girmişlerdi.</p>

  <p class="p62">Tapınaktaki cinayetler yüzünden herkes o kadar öfkelenmişti ki, Kitiara uth Matar'ın idamıyla kimse ilgilenmez olmuştu. Kadını Ölüm Arenası'na getirmek için gönderilen muhafızlar, geceki karmaşada kadının kaçmış olduğunu anladılar. Öldürüleceğini düşündüğü için tir tir titreyen bir emir subayı vermişti haberi Ariakas'a. İolanthe, bir köşede ağlayarak sinir krizi geçiriyordu. Geceefendisi harabe olmuş Manastır'da çılgınlar gibi bağırıyor ve İmparator'un düzeltmek için ne yapacağını öğrenmeyi talep ediyordu. O konuşurken Salah Khan sinirle içeri girdi ve en sevdiği atının çalınmış olduğunu haykırdı.</p>

  <p class="p62">Ariakas, herkesi şaşırtarak, bütün bu haberleri sakin bir ağırbaşlılıkla dinledi. Hiçbir şey söylemedi. Geceefendisi'nin hezeyanlarını, Salah Khan'ın sövgülerini ve İolanthe'nin hıçkırıklarını sessizlik içinde dinledikten sonra Geceefendisi'ne, Yüceefendiye, cadıya ve geri kalan herkese gitmelerini emretti.</p>

  <p class="p62">Tek başına kaldığında Ariakas volta attı ve Kitiara'nın idam edilmek üzere Tapınak'ta bir depoya kilitlendiği gece, Beyaz Cübbeli bir büyücünün Kara Manastır'da bir patlamaya neden olmasının şaşkınlık verici bir tesadüf olduğunu düşündü.</p>

  <p class="p62">İmparator kafasını salladı ve kendi kendine, "Ne Kadın. Ne kadın!" dedi hayranlık içinde.</p>
</body>
</html>
