<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 4 -</span><span class="t27"><br /></span><span class="t27">Bir ejderha ve sürücüsü.</span></h3>

  <p class="pFirst"><span class="drop_caps"><img alt="K" src="../Images/BD_Renaissance_K.png" /></span>itiara'nın bineği, Skie isimli bir mavi ejderha, şehrin dışındaki gizli bir yerde kadını bekliyordu. Yüceefendiler'in Neraka'daki kışlalarının her birinin yanında ejderhalar için ahırlar vardı ama tıpkı Kitiara'nın kışladaki sıkışık odalardansa bir handa kalmayı tercih etmesi gibi, Skie de ejderha ahırlarının kalabalığı arasında barınamayacak kadar çok düşkündü mahremiyetine ve rahatına. Ancak yine de diğer ejderhaların yanına uğramıştı ve Kitiara geldiğinde son dedikodulardan ve ejderhaların aralarında konuştuklarından haberdardı.</p>

  <p class="pSecond">Mavi ejderha, rahat bir akşam geçirmişti. O sabah avlanmaya çıkmış ve tombul bir geyik yakalamıştı. Yemeğini yedikten sonra sonbahar güneşi altında bir yer bulmuş ve yere yatarak mavi kanatlarını açmıştı. Başını sıcak kayaların üzerine koyarak, güneşlenmenin keyfini çıkartmıştı. Kitiara geldiğinde mavi pullu kafasını sallayıp uzun, pullu kuyruğunu şaklatarak ayağa kalktı.</p>

  <p class="p62">Yüceefendi ve ejderha, birbirlerini içtenlikle selamladılar. Skie, Kitiara'nın gerçekten güvendiği tek varlıktı ve ejderha da sürücüsüne kalpten bağlıydı ki bu, bütün düşük seviyeli yaşam türlerini küçümseyen ejderhalar açısından nadir rastlanan bir durumdu. Skie, Kitiara'nın savaştaki cesaretine ve soğukkanlı yeteneğine hayran olduğundan kusurlarını görmezden geliyor, onun maalesef bir insan olarak doğmasından kaynaklandığını düşünüyordu.</p>

  <p class="p62">"Öyle bir ejderha olurdu ki..." diyerek hayıflanıyordu Skie sık sık.</p>

  <p class="p62">Kitiara, mavi ejderhanın uzun ve pullu boynunu eliyle okşadı ve yemek yeyip yemediğini sordu.</p>

  <p class="p62">Skie, yakındaki geyik leşini işaret etti, ejderhalarının durumunu kontrol eden çok az insan sürücü vardı ama Kitiara bunu asla unutmazdı. Kadın kafasını salladı ve sonra, ejderhanın beklentisinin aksine, onun üzerine tırmanmadı; elini boynundan ayırmadan ejderhanın yanında durup çizmelerine baktı. Skie, bir sorun olduğunu derhal fark etti.</p>

  <p class="p62">"Yüce Ermiş Kulesi'ne saldırma planın hakkında imparator ne düşündü?" diye sordu Skie.</p>

  <p class="p62">Kitiara iç çekti. "Çok tehlikeli, çok riskli olduğunu düşünüyor ve bu yüzden de onaylamadı. Bu doğru sanırım ama bence sıcak odalarımızda oturmakla daha fazla şeyi tehlikeye atıyoruz."</p>

  <p class="p62">"Adam bir salak," diye belirtti Skie.</p>

  <p class="p62">"Hayır, eğer Ariakas salak olsaydı önemsemezdim," dedi Kitiara kasvetle. "O çok zeki bir komutan. Ordularının, Ansalon'un neredeyse tamamını kontrol ediyor olması bunun kanıtı. Ama bu zaferler, onun çöküşü olacak. Eskiden, savaşın yeni başladığı zamanlarda, kaybedecek hiçbir şeyimiz yokken, benim önerimi dinler ve Yüce Enniş Kulesi'ne saldırırdı. O zamandan beri zafer kazanmaya çok alıştı. Yenilgiden o kadar korkuyor ki, sadece kesin kazanacaklarına oynuyor. Risk almıyor, sonra da zaferlerinin neden azaldığını merak ediyor."</p>

  <p class="p62">Skie başını salladı. Midesi guruldadı. Çok hızlı yemişti ve geyik de yerinde durmuyordu.</p>

  <p class="p62">"Ejderha ahırlarını ziyaret ettin mi?" diye sordu Kitiara. "Ne duydun?"</p>

  <p class="p62">"Senin de söylediğin gibi, imparatorun savaşı iyi gidiyor," diye yanıtladı Skie sinirli bir sesle.</p>

  <p class="p62">"Siyah Ejderha Yüceefendisi, Takarlı Lucien, ufak ayaklanmaları ve isyanları bastırarak doğu topraklarındaki hakimiyetini güçlendirmiş ama en büyük başarısı, o sümüklü siyah ejderhaları bataklıklardan çıkıp savaşmaya zorlaması olmuş. Lucien, Goodlund Yarımadası'nı fethetmek için Buzsınırı'nın Yüceefendisi Feal-Thas ve onun beyaz ejderhaları ile güçlerini birleştirmiş. Feal-Thas zaferden kendisinin sorumlu olduğunu söylüyormuş ama herkes, o sivri kulaklı elfin sadece Lucien'in emirlerini yerine getirdiğini biliyor."</p>

  <p class="p62">"Elbette, hiçbir insan bir elfin kafasının içinde bir beyin olduğunu düşünmez, bu yüzden de Feal-Thas'ı küçümsüyorlar," diye belirtti Kitiara, "ki muhtemelen bu pek akıl kârı bir iş değil. Kendi gözlerimizle göreceğiz bunu. Bu elf Yüceefendiyi ziyaret edeceğiz. Onun hakkında daha çok şey öğrenmem gerekiyor."</p>

  <p class="p62">"Ne, Buzsınırı'na mı gideceğiz?" Skie homurdandı. Dişlerinin arasından kıvılcımlar çıktı. "Eğer gidersen, bensiz gideceksin. Orada kar ve buzdan başka hiçbir şey yok. Herhangi bir kimsenin o kadar korkunç bir yere gitmek istemesinin nedenini kesinlikle anlayamam!"</p>

  <p class="p62">Söylemek istediği bu değildi elbette. Skie, Kit'in hayatını başka bir bineğe emanet etmeyi asla düşünmezdi. Yine de kadının biraz endişelenmesi iyiydi. Kitiara, ağır deri koşumu güvende olması için sakladığı çalılığın içinden çıkarttı. Skie, kendine saygısı olan bütün ejderhalar gibi, koşumdan nefret ediyordu. "<span class="t21">Ko</span><span class="t21">ş</span><span class="t21">um</span>" Skie'nin gözünde "<span class="t21">at</span>" anlamına geliyordu ve onu takmayı kabul etmesinin tek nedeni, sürücüsünün güvenliğini sağlamasıydı. Bazı sürücüler, hatalı bir şekilde, koşumla birlikte ejderhayı yönetebilecekleri ve kontrol edebilecekleri düşüncesine kapılırlardı. Bütün ejderhalar da sürücülerini kısa bir süre içinde bu hatadan kurtarırdı.</p>

  <p class="p62">Ejderha ve sürücünün birlikte çalışmasının en iyi yolu, bir ekip olmalarıydı. Ejderha ve sürücü birbirlerine tam olarak güvenmeliydi; zira ikisinin de hayatı diğerine bağlıydı. Böylesi bir güvenin kazanılması çoğu ejderha ve sürücü için zordu, özellikle de kimseye, hatta birbirlerine bile güvenmeyen renkli ejderhalar açısından. Mavi ejderhaların en iyi binekler olduğu ortaya çıkmıştı. Mavi ejderhalar, hemcinslerinden daha arkadaş canlısıydılar ve insanlarla daha iyi çalışıyorlardı. Yine de, her ejderha ve sürücüsünün ilişkisinde öyle bir zaman gelirdi ki ejderha, kontrolün kimde olduğunu sürücüye öğretmek zorunda kalırdı. Bu da çoğu zaman ejderhanın uçarken ters dönmesi ve sinir bozucu sürücüsünü göle düşürmesi ile yapılırdı.</p>

  <p class="p62">Skie, bunu Kit'e yaptığı zamanı hatırlarken içinden güldü. Kadının üzerinde metal zırhı vardı ve kaya gibi batmıştı. Skie, kadının ardından suya dalmak ve boğulmak üzere olan kadını sudan çıkartmak zorunda kalmıştı. Kadının öfkeden köpüreceğini sanmıştı ama suları tükürmesi bitince, kadın kahkahalarla gülmeye başlamıştı. Ejderhanın haklı, kendisinin haksız olduğunu kabul etmiş ve bir daha asla kendi dediğini yaptırmaya çalışmamıştı.</p>

  <p class="p62">Kitiara'nın Skie'den öğrendiği ilk şey, hava savaşlarının yerde yürütülenlerden çok daha farklı olduğuydu. Havada, insanın bir ejderha gibi düşünmeyi ve savaşmayı öğrenmesi gerekiyordu. Bunları anımsamak, Skie'nin haberlerin geri kalanını hatırlamasını sağladı.</p>

  <p class="p62">"Dedikoduya göre metalik ejderhalar yakında savaşa katılacaklarmış," dedi mavi ejderha. "Eğer bu olursa, Ariakas'ın zaferleri bitebilir. Metalikler bize eşdeğerdirler, ölümcül nefes silahları ve güçlü büyüleri vardır."</p>

  <p class="p62">"Peh! Buna inanmıyorum." dedi Kit, kafasını sallayarak. "Metalikler, savaşa girmeyeceklerine dair yemin ettiler. Değerli yumurtalarını biz rehin tutarken buna cesaret edemezler."</p>

  <p class="p62">"Sen de ben de o yumurtalara ne olduğunu biliyoruz ve metalikler de bunu bir gün anlayacaklar. Bazıları şüphelenmeye başlamış bile. Denen o ki, Sadıkyıldız isimli bir tanesi ejderanlar hakkında sorular sormaya başlamış. Altınlar ve gümüşler hakikati öğrendiklerinde savaşa gireceklerdir; intikam arzusuyla!"</p>

  <p class="p62">"Bu da bana başka bir şey hatırlattı. Verminaard'ın öldüğünü duymuşsundur herhalde," diye ekledi Skie kayıtsızca.</p>

  <p class="p62">"Evet, duydum," dedi Kitiara.</p>

  <p class="p62">Skie, boynunun etrafına, göğsüne ve ön bacaklarına oturan koşumu kadının takmasına yardım etti. En azından Kitiara o hantal ve rahatsız ejderha semerlerinden kullanmak için ısrar etmiyordu. Ejderhaya eyersiz biniyor, kanatlarının arasına yerleşiyordu.</p>

  <p class="p62">"Gerçekte nasıl öldüğünü duydun mu?" diye sordu Skie.</p>

  <p class="p62">"İnanmamızı istedikleri gibi cüce krallığında cücelerle dövüşürken değil, alçaltıcı bir şekilde, kölelerin elinde ölmüş!"</p>

  <p class="p62">"Ejderan komutan, suikastçılar tarafından öldürüldüğünü söyledi," dedi Kitiara ve kıkırdayarak ekledi, "O ölünce, bir aurak, Verminaard'ın kılığına girmiş. Epey akıllıca bir hareket."</p>

  <p class="p62">"O pullu, küçük piç, hizmeti altındaki ejderhaları kandıramamış ama." dedi Skie küçümseyerek.</p>

  <p class="p62">"Ejderanlardan hoşlanmıyorsun," diye belirtti Kit, Skie'nin sırtına tırmanırken.</p>

  <p class="p62">"Hiçbir ejderha hoşlanmaz," dedi Skie öfkeyle. "Onlar çarpık iğrenç. Kara Majesteleri'nin böylesi tiksindirici bir şeyi tasvip ettiğine inanamıyorum."</p>

  <p class="p62">"O halde Karanlık Majesteleri'ni hiç tanımıyorsun," dedi Kitiara. Etrafa bakındıktan sonra sessizce, "Konuyu değiştirmemizi öneririm. Kimin dinliyor olabileceğini asla bilemezsin."</p>

  <p class="p62">Skie homurdanarak onayladı. "Nereye gidiyoruz? Kampımıza mı?"</p>

  <p class="p62">"Neden ki?" diye sordu Kitiara acı acı. "Orada içmek ve geğirmek ve kendimizi kaşımak dışında yapacak hiçbir şey yok. Savaşmamıza izin verilmeyecek."</p>

  <p class="p62">Kadın tekrar iç çekti ve, "Hem Lord Ariakas bana başka görevler verdi. Önce Palanthas'a gidiyoruz..."</p>

  <p class="p62">"Palanthas mı?" diye tekrarladı Skie şaşırarak. "Orası düşman bölgesi, Palanthas'ta ne işin var?"</p>

  <p class="p62">"Alışveriş yapacağım," dedi Kitiara gülerek.</p>

  <p class="p62">Skie, kadına bakmak için boynunu çevirdi. "Alışveriş mi? Ne alacaksın?"</p>

  <p class="p62">"Bir erkeğin ruhunu," diye yanıtladı Kitiara.</p>
</body>
</html>
