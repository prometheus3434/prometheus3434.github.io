<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 14 -</span><span class="t27"><br /></span><span class="t27">Kurt sürüsü.&nbsp; Tuzak.</span><span class="t27"><br /></span><span class="t27">Laurana'n</span><span class="t27">ı</span><span class="t27">n kaderi</span></h3>

  <p class="pFirst"><span class="drop_caps"><img alt="A" src="../Images/BD_Renaissance_A.png" /></span>rtık boş olan Sulusepken'in ininde beyaz kurt, efendisinin yanında duruyordu. Ejderha gitmiş olsa da, büyülü karı yağmaya devam ediyor, iri taneler halinde aşağıya süzülerek kurdun kürküne iniyor ve tüylü, beyaz bir battaniye gibi sarıyordu onu. Kurt, kirpiklerindeki kardan kurtulmak için gözlerini kırpıştırdı.</p>

  <p class="pSecond">Kurt sürüsünün diğer üyeleri de kulakları seğirerek ve etrafı dinleyerek etrafında durdular ya da dolandılar. Liderleri olan dişi, kurdun eşi, burnunu kaldırdı ve havayı kokladı. Kasları gerildi. Diğer kurtlar dolanmayı bıraktılar, başlarını kaldırdılar, tetikteydiler, bir şey dikkatlerini çekmişti. Dişi kurt, omzunun üzerinden eşine baktı. Erkek kurt Feal-Thas'a dikti gözlerini.</p>

  <p class="p62">Kışnornu hareketsiz duruyordu. Kar, bir pelerin gibi kürk cübbesini örtmüştü. Büyülü ışıkla aydınlanan tünellere baktı adam, zira düşmanlarının karanlıkta kaybolmalarını istemiyordu ve o da havayı kokladı. Kulakları seğirdi.</p>

  <p class="p62">Zemin, deprem oluyormuş gibi sarsıldı. Tüneller gıcırdadı ve inledi. Yaralılarla ölmekte olanların yukarıdan gelen sesleri duyuluyordu; savaş sesleriydi bunlar. Kale saldırıya uğramıştı. Feal-Thas hiç umursamadı. Işık tanrıları öfkelerini kusabilirlerdi. Burayı eritebilirlerdi. Ona gereken tek şey, ejderha küresinin peşinde olan hırsızları yok etmesine yetecek kadar ayakta kalmasıydı kalenin.</p>

  <p class="p62">Feal-Thas büyü kelimelerini telaffuz edip çok kuvvetli bir büyü yapınca karın yağması kesildi. Adam büyüyü yaparken önce sözleri melodiyle söyledi ama büyüsü ulumayla bitti. Cübbesinin beyaz kürkü derisine yapıştı. Tırnakları uzadı ve kıvrılarak pençeye dönüştü. Çenesi ve burnu uzadı. Kulakları yer ve şekil değiştirdi. Dişleri keskin, sarı ve kana susamış sivri dişlere dönüşmüştü. Tek ayak üzerinde duruyor, sırtındaki kasların gerildiğini, bacaklarındaki gücü hissediyordu. Gücünün keyfini çıkarttı.</p>

  <p class="p62">Kocaman bir kurt olmuştu, bütün kurtların efendisiydi. Sürüdeki diğer kurtlar onun omzuna geliyorlardı ancak ve ona, kırmızı gözlerinde kararsız ve ihtiyatlı bir ifadeyle bakıyorlardı ama her nere götürürse götürsün onu takip etmeye hazırlardı.</p>

  <p class="p62">Hisleri gelişmiş olan Feal-Thas, diğer kurtların aldıkları kokuyu alabiliyordu; buzlu havanın içindeki insan kokusunu. Soluklarını ve ayaklarının yere vuruşunu, kılıçlarının şangırtısını, nefeslerini soluk almak için sakladıklarından arada sırada telaffuz edilen kelimeleri duyabiliyordu.</p>

  <p class="p62">Tuzağı işe yaramıştı. Geliyorlardı.</p>

  <p class="p62">Feal-Thas dört ayağıyla birlikte ileriye doğru atladı, kasları kasılıyor, gevşiyor, kasılıyor, gevşiyordu. Ayakları bir araya geldi, yerden güç aldı ve daha ileriye fırladı. Rüzgar, ıslıklar çalarak geçti kulaklarının yanından. Kar gözlerine battı. Ağzını açıp soğuk havayı içine çekti ve dışarıya sarkan dilinden salyalar aktı. Kurt kendinden geçmiş bir şekilde sırıttı; koşunun, ava çıkmanın ve öldürme beklentisinin keyfini çıkarttı.</p>

  <p class="p20"><span class="t30">*****</span></p>

  <p class="p62">Buzlu tünelin içinde Derek, Genç Raggart tarafından kendisine verilen haritaya bakmak için durdu. İçinde bulundukları tüneller üç yüzyıl önce burada değillerdi. Ejderhanın ini haritada vardı ama ejderhalar yüzyıllardır Krynn'de görülmediklerinden atası tarafından o şekilde isimlendirilmemişti. İn, haritada "<span class="t21">ölüm ma</span><span class="t21">ğ</span><span class="t21">aras</span><span class="t21">ı</span>" olarak geçiyordu zira Ata, aralarında birkaç insan kafatası da olan bir sürü kemik görmüştü mağarada.</p>

  <p class="p62">Terk edilmiş bir ejderha mağarası, Sulusepken'in ini olmak için mantıklı bir yerdi, en azından Derek böyle düşünmüştü. Harita sayesinde inin yeri hakkında bir fikre sahipti ve o yöne doğru giden bir tüneli seçti. Güneş ışığı yollarını aydınlatıyor, buzun üzerinden yansıyarak tüneli mavi yeşil bir renkle aydınlatıyordu. İçinde bulundukları tünelin başka iki tünelle birleştiği bir noktaya gelene kadar kısa bir mesafe yürümüşlerdi henüz. Derek kaşlarını çatarak haritasına baktı ve hiçbir şey anlamadı. Aran, aniden parmağını buzlu duvara vurdu.</p>

  <p class="p62">"Şuna bir bakın!" diye haykırdı.</p>

  <p class="p62">Buzun üzerine oklar kazınmıştı. Bir tanesi doğrudan yukarıyı gösteriyordu. Bir diğeri ise kabaca çizilmiş bir ejderhaya benzeyen bir şekli &ndash;kanatları ve kuyruğu olan bir çubuk&ndash; işaret ediyordu. Şövalyeler diğer tünelleri incelediler ve hepsinde benzer oklar olduğunu gördüler.</p>

  <p class="p62">"Yukarıyı gösteren oklar, bu tünelin kalenin içine çıktığını belirtiyor olmalı," diyerek bir tahminde bulundu Brian.</p>

  <p class="p62">"Ve bu tünel de ejderhanın inine gidiyor," dedi Derek memnuniyetle.</p>

  <p class="p62">"Acaba şu X ne anlama geliyor?" diye sordu Aran, matarasından bir yudum aldıktan sonra.</p>

  <p class="p19">Derek omuzlarını silkti. "Hiç önemi yok," dedi ve ejderha şekliyle işaretlenmiş tünele doğru ilerledi.</p>

  <p class="p20"><span class="t30">*****</span></p>

  <p class="p62">Gilthanas ve Laurana, Flint ve Tas ile birlikte, şövalyelerin gölgesinde, buzlu koridorlarda sessizce ilerliyorlardı. Şövalyelerin durduğunu duyunca durdular ve işaretli tüneller hakkındaki tartışmayı dinlediler. Şövalyeler ilerlemeye başladığında, onlar da arkalarından ilerledi.</p>

  <p class="p62">Küçük grup sessizce ilerliyor, mesafeyi koruyordu ve böylece şövalyeler onları duymadı. Soğuk yüzünden Flint zincir zırhını ve çelik zırhını ardında bırakmak zorunda kalmıştı. Üzerindeki kalın, deri yeleğe ve gözlerine kadar deri ve kürke sarınmış olmasına karşın, zırhı olmadan kendini çıplak hissediyordu. Kalın çizmelerinin altında buzların kütürdemesi; homurdanması dışında adamın çıkarttığı tek sesti.</p>

  <p class="p62">Tasslehoff, yararlı olma fikrinden o kadar etkilenmişti ki, sessiz olması konusunda Gilthanas'ın verdiği emre uymaya kararlıydı, ama bunun anlamı bütün ilginç gözlemlerini ve sorularını içinde tutmak olduğundan, kender en sonunda kendini uzun süredir güneş altında duran bir fıçı zencefilli bira gibi hissetmeye başladı; içinde bir şeyler kabarıyordu ve patlamak üzereydi.</p>

  <p class="p62">Şövalyeler bazen etrafı dinlemek için duruyorlar, önlerinde ya da arkalarında düşman olup olmadığını anlamaya çalışıyorlardı. Şövalyeler durduğunda Laurana ve grubu da durdu.</p>

  <p class="p62">Flint, bunu şaşırtıcı buldu. "Neden onlara yetişmiyoruz ki?"</p>

  <p class="p62">"Derek beni ejderha küresine götürene kadar olmaz." Elfin sesi sertti. "O zaman öğrenecek burada bulunduğumu ve intikam dolu olduğumu."</p>

  <p class="p62">Flint, Gilthanas'a hayret içinde baktı ve endişeli bakışlarını Laurana'ya çevirdi. Kadın, Flint'e yalvarırcasına baktı, anlayışlı olmasını istedi. Flint yürümeye başladı ama artık homurdanmıyordu ve bu, onun durumdan hiç de memnun olmadığının işaretiydi.</p>

  <p class="p62">Dört arkadaş, tüneller labirentinde şövalyeleri takip ettiler. Feal-Thas'ın bir zamanlar ejderha küresini ve onun büyülü korkunç muhafızını tuttuğu odayı geçtiler. Şövalyeler de odayı farketmişlerdi ama Aran'ın duvarda bir X olduğunu söylemesine karşın geçip gitmişlerdi. Bunun üzerine kendisi de duvarlardaki X işaretlerini görmüş olan Gilthanas, odayı incelemeye zaman ayırdı. Flint ve Tasslehoff'u dışarıda nöbet tutmaları için bırakan Laurana da kardeşiyle beraber gitti.</p>

  <p class="p62">Karın içinde donmuş kemiklere, kopmuş uzuvlara ve kana dehşet içinde titreyerek baktı Laurana.</p>

  <p class="p62">"Şu kaideye bak," dedi Gilthanas muzafferane bir edayla işaret ederek. "Ejderha küresi için yapılmış. Şu rünlere bak. Küreden ve onun nasıl yaratıldığından bahsediyorlar. Bu katliamı açıklıyor," diye ekledi etrafındaki kana bakarak. "Onu bulmak için buraya ilk gelenler bizler değiliz."</p>

  <p class="p62">"Kürenin eskiden burada olduğunu ve bir şeyin ya da bir kişinin onu koruduğunu söylüyorsun yani, ama o artık burada değil. Belki de çok geç kalmışızdır." Laurana'nın sesi umut doluydu.</p>

  <p class="p62">Gilthanas kadına sinirli bir ifade ile baktı ve tam bir şey söyleyecekken Flint'in haykırışını duydular.</p>

  <p class="p62">"Lanet olası kender," dedi cüce. "Şu tarafa doğru kaçtı." Ejderha şekliyle işaretlenmiş tüneli işaret etti.</p>

  <p class="p62">Hemen hemen aynı anda Tasslehoff koşarak geri döndü. "Sanırım onu buldum!" dedi yüksek sesli bir fısıltıyla. "Ejderhanın ini!"</p>

  <p class="p62">Gilthanas, önünde Tas, tünele doğru fırladı ve Flint ve Laurana da hızla onları takip ettiler. Bir köşeden dönen elf derhal tünele geri çekildi. Diğerlerine yavaş yavaş gelmelerini işaret etti.</p>

  <p class="p62">İşaret ederek, "Buradalar," dedi sesini çıkarmadan.</p>

  <p class="p62">Laurana dikkatli davranarak köşeden büyük, boş bir mağaraya baktı. Buzlar, beyaz sarkıtlar gibi uzanıyorlardı tavandan aşağıya. Şövalyeler odanın ortasında durmuş etraflarına bakıyorlardı.</p>

  <p class="p62">"Muhafızlar nerede?" diye sordu Brian gergin bir şekilde. "Bütün bu yolu geldik ve ortalıkta kimse yok."</p>

  <p class="p62">"Eğer burayı koruyanlar askerlerse, muhtemelen savaşa katılmaya gitmişlerdir," dedi Derek. "Aran, sen ve Brightblade burada kalıp nöbet tutun. Brian, sen benimle geleceksin..."</p>

  <p class="p62">"Bu bir tuzak lordum," dedi Sturm; o kadar sakin ve ikna edici bir sesle konuştu ki şövalyeler şaşkınlık içinde sessizleştiler.</p>

  <p class="p62">Derek hızla toparladı kendini. "Saçmalık," dedi huysuzca.</p>

  <p class="p62">"Bence haklı olabilir Derek," dedi Aran. "İçimde, birilerinin bizi izlediğine dair bir his var."</p>

  <p class="p62">Gilthanas tünele çekildi ve Laurana'yı da beraberinde çekti.</p>

  <p class="p62">"Bu, Feal-Thas'ın ejderha da dahil olmak üzere neden bütün muhafızları geri çektiğini açıklıyor," diye ekledi Brian tedirgince. "Şu anda yaptığımız şeyi yapmamız için çekti bizi buraya; bir tuzağın içine yürüdük."</p>

  <p class="p62">Sanki biri onları dinliyormuşcasına, karanlıktan tekinsiz bir uluma, hayvansı, kin dolu ve kan, acı ve ölüm tehdidiyle yüklü alaycı bir kahkaha yükseldi. Bu sese sayısız ses daha eklendi, ulumaları ve çığlıkları tünellerde yankılandı.</p>

  <p class="p62">Laurana kardeşine tutundu sıkıca ve adam da kadını tuttu. Flint, gözlerinde vahşi bir ifade ile baltasını eline aldı.</p>

  <p class="p62">"Bu da neydi?" diye sordu Laurana soluğu kesilerek. Soğuktan ve korkudan dudakları uyuşmuştu. "Bu korkunç ses de ne?"</p>

  <p class="p62">"Kurtlar!" diye fısıldadı Gilthanas, yüksek sesle konuşmaya cesaret edemeyerek. "Feal-Thas'ın kurt sürüsü!"</p>

  <p class="p62">Derek'in sert bir emri üzerine şövalyeler sırt sırta verdiler, yüzleri dışarıya dönük bir halde kılıçlarını çektiler. Çelik, büyülü ışık altında parladı.</p>

  <p class="p62">Kurtlar, şövalyeleri sardılar. Beyaz kar üzerinde beyaz kürkleriyle kırmızı gözleri parlayan kurtlar, şövalyeleri çember içine alarak sessiz adımlarla onlara yaklaştılar. Artık sessiz olan kurtlar öldürmeye, keskin çelikten kaçınmaya, atlamaya ve yere indirmeye ve parçalamaya, sıcak kan içmeye niyetlilerdi.</p>

  <p class="p62">Diğerlerinden daha iri olan bir kurt sürüden ayrı, çemberin dışında duruyordu. Bu kurt saldırıya katılmadı. Bir gözlemci gibi izliyordu. Bu kurdun kara gözlerinde insafsız bir gülümseme varmış gibi geldi Laurana'ya.</p>

  <p class="p62">Elfler, evleri olan ormanı kendileriyle paylaşan hayvanların alışkanlıklarını ve doğalarını uzun yıllar boyunca incelemişlerdi. Yırtıcı hayvanlar da olsalar, mecbur kalmadıkları sürece hayvan komşularını öldürmezlerdi.</p>

  <p class="p62">Laurana, kurtların huylarını ve alışkanlıklarını biliyordu ve hiçbir kurt bu şekilde davranmaz, arka bacaklarının üstünde oturup hemcinslerini izlemezdi.</p>

  <p class="p62">"Yanlış olan bir şey var. Flint, bekle!" diye bağırdı umutsuzca, cüce dövüşe katılmak için ileri atılmak üzereyken. "Tas! Büyülü gözlüğün yanında mı? Hani şu gerçeği gösteren gözlüğün?"</p>

  <p class="p62">"Olabilir," dedi Tas. "Neye sahip olduğumdan asla emin olmadım, biliyorsun, ama onu yanımda tutmaya çalışıyorum."</p>

  <p class="p62">Kürk eldivenleri yüzünden hareketleri kısıtlanan kenderin sayısız kesesini karıştırmasını ıstırap çekerek izledi Laurana. Tünelde gizlendikleri yerden, kurtların çemberi daralttıklarını görebiliyordu. Orada elliden fazla kurt vardı. Ve bir kurt, ölüme mahkum şövalyeleri izliyor ve bekliyordu.</p>

  <p class="p62">Tasslehoff keselerini araştırmaya devam etti. Sabrı tükenen Laurana keselerden birini kaptı, ters çevirdi ve içindekileri yere boşalttı. Diğerlerine de aynı şeyi yapacaktı ki Gilthanas bir şeyi işaret etti. Gözlük, büyülü ışığın altında parıldıyordu. Elf, gözlüğü almak için eğildi ama Tasslehoff daha hızlıydı. Gözlüğü aldı ve Gilthanas'a sitemle bakarak taktı.</p>

  <p class="p62">"Neye bakacağım?" diye sordu.</p>

  <p class="p62">"Şu büyük kurda." Kenderin yanında diz çöken Laurana, gözleriyle aynı hizaya geldi ve bakarak işaret etti. "Şuradaki, diğerlerinden ayrı duran."</p>

  <p class="p62">"O bir kurt değil. Bir elf," dedi Tasslehoff, sonra da heyecanla ekledi, "Yok bekle! O hem bir elf hem de bir kurt..."</p>

  <p class="p62">"Feal-Thas..." diye fısıldadı Laurana. "Bu büyücü hakkında bir şeyler biliyorsun Gil. Onu nasıl durdururuz?"</p>

  <p class="p62">"Bir başbüyücü!" Gilthanas, acı acı güldü. "Krynn üzerindeki en güçlü büyücülerden biri..."</p>

  <p class="p62">Durdu. Yüz ifadesinden düşünceli olduğu belliydi. "Bir yol olabilir ama bunu senin yapman gerekiyor Laurana."</p>

  <p class="p62">"Ben mi?" dedi Laurana nefesi kesilerek, dehşete düşmüştü.</p>

  <p class="p62">"Bir şansı olan sadece sensin." Gilthanas eliyle gösterdi. "Buzkıran senin."</p>

  <p class="p62">Tasslehoff'a keselerini aramakta yardım etmek için silahını yere atmıştı. Silah, kristal berraklığında ışıldayarak ayaklarının dibinde duruyordu. Kadın, onu almak için hiçbir hareket yapmadı.</p>

  <p class="p62">Gilthanas kadının kolunu tuttu, hızla konuşmaya başladı. "Silahın büyülü. Büyücü bir kışnornu ve bu silah da onun büyüsünün kaynağıyla aynı özden yapıldı. Onu öldürebilecek tek silah bu."</p>

  <p class="p62">"Ama... o bir büyücü." Laurana sindi.</p>

  <p class="p62">"Değil! Şimdi değil. Şimdi o bir kurt. Kurdun bedenine hapsolmuş durumda ve bu yüzden de büyü yapamaz! Büyü kelimelerini söyleyemez, el hareketlerini gerçekleştiremez, büyü malzemelerini kullanamaz. Kendi şeklini almadan önce, şimdi saldırmalısın!"</p>

  <p class="p62">Laurana titreyerek, devasa beyaz kurda bakarak kaldı olduğu yerde. Keskin çeliğin farkında olan ancak kana susamış diğer kurtlar ise çemberi daraltmaya devam ettiler.</p>

  <p class="p62">"Bunu yapabilirsin Laurana," dedi Gilthanas içtenlikle. "Yapmak zorundasın. Yoksa hiçbirimiz için bir umut yok."</p>

  <p class="p62">Tanis burada olsaydı... Laurana, bunu düşünmeyi kesti. Tanis burada değildi. Artık ona ya da bir başkasına dayanamazdı. Bu, ona kalmıştı. Tanrılar ona buzkıranı vermişlerdi. Bunun nedenini bilmiyordu. Onu istememişti. Kendisi kötü bir seçimdi. Bir şövalye değildi. Bir savaşçı değildi. Ancak yine de bunu düşünüp kaderine isyan ederken büyücüye saldırma planları aklında oluşmaya başladı. Fikirlerini hemen dile getirirken ne dediğinin farkında bile değildi.</p>

  <p class="p62">"Benim yaklaştığımı görmemeli. Eğer görürse, gerçek haline dönmeye başlayabilir. Gil, yayını kullanabileceğin bir yer bul. Dikkatini dövüş üzerinde tut ve yapabilirsen, onu sürünün geri kalanından uzaklaştır."</p>

  <p class="p62">Gilthanas şaşırarak baktı kadına, sonra da aniden başını salladı. "Seni bunun içine sürüklediğim için özür dilerim. Bu benim suçum."</p>

  <p class="p62">"Hayır Gil," dedi kadın. "Ben kendi seçimimi yaptım." Tanis'in peşinden gitmek için evden kaçtığı günü anımsadı. O seçim kadını tanrılar hakkında bilgiye götürmüş, kendisini tanımasını sağlamıştı. Bir zamanlar olduğu o şımarık kızdan çok farklı biriydi artık. Çok daha iyi biriydi ya da öyle olduğunu umuyordu. Ne olursa olsun pişman değildi.</p>

  <p class="p62">Avlarının üzerine ilerleyen kurtların çemberi iyice daraldı. Flint, cesur bir şekilde sessizce duruyordu kadının yanında.</p>

  <p class="p62">"Bunu yapabilirsin evlat," dedi boğuk bir sesle, sonra da hüzünle ekledi, "keşke sana o baltayı doğru düzgün kullanmayı öğretecek vaktim olsaydı!"</p>

  <p class="p62">Kadın, cüceye gülümsedi. "Pek bir fark yaratacağını sanmıyorum."</p>

  <p class="p62">Gilthanas, yayını kullanabileceği uygun bir yer görerek tünelin ucuna ilerledi. Laurana ve Flint hızla, hafif meyilli tünelden indiler ve ine girdiler. Feal-Thas ve kurtlar onları ne gördüler ne de duydular. Önlerindeki avlara, öldürmeye odaklanmışlardı.</p>

  <p class="p62">Tasslehoff, gözlüğünü bir aşağı bir yukarı oynatarak karşısındakini bir elf bir kurt şeklinde görerek eğleniyordu. Bundan sıkıldığında gözlüğü çıkarttı, etrafına bakındı ve yalnız olduğunu farketti.</p>

  <p class="p62">Gilthanas, tünelin ucunda yerini almıştı. Yayını eline almış, okunu sürüyordu. Buzkıranını iki eliyle birden tutan Laurana, kurt sürüsünün arkasından ilerliyordu gizli gizli. Kadının ardındaki Flint de bir gözünü kurtların, bir gözünü de Laurana'nın üzerinde tutuyordu.</p>

  <p class="p62">"Sırtına vurmaya çalış evlat," dedi Flint kadına. "En büyük kısmını hedefle ve bütün gücünü kullan!"</p>

  <p class="p62">Tas gözlüğünü derhal ceplerinden birine kaldırdı ve elini kemerine uzattı. Tavşanöldüren oradaydı, her zamanki yerinde, onu yanına almayı hatırlamış olsa da olmasa da.</p>

  <p class="p62">"Belki bu günden sonra adını Kurtkatili olarak değiştiririm," diye söz verdi bıçağına.</p>

  <p class="p19">Tas, dostlarının peşinden gitti. Laurana'nın sessiz kalması konusundaki emirlerine kulak asmamıştı ve neşeyle alay etmek için bağıracaktı ki, kelimeler boğazına takıldı.</p>

  <p class="p20"><span class="t30">*****</span></p>

  <p class="p62">Şövalyeler saflarını sıkılaştırarak ellerinden geldiğince saldırıya hazırlandılar. Tekinsiz ışık altına gözleri kırmızı kırmızı parlayan kurtlar, adamlara doğru ilerlediler. Sonra kar, büyülü kar yağmaya başlayarak havadan aşağıya süzüldü. Işık kısılarak adamların görüşlerini kısıtladı.</p>

  <p class="p62">"Seni lanet olası salak!" diye küfretti Aran, Derek'e; ağzından çıkan her kelime ile birlikte sesi de öfke içinde yükseliyordu. "Seni kendini bilmez, dangalak, kibirli salak! Şimdi ne diyeceksin? Hepimiz ölmeden önce bize hangi dahiyane fikirlerini söyleyeceksin?"</p>

  <p class="p62">"Aran," dedi Brian usulca, ağzı o kadar kurumuştu ki zorlukla konuşabiliyordu, "yardımcı olmuyorsun..."</p>

  <p class="p62">Sturm, Brian'ın solunda duruyordu. Sakin bir şekilde bekleyen adamın kılıcı titremiyordu, bakışları kurtlara kilitlenmişti. O da konuşuyordu ama kendi kendine; kelimeleri zorlukla duyuluyordu. Brian, Sturm'ün dua ettiğini fark etti; Paladine'den kendilerine yardım etmesini diliyor, ruhlarını tanrıya emanet ediyordu.</p>

  <p class="p62">Brian, ani bir acı ile bir tanrıya &ndash;herhangi bir tanrıya&ndash; inanıyor olmayı diledi. Korkunç, ebediyen sessiz, ebediyen ıssız boşluğa bakmıyor olmayı istedi. Acı ve korku... Hayatının bir anlamı olsaydı keşke. Ölümünün birazcık anlamı olsaydı. Aşkı, anlamsız bir macera sırasında buzlarla kaplı bir mağarada kaybetmek için bulmamış olsaydı. Bir acılık hissetti ağzında. Tanrılar dönmüş olabilirlerdi ama kendisi için artık çok geçti.</p>

  <p class="p62">"Brightblade, sessiz ol," dedi Derek gıcırtılı bir sesle. "Hepiniz, sessiz olun."</p>

  <p class="p62">O, Düstur'da anlatılan sakin komutandı, durumu kontrolü altına almış olan liderdi, cesaretin timsaliydi, adamlarının ilham kaynağıydı. Şüpheleri varsa bile belli etmiyordu. O bir şeye inanıyor diye düşündü Brian. Derek, Derek'e inanıyor ve diğerlerinin neden ona inanmadığını anlayamıyordu. Hepsinin ona olan inancıyla ölmelerini beklediğini farketti Brian bir anda. Bu ona çok komik geldi ve acı acı gülünce Derek'in azarlamasından nasibini aldı.</p>

  <p class="p62">"Dikkatinizi verin!"</p>

  <p class="p62">"Neye?" diye sordu Aran bağırarak. "Vahşi hayvanlar tarafından parçalanarak korkunç bir şekilde öleceğimiz gerçeğine mi? Kemiklerimiz bir ine götürülerek kemirilecek..."</p>

  <p class="p62">"Kes sesini!" diyerek haykırdı Derek öfkeyle. "Hepiniz, kesin sesinizi!"</p>

  <p class="p62">Düstur'a göre lider asla bağırmazdı, asla sakin tavırlarını kaybetmezdi, asla kararsız kalmaz ya da tereddüt etmezdi, asla korkusunu göstermezdi...</p>

  <p class="p62">Kar taneleri Brian'ın kirpiklerine yapıştı. Gözlerini hızla kırpıştırarak onlardan kurtuldu ama bakışlarını kurtlardan ayırmadı. İşitilmeyen bir emir almış gibi, kurtlar bir anda adamların üzerine atladılar.</p>

  <p class="p62">Sturm meydan okurcasına kükredi ve kılıcını geniş bir kavisle savurdu. Büyük, beyaz bir kurt adamın ayaklarına düştü, boynundaki bir yaradan kan akıyordu.</p>

  <p class="p62">Başka bir kurt hırlayarak, sivri dişleri parlayarak Brian'ın üzerine ilerledi. Kurt bir anda yana doğru gitti, bedeni buzun üzerinde kayıyordu. Brian, kurt yanından kayarak geçerken kaburgalarının arasında bir ok olduğunu gördü. İkinci bir ok, havaya sıçramış olan başka bir kurdu vurarak yere düşürdü. Brian'ın neler olduğunu düşünecek ya da etrafına bakınacak vakti yoktu. Devasa bir kurt karın üzerinde koşarak adama saldırdı. Brian ona kılcıyla vurmaya çalıştı ama zıplayan kurt adamın üstüne atladı. İri pençeler adamın göğsüne indi. Kurdun ağırlığı Brian'ı yere yapıştırdı. Kılıcı, eldivenli ellerinden fırladı ve buzun üzerinde döne döne uzaklaştı.</p>

  <p class="p62">Kurdun sıcak nefesi adamın yüzündeydi, çürümüş et kokuyordu. Sarı dişler, adamın etine saplandılar. Kanla &ndash;adamın kendi kanıyla&ndash; rengi kırmızıya dönen salya, adamın üzerine damladı. Kurt onu yere mıhlamıştı. Ellerini kullanarak kurtulmaya çalıştı ama başarılı olamadı. Kurt, dişlerini Brian'ın boğazına batırdı ve adam bağırdı. Bağırdığını biliyordu ama, korkunç bir şekilde, hiç ses çıkmıyordu. Kurt, adamın boynunu yırttı ve boğazını parçalamaya hazırlandı. sonra ciyak ciyak bağırdı ve devrilerek ya da tekmelenerek adamın üstünden indi. Brian yukarı bakınca Sturm'ün, kılıcını kurdun böğründen çıkarttığını gördü.</p>

  <p class="p62">Sturm, adamın üzerine eğildi. Yağmaya devam eden kar yüzünden Brian onu zorlukla görebiliyordu.</p>

  <p class="p62">Sturm, kılıcını savurup saldıran kurtları uzak tutarken Brian'ın elini tuttu ve sıktı.</p>

  <p class="p62">"Bir dakika içinde ayağa kalkarım," demeye çalıştı Brian ona. "Size dövüşte yardım edeceğim. Tek yapmam gereken... soluklanmak..."</p>

  <p class="p62">Brian, Sturm'ün elini sıktı ve nefes almaya çalıştı ama hiç hava gelmedi.</p>

  <p class="p19">Sturm'ün elini tuttu ve karlar düştü ve kar taneleri dudağını üşüttü ve... bıraktı...</p>

  <p class="p20"><span class="t30">*****</span></p>

  <p class="p62">Laurana, Brian'ın düştüğünü gördü. Sturm'ün dövüşmeye devam ederken adamın üzerine eğildiğini, ona saldırmaya çalışan kurtları engellemeye çalıştığını gördü. Bir kurt, Sturm'ün omzuna sıçradı. Büyük bir gayretle ayağa kalkan adam, hayvanı üzerinden attı. Kurt, sırt üstü düştü yere. Sturm kılıcını onun karnına sapladı ve hayvan ciyaklayarak acı içinde onu ısırmaya çalıştı.</p>

  <p class="p62">Aran ustalıkla dövüşüyordu. Kılıcı kan yüzünden kayganlaşmıştı ve ayaklarının dibinde leşler vardı. Kurtlar onu izleyerek geri çekildiler, sonra birkaçı onu devirmek için bir araya geldiler. Bir tanesi arkadan saldırdı, sivri dişlerini deri çizmesine geçirdi, bileğine iyice batırarak tendonunu parçaladı. Aran sendeledi ve kurtlar hırlayarak üzerine atladılar, ısırıp parçalar koparttılar. Aran, yardım isteyerek haykırdı. Sturm hiçbir şey yapamadı, yardıma gidemedi. Bir kurt, kılıç tutan kolunun yenini yakalamış ve dengesini bozarak onu yere düşürmeye çalışıyordu. Sturm, hayvanı çenesini açmaya zorlamak için ona yumruğuyla vurdu.</p>

  <p class="p62">Aran'ın haykırışlarını duyan Laurana bakmak için döndü. "Flint, gidip ona yardım et!" diye bağırdı.</p>

  <p class="p62">Flint kadına baktı; kaşlarını çatmış, kuşkulu bakıyor, kadın yalnız bırakmak istemiyordu.</p>

  <p class="p62">"Git!" dedi kadın.</p>

  <p class="p62">Flint ona ıstırap içinde baktıktan sonra Aran'ın yardımına koştu. Arkalarından yaklaşarak saldıran kurtların üzerine atıldı. Kükreyerek saldıran Flint'in baltası kısa bir süre sonra hayvanların kanıyla kıpkırmızı kesildi. Taze kan kokusundan gözleri dönmüş olan kurtlar onu umursamadılar bile. Aran'a saldırmaya devam ettiler ama adam mücadele etmeyi kesmişti. Bir kurt, dişleri Aran'ın etindindeyken öldü.</p>

  <p class="p62">Flint hayvanın leşini Aran'ın üzerinden çektikten sonra şövalyenin bedeninin önünde durarak kurtları uzak tuttu.</p>

  <p class="p62">"Reorx yardımcım olsun!" diye bağırdı Flint baltasını savururken ve kanla kaplı çelik, tünelin ışığında kırmızı kırmızı parladı. Kurtlar ışıktan hoşlanmadılar ve geri çekildiler ama cüceye bakmaya devam ettiler.</p>

  <p class="p62">"Aran?" diye bağırdı Derek hafifçe arkasına dönerek. Ancak hâlâ kendi savaşını veriyordu ve neler olduğunu göremiyordu.</p>

  <p class="p62">Flint, kurt leşleri altında yatan Aran'a baktı ama dikkatini kurtların üzerinden çekmeye cesaret edemedi. "Tas," diye seslendi. "Sana ihtiyacım var! Buraya gel! Aran ile ilgilen," diye emretti Tas koşarak gelirken.</p>

  <p class="p62">Tasslehoff kanlı bedenleri çılgınlar gibi itip tekmeledi ve sonunda Aran'a ulaştı. Şövalyenin gözleri fal taşı gibi açılmıştı ve kar taneleri üzerine düşerken kapanmıyordu. Yüzünün yarısı parçalanmıştı. Kanı, altındaki buzun üzerine akarak donmuştu.</p>

  <p class="p62">"Ah, Flint!" diye bağırdı Tas, umutsuzluk içinde boğularak.</p>

  <p class="p62">Flint, omzunun üzerinden arkasına baktı.</p>

  <p class="p62">"Reorx onunla yürüsün," dedi boğuk bir sesle.</p>

  <p class="p62">Tas bir uyarı çığlığı attı ve Flint döndü, üzerine gelen kurtlara doğru savurdu baltasını.</p>

  <p class="p62">Sturm, kurtların Aran'a yaptıkları gibi onları da yere indirmesini önlemek için sırtını Derek'inkine dayamıştı. İki adamın çevresi bedenlerle sarılıydı. Kurtların bazıları yaralanmış inliyor ve ayağa kalkmaya çabalıyordu. Bazılarıysa hareketsiz yatıyordu. Buz, akan kandan kıpkırmızı kesilmişti. Şövalyelerin kılıçları, üzerlerindeki kandan kayganlaşmıştı. Kürk paltolarının altında terliyorlardı. Nefes nefese kalmışlardı ve solukları, bıyıkları ile kaşlarını donduruyordu. Kurtlar bir zayıflık bekleyerek izlediler onları. Arada sırada karanlıktan bir ok geliyor ve kurtlardan birini yere indiriyordu ama Gilthanas, okları azalmış olduğundan onları dikkatli harcamak zorundaydı.</p>

  <p class="p62">"Aran?" diye sordu Derek ters ters, nefes nefese.</p>

  <p class="p62">"Öldü," dedi Sturm zorlukla soluk alırken.</p>

  <p class="p62">Hepsi buydu. Derek, Brian'ı sormadı. Derek cevabı biliyordu. Bir noktada neredeyse arkadaşının cesedinin üzerine düşecek olmuştu. Kurtlar tekrar yaklaştılar.</p>

  <p class="p62">Flint kendisini savunuyor, hayatını kurtarmak için dövüşüyordu. Artık haykırmıyordu; soluğuna ihtiyacı vardı. Bir kurt üzerine atladı. Cüce, baltasını savurdu ve ıskaladı, hayvan da onu yere devirdi.</p>

  <p class="p62">Tasslehoff kurdun sırtına çıktı. Tas, bir çeşit kender hiddetine kapılmış, kurtlar anlayamayacağından ya da umursamayacağından hiçbir etkisi olmayan alaylar haykırıyordu. Kurdun üstüne oturarak, küçük kolunun bütün gücüyle hayvanı boynundan tekrar tekrar bıçakladı, ta ki hayvan yere yığılıp ölene dek.</p>

  <p class="p62">Tasslehoff, kurdun tepesinde dikildi ve onu sert bir ifadeyle süzdü, bir şekilde hayata dönerse tekrar öldürmeye hazırdı. Hayvan hareket ettiğinde kender vahşi bir çığlık attı ve tekrar saldırdı, seğirmekte olan cesedin altından çıkmaya çalışan Flint'i bıçaklıyordu neredeyse.</p>

  <p class="p62">Laurana, gözünün kenarından, etrafındaki karmaşayı görebiliyordu. Büyücünün yarattığı büyülü kar içinde gizlenerek Feal-Thas'ın arkasına ilerledi. Ona arkasından saldıracaktı. Gilthanas, Feal-Thas'a ok attı ve aslında kurt olmayan büyük kurt Gilthanas'ın okları yüzünden sürüden ayrıldı. Saldırının dışında kalmaya zorlanan Feal-Thas, sanki kan tadı almış gibi dili dışarıda, dişleri ortada, saldırıyı izleyerek bir ileri bir geri yürüdü. Kadın neredeyse tam arkasına gelene kadar Laurana'yı görmedi. Kurtların ulumaları ve hırlamaları yüzünden kadını duymadı.</p>

  <p class="p62">Laurana, Brian'ın parçalanmış bedeninin kanla kaplı buz üzerinde yattığını gördü. Korkmuştu ama şimdi öfkesi, korkusunu da bastırmıştı. Buzkıranı kaldırdı ve Flint'in hızla verdiği talimatları hatırlayarak baltasını savurmaya, kurt-elfin sırtına saldırmaya, omurgasını parçalamaya başladı...</p>

  <p class="p62">Feal-Thas, kadını hissetti. Kurt başını çevirdi ve kadına, kadının kalbine baktı. Kurtlardan birinin Brian'ı yere çivilemesi gibi, gözleri kadını olduğu yere çiviledi. Kadın, saldırısının ortasında durdu. Buzkıran öldürücü darbeyi indirmeye hazır bir halde asılı kaldı havada. Fakat Laurana'nın iradesi kadından gitmişti. Feal-Thas kadına baktı, sarı gözleri kadının içini inceledi, hırsız eli kadının kalbinin sırlarını karıştırdı, değerli olanları alıp geri kalanını bıraktı.</p>

  <p class="p62">Laurana, dehşet içinde, Gilthanas'ın yanılmış olduğunu farketti. Başbüyücü kurt bedeni içindeyken de büyü yapabiliyordu. Kadın, bir büyünün etkisine girmişti ve çivilenmiş bir kelebek gibi umutsuzca çırpınmaktan başka hiçbir şey yapamıyordu.</p>

  <p class="p62">Kurt hırladı ve kadın, hayvansı homurtunun içindeki kelimeleri duydu.</p>

  <p class="p62">"Seni daha önce görmüştüm!"</p>

  <p class="p62">"Hayır!" diye fısıldadı Laurana titreyerek.</p>

  <p class="p62">"Ah, evet. Seni Kitiara'nın kalbinde gördüm. Onu senin kalbinde görüyorum ve ikisinde de yarımelf var. Bu çok eğlenceli."</p>

  <p class="p62">Laurana kaçmak istedi. Onu öldürmek istedi. Dizlerinin üzerine çöküp elleriyle yüzünü kapatmak istedi. Ama hiçbir şey yapamıyordu. Kurt yavaşça kadına yaklaştı ve kadın hareket edemedi, korkunç bakışın etkisinden kurtaramadı kendini.</p>

  <p class="p62">"Kitiara, Tanis'i istiyor," dedi Feal-Thas, "ve onu almaya kararlı. Eğer başarırsa, Lauralanthalasa, Tanis'i sonsuza dek kaybetmiş olacaksın. Onu durdurabilecek kadar güçlü olan tek kişi benim. Beni öldürürsen, Tanis'i rakibine vermiş olursun."</p>

  <p class="p62">Laurana, kurtların ulumalarına karışmış haykırışları duydu. Omzunun üzerinden arkasına bakınca boğazı parçalanmış Brian'ı, ölmüş Aran'ı, leşlerin altından çıkmaya çalışan Flint'i ve yanaklarından akan gözyaşları kanla kaplı yüzünde izler bırakırken dövüşen Tasslehoff'u gördü.</p>

  <p class="p62">Feal-Thas, o anda kaybettiğini anladı kadını. İçinde bulunduğu tehlikeyi farketti. Önce Kitiara onu aptal yerine koymuştu. Başına bela açmıştı ve şimdi de bu elf kadın, onun işini bitirmeye gelmişti İkisini birlikte gördü, Kitiara ve Laurana yan yana duruyorlar ve ona gülüyorlardı.</p>

  <p class="p62">Feal-Thas'ın içi hiddetle alevlendi. Kendi bedeni içinde olsaydı, bu güçsüz kadını tek bir kelime ve hareketle yok edebilirdi. Onu parçalamak, etini yemek, kanını içmekle yetinmek durumundaydı. Ve bir gün aynısını Kitiara'ya da yapacaktı.</p>

  <p class="p62">Laurana, büyücünün etkisinden kurtulduğunu hissetti. Sarı gözlerdeki öfkeyi gördü. Saldırıya uğramak üzere olduğunu anladı. Buzkıranı sıkıca tuttu, bütün gücünü ona verdi. Laurana, Tanis'i unuttu, Kitiara'yı unuttu. Kendini, geçmişini ve geleceğini tanrıların ellerine bıraktı. Kaderini kendi eline aldı.</p>

  <p class="p62">Kurt, sivri dişlerini ortaya çıkartarak atladı kadının üzerine.</p>

  <p class="p62">"Öyle olsun," dedi Laurana metanetle ve buzkıranı kurdun boğazına doğru savurdu.</p>

  <p class="p62">Habakkuk tarafından kutsanmış olan büyülü silah, kışnornunun büyüsünü yardı ve boynunu kesti. Kan fışkırdı. Feal-Thas uludu. Beyaz kurt, çenesi açık, dili dışarıda, ağzından kan ve salya damlar bir halde düştü yere. Öfkeyle dolu sarı gözler kadına baktı. Kurdun karnı yükseldi, ölümcül yaradan akan kanla kıpkırmızı kesilen buzu tırmaladı ayakları.</p>

  <p class="p62">Karanlık ve sivri dişler kadar delici cansız kelimeler kadına battı.</p>

  <p class="p62">"Aşk benim lanetimdi! Aşk senin ve onun laneti olacak!"</p>

  <p class="p62">Nefret ve yaşam, kurdun sarı gözlerinden kayboldu ve Feal-Thas'ı kurda çeviren büyü öldüğü anda yok oldu. Laurana, bir kurdun leşine bakıyordu. Gözlerini kardan temizlemek için ovuşturdu ve tekrar baktığında kan gölcüğünde sırt üstü yatan bir elfin cesediydi gördüğü. Adamın boynu neredeyse kopmuştu.</p>

  <p class="p62">Nefesi kesilen Laurana titredi ve arkasını döndü. Korku ve şoktan midesi bulanıyordu. Titremeye başladı ve bunu durduramadı. Hâlâ tehlikede olduğunu farketti hayal meyal; kurt sürüsü dönüp ona saldırabilirdi. Kafasını kaldırınca kurtlardan birinin kendisine doğru koştuğunu gördü ve buzkıranı kaldırmaya çalıştı ama bir an ağır geldi eline. Bir türlü alamadığı nefesi içine çekmeye çalışarak kendini hazırladı.</p>

  <p class="p62">Kurt, kadını umursamadı. Nazik bir şekilde elfin cesedini itti. kanı kokladı, sonra da kafasını geriye atarak kederle uludu. Ulumayı duyan diğer kurtlar saldırılarını kestiler ve inlemeye başladılar. Kurt, Feal-Thas'a sokuldu. Hayvan, Laurana'ya baktı; bakışları kanla kaplı buzkırana kayıyordu. Kurt kadına hırladı, döndü ve uzaklaştı. Sürünün geri kalanı da onu takip ederek tünellerde kayboldu.</p>

  <p class="p62">Laurana dizlerinin üzerine çöktü. Buzkıranı hâlâ ellerinde tutuyordu. Onu bırakabileceğini hiç sanmıyordu.</p>

  <p class="p62">Gilthanas kadının yanında diz çökerek kolunu omuzlarına koydu. "İyi misin?" diye sordu korku içinde, konuşabildiğinde.</p>

  <p class="p62">"İyiyim," dedi kadın donuk dudaklarının arasından. "Büyücü bana zarar vermedi."</p>

  <p class="p62">Bir anda, bunun doğru olduğunu farketti. Feal-Thas, korkunç lanetiyle onu incitmeye çalışmıştı ama kadını etkileyememişti. Aşk, elfin laneti olmuşsa, bunun nedeni güzel bir şeyin karanlık ve çarpık bir şeye dönüşmesine izin vermiş olmasıydı. Kitiara'nın durumunu bilmiyordu Laurana. Bunların hiçbir anlamı yoktu. Laurana için aşk bir nimetti ve öyle kalacaktı, Tanis geri dönse de dönmese de.</p>

  <p class="p62">Mükemmel biri değildi. Umutsuzluk, kıskançlık ve keder hissedeceği zamanlar olacağının çok iyi farkındaydı ama tanrıların yardımı ile, aşk onu mükemmelliğe yaklaştıracak, arayışını engellemeyecekti.</p>

  <p class="p62">"İyiyim," diye tekrarladı kendinden emin bir sesle ve ayağa kalkarak buzkıranı ölü büyücünün cesedinin üzerine attı. "Diğerleri nasıl?"</p>

  <p class="p62">Gilthanas kafasını salladı. Sturm, korumacı bir şekilde dikiliyordu Aran ve Brian'ın cesetlerinin yanında. Sturm kanla kaplıydı, solmuş ve bitkin düşmüştü ama yaralı gibi gözükmüyordu. Flint, üzerinde kan lekeleri olan Tavşanöldüren'i çılgınlar gibi sallayan ve haykırarak dünyadaki büyün kurtları öldüreceğini söyleyen Tasslehoff'u sıkıca tutuyordu.</p>

  <p class="p62">Laurana hızla kenderin yanına gitti ve kollarını ona doladı. Tas gözyaşlarına boğuldu ve kanla kaplı bir buz yığınının içine yıkıldı.</p>

  <p class="p62">Derek'in yüzünde bir yara ve elleriyle kollarında pençe izleri vardı. Kürk paltosunun kollarından biri parçalanmıştı. Kalçasındaki bir ısırıktan kan sızıyordu. Aran ve Brian'ın cesetlerine kaşlarını hafifçe çatarak baktı, sanki onları daha önce nerede gördüğünü hatırlamaya çalışıyor gibiydi.</p>

  <p class="p62">"Küreyi bulmak için ejderhanın inine gidiyorum," dedi en sonunda. "Brightblade, nöbet tut. Kimsenin arkamdan gelmesine izin verme, özellikle de elflerin."</p>

  <p class="p62">"Gilthanas ve Laurana muhtemelen hayatını kurtardılar Derek," dedi Sturm boğazı kuruduğundan boğuk bir sesle.</p>

  <p class="p62">"Sadece sana emredileni yap Brightblade," dedi Derek soğuk soğuk.</p>

  <p class="p62">Ejderhanın inine doğru ilerleyerek, topallaya topallaya çıktı mağaradan.</p>

  <p class="p62">"Tanrılar onunla beraber yürüsün," diye mırıldandı Laurana.</p>

  <p class="p62">"Peh! Cehenneme kadar yolu var," dedi Flint, hıçkırık tutan kenderin sırtına vururken.</p>
</body>
</html>
