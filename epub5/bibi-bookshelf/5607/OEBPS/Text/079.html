<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 10 -</span><span class="t27"><br /></span><span class="t27">İ</span><span class="t27">yi at</span><span class="t27">ı</span><span class="t27">n s</span><span class="t27">ı</span><span class="t27">k</span><span class="t27">ı</span><span class="t27">nt</span><span class="t27">ı</span><span class="t27">s</span><span class="t27">ı</span><span class="t27">.</span><span class="t27"><br /></span><span class="t27">Takhisis rahibi.</span></h3>

  <p class="pFirst"><span class="drop_caps"><img alt="K" src="../Images/BD_Renaissance_K.png" /></span>itiara bütün gece at sürdü. Salah Khan'ın atı birkaç gündür ahırında kalmıştı ve dörtnala koşturmaya can atıyordu. Kitiara onu yorgunluktan bitap düşürmemek için arda sırada dizginlemek zorunda kaldı. Önlerinde uzun bir yolculuk vardı. Dargaard Kalesi yüzlerce kilometre ötedeydi ve tehlike her çalının arkasında gizleniyor, her dört yol ağzını izliyordu.</p>

  <p class="pSecond">At sırtında ilerlerken, ortadan kaybolduğunun ne zaman farkedileceğini hesaplamaya çalıştı. Bunun, idamı için belirlenen zaman olan şafak vaktine kadar olmamasını umuyordu ama Kara Manastır'ın harap edilmesi yüzünden oluşan karmaşa nedeniyle bundan emin olamıyordu. Ejderhalar, kaçışıyla ilgili haberleri her yere taşıyacaklardı. Haber hızla yayılacaktı.</p>

  <p class="p62">Sahip olduğu tek avantaj, Ariakas'ın onun mavi ejderhalarına katılıp bir isyan başlatmak için Solamniya'ya doğru gittiğini varsayacak olmasıydı. Kadının yerinde olsaydı adam bunu yapardı. Arayıcılarını Solamniya'ya giden yollarda yoğunlaştıracaktı. Ödül avcıları hayal kırıklığına uğrayacaklardı. Kit batıya gitmiyordu. Kuzeye doğru yol alıyor, Nightlund<a id="a5"></a><a href="../Text/notes.html#a23"><span class="t32">{6}</span></a> olarak bilinen lanetli diyara, ölmek isteyenler ya da başka bir yerde olmamak için istisnai bir nedeni olanlar dışında kimsenin ziyaret etmediği bir toprağa ilerliyordu.</p>

  <p class="p62">Solamniya'nın bir parçası olan bu diyarın asıl adı Knightlund<a id="a6"></a><a href="../Text/notes.html#a25"><span class="t32">{7}</span></a> idi. Arazi ormanlarla kaplı, engebeli ve dağlıktı. Çiftçilik için uygun olmayan topraklar, Afet'ten önce seyrek nüfusluydu. Zengin ve etkili bir Gül Şövalyesi, Sör Loren Soth, bölgenin yöneticisiydi. Ailesinin kalesi, Dargaard Dağları'nın kuzey kısmına inşa edilmişti. Bir güle benzer şekilde yapılmış olan kale, mimari bir şaheser olarak kabul ediliyordu. Aile efsanelerine göre, Soth'un büyük babası tarafından inşa etmesi için bir cüce zanaatkar getirilmişti ve inşaat yüz yıl sürmüştü. Kalenin etrafında Dargaard isimli bir şehir gelişmişti; ama Knightlund'daki yerleşimlerin çoğu nehir boyunca sıralanmış değirmencilik, kerestecilik ve balıkçılık ile geçiniyordu.</p>

  <p class="p62">Afet, Knightlund'u harap etmişti. Depremler dağları ayırmıştı. Nehir yatağından taşmış ve bazı yerlerde yatağını değiştirmişti. Nehir boyunca sıralanan yerleşimlerin hepsi yok olmuştu. İnsanlar ölmüş, hayat sona ermişti.</p>

  <p class="p62">Solamniya'nın diğer bölgelerindekiler de felaketten nasiplerini almışlardı. Kendi kurtuluşlarına yoğunlaşan insanlar, Knightlund'da olanlar hakkında endişelenemezlerdi. Çoğu, bölgenin lordunun felaketle ilgisi olduğuna inanıyordu.</p>

  <p class="p62">Sonra kurtulanlar o diyardan çıkmışlar ve garip, korkunç hikayeler anlatmışlardı. Bir zamanlar görkemli olan Dargaard Kalesi harap olmuştu; ve hikayenin en kötü kısmı bu değildi. Kalede cinayet işlenmişti; hanımı ve küçük çocuğu harikulade kaleyi kavurup mahfeden yangında yanmışlardı. Dedikodulara göre Kadın, son nefesinde kendisini ve çocuğunu kurtarabilecekken kıskançlık ve öfkesi yüzünden onları alevlerin içinde bırakan adamı lanetlemişti.</p>

  <p class="p62">Bir zamanlar gururlu ve asil bir Solamniya Şövalyesi olan Sör Loren Soth, artık ölümsüzlerin gölgeli diyarında yaşamaya mahkum bir ölüm şövalyesiydi. Aynı laneti paylaşan elf kadınları her gece umutsuz çığlıklar atıyor, ona trajik çöküşünün öyküsünü anlatıyorlardı tekrar tekrar. Ateş, kemik ve kararmış zırhtan oluşan, kendi kanlarıyla lekelenmiş savaşçılar, parçalanan duvarlarda sonsuza dek nöbet tutmak ve onlara meydan okuyan herkesi öfkeyle öldürmek için efendilerinin lanetiyle bağlanmışlardı.</p>

  <p class="p62">Işık tanrıları, Lord Soth'u eziyet içinde bir mevcudiyete mahkum etmişlerdi, kendi suçunu devamlı hatırlamak zorundaydı. En sonunda affedilmeyi isteyeceğini ummuşlardı. Takhisis onu kendi tarafına çekmek için ona güçlü büyüler ihsan etmişti, onu selametine sırt dönmeye ve kendisine hizmet etmeye ikna etmeye çalışıyordu. Ancak Soth sırtını bütün tanrılara &ndash;iyi ve kötü&ndash; çevirmişti, zira Takhisis'in istediği gibi dışarı çıkıp bütün dünyaya korku salmadı. Düşüncelerine dalarak kalesinde kaldı ve kendisini rahatsız etmeye cüret edenleri korkunç, acımasız bir şekilde öldürdü.</p>

  <p class="p62">Knightlund'dan gelen haberler böyleydi ve ilk başta çok az kişi bunlara inanmıştı ama o karanlık diyardan daha fazla hikaye çıkıyor ve hepsi de aynı şeyi anlatıyordu. Afet'ten nispeten zarar görmeden kurtulan Dargaard şehri terk edilmişti; vatandaşları asla geri dönmemeye yemin ederek korku içinde kaçmıştı; fakat korkunç banşiler ve ölümsüz savaşçılar ile ilgili hikayelerle birlikte kalenin depolarına gizlenmiş efsanevi bir hazine, hayal edilemez zenginliklerin hikayeleri de geldi. Şan, zenginlik ve şöhret için Dargaard'a giden açgözlülerin ve maceraperestlerin sayısı çoktu. Kalenin kararmış duvarlarını ve yıkılmış kulelerini görerek dehşete kapılan ve daha fazla yaklaşmayanlar geri dönmüşlerdi sadece. Diyarın kötü şöhreti o kadar yayıldı ki, biri adının "<span class="t21">Knightlund</span>"dan "<span class="t21">Nightlund</span>"a çevrilmesini önerdi. Zaman içinde diyarı herkes böyle tanır oldu ve artık haritalarda da adı böyle geçiyordu.</p>

  <p class="p62">Kimse Lord Soth'u görmemişti ya da onu gören biri olduysa bile bunu anlatacak kadar yaşamamıştı. Ölüm şövalyesi, çocuklarını korkutarak terbiye etmeye çalışan annelerin yarattığı bir efsane miydi acaba? Ya da yaratıcı bir kenderin heyecanlı aklından çıkan bir masal mıydı? Yoksa gerçekten var mıydı?</p>

  <p class="p62">Kitiara böylesi masallara kesinlikle inanmazdı ama kendisini devamlı sıkıştıran Kraliçe Takhisis ve bir neden daha vardı. Kit'in babası Nightlund'a gitmişti. Kelimelerle anlatılamaz bir hazine dedikodularına kapılan ve "<span class="t21">nine masallar</span><span class="t21">ı</span><span class="t21">na</span>" kulak asmayan Gregor uth Matar, aslında oradan sağ salim geri dönen birkaç kişiden biriydi. Bunu başarmasının nedeni, kendisinin açıkça itiraf ettiği üzere, kendini koruma içgüdüsünün hiçbir hazinenin bu tehlikeye değmeyeceği konusunda kendisini ikna etmiş olmasıydı. Nightlund yolculuğu hakkında hep şakalar yapardı ama küçük bir kızken, Kit hikayenin ayrıntılarını öğrenmek için bastırdığında, Gregor ona bazı şeylerin unutulması gerektiğini söylemişti. Bu söyledikten sonra da gülmüştü ama gözlerinde, Kit'in daha önce hiç görmemiş olduğu ve asla unutmadığı gölgeli bir bakış vardı.</p>

  <p class="p62">Ve şimdi buradaydı; yaşayanların olduğu kadar ölülerin de evi olan, başka her yerde arandıkları için Nightlund'a sığınan umutsuz ve tehlikeli kişilerin bulunduğu o korkunç diyara doğru at sürüyordu.</p>

  <p class="p62">Kitiara o gece at binerken bunu ve babasını düşündü, duymuş olduğu korku hikayelerini hatırladı. Neraka'dan pek uzaklaşmadan yolda bir çatala geldi. Yollardan biri batıya gidiyordu. Diğeri de kuzeye uzanıyordu. Kitiara, atının dizginlerini çekti. Batıya, şu anda suratını asmış yatan ve kadına ne olduğunu merak eden Skie'ye baktı. Batıya uzanan yola girmek, birliklerine dönmek, Ariakas'a meydan okumak, adamın, kadının yapmasından korktuğu şeyi yapmak istiyordu.</p>

  <p class="p62">Bu seçeneği düşündü, değerlendirmek için kendini zorladı. Skie kendi tarafında olurdu, bundan hiç şüphesi yoktu. Ancak diğer mavi ejderhalara güvenemezdi. Yeminini bozduğu için Kit'e öfkeli olan Kraliçe Takhisi ona sırtını dönerdi ve mavi ejderhalar da Kraliçelerine karşı gelmezlerdi. Kit'in birlikleri bölünürdü. Yarısını kendisine katılmaya ikna edebilirdi belki. Diğerleri onu terk ederdi. Yakışıklı Bakaris ona katılırdı ama o adam çok güvenilir biri değildi. Para yeterince iyiyse anında ona sırtını dönerdi.</p>

  <p class="p62">Kitiara eyerinde kıpırdandı. Batıya gitmemesinin bir nedeni daha vardı ve en önemli neden buydu. Kraliçesine verdiği yeminini bozabilirdi fakat Kitiara uth Matar kendine verdiği yemini bozamazdı. Ariakas'a zaferle, güçlü ve kudretli bir şekilde dönmeye yemin etmişti; böylece adam ona karşı gelmeye cesaret edemeyecekti. Bunu başarmak için güçlü ve kudretli bir müttefike ihtiyacı vardı; Lord Soth gibi bir müttefike. Ya başarılı olacak ya da ölecekti.</p>

  <p class="p19">Kitiara atını kuzeye sürdü.</p>

  <p class="p20"><span class="t30">*****</span></p>

  <p class="p62">Şafak parlak ve soğuk bir şekilde söktü ve Kitiara atın sorun olacağını fark etti. Tüyleri simsiyah ve parlak, yelesi ve kuyruğu uzun, bedeni kaslı olan muazzam aygırın değerli bir hayvan olduğu barizdi. Yanından geçenler duruyorlar ve hayran hayran ata bakıyorlardı. Sonra da gözleri sürücüsüne, üzerinde sadece içliği olan Kit'e kayıyordu. Çok kullanılmaktan eskimiş olan içliğinin üzerindeki işlemeyi sökmek için bıçağını kullanmıştı. Bu soğuk havada üzerinde bir pelerin yoktu ve bu durum, onu daha da zavallı gösteriyordu. Gören herkes, kendisi gibi kılıksız bir kiralık kılıcın böylesi nadir asil bir hayvanı nasıl ele geçirdiğini düşünecekti derhal. Karşılaştığı herkesin pahalı atı ve dilenciye benzer sürücüsünü hatırlayacağı kesindi.</p>

  <p class="p62">Kit ana yoldan ayrılarak ağaçların arasında gizlendi. Atı bağlayabileceği sığ bir çukur bulana dek etrafı aradı. Yorucu gecenin sonrasında uyumaya ihtiyacı vardı. Uykuya dalarken, Kit'in aklı atının yarattığı sıkıntıdaydı. Ona Rüzgarlayarışan adını vermişti ve kendisini Nightlund'a taşıması için onun gücüne, kuvvetine ve dayanıklılığına ihtiyacı vardı. Ariakas'ın adamlarının yaklaşması durumunda hızına ihtiyacı olacaktı. Yolda rahat rahat at sürmek ve dikkati üzerine çekmemek için bir yol bulmak zorundaydı.</p>

  <p class="p62">Uyurken aklı çalışmaya devam etti; Kit öğleden sonra uyandığında tazelenmişti ve sorununa bir çözüm bulduğunu düşünüyordu.</p>

  <p class="p62">Atını ormanda gizlenmiş olarak bırakarak, Kit, kendini daha da kılıksız bir hale getirdi. Yüzüne çamur sürdü, saçlarını gözlerinin üzerine düşürdü, sonra da ana yola geri döndü. Hâlâ rahatlayamayacak kadar yakındı Neraka'ya ve şehre doğru ilerleyen bir goblin taburu yanından geçince kalbi hızlandı. Bir ağacın arkasına çömeldi ve goblin askerleri onu fark etmeden geçip gittiler.</p>

  <p class="p62">Bir tüccar arabası yaklaştı ama silahlı birkaç paralı asker tarafından korunduğundan kadın onun geçip gitmesine izin verdi. Ondan sonra da gece yaklaşmakta olduğundan yolcuların sayısı azaldı. Kit öfkelenmeye ve sabırsızlanmaya başlamıştı. Değerli zamanını kaybediyordu ve tam olduğu şekilde at sürme riskini göze almaya karar vermek üzereyken rastlamayı umduğu bir yolcu çıktı karşısına; yüksek rütbeli bir Takhisis rahibi... Boynundaki ağır bir altın zincir ucunda inancını gösteren büyük bir madalyon sallanıyordu. Siyah kadifeden bir cübbe ve kaliteli, koyun yününden bir pelerin giymişti. Parmakları, üzerlerinde kara kehribarlar ve balgam taşları bulunan altın yüzüklerle süslenmişti. Deri eyeri ve koşumları pahalı, el yapımıydı.</p>

  <p class="p62">Kısa boylu, al yanaklı, kuvvetli bir adamdı. Tapınak'ın kara rahibinin aksine, yemek yemekten ve şarap içmekten hoşlandığı belliydi. Binici kırbacı dışında bir silahı yoktu. Kit, adamın silahlı korumalarının ortaya çıkmasını bekledi ama kimse gelmedi. Yere çarpan toynakların sesini duymadı. Neraka yakınlarındaki yollarda tek başına at sürüyor olmasına karşın, adam ne endişeli ne de gergin gözüküyordu. Kit bu garip durum hakkında düşünmeliydi ama acelesi vardı ve bu kurban kaçırılamayacak kadar mükemmeldi.</p>

  <p class="p62">Rahibin atı yaklaşırken, Kit ağacın yanındaki yerinden kalktı. Yüzünü gizlemek için başını öne eğik tutarak, eli önde, topallayarak yaklaştı rahibe.</p>

  <p class="p62">"Lütfen kara rahip," dedi boğuk bir sesle, "Kraliçemiz için savaşırken yaralanmış olan bu askere bir çelik sikke verin."</p>

  <p class="p62">Rahip kadına ters ters baktı ve binici kırbacını tehditkar bir ifade ile kaldırdı.</p>

  <p class="p62">"Sefil köpek, sana verecek hiçbir şeyim yok," dedi kaba bir şekilde. "Askerlerimizden birinin dilenirken yakalanması çok yakışıksız. Çek o zavallı leşini yoldan!"</p>

  <p class="p62">"Lütfen rahip..." diye inledi Kitiara.</p>

  <p class="p62">Rahip, binici kırbacını kadının başına doğru indirdi. Kırbaç isabet etmedi ama Kit darbe yemiş gibi bir çığlık attı ve kendini yere attı. Rahip ona bakmadan atını ilerletti. Kit onun yalnız olduğundan ve onu uzaktan izleyen korumalar bulunmadığından emin olmak için kısa bir süre bekledi. Yolda kimse olmadığını görünce hafif ve sessiz bir şekilde adamın ardından koştu. Zıpladı, atın arkasına oturdu ve kolunu rahibin boynuna doladı. Bıçağını adamın boğazına dayadı. Rahip gafil avlanmıştı. Soğuk çeliğin teması üzerine nefesi kesildi ve eyerinde kaskatı kaldı.</p>

  <p class="p62">"Sana ilk seferinde nazikçe sordum kara rahip," dedi Kit sitemle. "Bana bir şey vermeyi reddettin, o yüzden de şimdi ısrar ediyorum. Boğazını kesmememin tek nedeni Kara Kraliçe'nin hizmetkarı olman, yani ona teşekkür etmek isteyebilirsin. Şimdi in atından aşağı."</p>

  <p class="p62">Bıçağı adamın kaburgalarına kaydırdı ve adamı dürttü. Tıknaz vücudun titrediğini hissedebiliyordu ve bunun korkudan olduğunu düşündü. Kara rahip kasvetle indi attan. Kit, maharetle attan yere kaydı ve adamın arkasında durdu. Adam koşmaya başladı. Kadın adamın dizlerini tekmeledi ve adam da inleyerek yere yığıldı.</p>

  <p class="p62">"Paranı ver..." diye başladı Kit söze.</p>

  <p class="p62">Rahip, kadını şaşkınlık içinde bırakarak ayağa kalktı. Madalyonunu önünde tutarak öfkeyle haykırdı, "Kraliçe Takhisis dualarımı duysun ve kalbini kurutsun. Etini kemiklerinden ayırsın, bedeninden nefesini alsın ve seni helak etsin!"</p>

  <p class="p62">Yağlı bedeni öfkeyle titriyor, sesi güvenle çıkıyordu. Kara Tanrıçanın ona cevap vereceğinden hiç şüphesi yoktu ve korkunç bir an boyunca Kitiara da buna inandı. Gece havası adamın duasının gücüyle çatırdadı ve kadın, Takhisis'in gazabına kurban olmayı bekleyerek sindi.</p>

  <p class="p62">Hiçbir şey olmadı.</p>

  <p class="p62">Çatırdama azaldı ve kayboldu. Kitiara'nın eti yerinde kaldı. Kalbi atmaya devam etti. Nefes almayı sürdürdü.</p>

  <p class="p62">Kit elini kaldırdı. Rahip hâlâ madalyonunu tutuyordu ama rahatsız gözükmeye başlamıştı. "Takhisis!" diye haykıran adamın sesinde artık bir korku vardı, "Bu vicdansızın kalbini kurut ve etini..."</p>

  <p class="p62">Kitiara kahkahalara boğuldu.</p>

  <p class="p62">"Eğer beni durdurmak istiyorsan, yanlış tanrıya yakarıyorsun kara rahip. Bir dahaki sefere Paladine'e dua etmeyi dene. Şimdi cübbeni çıkart. Kemerini, mücevherlerini ve şişko keseni istiyorum. Çabuk ol!"</p>

  <p class="p62">Bıçağıyla adamın diyaframını dürterek vurguladı kelimelerini. Rahip, zincirini çıkarttı ve kadının ayaklarının dibine fırlattı. Sonra da kollarını göğsünün üzerinde birleştirerek olduğu yerde dikildi.</p>

  <p class="p62">"Kara rahip, bağırsaklarını deşmememin tek nedeni, o sıcak giysilerini mahvetmek istememem," dedi Kit adama.</p>

  <p class="p62">Kadın gergindi, birisinin gelmesinden korkuyordu. Öne doğru yürüdü, bıçağının ucunu adamın gırtlağına yaklaştırdı iyice.</p>

  <p class="p62">"Ama eğer beni zorlarsan..."</p>

  <p class="p62">Rahip, kesesini kadının kafasına attı, sonra da aklına gelen bütün karanlık tanrılar adına kadına lanetler okuyarak cübbesini çıkarttı. Kit parayı ve mücevherleri cübbeyle pelerinin içine koyarak bir bohça yaptı. Adamın atının kıçına bir tokat atınca hayvan dörtnala yoldan aşağı ilerlemeye başladı ve hâlâ lanetler okuyan ve iç çamaşırlarıyla titreyen kara rahibi arkasında bıraktı.</p>

  <p class="p62">Kit, kıkırdayarak ormana girdi ve sık çalılıkların arasından ilerleyerek Rüzgarlayarışan'ı gizlediği yere gitti. Son gördüğünde rahip yoldan aşağı koşuyor, atının adını haykırıyordu. Kit, adamın binici kırbacıyla hayvanın boynunda yaratığı kırbaç izlerini görmüştü; atın durup onu beklemeye meyletmeyeceğini düşündü.</p>

  <p class="p62">Kitiara, yüksek rütbeli rahibin görkemli siyah kadife cübbesini kendi giysilerinin üzerine giydi. Kraliçe'nin madalyonunu taşıyan altın zinciri boynuna geçirdi. Adamın yüzükleri kadının parmakları için çok büyüktü. Onları, çelik sikkelerle dolu kesenin içine koydu.</p>

  <p class="p62">"Nasıl gözüküyorum?" diye sordu onaylamış gibi gözüken Rüzgarlayarışan'a. Belki o da en iyi hanları, en kaliteli yulafları, en sıcak ahırları canlandırabiliyordu gözünde.</p>

  <p class="p62">Kitiara, aşağılık bir kiralık kılıçtan zengin bir Takhisis rahibine dönüşmüştü. Artık kimse onun bu kadar değerli bir hayvana nasıl sahip olduğunu sorgulamayı düşünmeyecekti. Gündüz vakti ana yollardan ilerleyebilecekti. Gecelerini mağaralarda değil, gerçek yataklarda uyuyarak geçirebilecekti. Peşindekiler bir kaçak Yüceefendiyi, savaşçı bir kadını arıyor olacaktı. Yüksek rütbeli bir rahibi aramak akıllarına gelmeyecekti. Sefil rahip önüne çıkan ilk şerife başına gelenleri anlatacaktı ama onun bildiği, bir dilenci ya da Paladine'den bahsetmiş olduğundan, Işık Tanrısı'nın bir hizmetkarı tarafından saldırıya uğradığıydı.</p>

  <p class="p62">Kitiara içten bir şekilde güldü. İyi bir yemek yedi &ndash;rahibin kendi yemeğini&ndash; ve sonra da atına bindi. Kuzeye doğru sürdü atını. Arkasında tek bir tehlike bırakmıştı.</p>

  <p class="p62">Maalesef, bu durum ona önündeki tehlikeyi ciddi ciddi düşünme fırsatını verdi.</p>
</body>
</html>
