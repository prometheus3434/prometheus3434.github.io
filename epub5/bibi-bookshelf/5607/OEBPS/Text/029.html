<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 8 -</span><span class="t27"><br /></span><span class="t27">Casus.</span><span class="t27"><br /></span><span class="t27">Rakip.</span></h3>

  <p class="pFirst"><span class="drop_caps"><img alt="K" src="../Images/BD_Renaissance_K.png" /></span>itiara, o gece pek iyi uyuyamadı. Gecenin yarısını uyanık yatarak, Tanis'i bir an memnuniyetle, bir an adına küfrederek düşünmekle geçirdi. En sonunda uyuyakaldığında, Kraliçe Takhisis rüyalarını ziyaret etti, onu Haven'dan ayrılmaya ve derhal Dargaard Kalesi'ne gitmeye, orada da ölüm şövalyesi Lord Soth'a meydan okumaya zorladı. Kit, Kraliçeyi elinden geldiğince uzaklaştırdı ve korkunç bir baş ağrısıyla uyandı. Kraliçesinin ziyareti yüzünden tekrar uyuyakalmaktan korkan Kit erkenden kalktı ve Komutan Grag'ı aramaya koyuldu.</p>

  <p class="pSecond">Şafak gri ve soğuktu. Gece üşüten bir yağmur çiselemişti ve artık durmuş olmasına rağmen ağaçlardan ve çadırların kenarlarından su damlıyordu, çamurlu zeminde su birikintileri oluşmuştu. İnsan askerler homurdanıyor ve şikayet ediyorlardı. Ejderanlar da şikayet ediyorlardı ama onlarınki hava yüzünden değildi. İstedikleri şey savaşmak olduğu halde buraya tıkanıp kalmalarından ve hiçbir şey yapamamalarından ötürü sinirlilerdi. Kit, komutanı nöbet noktalarını gezerken buldu.</p>

  <p class="p62">"Komutan," dedi Kitiara, ejderan subayın yanına geldiğinde, "İmparator, Yüceefendi Verminaard'ın ölümünü araştırma görevini verdi bana..."</p>

  <p class="p62">Grag yüzünü ekşitti.</p>

  <p class="p62">"Bu görevden ben de çok hoşnut değilim," dedi Kitiara. "Bence ölümünün tek sorumlusu Verminaard'ın kendisi. Ama emir emirdir."</p>

  <p class="p62">Grag, anladığını belirtmek için başını salladı. "Dün akşam Seçkinamir'le konuştum. Suikastçılar hakkında bana ne söyleyebilirsin?" diye sordu Kitiara.</p>

  <p class="p62">Grag, gözünün kenarından kadına baktı. Suikastçılara bunca ilgi. Kendi ayak izini mi örtmeye çalışıyordu? Grag bu konuyu değerlendirdi. Kadından hoşlanmıştı ve Verminaard'ın bir hödük olduğunu düşünüyordu. Eğer Mavi Leydi buna bulaşmışsa, bu kendi işi değildi. Grag. pullu omuzlarını silkti.</p>

  <p class="p62">"Üzgünüm ki söyleyebileceğim pek bir şey yok Yüceefendi. Kölelerdi ve dolayısıyla, onlarla pek ilişkim olmadı. Bize saldırana kadar onları önemsemedim bile. O zaman bile olaylar o kadar hızlı gelişti ve ortalık o kadar karıştı ki &ndash;ejderhalar dövüşüyor ve dağın yarısı kafamıza devriliyordu&ndash; kölelerle hiç ilgilenmedim; adamlarıma onları öldürmelerini emretmek dışında elbette."</p>

  <p class="p62">Kitiara tam yiyecek bir şeyler bulmak için ayrılacaktı ki Grag, sanki sonradan aklına gelmiş gibi, "Size daha çok şey anlatabilecek bir adam var. Verminaard'ın casuslarından biriydi. Bu kişilerin güvenini kazanmayı başararak aralarına karışmış ve Verminaard'ı öldürmeye kalkışabileceklerini söyleyerek Yüceefendi'yi uyarmıştı. En azından adam bunu iddia ediyor," diye ekledi.</p>

  <p class="p62">"Böyle bir bilgi işime yarayabilir," dedi Kit. "Bu adam nerede?"</p>

  <p class="p62">"Haven'a doğru yürüyün," dedi Grag. "Ondan geriye kalanları yolun kenarında bulabilirsiniz."</p>

  <p class="p62">Kitiara kafasını salladı, anlamamıştı. "Sanki bir çukurun dibinde ölmüş gibi konuşuyorsun."</p>

  <p class="p19">"Muhtemelen ölmüş olmayı diliyordur. Sefil yaratık, Pax Tharkas'taki heyelanın altında kalmıştı. Onu çıkarttığımızda öldüğünü düşünmüştük ama hâlâ nefes alıyordu. Sülükler hayatını kurtardı ama bacaklarını değil. Dilenci her zamanki yerinde değilse, Haven'a girin ve etrafa sorun. Nerede olduğunu biri kesin biliyordur. Adı Eben Shatterstone."</p>

  <p class="p8"><span class="t30">*****</span></p>

  <p class="p62">Ondan geriye kalanları yolun kenarında bulabilirsiniz.</p>

  <p class="p62">Grag'ın tarifi eksiksizdi.</p>

  <p class="p62">Şehrin dışında epey bir dilenci yerini almış, paralarını pazarda harcamadan önce yolcuların dikkatini çekmeyi umuyorlardı. Adam savaşta yaralanmıştı; çoğunun bazı uzuvları yoktu. Çoğu paçavra haline gelmiş üniformalarını hâlâ giyen bu adamları görünce Kit'in midesi düğümlendi. Kendini yolun kenarında, elini uzatış dilenirken gördü.</p>

  <p class="p62">"Ben değil," diye yemin etti Kit. "Kılıcımı kullanabileceğim sürece asla."</p>

  <p class="p62">Kesesini açarak para dağıtmaya ve Shatterstone isimli adamı sormaya başladı. Dilencilerin çoğu kafasını salladı; başkasıyla ilgilenemeyecek kadar kendi ıstıraplarına gömülmüşlerdi. Fakat biri, sakat eliyle, ağacın altına atılmış paçavra yığını gibi gözüken bir şeyi işaret etti. Kitiara yığına doğru yürüdü ve yaklaştıkça, bunun bir adam &ndash;ya da, bir adamın kırılmış kalıntıları&ndash; olduğunu gördü. Adamın bacakları yoktu &ndash;iki bacağı da kesilmişti&ndash; ve kendisinden geriye kalanları tekerlekli, ufak bir arabaya bağlamış olan adam, hareket etmek için ellerini kullanıyordu. Yüzü o kadar bozulmuştu ki, eskiden neye benzediğini söylemek zordu ama Kitiara onun bir zamanlar yakışıklı bir genç adam olabileceğini düşündü. Kirli saçları kaşlarının üzerine düşüyor ve omuzlarından aşağı dökülüyordu. Kadın yaklaşınca, adam pis elini uzattı.</p>

  <p class="p62">"Eben Shatterstone'u arıyorum," dedi Kit, adamla aynı seviyeye gelmek için çömelirken.</p>

  <p class="p62">"Hiç duymadım," dedi adam çabucak.</p>

  <p class="p62">Gözleri kesenin üzerinde kitlenmişti. Kitiara bir çelik çıkarttı ve ileri uzattı. "Bu Eben Shatterstone için. Eğer ona rastlarsan..."</p>

  <p class="p62">Adam, çelik parayı kapmak için hamle yaptı. Kit, ona göre çok hızlıydı. Parayı geriye, uzanamayacağı bir yere çekti.</p>

  <p class="p62">"Para, Eben Shatterstone için."</p>

  <p class="p62">"Shatterstone benim," dedi adam, kadına düşmanca bakarak. "Ne istiyorsun?"</p>

  <p class="p62">"Bilgi." Kitiara parayı verdi. Sahte olmadığından emin olmak için adam onu ısırdı, sonra da boynuna bir deri parçasıyla asılmış olan kesesinin içine attı.</p>

  <p class="p62">"Öğrenmek istediklerimi söylersen, onun gibi bir tane daha var."</p>

  <p class="p62">"Ne hakkında?" Eben kuşkuluydu.</p>

  <p class="p62">"Bir elf Kadın. Pax Tharkas'a gelen bir grup maceracı ile birlikte yolculuk ediyormuş..."</p>

  <p class="p62">Eben'in dudakları pis bir sırıtışla birbirinden ayrıldı. "Laurana."</p>

  <p class="p62">Kitiara, ağacın yüzeye çıkmış köklerinden birine oturdu. "Adı bu olabilir. Emin değilim."</p>

  <p class="p62">"Pax Tharkas'taki tek elf Kadın oydu," dedi Eben. "Ve çok güzeldi. Gözlerinin sadece bir adamı görmesi çok kötüydü; aslında yarı adamı demek daha doğru. Adamın diğer yarısı bir elfti." Kendi esprisine güldü. Kitiara da güldü.</p>

  <p class="p62">"Bu elf hakkında bildiklerini anlat. Nasıl oldu da oraya geldi? Bu yarımelfle beraber mi yolculuk ediyordu? Onun sevgilisi miydi?" Öylesine konuşuyor gibiydi.</p>

  <p class="p62">Eben, ilk olarak kadına iyice baktı. Kitiara, adamın ne düşünüyor olduğunu tahmin edebiliyordu. Ejderha Yüceefendisi kıyafetlerini çıkartmış, kılıcını kiralayan birinin kullanacağı türden, sıradan yolculuk kıyafetleri giymişti; deri yelek, yün pelerin, gömlek, çizme. Ancak kıyafetleri kaliteliydi, tıpkı kalçasındaki kılıcı gibi. Otoriter ve yönetmeye alışkın tarzı, pahalı bir parfüm gibi yapışmıştı üzerine. Adam, kadının önemli biri olduğunu biliyordu, bilmediği şey ise kim olduğuydu. Bunların hepsi de Kitiara'nın işine geliyordu.</p>

  <p class="p62">Eben konuşmaya başladı. Kit, sırtını ağaca yasladı ve dinledi.</p>

  <p class="p62">Adı Tanis olan yarımelf ve farklı ırklardan serserilerden oluşan grubun geri kalanı, Solace'ta esir alınmışlar ve Pax Tharkas'a götürülüyorlardı ki köle kervanı, bir grup Qualinestili elfin (kesinlikle beş bin kişi değillerdi!) saldırısına uğramıştı. Elflerin oklarını atmaya başlamasıyla birlikte kervanın Seçkinamir Toede liderliğindeki muhafızları hızla kaçmışlardı. Elfler köleleri serbest bırakmışlar ve çoğunu yollarına göndermişlerdi. Elflerden adı Gilthanas olanı &ndash;ki Eben onu önceden tanıyordu&ndash; yarımelfi tanımıştı. İkisinin birlikte büyüdüğü ya da aralarında ona benzer bir şey olduğu belliydi. Yarımelf ve arkadaşları, elflerle birlikte, o sırada ejderha ordularının saldırısı altında bulunan Qualinesti'ye gitmişlerdi.</p>

  <p class="p62">Şu Laurana, yarımelfle nişanlıydı ve eğer babasının bundan haberi olsaydı, onaylamayacağı belliydi. Elfler, Tanis ve ekibini Pax Tharkas'a giderek bir köle ayaklanması başlatmaya ve böylece ejderha ordularının oyalanmalarını sağlayarak elflere ülkelerini boşaltmaları için zaman kazandırmaya ikna etmişlerdi.</p>

  <p class="p62">Grup, Pax Tharkas'a gitmek için yola çıkmıştı. Yanlarında Laurana'nın kardeşi Gilthanas ve gizlice arkalarından gelerek evine dönmeyi reddeden Laurana da vardı.</p>

  <p class="p62">Eben Shatterstone'un bunları bilmesinin nedeni, kendisinin de o grubun içinde bulunarak Lord Verminaard için casusluk yapmasıydı. Bu tehlikeli kişiler hakkında Verminaard'ı uyarmıştı ama kibirli Yüceefendi onu dinlememişti. Laurana'ya gelince, sevimli ama zamanın çoğunu yarımelfin peşinde geçiren şımarık bir veletti.</p>

  <p class="p62">"Yarımelf buna nasıl karşılık verdi?" diye sordu Kitiara.</p>

  <p class="p62">"Tanis, kızın kendisiyle ilgilenmesinden ve kendisini takip etmesinden hoşlanmadığını söylüyordu ama bundan çok keyif aldığı belliydi," dedi Eben sırıtarak. "Hangi adam almaz ki? Şimdiye kadar gördüğüm en güzel kadındı o."</p>

  <p class="p62">"Bir elf için," dedi Kitiara.</p>

  <p class="p62">"Elf, insan..." Eben pis pis sırıttı. "Onu yatağımdan kovmazdım. Ve yarımelfin de kovmadığına bahse girerim. Biz geri kalanlar uyuduğumuzda o ikisinin neler yaptığını kim bilebilir? Ah, elbette, kızın ağabeyi bir atmaca gibi onları izlerken Tanis aralarında hiçbir şey yokmuş gibi davranmak zorundaydı. Ama hepimiz gerçeği görebiliyorduk. O ikisi kimseyi kandıramıyorlardı."</p>

  <p class="p62">Kitiara bir anda ayağa fırladı. Yeterince duymuştu. Gereğinden fazlasını duymuştu. Kalbi, birbirine dolanmış yılanlar gibi düğümlenmişti.</p>

  <p class="p62">Eben, kadının para kesesine baktı. "Lord Verminaard'a ne yaptıklarını duymak istemiyor musun?"</p>

  <p class="p62">"Umurumda bile değil," dedi Kit. Hiç keyfi yoktu. "Pax Tharkas'ın yıkılışından sonra elf kadına ne olduğu konusunda hiçbir bilgin yoktur herhalde."</p>

  <p class="p62">Eben omuzlarını silkti. "Ejderciklerin bazılarından, hepsinin cüce krallığına gitmiş olduğunu duydum."</p>

  <p class="p62">"Cüce krallığı mı?" diye tekrarladı Kit.</p>

  <p class="p62">"Thorbardin. Görünüşe göre, ejderha ordularından saklanmak için oraya gitmişler. Eğer yarımelf Thorbardin'deyse, bahse girerim Laurana da orada onunla birliktedir."</p>

  <p class="p62">Kitiara ayrılmak için döndü.</p>

  <p class="p62">"Hey!" diye seslendi Eben öfkeyle. "Param nerede?"</p>

  <p class="p19">Kitiara, kesesinden bir sikke çıkarttı ve çamurun içine attı, sonra da ejderha ordusu kampına dönmek için yoldan ilerlemeye başladı. Hiç bu kadar sinirlenmemişti. Tanis, kendisinden başka kimseyi sevmediği konusunda yemin ettikten sadece birkaç hafta sonra başka bir kadınla oynaşıyordu. Ve o kadın da pis bir elfti! Eğer Kit, Tanis'e o anda rastlamış olsaydı, onu bir vuruşta yere devirir ve üzerinde tepinirdi.</p>

  <p class="p8"><span class="t30">*****</span></p>

  <p class="p62">Skie hâlâ görevinin başındaydı ve Kitiara'nın ona ulaşmak için yapabileceği hiçbir şey yoktu; bu yüzden de kadın, ahmak Seçkinamir'den elinden geldiğince uzak durmaya çalışarak ejderha ordusu kampında kalmak zorunda kaldı. Komutan Grag'ın askerlerini savaşa hazır tutmak için düzenlediği talimlere katılarak oyalandı. Kit, kılıçlarını ustalıkla kullanan ejderanlarla idman yaparak sinirini boşalttı ve kendi yeteneklerini geliştirdi.</p>

  <p class="p62">Ancak Grag'la vuruş çalışmadığında ya da çevre arazilerde baskına çıkmadığında, çadırında tek başına oturup kara kara düşünüyordu. Aslında yalnız değildi. Altın rengi saçları ve çekik, mavi gözleri olan bir elf kadını hep yanındaydı, Kit'in yatağının ucuna oturup ona gülüyordu.</p>

  <p class="p62">Kitiara, Laurana'yı aklından atamadı. Kit, rakibi hakkında daha çok şey öğrenmeliydi. Ne de olsa iyi bir general, başarılı bir sefer yönetmek için düşmanı hakkında bilgiye sahip olmalıydı. Kitiara, cüce krallığı etrafındaki araziye kendi casuslarını gönderdi. Dağdan kaleye girmeyi başaramayacaklardı ama en azından dağı izleyebilir ve dağın altındaki diyarı terk eden insan, elf ya da yarımelf (özellikle de yarımelf) olursa haber verebilirlerdi.</p>

  <p class="p62">"Tanis'i tanıyorsam," dedi kendi kendine, emirlerini yazarken, dağın altında bir grup cüceyle birlikte uzun süre kalamayacaktır. Birincisi, kapalı mekanlardan nefret eder. Yerin altında devasa bir delikte yaşamak onu çıldırtıyor olmalı. İkincisi, yukarıda devam eden bir savaş var ve o da bunun içinde olmak isteyecektir."</p>

  <p class="p62">Kit, artık Buzsınırı'na gitmek için sabırsızlanıyordu. Sadece burada sıkıldığından değil, aynı zamanda, bir elf olan Yüceefendi Feal-Thas'ın bir elf olan Laurana'yı tanıdığını da düşünüyordu. Elbette bu, Kitiara'nın bir insan olduğu için Palanthas lordunu tanıyor olması gerektiğini söylemek kadar mantıksızdı ama Kit mantıklı düşünemiyordu. Bulutları dikkatle izledi ve güneşin, havada daireler çizen Skie'nin mavi pulları üzerinde yansıdığını gördüğü gün çok mutlu oldu.</p>

  <p class="p62">Skie'nin kırmızı ejderhalar hakkındaki raporu iyi değildi. Öfkeli ve hoşnutsuzlardı. Ansalon'un diğer bölgelerinde ejderhaların yağma yaptıklarına dair dedikodular duymuşlardı ve aynısını kendileri de istiyordu. Eğer Kırmızı Kanat yakın zamanda bir yere saldırmazsa, kırmızılar tek başlarına gideceklerdi ve hedeflerinin ne olacağını da umursamıyorlardı. Bu koşullar altında düşman yerine dostlarına da saldırabilirlerdi.</p>

  <p class="p62">Kitiara, bunu Ariakas'a uygun bir şekilde aktardı, lord hazretlerinin bir Ejderha Yüceefendisi'nde aradığı her şeye Seçkinamir Toede'nin sahip olduğunu da ekledi raporuna. Toede'ye onu önerdiğini söylediğinde adamın hem minnettarlığı hem de kokusu boğucuydu; görünen o ki sevinç, hobun ter bezlerinin çıldırmasına neden oluyordu. Kitiara, çizmelerindeki hobgoblin salyasını silmeyi başardığında, Grag'a veda etmeye gitti.</p>

  <p class="p62">Ona, Toede'yi Yüceefendiliğe önerdiğini söyledi ve bunu neden yaptığını açıkladı.</p>

  <p class="p62">"Sorumluluk sende olacak," dedi Kit.</p>

  <p class="p62">Komutan Grag sırıttı; uzun dili, dişlerinin arasından dışarı çıktı. İkili, el ve pençe sıkıştı ve Kitiara, Buzsınırı'na yolculuk fikrinden hiç memnun olmadığından homurdanan Skie'ye binerek oradan uzaklaştı.</p>

  <p class="p62">"Endişelenme," dedi Kit, ejderhanın sırtındaki yerini alırken. Kalmayacaksın. Seni kuzeye geri göndereceğim."</p>

  <p class="p62">"Savaşmaya mı?" diye sordu Skie hevesle.</p>

  <p class="p62">Kırmızı kuzenlerini pek seviyor olmasa da, harekete geçmiyor olmaktan duydukları hoşnutsuzluğu onlarla paylaşıyordu.</p>

  <p class="p62">"Hayır," dedi Kitiara. "Senden, Mavi Kanat'ın bir kısmını güneye getirmeni istiyorum; ejderanları ve ejderhaları."</p>

  <p class="p62">Skie, kadına bakmak için kafasını çevirdi; ciddi olup olmadığını merak ediyordu. Şaşırarak, "Güney mi?" diye sordu, onaylamaz bir ifadeyle "Neden güney? Savaşımız kuzeyde."</p>

  <p class="p62">"Sonra konuşuruz," dedi Kitiara. "Sadece dönerken kanadı yanında getir. Nedenini kısa bir süre sonra öğreneceksin."</p>

  <p class="p62">Skie'nin bununla yetinmesi gerekiyordu, zira Kit ona daha fazla bir şey söylemeyecekti.</p>
</body>
</html>
