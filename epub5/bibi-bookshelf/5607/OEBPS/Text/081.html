<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 11 -</span><span class="t27"><br /></span><span class="t27">Buzk</span><span class="t27">ı</span><span class="t27">ran.</span><span class="t27"><br /></span><span class="t27">Bir silahtar yaratmak.</span></h3>

  <p class="pFirst"><span class="drop_caps"><img alt="L" src="../Images/BD_Renaissance_L.png" /></span>aurana'nın Buzduvarı Kalesi'ne saldırmakla ilgili fikri karmaşa yarattı. Şövalyeler karşı çıktılar, dostları onu destekledi, Harald ise şüpheliydi ama meraklanmıştı. Bütün geceyi ve ertesi günü bunun üzerinde tartışarak geçirdiler. Harald'ın en sonunda kabul etmesinin nedeni, Ata Raggart'ın planı onaylamasıydı ama bunda Derek'in karşı çıkmasının da payı vardı. Derek, aklı başında hiçbir erkeğin sadece &ndash;var olsalar bile güvenilmez oldukları kanıtlanmış olan&ndash; tanrılara duyduğu inançla silahlanmış bir şekilde savaşa girmeyeceğini söyledi ters ters.</p>

  <p class="pSecond">Brian, bu konuda Derek'le hemfikir olduğunu itiraf etmek zorundaydı. Laurana'nın planı dahiceydi ama tanrılara bağlıydı ve Elistan bile tanrıların savaşlarına katılacağı konusunda bir garanti veremeyeceğini söylemişti.</p>

  <p class="p62">"Yine de tanrılara inandığınız için hayatınızı tehlikeye atmaya hazırsınız, belki yardım ederler umuduyla," dedi Aran, bir yudum almadan önce nazik bir şekilde matarasını diğerlerine de önererek.</p>

  <p class="p62">"Ben bunu demedim. Tanrıların bize yardım edeceğine inancım olduğunu söyledim," dedi Elistan.</p>

  <p class="p62">"Ama hemen sonra onların bunu yapacağına dair bir söz veremeyeceğinizi söylediniz," diye itiraz etti Aran iyi huylu bir şekilde.</p>

  <p class="p62">"Tanrılar adına konuşabileceğimi asla iddia edemem," dedi Elistan. "Tevazuyla yardımlarını isteyeceğim ve bunun doğru olduğunu düşünürlerse, dileğimi bana ihsan edecekler. Eğer herhangi bir nedenden dolayı yardımlarını esirgerlerse, kararlarını kabul edeceğim; zira en iyisini onlar bilir."</p>

  <p class="p62">Aran güldü. "Tanrılara çıkış yolu sağlıyorsunuz. Eğer size yardım ederlerse onları daha da onurlandıracaksınız ama etmezlerse de onlara bahaneler buluyorsunuz."</p>

  <p class="p62">"İzin ver de açıklamaya çalışayım," dedi Elistan gülümseyerek. "Beş yaşında, çok sevdiğin bir yeğeninin olduğunu söylemiştin bana. Diyelim ki bu çocuk, kılıcınla oynamasına izin vermen için sana yalvarıyor. Ona istediği şeyi verir miydin?"</p>

  <p class="p62">"Elbette hayır," dedi Aran.</p>

  <p class="p62">"Yeğenini çok seviyorsun. Onun mutlu olmasını istiyorsun ama bunu ondan esirgiyorsun. Neden?"</p>

  <p class="p62">"Çünkü o bir çocuk. Onun için kılıç sadece bir oyuncak. Kendisi ve etrafındakiler üzerinde yaratabileceği tehlikenin farkında olacak kadar büyümedi henüz." Aran sırıttı. "Ne söylemek istediğinizi anlıyorum efendim. Tanrıların bize istediğimiz her şeyi vermemesinin nedeninin bu olduğunu iddia ediyorsunuz. Kendimizi lime lime edebiliriz."</p>

  <p class="p62">"Her isteğimizi ve her arzumuzu bize ihsan etmek, o küçük çocuğa kılıcınla oynaması için izin vermenle aynı şey olabilir. Tanrıların ebedi planını, onda nasıl bir yerimiz olduğunu bilemeyiz. Dolayısıyla isteğimizin bahsedilmesini umarız ama olmazsa, tanrıların bizim için neyin hayırlı olduğunu bildiğine inancımız vardır. Tanrıların iradesini kabulleniriz ve yürümeye devam ederiz."</p>

  <p class="p62">Aran bunu düşündü, matarasından aldığı bir yudumla sindirmeye çalıştı ama hâlâ kafasını sallıyordu.</p>

  <p class="p62">"Sen bu tanrılara inanıyor musun?" diye sordu Sturm'e dönerek.</p>

  <p class="p62">"İnanıyorum," diye yanıtladı Sturm ciddiyetle.</p>

  <p class="p62">"Tanrıların bizim için en hayırlısının ne olduğunu bildiğine inanıyor musun?"</p>

  <p class="p62">"Buna kanıtım var," dedi Sturm.</p>

  <p class="p62">"Thorbardin'de Kharas'ın Çekici'ni ararken, çekici bana vermeleri için tanrılara dua ettim. Efsanevi ejderha mızraklarını dövmek için istiyordum kutsal çekici. En azından kendime söylediğim buydu. Çekici cücelere vermeyi uygun gördüklerinde tanrılara öfkelenmiştim."</p>

  <p class="p62">"Bu yüzden hâlâ öfkelisin!" dedi Flint kafasını sallayarak.</p>

  <p class="p62">Sturm alayla gülümsedi. "Belki de öyleyimdir. Bizim çok ihtiyacımız olmasına rağmen tanrıların, çekici neden Cüce Krallığı'nda bırakmayı uygun gördüklerini henüz anlayabilmiş değilim. Tanrıların çekici neden bana vermediklerini biliyorum. Çekici insanlığın iyiliği için değil, kendim için istediğimi farkettim. Bana şan ve şeref getireceği için istiyordum çekici. Utanç verici bir şekilde, çekici kendimize saklamak ve cüceleri kandırmak için kurulan bir planın parçası olmayı bile kabul ettim."</p>

  <p class="p62">"Ne yaptığımı farkedince, tanrılardan beni affetmelerini diledim. Çekici iyilik için kullanacağımı düşünmek istiyorum ama bundan emin değilim. Onu ele geçirmek için bu kadar alçalabiliyorsam belki daha da alçalırdım. Tanrılar, istediğimi sandığım şeyi bana vermediler. Bana daha büyük bir hediye verdiler; kendimi, zayıflıklarımı, zaaflarımı tanımamı sağladılar. Bu hataları gidermek için her gün uğraşıyorum ve tanrıların ve dostlarımın yardımıyla, daha iyi bir insan olacağım."</p>

  <p class="p62">Brian, Sturm konuşurken Derek'e baktı, özellikle de çekici kendi şan ve şerefi için istediğini söylediği yerde. Ancak Derek dinlemiyordu. Hâlâ Harald'la tartışıyor, reisi kendi planına uyması için ikna etmeye çalışıyordu. Muhtemelen Sturm'un itirafını Derek'in duymamış olması daha iyiydi. Derek'in Sturm hakkında zaten kötü olan düşünceleri, deniz seviyesinin altına düşerdi.</p>

  <p class="p62">Aran, Elistan'a tanrılar hakkında sorular sormaya devam etti. İsimlerini, Mishakal'ın Chislev'den ne farkının olduğunu, Laurana'nın bahsettiği tarafsızlık tanrılarının neden var olduğunu, dünyadaki dengenin nasıl korunduğunu öğrenmek istedi. Aran, Elistan'ın cevaplarını dikkatle dinledi ancak Brian, Aran'ın bu yeni bulunan tanrılara olan ilgisini tamamen farazi olduğuna emindi. Brian, Aran'ın dini benimsediğini hayal bile edemiyordu.</p>

  <p class="p62">Derek'in sesi sertçe yükselerek konuşmayı böldü.</p>

  <p class="p62">"Görevimin kaderini bir çift yaşlı adamın hezeyanları ve bir kızın saçmalamalarına mı bırakmamı bekliyorsun? Sen çıldırmışsın."</p>

  <p class="p62">Harald ayağa kalktı ve yukarıdan Derek'e baktı.</p>

  <p class="p62">"Çılgın ya da değil, halkımın kaleye saldırmasını istiyorsan sayın şövalye, benim yolumla yaparız; ya da elf kadının yoluyla. Yarın sabah şafakta."</p>

  <p class="p62">Harald yürüyerek uzaklaştı. Derek kızdı, öfkelendi ama hiçbir gücü yoktu. Ya bu teklifi kabul edecek ya da görevinden vazgeçecekti. Brian sessizce göğüs geçirdi.</p>

  <p class="p62">Nahoş bir düşünce geçti Brian'ın aklından aniden. Bu ejderha küresi hakkında kimse bir şey bilmiyordu. Ya kötülüğün bir eşyasıysa? Derek sadece kendi hırsları yüzünden onu yine de Solamniya'ya götürür müydü? Brian'ın içinde Derek'in bunu yapacağına dair kederli bir his vardı.</p>

  <p class="p62">Brian, zayıflığını açıkça itiraf etmiş olan, kusurlarından ve hatalarından rahatlıkla bahseden Sturm'e baktı. Bir de savaşlara katılmış, kendine güvenen, bir Gül Şövalyesi olan Derek'e bakmak lazımdı; kendi kusurlarını itiraf etmeyi hor gören, zayıflıkları olduğunu kabullenmeyi reddeden bir adamdı o.</p>

  <p class="p62"><span class="t21">Onun bir</span> <span class="t21">ş</span><span class="t21">övalye oldu</span><span class="t21">ğ</span><span class="t21">una emin misin?</span> diye sormuştu kender.</p>

  <p class="p62">Çoğu yönden Sturm Brightblade, Derek Crownguard'dan daha gerçek bir şövalyeydi. Zayıflıkları, kusurları ve şüpheleri bulunan Sturm, şövalyeliğin yüce idealine uygun yaşamaya gayret ediyordu her gün. Sturm bu maceraya ejderha küresini bulmak için atılmamıştı. Gelmişti çünkü Derek kenderi mecbur etmişti ve Sturm de dostunu bırakmazdı. Oysa Brian biliyordu ki Derek istediğine ulaşmak için kenderi, Buz Halkı'nı, arkadaşları da dahil herkesi harcardı. Derek bunu, bütün insanlığın iyiliği için yaptığını söylerdi (ve hatta buna inanırdı) ama Brian, bunun sadece Derek Crownguard'ın iyiliği için olmasından korkuyordu.</p>

  <p class="p62">Derek, otağdan öfkeyle çıktı. Aran, sakinleştirmeye çalışmak için Derek'in arkasından gitti. Harald, Raggart ve Elistan, Gilthanas ve Laurana ile birlikte, ertesi sabah kaleye yapacakları saldırı hakkında konuşmak için Raggart'ın artık tanrılara adamış olduğu çadıra çekildiler. Tasslehoff saatlerdir ortalıkta yoktu ve kenderin buzdaki bir deliğe düştüğünden emin olan Flint, onu bulmaya çalışmaya gittiğini söyledi.</p>

  <p class="p62">Brian'ın Brightblade ile ilgili bir fikri vardı. Derek bu yüzden küplere binecek ve muhtemelen sonsuza dek Brian'a düşman olacaktı ama içinde bunun doğru olduğuna dair bir duygu vardı. Brian'ın Sturm'le ilgili tek bir şüphesi bulunuyordu, planını gerçekleştirmeden önce tek bir soru soracaktı. Sturm tam Flint'le kenderi aramaya gidecekti ki, Brian onu durdurdu.</p>

  <p class="p62">"Sturm," dedi Brian, "seninle bir süre özel olarak konuşabilir miyim?"</p>

  <p class="p62">Flint o lanet olası kenderi tek başına bulabileceğini söyledi ve Sturm'ü Brian'la baş başa bıraktı.</p>

  <p class="p62">"Sana bir sorum var," dedi Brian, kürklerin üzerine yerleştikten sonra. "Bu benim üzerime vazife değil ve sorum biraz münasebetsiz. Sorduğum için haklı olarak bana kızabilirsin. Kızarsan, önemli değil. Anlarım. Cevap vermeyi reddedersen de anlarım."</p>

  <p class="p62">Sturm ciddi bir ifadeyle baktı ve Brian'a devam etmesini işaret etti.</p>

  <p class="p62">"Neden dostlarına bir şövalye olduğun hakkında yalan söyledin? Yanıt vermeden önce" &ndash;Brian, uyarırcasına elini kaldırdı&ndash; "dostlarının sana ne kadar değer verdiğini ve saygı duyduğunu gördüm. Bir şövalye olup olmamanın onlar açısından herhangi bir fark yaratmayacağını biliyorum. Bunun doğru olduğu kabul ediyor musun?"</p>

  <p class="p62">"Evet, bu doğru," dedi Sturm kısık bir sesle, sesi o kadar kısıktı ki Brian onu duymak için öne eğilmek zorunda kaldı.</p>

  <p class="p62">"Ve yalan söylediğini anladıklarında umursamadılar. Hâlâ sana saygı gösteriyorlar ve sana güveniyorlar."</p>

  <p class="p62">Sturm başını öne eğdi ve ellerini gözlerinin üzerinden geçirdi. Duyguları yüzünden konuşamıyordu.</p>

  <p class="p62">"O halde neden yalan söyledin?" diye sordu Brian kibarca.</p>

  <p class="p62">Sturm kafasını kaldırdı. Yüzü solgun ve renksizdi ama konuşurken gülümsedi. "Onlara asla yalan söylemediğimi söyleyebilirim sana. Yani, onlara bir şövalye olduğumu hiç söylemedim. Ama öyle olduğuma onları inandırdım. Zırhımı giydim. Şövalyelik hakkında konuştum. Biri benim bir şövalye olduğumu söylediğinde bunu inkar etmedim."</p>

  <p class="p62">Duraksadı, geçmişi düşündü. "Döndükten sonra, eğer Tanis bana, '<span class="t21">Sturm, sen art</span><span class="t21">ı</span><span class="t21">k bir Solamniya</span> <span class="t21">Ş</span><span class="t21">övalyesi misin?</span>' diye sorsaydı, ona adaylığımın reddedildiğini söyleme cesaretine sahip olacağımı düşünüyorum."</p>

  <p class="p62">"Bu haksızlıktı," dedi Brian kesin bir tavırla.</p>

  <p class="p62">Sturm şaşırmış gibi baktı. Bu taraftan böylesi bir destek bulmayı ummamıştı.</p>

  <p class="p62">"Lütfen açıklamaya devam et," dedi Brian. "Bunu meraktan sorduğumu düşünme. Kendi açımdan bazı şeyleri anlamaya çalışıyorum..."</p>

  <p class="p62">Sturm aklı karışmış gibi gözüktü ama anlatmaya devam etti. "Tanis, bu soruyu bana sormadı. Bir şövalye olduğumu düşündü, tıpkı diğer dostlarım gibi. Durumu açıklayamadan her şey birbirine girdi. Mavi kristal asa ve hobgoblinler ve korunması gereken bir hanım vardı. Hayatlarımız bir anda sonsuza dek değişti ve dostlarıma gerçeği söyleyebileceğim zaman geldiğinde artık çok geçti. Gerçek, karışıklıklara neden olurdu."</p>

  <p class="p62">"Sonra bir de benim gururum vardı." Sturm'ün yüz ifadesi karardı. "Raistlin'in kendini beğenmiş zaferine, kötü niyetli sözlerine dayanamazdım."</p>

  <p class="p62">Sturm derinden bir iç çekti. Sesi yumuşadı ve sanki Brian orada değilmiş de kendi kendine konuşuyormuş gibi gözüktü, "Ve şövalye olmayı çok istiyordum. Ondan vazgeçmeye dayanamıyordum. Ona layık olmaya yemin ettim. Buna inanmalısın. Şövalyeliği rezil edecek hiçbir şey yapmamaya yemin ettim. Eğer hayatımı bir şövalye olarak yaşarsam, yalanı gerçek yapabileceğimi düşündüm. Yaptığım şeyin yanlış olduğunu biliyorum ve bu yüzden derin bir utanç duyuyorum. Bir şövalye olmak konusundaki bütün umutlarımı sonsuza dek mahvettim. Bunu cezam olarak kabul ediyorum. Fakat tanrıların izniyle, bir gün Konsey'in önünde durmayı, günahlarımı itiraf etmeyi ve onların affını dilemeyi umuyorum."</p>

  <p class="p62">"Bence sen, bu unvanı taşıyan çoğumuzdan daha iyi bir şövalyesin," dedi Brian usulca.</p>

  <p class="p62">Sturm sadece kafasını salladı ve gülümsedi. Tam bir şey söyleyecekti ki Flint başını çadırdan içeri sokup bağırdı, "O lanet olasıca kender! Bu sefer başını soktuğu belaya inanamayacaksın! Gelsen iyi olur."</p>

  <p class="p19">Sturm özür diledi ve Tas'ı son belasından kurtarmak için hızla uzaklaştı. Brian çadırda kaldı, her şeyi tekrar düşündü ve en sonunda kararını verdi. Derek'in bir daha asla kendisiyle konuşmayacağını düşünmesine karşın bunu yapacaktı.</p>

  <p class="p20"><span class="t30">*****</span></p>

  <p class="p62">O gece Buz Halkı, tanrılara hürmet göstermek ve Buzduvarı Kalesi'ne yapacakları saldırı için lütuflarını istemek için bir kutlama yaptı. Derek, aksi halde ev sahibini gücendireceği için katılmak zorunda olduğunu söyledi ama uzun bir süre kalmayacağını ekledi asık bir suratla. Aran, iyi partileri sevdiğinden kutlama için sabırsızlandığını belirtti. Brian da kutlama için sabırsızlanıyordu ama onun nedeni çok farklıydı.</p>

  <p class="p62">Otağın içi temizlenmiş, dans etmek için alan yaratılmıştı. Birkaç yaşlı, devasa bir davulun etrafına oturmuş, Ata Raggart eski tanrılarla ilgili babasından ve onun babasından duymuş olduğu hikayeleri anlatırken yavaş yavaş davula vuruyorlardı. Kah ilahi okuyan kah şarkı söyleyen yaşlı adam, dans bile etti. Sonra yerini Genç Raggart aldı ve savaşçıların kalplerini cesaretlendirmek için geçmiş savaşların kahramanlarını anlattı. Hikayesini bitirdiğinde bir gözü morarmış olan Tasslehoff, bir yelkenli olmakla ilgili aşkını anlatan açık saçık bir şarkı söyledi; Buz Halkı şarkıdan dolayı hayrete düşmüş olmalarına karşın nazikçe alkışladılar.</p>

  <p class="p62">Gilthanas, balina kemiğinden bir flüt ödünç aldı ve beraberinde ılık, nazik meltemlerle taşınan, baharda açan yaban çiçeklerinin kokusunu getirmişe benzeyen bir beste çaldı. Elfin çalışı o kadar etkiliydi ki, turba ateşlerinin dumanı ve baskın bir balık kokusuyla dolu otağ leylak ve taze ot koktu.</p>

  <p class="p62">Şarkılar ve hikayeler bittiğinde ve herkes yeyip içtiğinde, Ata Raggart sessizlik için elini kaldırdı. Bu biraz zaman aldı, zira çocuklar (ve kender) kutlamalardan dolayı azmışlardı ve sakinleştirilemiyorlardı. Ancak en sonunda otağın içi sessizleşti. Buz Halkı, Raggart'a beklentiyle baktı; ne olacağını biliyorlardı. Derek artık ayrılabileceklerini düşündüğünü fısıldadı ama ne Aran ne de Brian kıpırdamadığından Derek kalmak zorunda kaldı.</p>

  <p class="p62">Ata Raggart, ayağının dibinde duran, kürke sarılmış bir cisme uzandı. Saygıyla iki eliyle birden tutarak kaldırdı ve önünde tuttu. Usulca bir şey söyledi ve torunu, Genç Raggart, kürkü yerinde tutan bağları nazikçe açtı. Kürk yere düştü. Nesne, ateşlerin ışığında birden parıldadı.</p>

  <p class="p62">Buz Halkı usulca iç çekti ve hep beraber ayağa kalktılar; bunun kendilerinden de beklendiğini anlayan misafirler de ayağa kalktı.</p>

  <p class="p62">"O ne?" diye sordu Tasslehoff ayak parmaklarının üzerinde durup boynunu uzatarak. "Göremiyorum!"</p>

  <p class="p62">"Buzdan yapılmış bir savaş baltası," dedi Sturm hayret içinde.</p>

  <p class="p62">"Gerçekten mi? Buzdan mı? Flint, beni kaldır!" diye bağırdı kender, ellerini Flint'in omuzlarına koyup cücenin üzerine zıplamaya hazırlanırken.</p>

  <p class="p62">"Öyle bir şey yapmayacağım!" dedi sinirlene cüce ve Tas'ın ellerini ittirdi.</p>

  <p class="p62">Raggart, törenin kesilmesi yüzünden kaşlarını çattı. Sturm, Tas'ı yakaladı ve onu çekerek öne götürdü. Böylece hem kender her şeyi izleyebilecek hem de Sturm onu sıkıca tutabilecekti, zira adam, Tas'ın parmaklarının özlemle kıpırdandığını görebiliyordu.</p>

  <p class="p62">Raggart konuşmaya başladı. "Uzun, uzun zaman önce, dünya henüz yeni yaratılmışken, halkımız buradan çok, çok uzak bir diyarda, alev alev yanan genç güneşin altında kavrulan topraklarda yaşıyordu. Yiyecek yoktu, su yoktu. Halkımız sıcakta kurudu ve pek çoğu öldü. En sonunda, reisin canına tak etti. Tanrılara yardım etmeleri için yakardı ve tanrılardan biri, Balıkçı Tanrı, ona cevap verdi. Balığın çok, kürklü hayvanların bol olduğu bir yer biliyordu. Halkımıza o diyara nasıl gideceklerini gösterebilirdi, zira kötü varlıkların orayı ellerine geçirmeye çalıştıklarından korkuyordu. Bir sorun vardı; o diyarda yaz çok kısa oluyordu. Orası bir kış diyarıydı, kar ve buz memleketiydi."</p>

  <p class="p62">"Reis ve halkı yakıcı güneşten, boğucu sıcaktan ve daimi açlıktan bezmişlerdi. Göç etmeyi kabul ettiler ve Balıkçı Tanrı, onlara soğuğa uygun giysiler verdi ve uzun kışlarda nasıl sağ kalacaklarını öğretti. Sonra da onları eliyle kaldırdı ve Buzsınırı'na getirdi. Tanrının onlara verdiği son hediye, buzdan silah yapma bilgisiydi."</p>

  <p class="p62">"Buzkıranlar, tanrılar tarafından kutsanmışlardı ve tanrılar haklı öfkeleriyle bize sırt çevirdiklerinde bile, tanrıların dönmesini sabırla bekleyenler buzkıranlar yapmaya devam ettiler ve tanrılar gitmiş olsa da lütufları kaldı, tıpkı bizlerin onlara olan inancı gibi."</p>

  <p class="p62">"Savaşın eşiğinde, buzkıranları yapan ermişin herkesin kalbina bakması ve büyük bir savaşçı olma yeteneğine ve cesaretine, irfana ve bilgisine sahip olan kişiyi seçmesi adettendir. O kişiye buzkıran hediyesini verir."</p>

  <p class="p62">Buz Halkı'nın savaşçıları reisin çadırının kenarında bir sıra olup turdular ve Harald, eliyle, misafirlerine de onlara katılmalarını işaret etti.</p>

  <p class="p62">Flint kaşlarını çattı ve kafasını salladı. "Sade çelik Reorx için yeterlidir ve benim için de yeterlidir," dedi. "Size ya da Balıkçı Tanrı'ya hakaret etmek değil amacım," diye ekledi hızla.</p>

  <p class="p62">Raggart cüceye gülümsedi ve başını salladı. Laurana sıraya katılmadı. Elistan ile birlikte Flint'in yanında durdu. Sturm ve Gilthanas sırada yerlerini aldılar, Sturm'ün gitmesinin asıl nedeni bir gözünü Tasslehoff üzerinde tutmaktı. Brian, Derek ve Aran da sıranın sonunda durdular.</p>

  <p class="p62">Beyaz kürk içinde duran silahı taşıyan Raggart, sıra boyunca yürüdü. Buz Halkı savaşçılarını geçti, Gilthanas ve Sturm'ü geçti ve kenderi son derece büyük bir hayal kırıklığına uğratarak parlak silahı ona dokunmak için elini uzatan Tasslehoff'un önünden geçirdi.</p>

  <p class="p62">"Ah!" Tas, parmaklarını geri çekti. "Kendimi buzla yaktım!" diye bağırdı neşeyle. "Bak, Sturm, buz beni yaktı! Nasıl oldu bu?"</p>

  <p class="p62">Sturm, kenderi susturdu.</p>

  <p class="p62">Raggart, üç şövalyeye doğru devam etti.</p>

  <p class="p62">Derek, bıkkın bir şekilde mırıldandı, "Buzdan yapılmış bir silahla ne yapabilirim ki? Sanırım onu almak zorundayım. Yoksa onlara hakaret etmiş olurum. Reislerini benim planıma uymaları için ikna edebilmeyi umuyorum hâlâ."</p>

  <p class="p62">Raggart, silaha merakla bakan ve matarasını onun şerefine kaldıran Aran'ın yanından geçti. Ermiş, Brian'ı geçti ve Derek'e doğru ilerleyerek onu da arkasında bıraktı.</p>

  <p class="p62">Raggart, kaşlarını çatarak durdu. Etrafına bakındı ve yüzü düzeldi. Savaşçıların oluşturduğu sıradan uzaklaşarak Laurana'ya doğru yürüdü. Eğilerek buzkıranı uzattı.</p>

  <p class="p62">Laurana'nın nefesi kesildi. "Bir yanlışlık olmalı!"</p>

  <p class="p62">"Uzun bir kule, bir mavi ejderha ve ışığı derin bir kederle solan gümüş bir mızrak görüyorum," dedi Raggart. "Kırık bir küre ve şeytanın kanıyla lekelenmiş başka bir küre görüyorum. Savaşın önünde bir deniz fenerinin ışığı gibi parlayan altın rengi bir zırh görüyorum. Tanrılar, bu hediyeyi almak için seni seçtiler, hanımefendi."</p>

  <p class="p62">Raggart buzkıranı uzattı. Laurana şaşkınlık içinde etrafına bakarak ne yapacağını sordu sessizce. Sturm cesaretlendirircesine gülümsedi ve başını salladı. Gilthanas kaşlarını çattı ve kafasını salladı. Elf kadınlar, elf erkekler gibi savaş eğitimi alırlardı ama kadınlar, durum umutsuz bir hale gelene kadar savaşmazlardı ve hiçbir elf kadın, kendisini erkeklerin lideri gibi öne çıkarmazdı!</p>

  <p class="p62">"Al onu, Laurana!" diye bağırdı Tasslehoff hevesle. "Ama dikkatli ol. Beni yaktı. Bak, parmaklarımın halini gör!"</p>

  <p class="p62">"Balta iyi bir işçiliğin ürünü, bu kadarını söyleyebilirim," dedi Flint, eleştirel bir gözle silahı incelerken. "Onu eline al, kızım. Ne hissettirdiğine bak."</p>

  <p class="p62">Laurana kızardı. "Özür dilerim Raggart. Bu hediyeden dolayı gerçekten şeref duydum. Ancak içimde garip bir his var. Bunu kabul ederek, kaderimi elime almaktan korkuyorum."</p>

  <p class="p62">"Belki de olması gereken budur," dedi Raggart.</p>

  <p class="p62">"Ama benim istediğim şey bu değil," diye itiraz etti Laurana.</p>

  <p class="p62">"Her birimiz kaderimizi ararız evladım ama sonunda bizi bulan kader olur."</p>

  <p class="p62">Laurana hâlâ tereddüt ediyordu. Derek, Brian'a mırıldandı. "Bu yaşlı adamın kafadan çatlak olduğuna dair bir kanıta ihtiyacımız olduysa, işte onu şimdi edindik."</p>

  <p class="p62">Solamn Lisanı'nda ve kısık bir sesle konuşmuştu ama Laurana duydu ve söylenilenleri anladı. Kadının dudakları gerildi. Yüzüne kararlı bir ifade yerleşti. Elini uzattı ve et yakan, kemik donduran bir soğuk beklentisiyle az da olsa ürkerek buzkıranı tuttu ve kürk yatağından kaldırdı.</p>

  <p class="p62">Laurana rahatladı. Silahı rahatça tutuyordu. Garip bir şekilde buz, çelik bir kılıcın kabzasından daha soğuk değildi. Işığa doğru kaldırarak güzelliğine baktı. Buzkıran, kristal kadar temiz buzdan yapılmış, kesilmiş ve parlatılmıştı; pürüzsüz, zarif ve basitti.</p>

  <p class="p62">Silah epey büyük ve ağır gözüküyordu ve kadının düşürmesini ya da beceriksizce kaldırmasını bekleyerek biraz gülüştüler. Laurana, onları şaşırtarak kaldırdı silahı, buzkıran eline mükemmel bir şekilde oturmuştu.</p>

  <p class="p62">"Sanki benim için yapılmış," dedi kadın hayran hayran.</p>

  <p class="p62">Raggart, bu garip bir şey değilmiş gibi salladı başını. Kadın silahı nasıl kullanacağını ve ona nasıl bakacağını anlattı, doğrudan güneş ışığına maruz bırakmaması ve ateş sıcağından uzak tutması için uyardı.</p>

  <p class="p62">"Çünkü," dedi Raggart, "bunları yaptığımız buz, tanrılar tarafından kutsanmış ve normalden daha kalın ve yoğun olsa da, sıradan buz kadar çabuk olmasa da buzkıran eriyecektir."</p>

  <p class="p62">Laurana, ona ve Buz Halkı'na, en son da tanrılara teşekkür etti. Buzkıranı kürk battaniyesine geri koydu ve yanakları kızararak kutlamaya devam edilmesini söyledi. Davul tekrar çalınmaya başlamıştı ki Brian, kalbi hızla atarken elini kaldırdı.</p>

  <p class="p62">"Bir şey söyleyeceğim."</p>

  <p class="p62">Davullar sessizleşti. Aran ve Derek şaşkınlık içinde ona baktılar; zira arkadaşlarının kalabalık önünde konuşmaktan ne kadar nefret ettiğini biliyorlardı. Diğer herkes ona teşvik edercesine, beklentiyle baktı.</p>

  <p class="p62">"Ben... ııh..." Brian boğazını temizlemek için bir an için durmak zorunda kaldı ve sonra devam etti, bu işi hemen bitirmek için hızla konuşuyordu. "Bu yolculuk sırasında yakından tanıdığım biri var aramızda. Onun cesaretine tanık oldum. Dürüstlüğüne hayran kaldım. O, şerefinin bedene bürünmüş halidir. Dolayısıyla" &ndash;Brian derin bir nefes aldı, kendisine yöneltilecek tepkileri çok iyi biliyordu&ndash; "bu vesile ile Angriff Brightblade'in oğlu Sturm Brightblade'i silahtarım olarak alıyorum."</p>

  <p class="p62">Brian'ın yanakları yandı. Kanı kulaklarında gümbürdedi. Bunun ne anlama geldiği hakkında hiçbir fikri olmayan Buz Halkı'nın nazik alkışlarının belli belirsiz farkındaydı. En sonunda kafasını kaldırabildi. Sturm'ün beti benzi atmıştı. Onun yanında oturan Laurana hararetle alkışlıyordu. Gilthanas, flütüyle askeri bir beste çaldı. Elistan, Sturm'e bir şey söyledi ve ellerini tuttu. Sturm'ün yüzüne renk geldi. Alevlerin ışığında gözleri parladı.</p>

  <p class="p62">"Bundan emin misiniz lordum?" diye sordu Sturm alçak bir ses tonuyla. Yüzü karamış, öfkeyle kaplanmış Derek'e gözünün kenarından, anlamlı anlamlı bakarken.</p>

  <p class="p62">"Eminim," dedi Brian ve uzanıp Sturm'ün elini tuttu. "Bunun senin için ne anlama geldiğinin farkındasın, değil mi?"</p>

  <p class="p62">Sturm başını salladı ve bitkin bir şekilde, "Farkındayım lordum. Bunun benim için ne kadar önemli olduğunu size anlatamam..." İyice eğilerek selam verdi. "Beni kabul etmekle bana şeref verdiniz lordum. Sizi hayal kırıklığına uğratmayacağım."</p>

  <p class="p62">Duygularına boğulmuş olan Sturm daha fazla konuşamadı. Flint, Tasslehoff'la birlikte, onu tebrik etmek için yanına geldi.</p>

  <p class="p62">Laurana, Brian'a soru sormak için uzandı, "Bunun, onun için bir anlama geldiğini söylediğini duydum. Ne işe yarayacak? Sturm bir silahtar olmak için çok yaşlı değil mi? Silahtarların bir şövalyeye hizmet eden genç erkekler olduklarını sanırdım."</p>

  <p class="p62">"Genelde öyledirler ama yaş sınırlaması yoktur. Bazı erkekler, bu konumdan memnun olarak hayatları boyunca silahtar olarak kalırlar. Silahtarım olduğundan, Sturm artık şövalyelik sınavlarına girebilir; yoksa bunu yapamazdı."</p>

  <p class="p62">"Neden?"</p>

  <p class="p62">"Sturm'ü silahtarım yaptığım için, onu şövalyeliğe girmekten alıkoyan suçları silinmiş oldu."</p>

  <p class="p62">Ufak bir kızgınlık çizgisi buruşturdu Laurana'nın pürüzsüz alnını. "Sturm ne gibi bir suç işlemiş olabilir ki?"</p>

  <p class="p62">Brian, söylemek istemediği için tereddüt etti.</p>

  <p class="p62">"Bir şövalye olduğu hakkında yalan söylediğini biliyorum," dedi Laurana. "Sturm bana anlattı. Söylemek istediğin şey bu mu?"</p>

  <p class="p62">Brian başını salladı, sonra da buz gibi bir rüzgar otağın içinde esip alevlerin titremesine neden olunca kafasını kaldırıp etrafına baktı. Derek dışarı çıkmıştı.</p>

  <p class="p62">Laurana'nın dertli bakışları onu takip etti. "Yani Derek'in, Sturm'ün başvurusunu engellemek için bunu kullanacağını mı söylüyorsun?"</p>

  <p class="p62">"Ah, evet," dedi Brian, kesin bir şekilde başını sallayarak. "Sturm'ü silahtarım yaparak, Konsey'e onun kararındaki hatanın unutulup affedilmesi gerektiğine karar verdiğimi söylüyorum. Derek, Sturm'ün bir şövalye olduğu konusunda yalan söylediğini dile getiremeyecek."</p>

  <p class="p62">Sturm, sabırla Tasslehoff'un sorularını cevaplıyor, günün birinde bir turnuvaya katılması halinde kalkanını taşıyacak olan kişinin Tas olacağına söz veriyordu; bu, kenderin yüzünün memnuniyetle parlamasına neden olan bir onurdu.</p>

  <p class="p62">"Sturm'ün yalan söylediğini düşünmüyorum," dedi Laurana usulca.</p>

  <p class="p62">"Ben de," dedi Brian.</p>

  <p class="p62">Aran, Sturm'ün elini sıkmak için yanlarına geldi ve tebriklerini sunduktan sonra Brian'a döndü. "Derek dışarıda seni görmek istiyor," diye fısıldadı Brian'ın kulağına.</p>

  <p class="p62">"Çok sinirli mi?" diye sordu Brian.</p>

  <p class="p62">"Sanırım orada kılıcını kemiriyordur," dedi Aran neşeyle. Brian'ın omzuna vurdu. "Endişelenme. Doğru olanı yaptın. Bunu mezarında söyleyeceğim."</p>

  <p class="p62">"Sağol," diye mırıldandı Brian.</p>

  <p class="p62">Dans başladı. Yaşlılar davullarda hareketli bir ritim tutturdular ve şarkı söylemeye başladılar. Genç yaşlı herkes ortada toplanıp bir çember oluşturarak kollarını kenetlediler ve zıplayıp sallandılar. Laurana'yı aralarına aldılar ve hatta Flint'i bile ikna ettiler; cüce kendi ayaklarına dolanıp düşerek ve sırayı bozarak herkesi eğlendiriyordu. Brian, iç geçirerek çadırın kapısına doğru ilerledi.</p>

  <p class="p62">Sturm adamı durdurdu. "Sanırım bu Derek'le sizin aranızda bir soruna yol açacak."</p>

  <p class="p62">"Sanırım haklısın," dedi Brian alaylı bir gülümsemeyle.</p>

  <p class="p62">"O halde bunu yapmayın," dedi Sturm içtenlikle. "Değmez..."</p>

  <p class="p62">"Bence değer. Şövalyeliğin senin gibi erkeklere ihtiyacı var Sturm," dedi Brian. "Hatta bizim gibi erkeklere olan ihtiyacından daha fazla."</p>

  <p class="p62">Sturm itiraz etmeye başladı. Brian kılıç kemerini çözdü ve ona uzattı. "Al, Silahtar. Sabah savaşa gidene kadar silahı temizleyip parlatmış ol."</p>

  <p class="p62">Sturm tereddüt etti, sonra minnettar bir gülümseme ile aldı kılıcı. "Yapacağım lordum," dedi başını eğip selam vererek.</p>

  <p class="p62">Brian, buzulun üzerinden esen dondurucu rüzgara çıktı. Çadırlardan oluşan dairenin etrafında dolanan solgun şekiller gördü; kurtlar onları izliyorlardı. Raggart'ın haklı olup olmadığını, kurtların casus olup olmadığını düşündü. Kendileriyle ilgileniyor gibi gözüküyorlardı kesinlikle. Soğukta titredi ve kendisini daha fazla soğuğun beklediğini gördü; soğuk öfke...</p>

  <p class="p62">"Bunu benim itibarımı sarsmak için özellikle yaptın!" dedi Derek suçlayarak. "İnanırlığımı zedelemek ve beni aptal gibi göstermek için yaptın!"</p>

  <p class="p62">Brian şaşkına dönmüştü. Beklediği kesinlikle bu değildi. "Buna inanamıyorum! Sturm'ü silahtarım yapmamın tek nedeninin seninle ödeşmek olduğunu mu düşünüyorsun?"</p>

  <p class="p62">"Elbette," diye tersledi Derek. "Yoksa bunu neden yapasın ki? Brightblade bir yalancı, muhtemelen de bir piç. Tanrılar adına, kenderi silahtarın yapsan daha iyi olurdu! Yoksa bunu yarın geceye mi saklıyorsun?" diye bağırdı şiddetle.</p>

  <p class="p62">Brian, konuşamayacak kadar şaşkın bir şekilde bakıyordu Derek'e.</p>

  <p class="p62">"Sen ve Aran'ı ay yükselmeden çadırımızda istiyorum," diyerek devam etti Derek. "Yarın için dinlenmeniz gerekiyor. Ve Brightblade'e söyle, bundan sonra bana rapor verecek. Bir silahtar olarak benim emrim altında. Artık bana karşı elflerle birlik olmak yok. Sözlerimi iyi dinle; Brightblade'in bana ilk itaatsizliği sonuncusu olacak."</p>

  <p class="p62">Derek arkasını döndü ve şövalyelerin paylaştığı çadıra doğru ilerledi; çizmeleri buzun üzerinde çatırdıyor, burnundan dumanlar çıkıyordu.</p>

  <p class="p62">Brian, derinden bir iç geçirerek otağın sıcaklığına ve eğlencesine döndü. Gözünün kenarından, kurtların kampın etrafında dolandığını gördü.</p>
</body>
</html>
