<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p18"><span class="t29">- 12 -</span><span class="t27"><br /></span><span class="t27">Muhaf</span><span class="t27">ı</span><span class="t27">z.</span></h3>

  <p class="pFirst"><span class="drop_caps"><img alt="O" src="../Images/BD_Renaissance_O.png" /></span>daya bir şeyin girdiğini görmekten çok hissetti. Kitiara hiç kıpırdamadı. Gözleri kısıldı. Savunma pozisyonu aldı. Henüz saniyeler önce oda boştu; sonra bu adam içeride cisimleşmişti, ejderha küresinin yanında duruyordu. Adam bir insandı. Üzerinde savaş görmüş bir zırh vardı; zırh eziklerle doluydu ve çizik içindeydi, ama adam onu tamir ettirmişti. Kit zırhı hatırladı. Bir Solamniya Şövalyesinin zırhıydı bu.</p>

  <p class="pSecond">Şövalye onu görmedi. Sırtı kadına dönüktü ve tavana bakıyordu. Onunla ilgili bir şey, duruşuyla, hareket edişiyle &ndash;zarif ve hafif ancak güçlü, bir dağ aslanı gibi&ndash; ilgili bir şey tanıdıktı. Şövalyenin bir kılıcı vardı ama miğferi yoktu. Siyah kıvırcık saçı kısa kesilmişti. Bir şey bekliyor gibiydi zira gözlerini tavandan duvarlara çevirdi ve sonra da dönmeye başladı.</p>

  <p class="p62">"Orada dur!" diye emretti Kitiara. "Ellerini silahlarından uzak tut ve yavaşça bana dön."</p>

  <p class="p62">Şövalye kendisine denileni yaptı; hareketleri kıvraktı, kadının çok iyi bildiği tembel bir rahatlıkla hareket ediyordu. Kadının kalbi sıkıştı, sonra hızlandı. Şövalye dönerek kadınla yüzleşti. Kadın hareketi tanıdı; siyah kıvırcık saçı, gösterişli bıyığı, esmer yakışıklı yüzü tanıdı. Adam kadına bakıyor, süslü, boynuzlu Ejderha Yüceefendisi miğferinin göz yarıklarının ardındaki yüzü görmeye çalışıyordu.</p>

  <p class="p62">"O kovanın içindeki sen misin Kit?" diye sordu.</p>

  <p class="p62">Kadın bu dolgun, içten sesi yıllardır duymamıştı ama kendi sesi gibi iyi tanıyordu onu.</p>

  <p class="p62">"Beni tanımadın mı? Kılıcını aşağı indir. Ben senin babanım, kızım."</p>

  <p class="p62">Kitiara kılıcını sıkıca tuttu ve cevap vermedi. Bu bir aldatmacaydı.</p>

  <p class="p62">"İyice büyümüşsün, Kit," diyerek devam etti Gregor uth Matar konuşmaya, takdirkar bir ses tonuyla. "Bunu beklememiştim. Sanırım senin, ardımda bıraktığım genç kız olarak kalacağını düşündüm hep. Bu arada, onun için üzgünüm," diye ekledi omuzlarını silkerek. "Söz verdiğim gibi senin için geri dönmek istedim. Yarım düzine kez Solace'a dönmeye kalktım ama asla başaramadım. Her zaman dövüşülecek bir savaş veya sevilecek bir kadın vardı..."</p>

  <p class="p62">Birçok kalbi büyülemiş olan o sıcak, çarpık gülümsemesiyle gülümsedi. "Sanırım bir zararı olmamış. Bana ihtiyacın yokmuş. İyi işler başardığın belli. Bir Ejderha Yüceefendisi. Seninle gurur duyuyorum Kit..."</p>

  <p class="p62">İleri doğru bir adım attı.</p>

  <p class="p62">"Kıpırdama!" diye emretti Kit boğuk bir sesle. Boğazını temizlemek için öksürdü. "Olduğun yerde kal. Bunun hiçbir anlamı yok. Benim babam öldü."</p>

  <p class="p62">"Cesedimi buldun mu?" diye sordu Gregor neşeyle. "Mezarımın yerini biliyor musun? Öldüğümü gören biriyle karşılaştın mı?"</p>

  <p class="p62">Bu soruların yanıtı hayırdı ama Kitiara cevap vermedi. "Soruları ben soruyorum. Ejderha küresi ile birlikte odada ne işin var? Muhafız sen misin?"</p>

  <p class="p62">"Ben! Muhafız!" Gregor kıkırdadı. "Krynn üzerindeki en iyi kılıç ustalarından biriyim ama kabul etmek lazım sevgili kızım, bu kadar değerli bir şeyi korumak için beni tutar mıydın?"</p>

  <p class="p62">"O halde muhafız nerede?"</p>

  <p class="p62">Gregor omuzlarını silkti; hareketi o kadar tanıdıktı ki, Kit kendini aynada seyrediyor da olabilirdi. "Yok ettim onu. Paketleyip gönderdim." Gregor bir adım daha attı. Sırıttı.</p>

  <p class="p62">"Yanında bir cep mataran olduğunu görüyorum. Onun içinde bir yudum cüce içkisi olma ihtimali nedir Kit? Küreleri ve muhafızları unut. İçkiyi paylaşalım ve bütün bu yıllar boyunca neler yaptığını konuşalım."</p>

  <p class="p62">Kit tereddüt ettikten sonra, "Pekala, ama daha fazla yaklaşma. Matarayı sana atacağım," dedi.</p>

  <p class="p62">Gregor omuzlarını silkti ve gülümsedi fakat kendisine söyleneni yaptı. Kadından birkaç adım uzakta durdu. Kitiara kılıcını yukarıda tuttu ve kalkanını indirerek kayışından omzuna astı. Boş olan eliyle kemerine uzandı ve matarasını tuttu, tıpasını dişleriyle çıkarttı, mantarı tükürdü, sonra da içindeki suyu Gregor'un yüzüne attı.</p>

  <p class="p62">Yüzüne çarpan su yüzünden şaşkınlık içinde nefesi kesilen adam, kadına bakakaldı. Burnundan, çenesinden ve bıyığından sular damlıyordu.</p>

  <p class="p62">"Tanrıların nefesi adına, kızım, bunu neden yaptın?" diye sordu Gregor, gözlerindeki suyu silerken.</p>

  <p class="p62">Gergin bir şekilde kılıcıyla saldırmaya hazır kadına baktı ve sonra kahkahalarla gülmeye başladı. Oda, adamın en az kendisi kadar büyük, kaba ve ölçüsüz olan kahkahalarıyla çınladı. Kitiara, babasının güldüğünü duymayı hep sevmişti.</p>

  <p class="p62">"Kutsal su!" Gregor, gülmekten zorlukla konuşuyordu. "Bir hayalet olduğumu sanıyorsun! Ha, ha, ha!"</p>

  <p class="p62">"Ne olduğunu bilmiyorum!" dedi Kitiara sıktığı dişlerinin arasından. Gözyaşları gözlerine battı ve yanaklarında dondu. "Ama sen babam değilsin. Benim babam öldü. Bu yüzden bana geri dönmedi. O öldü!"</p>

  <p class="p62">Kılıcıyla muhafıza saldırdı.</p>

  <p class="p62">Korkunç bir koku, öğürmesine neden oldu. Vahşi bir kükreme, babasının kahkahalarının sesini kesti. Bir an Gregor oradaydı ve sonrakinde kadın pis bir kokuyla çevrelenmiş ve kocaman kolları ve ağır pençeleri olan, pis, gri beyaz kıllarla kaplı devasa bir yaratıkla karşı karşıyaydı. Gözleri varsa bile, kadın o karmaşık kılların arasından onları göremiyordu. Keskin sivri dişleri ve uzun, salyaları damlayan bir dili vardı. Kadın, kılıcını bu yaratığa çılgınca sapladı ve kılıcının etini kestiğini hissetti. Yaratık tekrar ama bu sefer acıyla kükredi. Kılıçlar kadar uzun pençeler kadını boydan boya kesti.</p>

  <p class="p62">Ustura keskinliğindeki pençeler ejderha zırhını yırtıp kollarındaki ve karnındaki eti keserken Kitiara'nın nefesi kesildi. Yaralarından kanlar akan kadın geriye doğru sendeledi. Koluna astığı kalkanını, kendini korumak için zorlukla kaldırdı ve kılıcını hazır tuttu. Henüz acı hissetmiyordu ancak her an hissetmeye başlayacağını biliyordu ve kendini buna hazırladı. Gücünü topladı ve saldırmaya hazırlandı... Tanis'e.</p>

  <p class="p62">Adam kadının önünde duruyor, ona sevgi dolu bir endişeyle bakıyordu.</p>

  <p class="p62">Kitiara bu hayalin karşısında gözlerini sıkıca kapattı ve tam o anda acıyı hissetti. Bağırmamak için dudağını ısırdı. Gözlerini tekrar açtığında Tanis'in hâlâ karşısında durduğunu gördü.</p>

  <p class="p62">"Kit," dedi adam tatlılıkla. "Yaralısın."</p>

  <p class="p62">Adam, tam kadının hatırladığı gibiydi; uzun ve kaslı, usta bir okçunun güçlü kollarına ve ellerine sahip. Uzun saçlarıyla, elf mirasını ortaya seren sivri kulaklarını gizliyordu. Gülümsemesi sıcak ve ferah, çenesi güçlü ve tıraşlıydı.</p>

  <p class="p62">"Kit," dedi Tanis üzgün bir şekilde, "hana gelmedin. Yeminini bozdun. Hepimiz oradaydık. Kardeşlerin Caramon ve Raistlin; ve Tasslehoff ve Flint. Sturm da geldi ve ben de oradaydım. Senin için gittim Kit. Senin için geri döndüm, sana hata yaptığımı söylemek için. Seni seviyorum. Her zaman seninle olmak istiyorum..."</p>

  <p class="p62">"Hayır," diye haykırdı Kitiara, yanan acıdan dolayı nefesi kesilerek. Kendi kanının bacaklarından aşağı süzülmesini ve buzlu zemine çarparak sıçramasını izledi. "Sana inanmıyorum." Öfkeyle kafasını salladı. "Sana inanmıyorum; her neysen..."</p>

  <p class="p62">"Söz verdiğin gibi handa olmadığından," dedi Tanis, "beni önemsemediğini düşündüm."</p>

  <p class="p62">"Seni önemsiyorum," dedi Kit, bunun gerçek olmadığını bildiği halde öyle olmasını isteyerek. "Sadece... meşguldüm. Ariakas beni bir Ejderha Yüceefendisi yaptı. Bir orduya komuta ediyorum. Büyük topraklar fethettim. Dövüşmem gereken bir savaşım var..."</p>

  <p class="p62">"Sen gelmeyince, bir başkasını sevmeye karar verdim," diyerek devam etti Tanis, sanki kadını duymamış gibi, "bir elf kadın, adı...!"</p>

  <p class="p62">"Laurana. Biliyorum!" diye bağırdı Kitiara sinirle. "Bana ondan bahsetmiştin, hatırladın mı? Onun şımarık bir kız olduğunu, toy olduğunu söylemiştin. Bir kadın istiyordun..."</p>

  <p class="p62">"Seni istiyorum, Kitiara," dedi Tanis ve kadını kucaklamak için kollarını açtı.</p>

  <p class="p62">"Geri çekil!" diye uyardı Kit.</p>

  <p class="p62">Kutsal su. Hayalet saldırdığında matarayı düşürmüştü. Şişe, karlı zeminde, ayağının dibinde duruyordu. Bakışlarını Tanis'in üzerinden ayırmadan kılıcını yukarıda tutarak onu çabucak Miğferinin siperliğini kaldırdı ve iyileştirici sudan bir yudum aldı. Acısı azaldı. Kan kaybı durdu.</p>

  <p class="p62">Şimdi tekrar saldırması gerekiyordu. Bu şeyi bir kere yaralamıştı. Ne kadar zarar verdiğini bilmiyordu ama buzu kaplayan kanın hepsinin kendisine ait olmadığını sanıyordu. Saldırmak, ona yaklaşmak ve keskin pençelere tekrar göğüs germek anlamına geliyordu. Şişeyi bıraktı ve siperliğini indirip kalkanını kaldırdı. Kılıcını sıkıca tutarak Tanis'e doğru koştu.</p>

  <p class="p62">Yaratık kükredi. Koku, kadının midesini bulandırdı. Yaratığa kılıcıyla saldırdı ve kirli, beyaz kürk kan içinde kaldı. Alev alev yanan siyah gözler öfkeyle kadına baktı. Pençeler omuzlarını, göğsünü ve baldırlarını boydan boya kesti. Pençeler iyice derine batarak etini parçaladı. Pençelerin kemiğine sürtündüğünü duydu ve hissetti ve içini parçalayan acıdan dolayı titredi ama kılıcıyla yaratığa saldırmaya devam etti ve en sonunda kılıcının sert bir şeye çarptığını hissetti. Bütün ağırlığıyla bastırarak, kılıcını yaratığın kıllı bedenine iyice sokup çevirdi.</p>

  <p class="p62">Yaratık acı ve hiddetle kükredi ve vahşi bir şekilde kadını pençeledi. Kan, kadının siperliğine sıçradı ve gözlerine dolarak görüşünü engelledi. Kit, kılıcını çekip çıkarttı. Geriye doğru sendeledi ve ayağı kayınca yere düştü.</p>

  <p class="p62">Eli buza çarpınca kılıcını düşürdü. Silah, yetişemeyeceği kadar uzağa kaydı. Deliler gibi kalkmaya çabaladı ama canı çok acıyordu ve nefes almakta zorlanıyordu. Pençeler onu parçalamak için üzerine doğru geldiğinde, Kit yuvarlanarak kaçtı. Kapak'ın kılıcını hatırladı ve zorlukla onu kemerinden çıkarttı. Kıllı canavar kükreyerek üzerine gelene kadar bekledi ve sonra; körlemesine, kılıcını yaratığın bedenine soktu, kemiğe dayanana kadar sapladı. Kan, ellerinin üzerinden aktı. Korkunç bir haykırış kadını sağır etti ve muazzam bir yumruk onu yere devirdi.</p>

  <p class="p62">Kitiara, yüzüstü yatar buldu kendini yerde. Kanı temizlemek için gözlerini kırpıştırdı ve şişeyi gördü, erişemeyeceği bir yerdeydi Ona doğru emekleyerek, titrek elini uzattı.</p>

  <p class="p62">Annesi oradaydı. Rosamun, bir eli şişenin üzerinde, yerde yatıyordu. Her daim, mevcut zamanda pek odaklanamıyor gibi görünürken, kendisinden başka kimsenin görmediği puslu ufuklara bakan iri ceylan gözlerini Kitiara'ya dikmişti.</p>

  <p class="p62">"Baban dün gece eve gelmedi," dedi Rosamun suçlarcasına.</p>

  <p class="p62">Kitiara sindi. Bunu tekrar yaşamak istemiyordu. Yaralarının neden olduğu acı korkunçtu ama ebeveynlerinin onu her kavga ettikleri zaman aralarına çektiklerinde yaşadığı işkencenin verdiği acıyla karşılaştırılamazdı.</p>

  <p class="p62">"O kadınla birlikteydi, değil mi?" Rosamun'un sesi tizleşerek yükseldi. "Dün pazar yerinde oynaştığını gördüğüm kızıl saçlıyla birlikte."</p>

  <p class="p62">"Yalak'taydı anne, arkadaşlarıyla içiyordu," diye mırıldandı Kit. Matarasına ulaşması gerekiyordu. Emekleyerek ilerledi, kılıcını saldırmaya hazır bir halde tutuyordu.</p>

  <p class="p62">"Onun için yalan söyleme," diye bağırdı Rosamun, çığlık çığlığa. "Kadınlarla gönül eğlendirmesi en az benim kadar seni de incitiyor. Bir gün ikimizi de terk edecek. Buraya yazıyorum..."</p>

  <p class="p62">Kitiara yere çöktü. Gözleri yorgunluktan kapandı. Babasını o kızıl saçlı meyhane sürtüğüyle gördü. Kadın sırtını binanın duvarına dayamıştı; bacakları açık, eteği kalkıktı. Gregor, kadına yaklaşarak çıplak göğüslerini okşadı. Kit, kadının bağırdığını ve babasının homurdandığını duydu ve bağırtılar, annesinin isterik hezeyanlarına karıştı.</p>

  <p class="p62">Kit, acı içinde, kızıl buzdan itti kendini. Sendeleyerek ayağa kalktı. Kılıcını kaldırarak annesinin vücuduna sapladı, sonra babasının vücuduna batırdı. İkisini de kesmeye devam etti; ta ki kükreme ve ağlama kesilene ve yaratık kasılmayı bırakana kadar.</p>

  <p class="p62">Kitiara yere yığıldı.</p>

  <p class="p62">Buzun üzerinde yatarak, gözlerini üzerine kan sıçramış tavana dikti. Eli mataranın üzerinde kapandı ve onu ağzına götürmeye çalıştı.</p>

  <p class="p62">"Geri gelmek istedim, Tanis," dedi adama. "Gerçek şu ki... unuttum..."</p>

  <p class="p62">Eli gevşeyerek buzlu zemine düştü.</p>
</body>
</html>
