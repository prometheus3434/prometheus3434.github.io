<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet_1.css" rel="stylesheet" type="text/css"/>
</head>

<body>
  <h2 style="text-align: center;"><b> İrade Gücü</b></h2>

  <p>"Oldukça zindesin," diyerek inceledi beni ihtiyar.</p>

  <p>"Haftada dört kez egzersiz yapıyorum."</p>

  <p>"Fazla kilolu birini gördüğünde, onun irade gücü hakkında ne düşünürsün?"</p>

  <p>"Pek yok diye düşünürüm," dedim.</p>

  <p>"Neden böyle düşünürsün?"</p>

  <p>"Üçüncü dondurma kâsesini reddetmek ne kadar zordur ki? Dış görünüşüm iyi çünkü egzersiz yapıyorum ve düzgün yemek yiyorum. Kolay değil fakat bu konuda irade sahibiyim. Bazı insanlar değil."</p>

  <p>"Açlıktan kıvranıyor olsaydın, yemek yememek için direnebilir miydin?"</p>

  <p>"Sanmam. Herhalde çok uzun bir süre direnemezdim."</p>

  <p>"Fakat miden tıka basa dolu olsaydı, kolaylıkla direnebilirdin zannedersem." </p>

  <p>"Tabii ki."</p>

  <p>"Davranışlarını, irade gücü denen şey değil de, açlık belirliyor gibi görünüyor."</p>

  <p>"Hayır, iki uç tanım seçtiniz: açlıktan kıvranmak ve tıka basa tok olmak," dedim. "Çoğu zaman ikisinin arasındayım. Az veya çok yiyebilirim fakat bu bana bağlı."</p>

  <p>"Hiç çok aç oldun mu açlıktan kıvranır halde değil, sadece çok aç ve kendini miden ağrıyana kadar yerken buldun mu?"</p>

  <p>"Evet, ama genellikle çok fazla yemem. Bazen yoğun olurum ve yarım gün boyunca yemeyi unuturum. Ortalama ölçüyü tuttururum."</p>

  <p>"İrade gücünün, yaşamına hangi noktada girdiğini göremiyorum," dedi. "Kimi durumlarda aşırı yiyorsun, kimilerinde ise basitçe yemeyi unutuyorsun. Ben burada irade gücü görmüyorum."</p>

  <p>"Her yediğimde aşırı yemiyorum. Çoğu zaman ortalama açlık duyuyorum ve ortalama ölçüde yiyorum. Daha fazla yemek isterdim ama yemiyorum. Bu irade gücüdür."</p>

  <p>"Ve sana göre aşırı kilolu insanlarda, şu senin irade gücü dediğin şeyden daha az var, öyle mi?" diye sordu.</p>

  <p>"Besbelli. Yoksa daha az yerlerdi."</p>

  <p>"Aşırı kilolu insanların da sendekiyle aynı ölçüde iradeye sahip olmaları fakat daha büyük açlık duymaları mümkün değil mi?"</p>

  <p>"Bence insanlar kendi bedenlerinin sorumluluğunu almalılar," diye yanıtladım.</p>

  <p>"Sorumluluk almak? Sanki yeni bir fikrin olduğunu düşüneceğimi umarak, irade gücünün yerine iki yeni kelime koyuyorsun."</p>

  <p>Güldüm. Beni yakalamıştı.</p>

  <p>"Pekâlâ, hadi açıklayın," dedim, bu soruşturmanın ardında daha derin bir düşünce olduğunu bilerek.</p>

  <p>"Diğer insanların, aksi bir durum söz konusu olduğuna dair kanıtlara rağmen, bizimle aynı seviyede dürtüleri olduğuna inanmaktan hoşlanırız. Kendimizi, insanların, sadece ahlâk veya irade gücü veya ikisinin birleşiminin derecelerine göre farklılık gösterdiğine ikna ederiz. Fakat dürtüler gerçektir ve her birey için alabildiğine farklılık gösterir. Ahlâk da, irade gücü de illüzyondur. Herhangi bir insanoğlu için, daima en yüksek dürtü kazanır ve irade gücü buna asla dâhil olmaz. İrade bir illüzyondur."</p>

  <p>"Yorumunuz tehlikeli," dedim. "Nasıl olsa kendimize hakim olamayacağımız için, neyin doğru veya yanlış olduğu fark etmeden dürtülerimizi takip etmemizde bir sorun olmadığını söylüyorsunuz. Öyleyse, insanlar suç işlemekten kendilerini alamadıklarına göre, hapishaneleri de boşaltabiliriz. Size göre, gerçekte onların bir suçu yok."</p>

  <p>"Dürtülerimizin utanç, kınama ve ceza tehdidiyle hafifletilmesi, toplum için faydalı," dedi. "İrade gücü denen bir şeyi suçlamak ve birey, bu sihirli ve görünmez güçle dürtülerin üstesinden gelmeye bir şekilde muktedirmiş gibi davranmak, faydalı bir icat. Bu icat olmadan, hiçbir suç, kınama ve kimi şeylerin cezalandırılması gerektiğine dair evrensel bir anlaşma olamazdı. Ve gerçektende sınırlandırıcı olan bu güçler olmaksızın, dürtülerimiz daha az bastırılmış ve olduklarından daha yıkıcı olurlardı. İrade gücü illüzyonu, pratik bir hayal."</p>

  <p>"Turtaya asla aynı şekilde bakmayacağım," dedim. "Fakat ya metabolizması yavaş çalışan insanlar? Ne kadar az yerlerse yesinler şişmanlıyorlar."</p>

  <p>"Hiç açlıktan kıvranan insanların fotoğraflarını gördün mü?" diye sordu.</p>

  <p>"Evet."</p>

  <p>"O resimlerde açlık çeken insanların kaç tanesi şişmandı?"</p>

  <p>"Gördüğüm kadarıyla hiçbiri. Her zaman bir deri bir kemikler. Ama bu farklı."</p>

  <p>"Oldukça farklı fakat yine de, senin teorine göre, bu insanlar şişman kalırlarken açlıktan ölmelilerdi."</p>

  <p>Buna verecek bir yanıtım yoktu. Konuyu değiştirdiğinde sevindim.</p>

  <div>
    <br/>
  </div>
</body>
</html>