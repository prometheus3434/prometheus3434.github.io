<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet_1.css" rel="stylesheet" type="text/css"/>
</head>

<body>
  <h2 style="text-align: center;"><b> Reenkarnasyon, Ufolar ve Tanrı</b></h2>

  <p>İhtiyarın düşüncelerinin ne kadarına sorgulamadan inanacağımı bilmiyordum. Söylediği her şeyin içinde bir tür mantık vardı fakat saçma gelen şeylerde de bir mantık bulmak mümkündü. Yapılacak en iyi şeyin, yalnızca dinlemek olduğuna karar verdim. Neye maruz kalıyorsam kalayım, en azından farklı bir şeydi. Farklılıktan hoşlanırdım.</p>

  <p>Tekrar başladı. "UFO’ları, reenkarnasyonu ve Tanrıyı anlamak istiyorsan UFO’ları, reenkarnasyonu ve Tanrıyı inceleme. İnsanları incele."</p>

  <p>"Hiçbirinin gerçek olmadığını mı söylüyorsunuz?" Bunların herbiri için, binlerce görgü tanığı olduğu biliniyorken, bu kadar net olması beni gücendirmişti.</p>

  <p>"Hayır," dedi, "UFO’ların, reenkarnasyonun ve Tanrı'nın, gerçeklikleri açısından eşit olduklarını söylüyorum."</p>

  <p>"Eşit olarak gerçek mi, eşit olarak hayali mi demek istiyorsunuz?"</p>

  <p>"Sorduğun soru, her şeyin ya gerçek ya da hayali olduğu ikili bir dünyaya olan eğilimini ortaya çıkarıyor. Bu ayrım, senin algılarında yatıyor, evrende değil. Diğer olasılıkları görme konusundaki yetersizliğin, kelime dağarcığının eksikliği beyninin sınırlamalarıdır, evrenin değil."</p>

  <p>"Gerçek ve hayali şeyler arasında bir fark olmalı," diye karşılık verdim. "Benim minibüsüm gerçek. Paskalya tavşanı hayali. Bunlar farklı."</p>

  <p>"Sen burada otururken minibüsün, senin için, sadece zihninde, anılarında bir yerde bulunuyor. Paskalya tavşanı da aynı yerde yer alıyor. Bunlar eşit."</p>

  <p>"Evet, ama dışarı çıkıp minibüsümü sürebilirim, Paskalya Tavşanı'nı besleyemem." </p>

  <p>"Bu sabahki yağmur gerçek miydi?" </p>

  <p>"Tabii ki."</p>

  <p>"Fakat şu anda o yağmuru göremiyor ve ona dokunamıyorsun değil mi?" </p>

  <p>"Hayır."</p>

  <p>"Aynı Paskalya Tavşanı gibi, geçmiş de sadece senin zihninde yer alıyor," dedi. "Benzer şekilde, gelecek de sadece senin zihninde yer alıyor çünkü henüz olmadı."</p>

  <p>"Ama geçmişe dair kanıt bulabilirim. Meteorologlarla konuşup bu sabah yağmur yağdığını doğrulayabilirim."</p>

  <p>"Ve teyit aldığında, bu, anında geçmişin kendisi olurdu. Yani aslında geçmişten bir şeyi doğrulamak için, var olmayan bir geçmişi kullanıyor olurdun. Ve bu süreci bin defa, bin farklı kanıt parçasıyla tekrarlarsan, bunlar, geçmişin diğer izlenimlerini destekleyen geçmiş izlenimlerden başka bir şey olmazdı."</p>

  <p>"Bu yaptığınız sadece zihin jimnastiği, kelimelerle oynuyorsunuz," dedim.</p>

  <p>"Deli bir insan, kendi dünyasının tutarlı olduğuna inanır. Eğer hükümetin kendisini öldürmeye çalıştığına inanıyorsa, bu sözde gerçek dünya içinde inancını destekleyen yeterli kanıt görecektir. Yanılacaktır, fakat onun kanıtı, senin bu sabah yağmurun yağması ile ilgili kanıtından daha iyi veya daha kötü değildir, ikiniz de, şimdiki zamanın kanıtını zihninizde depoladığınız izlenimlere dönüştürecek ve her ikiniz de kanıtınızın sağlam ve inkâr edilemez olduğundan emin olacaksınız. Zihniniz, her şeyi yerine oturtana kadar, gerçekleri ve ipuçlarını şekillendirecek."</p>

  <p>"Bu, deli insanlar için geçerli olabilir ama normal insanlar için değil."</p>

  <p>"Klinik psikologlar sıradan insanların, geçmiş anılarını kendi algılarına oturtmak için değiştirdiklerini kanıtlamışlardır. Bütün normal beyinlerin olağan şartlar altında işleyişi böyledir."</p>

  <p>"Bunu bilmiyordum."</p>

  <p>"Şimdi biliyorsun," diye yanıtladı.</p>

  <div>
    <br/>
  </div>
</body>
</html>