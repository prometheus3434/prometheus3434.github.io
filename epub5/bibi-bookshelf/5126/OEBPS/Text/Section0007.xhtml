<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet_1.css" rel="stylesheet" type="text/css"/>
</head>

<body>
  <h2 style="text-align: center;"> <b style="text-align: center;">İhtiyar</b></h2>

  <p class="MsoNormal">Kapının fazlaca büyük topuzu, hiç direnmeden yağlanmış yuvasında döndü. Şehirde kilitlenmemiş kapılar bulmaya artık şaşırmıyordum. Belki bilinçaltımızın belirli bir seviyesinde, kendi türümüzden korunma ihtiyacı duyduğumuza inanmıyoruz.</p>

  <p class="MsoNormal">Paketi içeri bırakıp müşterinin adına imza atabileceğime karar verdim. Daha önce de müşteriler adına imza atmıştım ve şikâyet eden çıkmamıştı. Bu bir kovulma sebebiydi; tabii eğer yakalanırsanız.</p>

  <p class="MsoNormal">İçeride, büyük, aydınlatılmış tablolarla ve suni kırmızı kumaşla kaplı duvarların eşlik ettiği, uzun, karanlık koridoru görebiliyordum. Sonunda, titrek bir ışığı ağırlayan ve kapısı hafifçe aralanmış bir oda vardı. Evde biri vardı ve zili duyması gerekirdi. Tekinsiz bir duyguya kapıldım. Bazen, tek başına ölen ve haftalarca kimsenin fark etmediği yaşlı insanlarla ilgili haberler okursunuz. Aklım buna takıldı. İçeri adım atıp kapıyı kapadım ve sıcaklığın tadını çıkararak birazdan ne yapmam gerektiğini düşündüm.</p>

  <p class="MsoNormal">"Merhaba!" diye seslendim, profesyonel sesimin tehditkâr çıkmamasını umarak. Holde, tabloların orijinal göründüğünü fark ederek ayaklarımı sürüdüm. Birinin parası vardı. Hem de çok.</p>

  <p class="MsoNormal">Kesik kesik gelen ışığın kaynağı kocaman taş bir şömineydi. Sessizliğimin nedeninden emin olamayarak içeri girdim. Oda, bir şekilde hem yalın, hem de şatafatlıydı. Yarı alev rengi, yarı siyah; ahşap antika mobilyalar, girift desenli duvarlar ve ahşap parkelerle döşenmişti. Gözbebeklerim, siluetleri taramak üzere büyüdü.</p>

  <p class="MsoNormal">Gölgelerin içinden, ihtiyar bir adamın sesi yükseldi. "Ben de seni bekliyordum."</p>

  <p class="MsoNormal">İrkildim ve kendi kendime içeri girdiğim için biraz suçlu hissettim. Sesin nereden geldiğini saptamam bir dakika sürdü. Sanki odanın kendisinden geliyor gibiydi. Bir şey kımıldadı ve şöminenin uzak tarafında, ahşap sallanan koltukta, kırmızı ekoseli bir battaniye içinde alelacele sarılmış bir puro gibi görünen, ufacık bir şekil fark ettim. Minicik, kırışık elleri, battaniyeye sımsıkı kenetlenmişti. Kumaş terliklerin içindeki iki küçük ayak, örtüden dışarı sarkıyordu.</p>

  <p class="MsoNormal">"Kapınız açıktı," dedim; sanki bu içeri girmem için yeterli bir nedenmiş gibi. "Paketiniz var."</p>

  <p class="MsoNormal">Duyduğum tek şey, ateşin sesiydi. Bir yanıt bekledim. Böyle olması gerekiyordu. Birine bir şey söylendiğinde, karşılık vermesi beklenir. İhtiyar, tepkisizdi.<br/></p>

  <p class="MsoNormal">Belki beni süzerek baktı ve sallandı ya da belki de verecek bir yanıt bulamamıştı. Ben zaten söylemem gerekeni söylemiştim, bu yüzden çok uzun görünen bir süre boyunca sessiz kaldım. Bir tebessüm gördüğümü düşündüm ya da belki bir kas hareketiydi. Günlerdir sesini kullanmamış birine özgü ihtiyatlı bir edayla, tuhaf bir soru sordu.</p>

  <p class="MsoNormal">"Eğer bir bozuk parayı bin defa havaya atarsan, kaç kez tura gelir?"</p>

  <p class="MsoNormal">Yaşlılar, gençlik hallerinin yansımasına düştüklerinde ürkütücü olurlar. Dilbilgisel açıdan mantıklı gelen fakat gerçeklikle her zaman bağlantı kurmayan şeyler söylerler. Büyükbabamın kocamış halini anımsadım; nasıl da alakasız şeylerden bahsederdi. En iyisi oyuna katılmaktı.</p>

  <p class="MsoNormal">"Kaç kez atıyorsan, yüzde ellisi tura gelir," dedim konuyu değiştirmeden önce. "Paket için imza almam gerekiyor."</p>

  <p class="MsoNormal">"Neden?"</p>

  <p class="MsoNormal">"Çünkü" dedim yanıtımın ne kadar bilgi içermesi gerektiğini tartarak, "Paketi gönderen kişi, teslim alındığından emin olmak için imza istiyor."</p>

  <p class="MsoNormal">"Neden yüzde elli tura gelir, diye sormak istedim."</p>

  <p class="MsoNormal">"Sanırım bozuk paranın her iki tarafı da eşit ağırlıkta olduğundan, her iki tarafa düşme şansı da yüzde elli." Sesimin lütfeder gibi çıkmasını engellemeyi denedim; bunu başarabildiğimden emin değildim.</p>

  <p class="MsoNormal">"Nedenini açıklamadın. Basitçe birkaç gerçek sıraladın."</p>

  <p class="MsoNormal">Neler olup bittiğini anlamıştım. İhtiyar, hileli sorusunu gelen herkese sırayla soruyordu. Can alıcı bir nokta veya zekice bir cevap olmalıydı, böylece oynamayı sürdürdüm.</p>

  <p class="MsoNormal">Toplayabildiğim tüm yapay ilgiyle, "Yanıt nedir?" diye sordum. "Yanıt," dedi, "Bu soruya 'neden?' diye sorulamaz."</p>

  <p class="MsoNormal">"Bunu her şey için söyleyebilirsiniz."</p>

  <p class="MsoNormal">Ansızın gayet tutarlı görünerek "Hayır" diye yanıtladı. "Tüm diğer soruların 'neden'e verecek bir yanıtı vardır. Sadece olasılık açıklanamaz."</p>

  <p class="MsoNormal">Can alıcı nokta için bir süre bekledim fakat gelmedi. "Bu kadar mı?" diye sordum.</p>

  <p class="MsoNormal">"Göründüğünden daha fazlası."</p>

  <p class="MsoNormal">"Hâlâ imza almam gerek." İhtiyara yaklaştım ve teyit kâğıdını uzattım fakat almak için kımıldamadı. Şimdi onu daha iyi görebiliyordum. Derisi lekeli ve kırışıktı fakat gözleri çarpıcı bir şekilde berraktı. Gri saç tutamları, her iki kulağında da toplanmıştı ve duruşu yerçekimiyle sürüp giden bir sohbet halindeydi. Yaşlı değildi. Kadimdi.</p>

  <p class="MsoNormal">Başıyla belgeyi işaret etti. "Sen imzalayabilirsin."</p>

  <p class="MsoNormal">Dağıtım işinde yaşlılar için pek çok ayrıcalık yaparız, bu yüzden imzalamakta bir sakınca görmedim. Düşündüm ki, elleri ve gözleri eskisi kadar iyi değil ve ben de onu kalem kullanma zahmetinden kurtarabilirim.</p>

  <p class="MsoNormal">İmzalamadan önce ismi okudum.</p>

  <p class="MsoNormal">Avatar. A-v-a-t-a-r.<a href="../Text/Section8.xhtml#dn1" id="bn1"><sup>1</sup></a></p>

  <p class="MsoNormal">"O senin" dedi.</p>

  <p class="MsoNormal">"Ne benim?"</p>

  <p class="MsoNormal">"Paket."</p>

  <p class="MsoNormal">"Ben sadece paketleri dağıtırım," dedim. "Benim işim bunu size getirmek. Bu sizin paketiniz."</p>

  <p class="MsoNormal">"Hayır senin."</p>

  <p class="MsoNormal">Kaçış stratejimi planlarken "Hım... peki" dedim. Dışarı çıkarken paketi koridora bırakabilirim, diye düşündüm. İhtiyarın bakıcısı onu bulurdu.</p>

  <p class="MsoNormal">"Pakette ne var?" diye sordum. O tuhaf dakikanın geçmesini umdum.</p>

  <p class="MsoNormal">"Sorunun yanıtı."</p>

  <p class="MsoNormal">"Bir yanıt beklemiyordum."</p>

  <p class="MsoNormal">"Anlıyorum" dedi ihtiyar.</p>

  <p class="MsoNormal">Nasıl karşılık vereceğimi bilemedim; o yüzden sustum.</p>

  <p class="MsoNormal">O devam etti, "Basit bir soru sormama izin ver: Sen mi paketi getiriyorsun, paket mi seni getiriyor?</p>

  <p class="MsoNormal">Zekâsı sinirimi bozmuş fakat kuşkusuz, ilgimi de çekmişti. İhtiyarın durumunu bilmiyordum fakat başta düşündüğüm gibi aciz değildi. Saatime bir göz attım. Neredeyse öğle yemeği vakti. Bunun nereye varacağını görmeye karar verdim.</p>

  <p class="MsoNormal">"Ben paketi getirdim," diye yanıtladım. Besbelli yeterli göründü.</p>

  <p class="MsoNormal">"Eğer pakette adres olmasaydı, onu buraya getirir miydin?"<br/></p>

  <p class="MsoNormal"></p>

  <p class="MsoNormal">"Hayır" dedim.</p>

  <p class="MsoNormal">"O zaman paketi dağıtabilmek için paketin katılımına da ihtiyacın olduğunu kabul ediyorsun. Paket sana nereye gideceğini söyledi."</p>

  <p class="MsoNormal">"Sanırım bu bir şekilde doğru. Ama bu dağıtımın en önemsiz kısmı. Aracı kullanma, taşıma ve yürüme işini ben yaptım, işin önemli kısmı bu."</p>

  <p class="MsoNormal">"İşin her iki kısmı da gerekliyken, nasıl biri diğerinden daha önemli olabilir?" diye sordu.</p>

  <p class="MsoNormal">"Bakın," dedim, "paketi tutuyorum ve onunla yürüyorum. Bu dağıtımdır. Ben paketi dağıtıyorum. Yaptığım iş bu. Ben paket dağıtıcısıyım."</p>

  <p class="MsoNormal">"Böyle de bakılabilir. Öte yandan, sen ve paket buraya aynı anda geldiniz. Bu da demektir ki, ikiniz de gereklisiniz. Bence paket seni buraya getirdi."</p>

  <p class="MsoNormal">Bu yorumda çarpık bir mantık vardı ve pes etmeye niyetli değildim. "Farklılık amaçta. Eğer paketi buraya bırakır gidersem, bu kimin kimi getirdiği sorusunu çözer."</p>

  <p class="MsoNormal">"Belki çözerdi," dedi şömineye doğru dönerken. "Ateşe bir kütük daha atabilir misin?"</p>

  <p class="MsoNormal">Büyük bir tane seçtim. Kor alevler, onun gelişini kutladı. Kütüğün, ihtiyarı sıcak tutma konusunda kendi payına düşen görevi yaptığı için memnun olduğuna dair kısacık bir izlenime kapıldım. Aptalca bir düşünceydi. Ellerimi silkeledim ve gitmek için döndüm.</p>

  <p class="MsoNormal">Kendisininkinin yanında bulunan başka bir sallanan sandalyeyi işaret ederek, "Sandalye senin" dedi. Bir tane daha olduğunu fark etmemiştim.</p>

  <p class="MsoNormal">İhtiyarın yüzü, yararlı uğraşların doldurduğu bir ömrü gözler önüne seriyordu. Biraz arkadaşlığı hak ettiğini ve ona eşlik etmekten memnun olacağımı düşündüm. Diğer seçeneğim, öğle yemeği çantam ve minibüsümün arkası olacaktı. Belki de hiç seçenek yoktu.</p>

  <p class="MsoNormal"> Ritminin beni çözmesine izin vererek, sallanan sandalyeye yerleştim. Son derece rahatlatıcıydı. Oda şimdi daha canlı görünüyordu ve sahibinin kişiliğiyle yankılanıyordu. Mobilyalar, belli ki tamamen rahatlık için tasarlanmıştı. Odadaki her şey taştan, ahşaptan ya da ağaçtan yapılmış ve çoğunlukla sonbahar renklerindeydi. Oda, sanki topraktan fışkırıp San Francisco'nun orta yerinden çıkıvermişti.</p><!--EndFragment-->
</body>
</html>