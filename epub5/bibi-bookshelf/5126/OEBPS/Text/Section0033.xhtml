<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet_1.css" rel="stylesheet" type="text/css"/>
</head>

<body>
  <h2 style="text-align: center;"><b> Beşinci Seviye</b></h2>

  <p>"Siz kimsiniz?" diye sordum. Soruyu nasıl kibarca dile getireceğimi bilmiyordum. İhtiyar kesinlikle normal değildi.</p>

  <p>"Ben bir Avatar'ım."</p>

  <p>"Bu bir çeşit unvan mı? Ben isminiz olduğunu düşünmüştüm." </p>

  <p>"Her ikisi de."</p>

  <p>"Bunu sorduğum için beni bağışlayın. Nasıl kelimelere dökeceğimi gerçekten bilmiyorum, bu yüzden sadece aklımdan geçeni söyleyivereceğim."</p>

  <p>"İnsan olup olmadığımı bilmek istiyorsun."</p>

  <p>"Evet. Kulağa çılgınca geliyorsa özür dilerim. Sadece bu..."</p>

  <p>İhtiyar cümlemin sonunu es geçti.</p>

  <p>"Anlıyorum. Evet, ben bir insanım. Beşinci seviye bir insanım; bir Avatar'ım."</p>

  <p>"Beşinci seviye mi?"</p>

  <p>"İnsanlar farklı farkındalık seviyelerinde var olurlar. Bir Avatar, beşinci seviyede yaşayandır."</p>

  <p>"Farkındalık zekâ gibi bir şey mi?" diye sordum.</p>

  <p>"Hayır. Zekâ, farkındalık seviyende işlevini ne derece yerine getirdiğinin ölçüsüdür. Zekân, hayatın boyunca hemen hemen aynı kalacaktır. Farkındalık, zekâdan tamamen farklıdır; farkındalık, illüzyonlarını oldukları gibi anlamayı içerir. Pek çok insanın farkındalığı, hayatları boyunca bir veya iki seviye ilerler."</p>

  <p>"İllüzyonlarını anlamak ne anlama geliyor?"</p>

  <p>"Çocukken ailen sana Noel Baba'nın Noel günü hediyeler getirdiğini söyledi mi?"</p>

  <p>"Evet," dedim, "Noel Baba'ya, diğer çocuklar bu konu hakkında konuşmaya başladıkları anaokuluna kadar inandım. Sonra Noel Baba'nın tüm o evlere bir gecede gidemeyeceğini fark ettim."</p>

  <p>"Noel Baba'nın zararsız bir fantezi olduğunu fark ettiğin anda zekân değişmedi. Yazılı ve sözlü yeteneklerin aynı kaldı fakat farkındalığın yükseldi. Ansızın, güvenilir kaynaklardan bu örnekte ailenden gelen hikâyelerin tamamen uydurma olabildiğini fark ettin. Ve bu kavrayış anından sonra dünyayı aynı şekilde göremezdin çünkü gerçeklik farkındalığın değişmişti."</p>

  <p>"Sanırım öyle."</p>

  <p>"Okulda, Kızılderililer ile hacca gidenlerin Amerika'da Şükran Günü adını alacak günü kutlamak için bir araya geldiklerini de öğrendin, değil mi?"</p>

  <p>"Evet."</p>

  <p>"Bunun, kitapta yazdığı ve öğretmenlerin olduğunu söylediği için, doğru olması gerektiğini düşündün. Gerçeği öğrenmek gibi belirli bir amaçla okuldaydın; öğrendiğin şeye inanman mantıklıydı. Fakat şimdi araştırmacılar bize hacılar ile Kızılderililerin ilk Şükran Günü'nün hiç gerçekleşmediğini söylüyor. Tıpkı Noel Baba gibi, tarih olarak kabul ettiğimiz pek çok şey basitçe uydurma."</p>

  <p>"Sizin örneklerinizde, hep öğrenme var. Bu bana zekâ gibi görünüyor, farkındalık gibi değil."</p>

  <p>"Farkındalık öğrenmeme ile ilgilidir. Bildiğini sandığın kadar çok şeyi bilmediğinin farkına varmadır."</p>

  <p>Farkındalığın beş seviyesi adını verdiği şeyi açıkladı ve tüm insanların doğduklarında farkındalığın birinci seviyesini deneyimlediklerini söyledi. Yani var olduğunu ilk defa fark ettiğin zaman.</p>

  <p>Farkındalığın ikinci seviyesinde, diğer insanların var olduğunu anlarsın. Otorite figürleri tarafından anlatılan şeylerin çoğuna inanırsın. İçinde yetiştiğin inanç sistemini kabul edersin.</p>

  <p>Farkındalığın üçüncü seviyesinde, insanların inandıkları şeyler konusunda sıklıkla yanıldığını fark edersin. Kendi inançlarından bazılarında yanılabileceğini hisseder fakat hangileri olduğunu bilmezsin. Şüphelerine rağmen, yine de inançlarında huzur bulursun.</p>

  <p>Dördüncü seviye, şüpheciliktir. Bilimsel yöntemin, neyin doğru olduğu konusunda en iyi ölçü olduğunu düşünürsün ve bilim, mantığın ve hislerin sayesinde doğruya ilişkin iyi işleyen bir kavrayışın olduğuna inanırsın. İş, ikinci ve üçüncü seviyedeki insanlarla ilişki kurmaya gelince kibirlisindir.</p>

  <p>Beşinci seviye farkındalık, Avatar'dır. Avatar, zihnin, gerçekliğe açılan bir pencere değil, bir illüzyon jeneratörü olduğunu anlar. Avatar, bilimin, yararlı olmasına rağmen, bir inanç sistemi olduğunun farkındadır. Bir Avatar, Tanrı’nın gücünün, olasılık ve Tanrı bilincinin kaçınılmaz yeniden birleşimi şeklinde dışa vurulduğunun farkındadır.</p>

  <p>"Sanırım ben dördüncü seviyeyim," dedim, "en azından size göre."</p>

  <p>"Evet sen dördüncü seviyesin," diye onayladı.</p>

  <p>"Fakat şimdi bana beşinci seviyenin tüm sırlarını anlattığınıza göre, belki de seviye atlamışımdır. Bu böyle mi işliyor?"</p>

  <p>"Hayır," dedi, "farkındalık yeni bilgiyi almaktan doğmaz. Eski bilgiyi reddetmekten doğar. Sen hâlâ dördüncü seviye illüzyonlarına yapışmış durumdasın."</p>

  <p>"Birazcık kırıldım doğrusu," diye şakalaştım.</p>

  <p>"Kırılmamalısın. Birinin farkındalık seviyesiyle ilgili olarak kastedilen bir iyi veya kötü yok. Hiçbir seviye, bir diğerinden daha iyi veya daha kötü değildir. İnsanlar, her seviyede mutluluğu tadarlar ve her seviyede topluma katkıda bulunurlar."</p>

  <p>"Bu çok cömertçe görünüyor," dedim, "Fakat sizin seviyenizin en yüksek numara olduğunu fark ettim. Bu belli ki iyi olan. Kendinizle biraz gurur duyuyor olmalısınız."</p>

  <p>"Hiçbir şeyde iyi veya kötü yok; sadece yararlı olmak açısından farklar var. Her seviyedeki insan, yararlı olmak için aynı potansiyele sahiptir."</p>

  <p>"Fakat diğer seviyelerde olmadığınızdan memnun olmalısınız."</p>

  <p>"Hayır. Mutluluk diğer seviyelerde daha kolay gelir. Farkındalığın bedeli vardır. Bir Avatar, mutluluğu yalnızca hizmet etmekte bulabilir."</p>

  <p>"Nasıl hizmet ediyorsunuz?""</p>

  <p>"Bazen toplumun illüzyonlarının dengesi bozulur ve bu illüzyonlar birbirleriyle çatıştığında, duygular kontrolden çıkar. İnsanlar ölür. Yeterli sayıda insan ölürse, Tanrı’nın yeniden birleşimi riske girer. Bu meydana geldiğinde, Avatar devreye girer."</p>

  <p>"Nasıl?"</p>

  <p>"Kendini bir rüyadan uyandıramazsın. Zaten uyanık olan birinin seni nazikçe sarsması, kulağına fısıldaması gerekir. Yaptığım şey, bir anlamda bu."</p>

  <p>"Her zamanki gibi, ne demek istediğinizden emin değilim."</p>

  <p>Açıkladı, "Dünyadaki büyük liderler, her zaman aramızda en mantıksız olanlardır. Farkındalığın ikinci seviyesindedirler. Karizmatik liderler, insanları kendi illüzyonlarına dâhil etme konusunda doğal bir yeteneğe sahiplerdir. İnsanları, kişisel çıkarlarına karşı hareket etmeye ve liderlerin toplumun iyiliği konusundaki görüşlerini takip etmeye ikna ederler. Liderler, vatandaşları asla yerleşmeyecekleri toprakları ele geçirmek için savaşa gitmeye ve farklı dinlerden insanları öldürmeye iterler."</p>

  <p>"Tüm liderler mantıksız değil," diye karşı geldim.</p>

  <p>"En etkili olanlar mantıksızdır. Matematik dehalarının veya mantık profesörlerinin büyük liderler olmalarına sıkça rastlamazsın Mantık, liderliğe zarar verir."</p>

  <p>"Şey, mantıksız liderlik işe yarıyor olmalı. Sonuçta dünya oldukça tıkırında gidiyor gibi görünüyor."</p>

  <p>"İşe yarıyor çünkü insanların illüzyonları, ortalama olarak, dengede. Avatar, ara sıra, ihtiyaç olduğunda yeni fikirler tanıtarak, bunun böyle olmasını sağlıyor."</p>

  <p>"Bir fikrin dünyayı bu kadar çok değiştirebileceğini düşünüyor musunuz?"</p>

  <p>"Dünyayı değiştirebilen tek şey fikirlerdir. Gerisi detaydır."</p>

  <div>
    <br/>
  </div>
</body>
</html>