<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>b_gyyj</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
p.sgc-1 {text-align: justify;}
</style>
</head>

<body class="calibre">
  <p class="calibre1 sgc-1">MATA  Bu gençler hangi millettendir?</p>

  <p class="calibre1 sgc-1">PEDRO  Hepsi hıristiyandır. Oda işleri yapanlar da, diğer işleri yapanlar da hıristiyandırlar.</p>

  <p class="calibre1 sgc-1">JUAN  Kraldan başkası köledir sözü beni korkuttu.</p>

  <p class="calibre1 sgc-1">PEDRO  Evet, hepsi. Bazen kölenin kölesinin kölesi olana bile tesadüf edilir. Ayrıca sarayın hizmetini yapan katırcılar, deveciler yasakçılar, bizdeki gibi hekimler, berber, saka ve sobacılar vardır.</p>

  <p class="calibre1 sgc-1">JUAN  Aşağı yukarı ne kadar haremağası vardır?</p>

  <p class="calibre1 sgc-1">PEDRO  Yüzden fazla. On tanesi günde dörder duka, on tanesi de ikişer duka alırlar. Hepsinin de elbiseleri ipekli kumaştandır.</p>

  <p class="calibre1 sgc-1">MATA  Gezmek için sokağa çıkabilirler mi?</p>

  <p class="calibre1 sgc-1">PEDRO  Hayır. İkiyüzden fazla içoğlanı sokağa çıkmak şöyle dursun pencereden bile görünemezler. Kadınlar gibi onları da kıskanırlar.</p>

  <p class="calibre1 sgc-1">JUAN  Peki bu oğlanlar ihtiyarlayınca ne oluyorlar?</p>

  <p class="calibre1 sgc-1">PEDRO  O zaman sipahi yaparlar. Yarım akçe gündelik bağlayarak at ve silâh verirler, saraydan çıkarırlar. Yerlerine başka gençler gelir. Yeni gelenlere her gün hocalar gelerek okuma yazma, hesap öğretirler.</p>

  <p class="calibre1 sgc-1">JUAN  Söylendiğine göre Büyük Türk savaş için bizim krallar kadar para harcamazmış.</p>

  <p class="calibre1 sgc-1">PEDRO  Savaştan mı bahsedeyim? Peki önce kumandanlardan başlayalım. Üç paşadan sonra en yüksek paye Beylerbeyi’ne aittir. Bu senyörlerin senyörü mânâsına geliyor. Biri Yunanistan’da oturur, emrinde kırk Sancak ve yüzelli subaşı bulunur.</p>

  <p class="calibre1 sgc-1">MATA  Sancak ve Subaşı diye kimlere söylenir?</p>

  <p class="calibre1 sgc-1">PEDRO  Bizdeki albay’ın karşılığı sancak’tır. Kelime mânâsı olarak da bayrak demektir. Subaşı bir bölgenin başında bulunandır. Beylerbeyi yılda otuzbin duka alır. Timar bundan daha fazladır. Sancaklar yılda dört ilâ altıbin duka arasında alırlar. Subaşıların bir ile ikibin arasında değişir. İkinci Beylerbeyi Anadolu’da oturur. Emrinde otuz sancak ve yüz subaşı bulunur. Diğerleri ile ayni parayı alırlar. Anadolu Beylerbeyi’nin sekizbin, Rumeli Beylerbeyi’nin ise&nbsp;daha fazla sipahisi vardır. Üçüncüsü Karaman Beylerbeyi’dir Diğerleri kadar önemli değildir. On sancağı ve onbin kişi kadar da subaşı ve sipahisi vardır. Her bakımdan Karaman Beylerbeyi’nin aynisi olan dördüncüsü de Amasya Beylerbeyi’dir. Azerbaycan Beylerbeyi ise Sűfi’ye karşısının koruduğu için çok önemlidir. Onbeş bin atlısı ve yirmi sancağı vardır. Aduli’den aldıkları yerlerin ve Kahire’nin başında da birer kral naibi bulunur. Her yıl yolladıkları para hazineler tutarındadır. Savaş bakımından en önemli olanı Rumeli Beylerbeyi’dir. Üç paşadan başka, Büyük Türk’ün otağına bitişik çadır kurma yetkisi sadece onundur. Eğer Büyük Senyör’ün oğulları varsa, bunun kumandası altına geçmeğe mecburdurlar. Bütün bu saydıklarım çok iyi para alırlar. Ulufe dağıtıldığı ay başlarında İstanbul’da bir ordu toplanır. Başlarındaki generallerine yeniçeri ağası denilen ve bütün Türkiye’yi titreten, onikibin kadar Yeniçeri’den ibaret bir ordudur bu. Savaş meydanında yeniçerilere büyük ümitler bağlanır. Aynen bizim taraflarda İspanyollara olduğu&nbsp;gibi.</p>

  <p class="calibre1 sgc-1">JUAN  Bu yeniçeriler kimlerdir?</p>

  <p class="calibre1 sgc-1">PEDRO  Hepsi hıristiyan çocukları. Büyük Türk’e haraç veren Rum, Bulgar ve Hırvatların çocuklarından devşirmedirler. Hıristiyanlar çocuklarının beşte birini askere göndermeye mecburdurlar. Tabii bütün imparatorluğun her yerinde değil, bunların dışında kalanlar da vardır. Savaşta ve barışta bu kadar fazla ordu besleyen Türkler sanıldığı kadar fazla para harcamazlar. Hıristiyan ve Yahudi aileler her ondört yaşını geçen kişi başına yılda bir duka öderler. Kaç milyon tutacağını anlayın artık. Daha küçük yaşta olan çocukları alıp sağlam yetişmeleri için çeşitli hizmetlere yerleştirirler, okuma ve çalışma öğrettikten sonra bir kısmını yeniçeriliğe ayırırlar. Bunlara, yeniçeri olmadan önce Acemi Oğlan derler. Yeniçerilerin özelliği, piskoposlarınki gibi beyaz keçeden bir külah giymeleridir. Bunların kıvrılıp aşağıya sarkan kısmının ortası altın sırma ile işlidir. Boyunlarına da boynuz şeklinde, ön tarafa sarkan gümüş bir avadanlık asarlar, içine taş doldururlar. Hepsi yayadır. Savaş sırasında da zabitlerinden başkası ata binmez. On tane büyük rütbeli kumandanları vardır. Bunların her biri bin kişiye kumanda eder. Ayrıca her yüz kişinin başında bir subay bulunur.</p>

  <p class="calibre1 sgc-1">JUAN  Ne alırlar?</p>

  <p class="calibre1 sgc-1">PEDRO  Birbuçuk ile üç riyal arasında değişen gündelik alırlar. Her sene mavi renkte bir kat bol elbise, dolama alırlar. Acemi oğlanlara ise günde yarım riyal ile üç çeyrek riyal arası ücret ve senede bir kat elbise verirler. Bunların özel kıyafetleri şeker külahına benzeyen sarı bir külahtır. Aldıkları elbise desan ve yeniçelerilerin elbiselerinden daha kaba dokunmuştur. Donanma açıldığı vakit gemilere yeniçeriler ve acemi oğlanlar da katılırlar.</p>

  <p class="calibre1 sgc-1">MATA  Bunların karargâhı neresidir?</p>

  <p class="calibre1 sgc-1">PEDRO  Bellibaşlı kalelerde yeniçeriler bulunur. Zira bunları kötülük bile yapsalar idam etmezler, uzak yerlere sürerler. İstanbul’daki yerleri, Yağpazarı denilen, şehrin ortalarında bir yerdir. Binden fazla odası vardır. Her odada oniki kişi yatar. İçlerinden en eskileri odabaşı olarak başlarına geçer. Savaş sırasında eşyalarını taşıması için arkadaşları odabaşına bir at bulurlar. Her odaya bir acemi oğlan yemek hazırlamak için verilir.</p>

  <p class="calibre1 sgc-1">MATA  Odalar geniş midir?</p>

  <p class="calibre1 sgc-1">PEDRO  On kişi uzanıp yatabilecek büyüklüktedir.</p>

  <p class="calibre1 sgc-1">MATA  Peki evli olanlar?</p>

  <p class="calibre1 sgc-1">PEDRO  Yeniçerilerin hiç birisi evlenmez.</p>

  <p class="calibre1 sgc-1">JUAN  Neyin üstünde yatarlar?</p>

  <p class="calibre1 sgc-1">PEDRO  Köleler gibi yerde. Ne savaşta ne de barışta döşek olarak bir çul’dan, yorgan olarak da bir örtüden başka birşey kullanmazlar. Hasta bile olsalar soyunmadan yatarlar.</p>

  <p class="calibre1 sgc-1">JUAN  Hiç biri evlenmez mi?</p>

  <p class="calibre1 sgc-1">PEDRO  Yeniçeri oldukları için evlenemezler. Sadece bir kumandanlığa veya sipahiliğe yahut da başka bir göreve atanabilirler. Ancak o zaman kışla hayatından kurtulabilirler. Hiç bir orduda kılıç kullanmak, ok ve tüfek atmakta bunların eşi yoktur. Bu gücü çetin yaşama şartlarından elde etmişlerdir.</p>

  <p class="calibre1 sgc-1">MATA  Gelin de bizde bir eri karyolada yatırmayın. Hele bir de keyif ehli oldular mı vay başına geleceğe. Arkasına bir fahişe taktı mı, günlerden Cuma bile olsa, kolaysa tavuk kesip yedirme.</p>

  <p class="calibre1 sgc-1">JUAN  Bizimkilerin de seferde yerde yattıkları olur.</p>

  <p class="calibre1 sgc-1">PEDRO  Karyola bulamadıkları için.</p>

  <p class="calibre1 sgc-1">MATA  Fahişe taşırlar mı?</p>

  <p class="calibre1 sgc-1">PEDRO  Seksen bin kişilik orduda tek bir fahişe görmedim.</p>

  <p class="calibre1 sgc-1">JUAN  Bizimki gibi orduları düzenli midir?</p>

  <p class="calibre1 sgc-1">PEDRO  Tabii. Hattâ daha düzenlidir. Orduyu idare edenler, yeni devşirilmiş erler değil, hepsi tecrübeli askerlerdi. Onlarda bizdeki gibi baştan ordu kurulmaz. İmparator Beylerbeyinden birine falan yerde bulunsun diye haber yollar, onlar da sancak beyine, sancaklar da subaşılarına haber verirler. Barış zamanında da savaş zamanı gibi hazırlıklı olduklarından Beylerbeyi imparatorun haberinden üç gün sonra yirmibin kişiyi sefere hazır vaziyete getirir. İmparator, üçüncü gün hazır olmayanın, kendisine yıllarca baktığı halde tam lâzım olduğu zaman kaçtığını zannederek kafasını uçurtur. Büyük Türk İran seferine çıkma kararını verince onbeş gün içinde seksenbin kişi toplanmıştı.</p>

  <p class="calibre1 sgc-1">MATA  Davul çalıyorlar mı?</p>

  <p class="calibre1 sgc-1">PEDRO  Davulu sefere götürürler ama asker toplamak için kullanmazlar. Bir deveye ancak bir tane davul yüklenebilir. O kadar büyüktür. Davulu iki kişi çalar. Gümbürtüsü yeri sarsar. Borazan ve çığırtma da kullanırlar.</p>

  <p class="calibre1 sgc-1">JUAN  Büyük Türk seferde nasıl tertibat alır?</p>

  <p class="calibre1 sgc-1">PEDRO  Koruyucu olarak yeniçerilerin arasından en iyi talim terbiye görmüş ve kendisinin çok beğendiği üçyüz kişi seçilir. Bunlara Solak derler. Serpuşları şeker külahına benzer, uçlarında beyaz tüyden ve büyük bir sorguç vardır. Büyük Senyör’ün sefere&nbsp;çıkışını görmenizi isterdim. Daire şeklinde sıralanan yeniçerilerin ortasında kendisi, solakların yarısı arkada, yarısı önde, yanında ise paşalar ve beylerbeyleri, daha önde bayraklarla sancak beyleri yürürler. Bu sancak beyleri bizdeki gibi sancakları uşakların ellerine bırakmazlar, kendileri taşırlar. Yeniçeriler hariç diğerlerinin kıyafetleri tepeden tırnağa sırma işlemeli ipeklidir. Bunda şaşılacak bir şey yok, zira o kadar zengin ve haşmetli bir hükümdar dünyada yoktur. Yaptığı masraflar da boşuna gitmez, çünki girdiği seferleri karada da olsa denizde de olsa mutlaka kazanır. Memleketini hıristiyanlardan korumak için sefere çıkacağı zaman, Türk, Yahudi, Hıristiyan herkesten bir yardım akçesi kesip harcadığından fazlasını toplar.</p>

  <p class="calibre1 sgc-1">JUAN  Gelirinin miktarını tam olarak tesbit etmek mümkün olamaz ama, aşağı yukarı ne kadar tutar acaba?</p>

  <p class="calibre1 sgc-1">PEDRO  Önce atlıları anlatalım da arada bir şey atlanmış olmasın. Sipahiler bizdeki hafif süvari hassa alayına benzer. Sefere katılanlar beşer yüz kişilik iki gruba ayrılırlar. Bir kısmı Büyük Senyör’ün otağ’ının etrafında bekçilik ederler, diğerleri bulunduğu yerden ayrılmadan yatarlar. Arkalarından Silâhtarlar gelir. Bunlar ikibin atlıdırlar. Büyük Senyör’ün bineklerini güder, atlarına bakarlar. Daha sonra gelen Ulűfeciler aşağı yukarı bin kişidirler. Onlar da sipahiler kadar imparatora gece gündüz bekçilik yaparlar. Avcıları hem atlı hem piyadedirler. Bazı kralların ordularına yakın sayıda piyade bulunur.</p>

  <p class="calibre1 sgc-1">JUAN  Demek ki hem avcılık hem de askerlik yaparlar.</p>

  <p class="calibre1 sgc-1">PEDRO  Anlatacağım. Kimse savaşa gitmeye mecbur olmadığını söyleyemez. Padişah savaşa giderken aşçı yamağı da dahil olmak üzere bütün hizmetkârlar birlikte giderler. Avcıların bin tanesi atlı, bin tanesi de yayadır. Bunlar çok lüzumludurlar. Çünki haraç ve hediye olarak sayısız atmaca, doğan, şahin alır. Koyun sürüsü gibi her cinsten iki bin köpek vardır. Tazılarla büyük zağarlar yeniçeri gündeliği, ufak zağarlar da acemi oğlan gündeliği alırlar. Av köpeklerini atlar gibi çulluyorlar. Köpeklere yılda bir defa çul alırlar. Sadece köpeklere bakan yeniçeri ve acemi oğlanların sayısı binden fazladır, hiç biri de işsiz kalmaz.</p>

  <p class="calibre1 sgc-1">MATA  Yaya askerleri yok mu?</p>

  <p class="calibre1 sgc-1">PEDRO  Yeniçerilerle solaklar yayadırlar. Yoksul mânâsına gelen Garip’ler bölüğü atlıdır. Üç dört bin kişidirler. En sonunda Azap’lar gelir. Azap serbest demektir. Hepsi anadan doğma Türk çocuğudur. Bunları savaş başında toplayıp savaş sonunda terhis ederler.</p>

  <p class="calibre1 sgc-1">JUAN  Bu sözlerden anlaşılıyor ki Büyük Senyör öyle denildiği gibi sekizyüzbin değil, dörtyüzbin kişi ile bile sefere çıkmıyor.</p>

  <p class="calibre1 sgc-1">PEDRO  Tam en önemli noktaya parmak bastın. Oralarda adamakıllı inceleme yaptım. Bunu başkaları kestiremez. Bizim yenilmez Kayser’lerimiz onlara karşı on defa daha az bir kuvvetle, fırsat bulup çıksaydı kurdun dişlerini sökerdi. Bunu yapmayışının sebeplerinden biri buradaki savaşların meydan vermemesi, diğeri de korkak ve isteksiz oluşumuz. Bu korku ne dediğini bilmeyen bir takım insanların hakikati anlamadan buralarda anlattıkları şeylerden ileri geliyor. Sonunda bizim korkaklığımız onların cesaretini arttırıyor. Aslında bizim altmışbin kişimiz onların altıyüzbin kişisinden, bizim onbin atımız onların yüzbin atından üstündür.</p>

  <p class="calibre1 sgc-1">MATA  Nasıl oluyor da altmış bin kişi, altıyüzbin kişiden üstün oluyor? Anlıyamadım.</p>

  <p class="calibre1 sgc-1">PEDRO  İyi dinleseydin anlardın. Benden daha doğrusunu söyleyecek kimseyi de bulamazsın. Büyük Türk’ün ordusunda ancak beşyüzbin kişi bulunabilir, daha fazla değil. Malűm ya her şeyi büyütmek âdettir. Beşyüzbinin içinde silâh kullananlar ellibini geçmez. Atlılara gelince, her sefere çıkışında yüzbin at kaldırdığı doğrudur. Fakat bunlar ancak yirmi otuzbin sayılır. Bir at buradaki gibi bir atlı silâhşor anlamına gelmez. Daha önce kaçarken beş dukaya bir çift beygir aldığımı söylemiştim. Hatırladınız mı?</p>

  <p class="calibre1 sgc-1">MATA  Evet.</p>

  <p class="calibre1 sgc-1">PEDRO  Büyük Türk’ün ordusundaki atların altıda beşi bu cinstendir.</p>

  <p class="calibre1 sgc-1">MATA  Peki ama ne işe yarıyorlar?</p>

  <p class="calibre1 sgc-1">PEDRO  İkibinden fazla, gündeliği yarım duka olan sipahi beraberinde binicileriyle birlikte üç at getirmeye mecburdur. Gündelik yükseldikçe memuriyet artar. Bunlar kasabalarda yaşayan kimseler olmadıkları için her biri döşeğini yüklemek için, pirinç, erzak ve tenceresini taşımak için, öteberisini yüklemek için de ayrıca birer at götürürler. Evlerinde kadınlarından başka bir şey bırakmazlar. Yarım düzine köle ve birkaç atı olmayan kimse bulunmadığı için bunları da beraberlerinde götürürler. Kısaca, her sipahi en aşağı oniki kişi ve sekiz at götürür. Adamlarını yarım riyallik ekmek ve yarım riyallik pirinçle beslerler. Şarap içmedikleri ve atlarına da saman yedirdikleri için günde iki riyal ancak harcarlar. Atların ancak bir tanesi savaş bakımından işe yarar. Ulufeciler de ayni durumda ve tutumdadırlar.</p>

  <p class="calibre1 sgc-1">JUAN  Dehşet verici birşey. Bu kadar az parayla o kadar insan nasıl beslenir?</p>

  <p class="calibre1 sgc-1">PEDRO  Şaşılacak bir şey yok. Hepsi kendi köleleri. Bunlara aylık, yıllık ödenmez, şarap vermez, üst başlarını da kırk yılda bir yaparlar. Çoğu hıristiyan olan, Büyük Senyör’ün atlarına bakan seyisler, vazifelerinden dolayı bayağı gururlanırlar.</p>

  <p class="calibre1 sgc-1">JUAN  Savaşa birlikte giderler mi?</p>

  <p class="calibre1 sgc-1">PETRO  Hem de büyük bir arzuyla. Bunlar Boğdan, Eflâk ve Bulgaristan’dan gelme yarı - vahşi insanlardır. Bu eyaletler her yıl Büyük Türk’e verdikleri vergi dışında atlara bakacak ikibin kişi yollayacaklarına dair anlaşma yapmışlardır. Görev olarak yapmışlardır. Görev olarak yaptıkları, Büyük Senyörün atlarını çayıra çıkarmak ve savaşta da arkalarını takip etmektir.</p>

  <p class="calibre1 sgc-1">JUAN  Gündelik olarak ne alırlar?</p>

  <p class="calibre1 sgc-1">PEDRO  Hiç bir şey. iki yıl at bakıldıktan sonra memleketlerine dönerken her yıl verdikleri bir duka altından kurtulmak üzere bir vesika alırlar. Büyük Senyör’ü görmeğe ilkbaharda başbuğlarının yanında ellerinde bir demet ot ve tırpan olarak giderler ve otu atlara dağıtırlar.</p>

  <p class="calibre1 sgc-1">MATA  Demek Büyük Senyör’ün iki bin seyise ihtiyaç gösterecek kadar atı var?</p>

  <p class="calibre1 sgc-1">PEDRO  Üçbin kişi bile yetmez. Otlaklarında bulunan beşbinden fazla atla kısrak ve ellibin devesi ki yüzbin dememek için ellibin diyorum bulunur, Yoksa yirmibin kişiden fazla kapu halkına nasıl at ve deve yetiştirebilir? Herbirine bir riyal gündelik verse bile, seferde bineklerini ve yük hayvanlarını sağlamak zorundadır. Orduları hakkında bütün bu sözleri söylemekle şunu demek istiyorum: Dörtyüzbin kişilik ordularında savaşanlar yüz hattâ seksenbin kişiyi geçmez. Bizim hıristiyan prenslerinin bunu bilmeleri lâzım. Gelip de binbir palavra atanların sözlerine bakmamalıdırlar. Denizde de durumları aynı. ikiyüz, beş-yüz kadırga donatırlar sözü palavradır. Evet, yüz kadırgayı denize indirebilirler ama donatamazlar. Üstelik savaş halindeyken ancak yetmiş parça gemi donatabilirler. Barış zamanında da olsun olsun vüzyirmi.</p>

  <p class="calibre1 sgc-1">MATA  Madem o kadar geliri var, neden istediği kadar gemi donatamıyor?</p>

  <p class="calibre1 sgc-1">PEDRO  Tayfa olmayınca gemi ve para ne işe yarar? Bütün ülkede yüz parça gemiye yetişecek kadar bile gemici yok. Diyelim ki bulundu, ya kürekçiler. Her gemi için yüzaltmış kürekçi lâzımdır. İstanbul’a gelen budala kürekçilerin sayısı üç, dört bini geçmez.</p>

  <p class="calibre1 sgc-1">JUAN  Büyük Türk’ün geliri ne kadardır?</p>

  <p class="calibre1 sgc-1">PEDRO  Benim topladığım bilgiye göre en yakın rakam, hıristiyanlardan her yıl aldığı birbuçuk milyon ve sundukları hediyelerden eline geçen yarım milyon duka. Bir milyona yakın da satışlardan aldığı resim. Yarım milyon, mirasçıları bulunmayıp da kendisine kalan miraslardan. Yarım milyon, tuzlalardan. Vaktiyle bağımsız bir devlet olan Karaboğdan’dan alınan yıllık birbuçuk milyon veya daha fazla haraç. Venedik, Kıbrıs ve Zanta adaları için onüç bin duka verir. Başka verdikleri de vardır ama bilmiyorum. Sakız’dan ondört bin duka alır. Raguza yarım milyon verir derler ama pek sanmıyorum. Suriye ve Soltan dan alınan yerlerin başında bulunan Kahire’deki paşa bir milyon gönderir. Ayrıca da yolladığı beşbin erin maaşlarını ve donatımını sağlar. Taşoz adasındaki altın ocaklarından iki milyondan fazla alır. İmparatorlukta yetişen ürünlerin ondalığını da artık siz hesabedin, ben içinden çıkamadım.</p>

  <p class="calibre1 sgc-1">JUAN  İmparatorlukta yetişen ürünlerin onda birini Büyük Türk mü alır?</p>

  <p class="calibre1 sgc-1">PEDRO  Evet. Hıristiyan, Yahudi, Türk ne olursa olsun. Yahudilerin hıristiyanlardan daha az vergi verdiklerini sanmayın. Hıristiyanlar çok oldukları halde Yahudilerin verdikleri vergi daha fazladır. Sefere çıkılacağı zaman âdeta yarış eder gibi, Paşalar, Beylerbeyleri, Sancakbeyleri ve diğer ileri gelenler Büyük Senyör’e en seçkin hediyeleri sunarlar. Sinan Paşa’nın verdiği hediyeyi gördüm; yüzbin duka değerinde gümüş, altın ve ipekli idi.</p>

  <p class="calibre1 sgc-1">JUAN  Hıristiyanlara biçilen haraçta bir haksızlık yok mu?</p>

  <p class="calibre1 sgc-1">PEDRO  Nasıl bir haksızlık?</p>

  <p class="calibre1 sgc-1">JUAN  Zengin veya fakir, ondört yaşından yukarı herkesten alınan birer duka bence büyük haksizlik,</p>

  <p class="calibre1 sgc-1">PEDRO  Önemli bir konuya dokundun. Bu sorularla pek çok şeyi hatırlatıyorsunuz. Zengin veya fakir herkesi ondört yaşına basınca Haraç defterine yazarlar ama, zenginden birbuçuk, fakirden yarım&nbsp;duka alırlar.</p>

  <p class="calibre1 sgc-1">JUAN  O ne zaman olur.</p>

  <p class="calibre1 sgc-1">PEDRO  Bazı imtiyazlı kişiler haraç vermezler, fakat otuz akçelik bir hediye vermeleri gerekir.</p>

  <p class="calibre1 sgc-1">MATA  Top bakımından durumları nasıl?</p>

  <p class="calibre1 sgc-1">PEDRO  Önceleri pek iyi değillerdi. Topların tekerlek üzerine konularak dingillenmesini bilen ustaları yoktu. İspanya’dan gelen Yahudiler bunu, şişhane kullanmayı, istihkâm kurmayı, siper kazmayı ve savaşla ilgili diğer işleri öğrettiler. Savaşta çadırı ateş aldığı için bağırıp çağıranı hemen öldürürler. Ordugâhta birine saldırsalar, hemen sessizce karşı koyarlar, biri vurulsa bile gürültü patırtı ettirmezler. Edeni de Öldürürler. Atı kaybolan da gürültü etmeden yakalarsa iyi, yoksa kaybolmasına aldırış etmezler. Bütün çabaları ordugâhta kargaşalık çıkmamasıdır.</p>

  <p class="calibre1 sgc-1">JUAN  Öbür krallar gibi yol açmaya yarayan çomakçıları var mı?</p>

  <p class="calibre1 sgc-1">PEDRO  Bu işi Çavuşbaşı yapar. Halkı düzene sokar, emrinde üç yüz çavuş vardır. Büyük Senyör’ün yolunu o açar.</p>

  <p class="calibre1 sgc-1">MATA  Bizdeki gibi ulakları var mı?</p>

  <p class="calibre1 sgc-1">PEDRO  Ulaklar Büyük Senyör’ün arkasından giderler. Bunlara, sağa sola koşup gereksiz yerlere, bilhassa hıristiyanlara haber vermesinler diye at vermezler.</p>

  <p class="calibre1 sgc-1">MATA  Bineksiz giderler demek?</p>

  <p class="calibre1 sgc-1">PEDRO  Her seferinde gideceği yere kadar geçen bir vesika verirler. Bu vesikayı gösterdiği takdirde binek bulabilir. Bu iyi bir tutum değil. Kimse red edemediği için pek çok edepsizliklere sebep olur. İçlerinde şunun bunun hayvanına musallat olup para alarak iade edenleri çıkar. Ora Tatarları gece gitmezler. Büyük Senyör’ün emirlerini götüren yüz kadar İranlı en iyileridir. Bunlara Peyk denir. İçlerinden birinin söylediğine bakılırsa bunların dalakları yokmuş. Bu pek inandırıcı bir şey değil. Ne için aldırdıklarını söylemedi. Ayaklan çıplak, üstlerinde diz kapaklarına kadar inen yeşil ipekli gömlek, başlarında şeker külahına benzeyen ve yürürken ses çıkaran çıngıraklı gümüş bir kemerle bir ellerinde biraz nöbet şekeri, bir ellerinde bir bokalcık gül suyu, hoplayıp zıplayarak ve rastgeldiklerine gül suyu serperek giderler. İşte Büyük Senyör’ün istediği yere bunlardan birini gönderirler.</p>

  <p class="calibre1 sgc-1">JUAN  Bunlar bir günde ne kadar yol alırlar?</p>

  <p class="calibre1 sgc-1">PEDRO  Yirmibeş, otuz fersah. Sinan Paşa’nın peyki İstanbul -Edirne arasını bir günde alır, ertesi gün dönerdi. İki şehrin arası otuz fersahtan fazladır.</p>

  <p class="calibre1 sgc-1">MATA  Atlı postacılar bile bu kadar yol aldıklarına göre doğrusu fazla. Büyük Senyör’e onbin atlı refakat eder derler, bu doğru mu?</p>

  <p class="calibre1 sgc-1">PEDRO  Savaşa çıktığı zaman seksen bin atlı bulunur.</p>

  <p class="calibre1 sgc-1">MATA  Anlatamadım. Gezmeye veya camie giderken demek istedim.</p>

  <p class="calibre1 sgc-1">PEDRO  İşte bu büyük yalan. Bir defa gezmeye çektirme ile denizden çıkar. Camie giderken ise, o sözü söyleyen her halde ömründe iki yüz beygiri bile bir arada görmemiştir. Yoksa bu kadar saçma bir şey söylemezdi. Saray ile namaza gittiği Ayasofya arası&nbsp;ancak dört beşyüz adım gelir. Bu kadar yere onbin at nasıl sığar Hattâ onbin sinek bile sığmaz. En doğrusu o da bizim imparator gibi üçyüz atlı ve üçyüz piyade ile çıkar, gerisine yemin etseler bile inanmayın. Tepeden tırnağa rengârenk ipekli ve işlemeli kumaşlar giyen adamlar ve atların gösterişi inkâr edilemez. Hele solakların sorguçları kendilerini o kadar uzun boylu gösterir ki yeniçerilerle beraber büyük bir düzenle yürüyüşleri çok gösterişlidir.</p>

  <p class="calibre1 sgc-1">JUAN  Türkler Ayasofya’ya bizim gibi önem verirler mi?</p>

  <p class="calibre1 sgc-1">PEDRO  Kostantiniye’nin onikinci imparatoru Büyük Jüstinyen’in yaptırdığı Ayasofya mabedi öyle sanıyorum ki, Asya’nın, Afrika’nın ve Avrupa’nın en güzel ve en azametli binasıdır. Sultan Mehmed İstanbul’u aldığı zaman içindeki bütün resimleri, tasvirleri kaldırtıp, kiliseyi camie çevirtmiş ve adını değiştirmemiştir. Cuma namazını kılmak için Büyük Senyör buraya gelir. Ana mabed ve iki çardaktan başka diğer parçaları ev yaptırmak için yıktırmışlar.</p>

  <p class="calibre1 sgc-1">JUAN  Bu çardaklardan başka neleri olabilir?</p>

  <p class="calibre1 sgc-1">PEDRO  Ayasofya’nın parçalarıyla beraber kapladığı yerden daha fazlası İspanya’da sadece dört şehirde vardır. Çevresi üçyüz fersah tutarmış ve üçyüz madeni kapısı varmış.</p>

  <p class="calibre1 sgc-1">JUAN  Hangi malzemelerden yapılmış? Ne gibi sanat eserleri taşır?</p>

  <p class="calibre1 sgc-1">PEDRO  İstanbul’dan bahsederken anlatacaktım. Ama mademki sordunuz anlatayım. Eski halini lâyıkıyle anlatamam. Zira görmedim, sadece anlatılanları işittim. Yine de temellerinin nerelere kadar uzandığına ve halen görünen kalıntılarına bakılarak eskiden ne halde olduğu tahmin edilebilir. Çardakların ikisinin de temelleri ve duvarları beyaz mermerden. Tavanları mozaik ve sekiz tane kapısı tamamen madenden yapılmış. Mermerlerin döşenişi bizimkine benzemiyor. İnceden inceye traşlanmış ve dama tahtası şeklinde döşenmiş.</p>

  <p class="calibre1 sgc-1">JUAN  Anladığıma göre duvarlardaki mermerler de aynı şekilde yontulmuş.</p>

  <p class="calibre1 sgc-1">PEDRO  Orada mermeri bizim ağaçları kestiğimiz gibi kesmiyorlar. Kösele gibi incecik ve düzgün levhalar haline getiriyorlar. Hıristiyanların gördükleri işler arasında bu da var.</p>

  <p class="calibre1 sgc-1">MATA  Peynir testeresi gibi bıçkılar kullanıyorlar ve mermeri peynir keser gibi kesiyorlar diyorsun. Hiç böyle bir şeye inanılır mı?</p>

  <p class="calibre1 sgc-1">PEDRO  Madem öyle, işin içine mucize katmak için testerenin dişsiz olduğunu ve bilenmediğini de söyliyeyim. Bu konu üzerinde fazla durduğuna göre tam olarak aydınlatayım. Taş üzerine çizilen çizginin üzerine kum ve su dökerler, böylece keserler. Yalnız bir kişi devamlı surette kum döker.</p>

  <p class="calibre1 sgc-1">JUAN  Yeşim çıkan Santa Domingo ve Silos’ta da aynisini yapıyorlarmış.</p>

  <p class="calibre1 sgc-1">PEDRO  Mümkündür. Duvarları önce kaba malzeme ile örüp mermer levhaları üzerine sonra yerleştiriyorlar. Santraç tahtasına benzetiyorlar veya bizdeki gibi tuğla yerleştiriyorlar. Mabedin içinde mermer değil yeşim ve somaki var.</p>

  <p class="calibre1 sgc-1">MATA  Zeminde de mi?</p>

  <p class="calibre1 sgc-1">PEDRO  Her yerde.</p>

  <p class="calibre1 sgc-1">MATA  Şu halde orası pek büyük değil?</p>

  <p class="calibre1 sgc-1">PEDRO  İçi onyedi bin kişilik. Cuma günleri büyük bir törenle namaz kılınır. O günlerde hükümdar veya vekili namaza gittikleri için onyedi bin kişinin camiden çıktığını gördüm.</p>

  <p class="calibre1 sgc-1">MATA  Ay bayılıyorum! Sen kime anlatıyorsun?&nbsp;Onyedi bin kişilik somaki ve yeşimden yapılmış kilise ha? Sen oradayken taşlara basıp kırmamaları için eteklerinden çekmedin mi?</p>

  <p class="calibre1 sgc-1">PEDRO  Benim kabahatim senin gibi kafasızlara böyle şeyler anlatmakta. Sen hiç Salamanka’da bulunmadın mı?</p>

  <p class="calibre1 sgc-1">MATA  Evet, ne olacak?</p>

  <p class="calibre1 sgc-1">PEDRO  Saat kulesini görünce kimbilir ne kadar şaşırmışsındır. O saat sana ve senin gibi anlayışı kıt kimselere ne kadar ince bir icad olarak görünmüştür. Dinle: Bir uçtan bir uca genişliği şeşhane menzili kadar olduğu halde mozayikle işli kubbesi sanki göğe asılıyormuş gibi yüksek görünüyor. Etrafında da direkleri yeşim ve somaki balkonları var. Her biri onikibin kişi alır.</p>

  <p class="calibre1 sgc-1">JUAN  Bu balkonların hepsi kilisenin içinde mi?</p>

  <p class="calibre1 sgc-1">PEDRO  Evet, yukarıya kadar, üstüste.</p>

  <p class="calibre1 sgc-1">JUAN  Anlaşılan fevkalâde bir şey. Görmek isteyen herkesi içeriye sokarlar mı?</p>

  <p class="calibre1 sgc-1">PEDRO  Müslüman olmayanlar bilmeden içeri girerlerse müslüman edilirler. Benim gibi özel bir durumu olanlar bunun dışındadırlar. Kapılarda bekleyen yeniçerilerin ellerine iki riyal verdin mi girebilirsin. başka türlü imkânsız. Yoksa hemen din değiştirirsin. Dehlize dokuz tane madeni kapı açılır. Ortada bulunanı en büyüğüdür. Bu kadar kalabalığı aldığına göre çok sayılmaz. Kapılara asılan çuha perdeler kırmızı renktedir. Çatısı kiremit yerine kurşunla kaplıdır. İbrahim Paşa’nın konağı da öyleydi.</p>

  <p class="calibre1 sgc-1">MATA  Gördüğünüz gibi, ben artık konuşmuyorum. Zira dünyada Tanrı‘nın yaratamıyacağı şey yoktur.</p>

  <p class="calibre1 sgc-1">PEDRO  Bu sözlerime hiç kuşkusuz inanabilirsin. Bana göre Ayasofya’nın büyük veya küçük olması hiç önemli değil. Gördüğüm ve dokunduğumu anlatıyorum.</p>

  <p class="calibre1 sgc-1">JUAN  Asil sınıfı bu camiye at veya katırla mı gider?</p>

  <p class="calibre1 sgc-1">PEDRO  Bineği olan biner. Katırla da giderler ama daha ziyade ata binerler. Katıra Yahudi hekimler binerler. Onlarda hayvanın kuyruğunu kesmek ayıptır. Ördürüp yana, üzenginin kayışına bağlarlar.</p>

  <p class="calibre1 sgc-1">JUAN  Eyerlerinde haşa var mıdır?</p>

  <p class="calibre1 sgc-1">PEDRO  Evet. Haşalar kırmızı ipek işlemeli, fakat ufaktır. Eyer takımları çok renkli olur veya gümüşle işlenir. Ufak ve güzeldir. Üzerlerine işlemeler görünsün diye örtü koymazlar. Efendi iner inmez seyis veya uşak yanında taşıdığı ince bir çulu, eyer kirlenmesin diye üstüne örter.</p>

  <p class="calibre1 sgc-1">MATA  İyi binici midirler? At üstünde iyi tutunabilirler mi?</p>

  <p class="calibre1 sgc-1">PEDRO  Hayır iyi binici değiller. Üzengileri büyük olduğu için hayvanın yanlarını iyi kavrayamazlar, bacaklarını açık tutarlar. Hayvan dört nala kalktığı zaman üzerinden düşmemek hünerdir derler ama devamlı surette oturup kalktıkları için kıçları ile eyeri döğerler. Atları her milletinkinden daha bakımlı ve enenmiştir. Bu yüzden ahırda yan yana, tepişmeden dururlar. Ekseriya kibarlar gümüş gem ve gümüşlü başlıklar kullanırlar. Eyerin kaşına pirinçten bir kap takılır.</p>

  <p class="calibre1 sgc-1">MATA  O ne işe yarıyor?</p>

  <p class="calibre1 sgc-1">PEDRO  Kasabada dolaşırken bir yerde durunca takımları temizlemek için içine bir sünger koyarlar. Kırda da torba vazifesini görür. İçine et, incir veya ekmek koyarlar.</p>

  <p class="calibre1 sgc-1">MATA  Fırça kullanmazlar mı?</p>

  <p class="calibre1 sgc-1">PEDRO  Evet ama sünger, haşayı ve eyer takımlarının meşinlerini daha iyi temizler. Uşak, duraklanan yerde atın tırnaklarını temizlemek için kullandığı süngeri kuşağının altından çıkarır.</p>

  <p class="calibre1 sgc-1">MATA  Silâh takımlarını da anlatır mısın?</p>

  <p class="calibre1 sgc-1">PEDRO  Onlar bizim silâh takımlarımızdan kullanmazlar. İçlerinde bazıları zırh gömlek ve gümüşle bezenmiş tulga giyerler. Yalnız tulgayı giyenler pek azdır. Çünki değmez. Keçe külahlar sert ve sağlam oldukları için demir başlıklar gibi kurşun geçirmezler. Kargılarının ucuna taktıkları canfes bayrakçıklar sayesinde Türk atlıları çok güzel, hem de çok uzaktan görünürler.</p>

  <p class="calibre1 sgc-1">MATA  Kimbilir, mızraklarının uçlarında bayraklar dalgalanan yüzbin atlı ne kadar gösterişli olur? Peki, mızrağı dayadıkları her hangi bir şey yok mudur?</p>

  <p class="calibre1 sgc-1">PEDRO  Silâh takımı olmayınca buna da lüzum kalmıyor. Yaya erler iyi nişancıdırlar. Haklı olarak burada da hafif şeşhaneleri çok kıymetlidir. Harbi ve kılıç ta kullanırlar.</p>

  <p class="calibre1 sgc-1">JUAN  Birçok defa toplarını gidecekleri yere kadar parçalanmış olarak götürüp orada tekrar dökdüklerini duymuştum.</p>

  <p class="calibre1 sgc-1">PEDRO  Bu da diğerleri gibi hikâye. Dünyada hiç bir kralın Türkler kadar topu ve topçusu yoktur. Buna taşıma teçhizatı da dahildir. İstanbul’da bir yana atılmış, artık kullanılmayan toplar bile bizim halen kullandıklarımızdan üstün diyebilirim. Sofi top ve tüfek kullanmış olsaydı, Türk’lerden baskın çıkardı.</p>

  <p class="calibre1 sgc-1">JUAN  Sofi dediğin Türk müdür?</p>

  <p class="calibre1 sgc-1">PEDRO  İran kralıdır. Muhammed’in soyundan gelir. Zaten İranlılar da müslümandırlar.</p>

  <p class="calibre1 sgc-1">JUAN  Peki, öyleyse neden Büyük Türk’le savaş halindeler?</p>

  <p class="calibre1 sgc-1">PEDRO  Sofi’ye göre İstanbul, Kahire, Trabzon İmparatorluklarının meşru varisi kendisidir. En eski müslüman olduğundan da Muhammed adına fetihlere girişmek, müslüman dinini korumak vazifesinin kendisine düştüğünü söylemektedirler. Büyük Türk’ün hıristiyandan inme, yarı hıristiyan ve adamlarının hepsinin hıristiyan çocuğu ve kendisinin de tam müslüman olmadığını söylüyor. Bu tutum Luther’ci Almanlara karşı savaş açan imparatorun tutumuna benzer.</p>

  <p class="calibre1 sgc-1">JUAN  Askerleri nasıldır?</p>

  <p class="calibre1 sgc-1">PEDRO  Hepsi savaşçı olmak üzere altmış bin atlısı var. Yoksulluğa alışkın oldukları için iki yıl bir kasaba ve köye ayak atmadan yaşayabilirler.</p>

  <p class="calibre1 sgc-1">JUAN  Piyadesi yok mu?</p>

  <p class="calibre1 sgc-1">PEDRO  Hiç yayası yok. Bu bakımdan Türklerden üstündür. Zira bugün burada yarın başka yerdedirler. Ekseriya Büyük Senyör’e baskın yaparlar. Geçtikleri yerleri dümdüz eder, ayakta bir bina, ekin ve insan bırakmazlar. Halkı kılıçtan geçirirler. Bütün bunları Büyük Türk yiyecek, içecek ve konaklayacak yer bulamasın diye yaparlar.</p>

  <p class="calibre1 sgc-1">MATA  Büyük Türk onlardan daha fazla bir ordu ile üzerlerine yürüse Sofi’yi yenemez mi? Sofi’nin topu ve piyadesi olmadığına göre..</p>

  <p class="calibre1 sgc-1">PEDRO  Sofi’ler meydan muharebesine girişseler dediğin doğru. Piyadenin rolü süvarinin saldırısını kırmak bakımından büyüktür.</p>

  <p class="calibre1 sgc-1">JUAN  Topçunun rolü daha büyük.</p>

  <p class="calibre1 sgc-1">PEDRO  İşte şimdi yanıldın. Denizde olsun, karada olsun meydan muharebesinde bilek ve tüfek iş görür. Topçunun vereceği zarar önemli değildir. Ancak kasabalara karşı hücuma girişilirse işe yarar.&nbsp;Bir delik açarak ordunun içeri girmesini sağlamak için surlarda, kulelerde, kalelerde önemlidir. Asıl tesirlisi piyadenin yaylım ateşidir. Orduda her boyda er bulunduğu için bu ateşe tesirli bir düzen kurdurmak kolaydır. Meselâ bir sıra diz çöker, arkasına kısa boylular, daha arkaya da uzun boylular geçerse, ateşe başladıkları zaman kurşunlar en az yarı yarıya isabet eder. Bundan kurtulabilen az olur. İranlı süvariler yavuz askerlerdir. Büyük Türk’ün bir milyon atlısına karşılık Sofi’nin altmış bin atlısı daha iyidir.</p>

  <p class="calibre1 sgc-1">JUAN  Öyleyse neden muharebe vermekten korkuyor.</p>

  <p class="calibre1 sgc-1">PEDRO  Topçu ve piyadeden korkuyor da ondan. Süvari siper kazıp yerleşen piyadeye saldıramaz ki.</p>

  <p class="calibre1 sgc-1">JUAN  Peki ama neden kaçak güreşmek hep Sofi’ye kalıyor?</p>

  <p class="calibre1 sgc-1">PEDRO  Söyleyeyim. Meydan muharebesine zorlamak için, Büyük Türk daima Sofi’nin arkasından koşar, o da kaçar ve elverişli bir yerde durur. İki ordu karşılıklı ordugâhlarını kurarlar. Büyük Türk, askerlerini ve toplarını dizer. Çatışma başladığı zaman çevirme harekâtını hep Sofi kazanır. Topu ve topçuyu gözetlemek zorunda olmayan Sofi ordusu savaş yönünden üstündür. Sıra meydan savaşına gelince çarpışmanın en kızgın zamanında Sofi yenilmiş gibi&nbsp;kaçmaya başlar. Tabii Büyük Türk arkasından kovalar ve bir dağın eteğinde sıkıştırır gibi olur. Aslında bu durumu Sofi hazırlar. Gece vakti ve beklenmedik bir anda Türk ordusunun topçuyu gözeten artçısına baskın yaparak Büyük Türk’ün toplarını bozar.</p>

  <p class="calibre1 sgc-1">JUAN  Kısacası, yenmek isteyince kaçar.</p>

  <p class="calibre1 sgc-1">PEDRO  Böyle davranmazsa kaybeder. Onlar için elverişli iş baskın ve oynak savaştır. Şüphesiz Sofi’nin elinde ateşli silâh olsa idi Türk’lerden daha fazla yer alabilirlerdi. Hıristiyan prenslerimiz Türklerle savaşmak isterlerse, İranlılarla savaş halinde olduğu zamanı seçmelidirler. Zira Türklerin hiç şansı yoktur.</p>

  <p class="calibre1 sgc-1">MATA  Bence en akıllıcası Sofi’yi gözetip, sen oradan ben buradan deyip, Türk’ü araya almak. Onlar hıristiyanlar arasındaki çekişmelerden faydalanıyorlar ama biz onlar arasındaki çekişmelerden faydalanamıyoruz.</p>

  <p class="calibre1 sgc-1">PEDRO  Tanrı‘nın emirlerine uysaydık, faydalanır ve kazanırdık. Tanrı‘yı dinlemiyoruz ki bunu yapalım.</p>

  <p class="calibre1 sgc-1">MATA  Türkiye’deki düğünlerden bahsettin ama kadınları anlatmadın. Orada kadın var mı?</p>

  <p class="calibre1 sgc-1">PEDRO  Hayır. Erkekler mantar gibi yerden biterler.</p>

  <p class="calibre1 sgc-1">MATA  Canım efendim, Türk kadınlarının giyiniş ve yaşayışlarından bahset demek istedim.</p>

  <p class="calibre1 sgc-1">JUAN  Mevzuu buraya getirmek için Matalas Callando’nun nasıl yarım saattir kıvrandığının farkındayım.</p>

  <p class="calibre1 sgc-1">MATA  Kadınların tenleri çok mu esmerdir?</p>

  <p class="calibre1 sgc-1">PEDRO  Hepsi bembeyaz ve güzeldir. Buna Rum ve Yahudi kadınları da dahil.</p>

  <p class="calibre1 sgc-1">MATA  Hayret, o kadar doğuda oldukları halde nasıl bembeyaz oluyorlar? Ben Hindu’lar gibi sanıyordum.</p>

  <p class="calibre1 sgc-1">PEDRO  Doğuya düşer ama sıcak değildir. İstanbul’un boylamı 55, arzı 45 derecedir ki soğuğu Bursos ve Valladolid’den daha az değildir.</p>

  <p class="calibre1 sgc-1">MATA  Bizimkiler gibi boyanırlar mı?</p>

  <p class="calibre1 sgc-1">PEDRO  Doğudan batıya, kuzeyden güneye süslenmeyen kadın yoktur. Hiç seksen yaşında olduğu halde kırksekiz yaşına yeni bastığını söylemeyen, çirkin olduğunu söylediğimiz zaman kızmayan kadın gördünüz mü? Türk kadınlarının haklı oldukları bir konu vardır ki orada kadına hiç önem vermezler ve mutfak aletlerinden farklı görmezler. Hiç bir konuda fikirlerini sormaz ve öğütlerini dinlemezler. Orada bizdeki gibi kadın yüzünden kavga ve bıçaklanma, ölüm yoktur. Bizdeki hanımların tavsiye mektupları gibi mektupların orada geçip geçmediğini sorarsanız, aşçı yamağının ricası, kadınların iltimasından daha tesirlidir, diyebilirim. Yalnız, hastalandığı zaman kendisine baktığım sultanın istekleri diğerlerinden farklıdır. Bunun dışındaki hanımlar, Büyük Türk’ün karılan bile olsalar, yerine getirilmiyeceğini bildikleri için, hiç kimseye iltimas etmezler.</p>

  <p class="calibre1 sgc-1">MATA  Allah için bu konuda baştan aşağıya haklılar. Biz de bu şekilde hareket etmiş olsaydık bütün kavga ve gürültü biter, kısa zamanda dünyanın hakimi olurduk. Üstelik de tam bir hıristiyan olacağımız için Tanrı‘nın yardımına ererdik.</p>

  <p class="calibre1 sgc-1">JUAN  Bu dediğine erişmene kadınların neden mani olduklarını anlayamadım. Ortada bir kötülük varsa neden kabahati kendimizde aramayalım?</p>

  <p class="calibre1 sgc-1">MATA  Sen de kadınların iltimaslarına son verilirse hıristiyanlık aleminde adaletin daha düzgün yürüyeceğine inanıyor musun? Bir hırsız veya haydudun filan manastırın baş rahibesinin veya filan kontun kız kardeşinin Benim uşağımın oğludur, ona ilişilmesin diye bir tavsiye mektubu yazdığı zaman, hırsız veya harami olmaktan kurtulduğu çok görülmüştür. Hakim de yüksek durumda bir hanımefendinin tavsiye mektubunda yazdığı uşağı olan adama yardım ederse, karşılık göreceği belirtildiği zaman ne şekilde hareket ediyor? Herkes gibi o da ilerlemek istediği için ya haklıyı hasız çıkarıyor, yahut iki tarafın uyuşmasını sağlamak üzere davayı uzatıyor, değil mi?</p>

  <p class="calibre1 sgc-1">JUAN  Dediklerin sadece tavsiye mektubu elde edenler içindir. Oysa ki herkes tavsiye edebilecek mevkide olan hanımların yanında çalışma şansına sahip değil ki,</p>

  <p class="calibre1 sgc-1">PEDRO  Hayır. Affedersiniz ama yanılıyorsun. Saraylıymış gibi konuşma. Kıraliçeden başlıyarak bilmem hangi hanımdan ısmarlama kâğıt isteyip de alamayan yok. Ismarlama arayan zerzevatçı kadının oğlu bile tavsiye mektubu verecek kadının ebesine veya kapıcısına başvurarak istediklerini sepet dolusu alır.</p>

  <p class="calibre1 sgc-1">JUAN  Tavsiye verebilecek kimse rahibeyse ebeyle ilgisi olmaz.</p>

  <p class="calibre1 sgc-1">PEDRO  O zaman mahallenin papazına gider, mektubu imzalatır. Bu insanların mektubu yazacakları şahsı tanımaları şart değildir. Madrid’e pek uzak olmayan bir yerde gördüğüm hakimin karısı hamile olduğundan, çocuğumuz düşebilir diyerek ölüm cezası verilen bir caniyi darağacından aldırttı. Kadının kocası katili olduğu yerde affetti ve cani, sanki hiç böyle bir suç işlememiş gibi oldu.</p>

  <p class="calibre1 sgc-1">MATA  Bizimkiler gibi Türk kadınları da sokağa çıkarken giyimli - kuşamlı, tantanalı mıdırlar?</p>

  <p class="calibre1 sgc-1">PEDRO  Daha da fazla, ama sokakta kendilerini kimse tanımaz.</p>

  <p class="calibre1 sgc-1">MATA  Neden?</p>

  <p class="calibre1 sgc-1">PEDRO  Sokağa çıkarken sımsıkı örtünürler. Dışarda kendilerini gören, babaları, kardeşleri bile tanıyamazlar.</p>

  <p class="calibre1 sgc-1">JUAN  Evde kendilerine hiç bakmadıkları için mi sokakta tanınmıyorlar?</p>

  <p class="calibre1 sgc-1">PEDRO  Dış giyimlerinde pek fazla bir değişiklik yoktur. Rahibeler gibi hep bir çeşit giyinirler. Manastırda bütün rahibeler yüzleri örtülü olarak önünüzden geçseler, kız kardeşinizi veya karınızı tanıyabilir misiniz?</p>

  <p class="calibre1 sgc-1">MATA  Tabii ki hayır.</p>

  <p class="calibre1 sgc-1">PEDRO  Tamam, işte Türk kadınları da tanınmazlar. Büründükleri çarşaf değişik renk ve değişik kumaştan yapılmış olabilir. Kimi açık, kimi koyu, kimi işlemeli, kimi ipekli, kimi ise çuhadandır. Kapınızın dışında, sokakta rastlayacağınız yüz kadının hiç değilse yarısı kendi karınızla aynı kıyafettedir.</p>

  <p class="calibre1 sgc-1">MATA  Türk erkekleri kıskanç mıdırlar?</p>

  <p class="calibre1 sgc-1">PEDRO  Pek çok. Karılarının bulunduğu yere kendi kardeşleri ve akrabalarını bile sokmazlar. Sinan Paşa Büyük Türk’ün kızına baktığım zaman, nasıl olduğunu, nasıl davrandığını, nabzını nasıl yokladığımı hep sorardı. Aynı şehirde oturduğu halde kardeşinin karısını görebilmek için, içinde bir kötülük olmadığını, sırf yengesine lâyık olan hizmetleri öğrenip yerine getirebilmek kaygısıyla, geçer akçe bir milyon vermeye hazır olduğunu söylerdi. Buna rağmen adetlere uymayı tercih ederdi.</p>

  <p class="calibre1 sgc-1">MATA  Şu halde evlerinden çıkabilme iznini nasıl alıyorlar?</p>

  <p class="calibre1 sgc-1">PEDRO  Başka türlü yapamadıkları için. Söylediğim gibi, dinleri baştan aşağı yıkanmayı emreder. Bu yüzden kışın bile haftalık bayramlarının arefesi olan perşembe günleri hamama giderler. Yolda gönlü çeken kendini bir maceraya kaptırır. Tanınmalarına imkân olmadığı için çekinmezler. Fakat zengin kimselerin ve ricalin durumu farklıdır. Kendi konaklarında hamamları vardır. Böylelerinin karıları ömürleri boyunca evlerinden dışarı çıkamazlar. Santa Clara rahibelerinden daha kapalı yaşarlar.</p>

  <p class="calibre1 sgc-1">MATA  Nasıl bu kadar kapalı ve yalnız yaşayabiliyorlar?</p>

  <p class="calibre1 sgc-1">PEDRO  İstedikleri kadar kalabalık var. Efendim Sinan Paşa’nın evinde altmış üç kadın vardı. Bundan daha fazla rahibesi olan manastır var mıdır?</p>

  <p class="calibre1 sgc-1">JUAN  Bu kadar kadını ne yapacak? Bir tanesi kâfi gelmiyor mu?</p>

  <p class="calibre1 sgc-1">PEDRO  Ne yaparlarsa yapsınlar, yine de şeytanın peşine takılıp cehenneme gideceklerine göre biraz dünyadan kâm almak istemelerini hoş görmek gerekir. Ne Senyörler, ne Krallar evlenirler. Linyaj ve Majora hakları yüzünden evlenmek mecburiyeti yoktur. Çünkü onlarda her ikisi de yoktur. Şu halde ne yaparlar diyeceksiniz. Aldıkları veya kendilerine hediye edilen cariyelerle yatarlar. Eğer oğlu olursa evlenirler. Ev kuranlar eğer vaziyetleri iyi ise kendileri için kadınlardan ayrı bir yer yaptırırlar. Kadınların odalarının pencereleri sokağa bakmaz. Rahibelerin hücrelerine benzer. Kadınların oturdukları yer ne kadar uzakta olursa o kadar kibarlık sayılır. Dinleri dört kadınla evli bulunmayı mübah sayar. İstedikleri kadar cariye de tutabilirler. Öbür senyörlerin yaşayışları hakkında Sinan Paşa’dan bilgi verirken bahsetmiştim. Türk veya hıristiyan hiçbir kimse, bunları gözleriyle görmüş olarak, buraya gelmemiştir. Bu yüzden sözlerimi yabana atmayın. Paşa’nın konağında bulunan altmış üç kadından dördünün oğullan olmuştur.&nbsp;Büyük oğlunun annesi hepsinin başıdır. Tıpkı baş rahibeler gibi. Konakta iç içe üç kapı ve her kapının önünde enenmiş iki zenci bekçi vardır. Bunlara ağa denir. En içteki kapıyı gözeten ise başlarıdır. Dairesi de oradadır.</p>

  <p class="calibre1 sgc-1">JUAN  Demek kapıcıları enenmişti?</p>

  <p class="calibre1 sgc-1">PEDRO  Üstelik hayvanlara yapıldığı gibi sadece hayadan değil, tamamen kökünden alınarak enenirler. Böylece emniyet ederler. Ağaların hepsi zenci değildir, beyazı da bulunur. Ufak bir köleyi çok severlerse, sakalı bitmesin diye, enetirler ve yaşlanınca kadınlara, içoğlanlara bekçilik ettirirler. Orada prenslere iyi bir hediye vermek istenirse enek sunulur. Bu yüzden hıristiyan esirler arasından beğendikleri çocukları seçip enetirler. Bir çoğu da bu ameliyata dayanamayıp ölür. Konağa bir hastayı görmek için gittiğimde Amadisin büyüleyici sesini ve tavrını takınıp ilk demir kapıdan çağırdığım haremağası çıkıp kim olduğumu öğrenirdi, beklememi söyler ve diğer haremağalarına haber verirdi. Üçüncü kapının haremağası eline bir sopa alır bütün kadınları odalarına tıkar, hastadan başka kimsenin görünmemesini tenbih ederdi. Baş kadın bile olsa merak edip beni görmek üzere kafasını uzatırsa sopayı yer, yıkılırdı.</p>

  <p class="calibre1 sgc-1">JUAN  O zenci herkesten yüksek mi?</p>

  <p class="calibre1 sgc-1">PEDRO  Evin efendisinden bile. Biri kapıdan gözetledi veya içeri girmek istedi diye idam ettirebilir. Herkes ona inanır. Beni hastanın yanına götürmek için kadınları odalarına kapatır. Ben de papazlar gibi, ayaklarımın ucuna basarak, sağa sola bakmadan giderdim. Bir müddet böyle sürdü. Sonunda Paşa’ya Benden ne kadar emin olabileceğinizi bilirsiniz, o kötü zenci bana neler ediyor, hastanın yüzünü görmediğim için gereken tedaviyi yapamıyorum diye şikâyet ettim. Paşa da hastanın gizlenmemesini ve yanında kimse bulunmamasını emretti. Böylece hastanın nabzına rahatça bakıyor, zenciye rağmen kan almak gerektiği zaman en uygun damarı bulmak için kollarının ikisini açtırıyordum. En elverişli dostluk haremağalarıyla olandır. Durumları yüksek olduğu için, onların delaletiyle istenilen şey elde edilebilir. Sultanın sarayında bulunan Mahmut Ağa İspanya’da-ki bütün Düklerden daha üstün ve daha zengindir. İpekli kaftanlar giyerek gezmeye çıktığı vakit yüz kadar uşak yanında giderlerdi.</p>

  <p class="calibre1 sgc-1">MATA  Senyör seninle veya benimle kalıyor diye kıskançlık yapmaz, saçsaça kavga etmezler miydi?</p>

  <p class="calibre1 sgc-1">PEDRO  Paşa haremin bir tarafında, ayrı bir odada kalır ve canının istediğini haremağası ile çağırtıp geceyi geçirir, sabahleyin de onlara görünmeden selâmlığa geçerdi. Haremden bir ay müddetle ayrı kaldığı da olurdu.</p>

  <p class="calibre1 sgc-1">JUAN  Ne kadar vahşi bir yaşayış. Bu altmış üç kadınla da temasta bulunur muydu?</p>

  <p class="calibre1 sgc-1">PEDRO  Bunların hepsi karısı değildi. Sadece yedi tanesiyle temasta bulunurdu. Öbürleri bizdeki kadın esirlere benzer. Esirlerden kendisine ayrılanlarla hediye edilenlerdir. Bunlar ev işlerinde yetiştirilir. Hepsi sırma işleme, yemek pişirme, nakış dikiş bilirler. Ayrıca çamaşır yıkamak ve ortalık süpürmek gibi işler de yaparlar. Senyör kölelerden birini memnun etmek isteyince onu cariyelerinden biri ile evlendirir. Tıpkı kavunu tadar gibi ilk kadın da kendisine düşer. Şunu söyliyeyim ki yoksul bir kimsenin kölesi olmak, Senyörün kölesi veya cariyesi olmaktan daha kötü değildir. Satılarak saraydan çıkanlar bile kendilerini azat edilmiş sayarlar.</p>

  <p class="calibre1 sgc-1">JUAN  Demek ki kadınlar kapalı tutulduklarından kocalarına bakmıyorlar mı?</p>

  <p class="calibre1 sgc-1">PEDRO  Ne bakması? Hasta yattığı yedi ay zarfında Sinan Paşa’yı tek bir kadın görmemiştir. Paşa da öyle. Üstelik de hasta yattığı bahçeli köşkün hemen yanındaki bölümde kaldıkları halde hanımlar paşanın nasıl olduğunu, baş haremağası vasıtasıyle benden öğreniyorlardı. Kirli çamaşırları haremağası toplayıp yıkamaya götürüyordu. Hastaya bakanlar içoğlanları ile uşaklardı.</p>

  <p class="calibre1 sgc-1">MATA  Peki durumları ayrı bir bölme yaptıramayacak kadar zayıf olanlar da karılarıyla ayrı mı yaşarlar?</p>

  <p class="calibre1 sgc-1">PEDRO  Hayır, birlikte fakat bir odayı kadınlara ayırarak yaşarlar. Ne kadar fakir olursa olsunlar, tek kadınla yetinmezler. Cariye almak isteyenler, büyük bir han vardır, oraya giderler. Hanın avlusunda her milletten, her gün ikibin cariye satışa çıkarılır. En güzelleri bile elli riyalden fazla etmez. Ancak yetmiş riyale satılanlar bir afet demektir.</p>

  <p class="calibre1 sgc-1">MATA  Yuları ve semeri ile bir eşşek daha fazla eder.</p>

  <p class="calibre1 sgc-1">PEDRO  Yine de alıcı bulamadıklarından, her gün sayıları artar. Oysa ki içoğlanı ikiyüz riyale satılır.</p>

  <p class="calibre1 sgc-1">JUAN  Bu bahsettiğin sınıftan olanlar evlerinde kanlarıyla birlikte mi yemek yerler?</p>

  <p class="calibre1 sgc-1">PEDRO  Evet. Yemeği bizde olduğu gibi kadınlar pişirir. Pek fazla olmamakla beraber bazı kadınların sözleri kocalarından daha geçerlidir. Bu da ayrıldığı takdirde biçilmiş olan ağırlığı veremiyecek durumdaki erkeklerin evlerinde olur. Sokaklarda kadınlar süzüle süzüle yürürler. Arkalarında terbiyeli terbiyeli giden bir düzine halayıkları bulunanlar ise gemi sahibi veya kaptan, yahut da saraya bağlı kimselerin karılarıdırlar.</p>

  <p class="calibre1 sgc-1">MATA  Burada hıristiyanlardan hoşlandıklarını söylüyorlar.</p>

  <p class="calibre1 sgc-1">PEDRO  Kocalarının bahsettiğim durumları yüzünden hıristiyanlara değil de zencilere karşı sevgi gösterirler. Sokakta lâf attığınız zaman kızmazlar. Büyük bir kısmı eviniz olup olmadığını sorar, yok derseniz ağır sözler söylerler. Var derseniz gizlice görmeye gelirler. Gelenler arasında reis karıları bile çıkar. Sizden hoşlanırlarsa kim olduklarını söylerler ve ilerisi için de söz verirler, aksi takdirde kendilerini daima gizli tutarlar.</p>

  <p class="calibre1 sgc-1">MATA  Kötü kadınlar da var mı?</p>

  <p class="calibre1 sgc-1">PEDRO  Kötü kadını ve arabulucusu olmayan millet yoktur. Kalabalık milletlerde de bunların sayısı fazladır. Çingene randevu evleri çoktur. Sürtük hıristiyan, Yahudi, Türk kadınları da pek çoktur. Bu kötü kadınlar arasında genelevlerde kalmayıp, sürtüklük etmedikleri halde aynı işi yapanlar da çoktur.</p>

  <p class="calibre1 sgc-1">JUAN  Kadınları ata binerler mi?</p>

  <p class="calibre1 sgc-1">PEDRO  Ekseriya tahtırevan şeklinde kapalı arabalarla gezerler. Ata binerler, fakat katıra binmezler. At üzerinde de yanlamasına değil, erkekler gibi bacaklarını açarak otururlar.</p>

  <p class="calibre1 sgc-1">MATA  Doğrusu bu güzel değil, kadına yakışmaz.</p>

  <p class="calibre1 sgc-1">PEDRO  Doğuda, Türk’ün hakim olduğu yerlerde bütün kadınlar şalvar giyer ve şalvarla yatarlar.</p>

  <p class="calibre1 sgc-1">JUAN  İyi bir âdet. İspanyol kadınları gibi Claque giyerler mi?</p>

  <p class="calibre1 sgc-1">PEDRO  Ne olduğunu bile bilmezler.</p>

  <p class="calibre1 sgc-1">MATA  Peki ne giyerler, nasıl giyinirler?</p>

  <p class="calibre1 sgc-1">PEDRO  Baş örtüsü hariç, erkekler gibi giyinirler. Ve dünyaya geldiklerinden beri hep ayni şekilde giyinmişlerdir denilebilir. Bizdeki gibi durmadan kıyafet değiştirmezler. Mümkün olduğu kadar hıristiyanların yaptıklarının aksini yapmaya çalışırlar. Onlara göre hıristiyanlardan ve hıristiyan âdetlerinden uzak kalındığı ölçüde Allah katında itibar kazanılır ve Muhammed’in dinine yaklaşılmış olunur. Bu yüzden yakasız mintan, bol şalvar, kıvrım kıvrım kollu kaput, dar ve uzun kaftan giyerler. Bize benzememek için sokakta ters yürüyebilseler onu da yapacaklardır. Onları bu yola sevkedenler de evliya gibi saydıkları hocalardır. Yolda gördükleri hocaya karşı yüzlerini çevirip yan yan birkaç atım atarlar. Yakasız mintanları pamuktan dokunmuştur. Başka bez kullanmazlar. Mintanın üstüne giydikleri zıbınların kolları dirseklere ve etekleri dizkapaklarına kadar uzanır.</p>

  <p class="calibre1 sgc-1">JUAN  Kolları neden o kadar kısa?</p>

  <p class="calibre1 sgc-1">PEDRO  Namaz kıldıkları için, abdest almakta zorluk çekmesinler diye.</p>

  <p class="calibre1 sgc-1">MATA  Zıbın uzun olunca pantolonu çekmek zor değil mi?</p>

  <p class="calibre1 sgc-1">PEDRO  Onlarda bizim gibi askılı potur giymezler. İnce bezden şalvar giyerler.</p>

  <p class="calibre1 sgc-1">JUAN  Üşümüyorlar mı?</p>

  <p class="calibre1 sgc-1">PEDRO  Kışın, altında temiz kalsın diye bir yün şalvar daha giyerler. İnce meşinden kırmızı veya sarı mesti de ayaklarına geçirirler.</p>

  <p class="calibre1 sgc-1">MATA  Neden?</p>

  <p class="calibre1 sgc-1">PEDRO  Ayaklarının daima temiz olması gerekir. Yazın giydikleri lâpçınlar ince deriden mor, kırmızı veya sarı renkte yapılır. Bizdeki kumaşların boyanışı gibi deriye çok güzel renkler verirler Kepenek yerine de dolama adı verilen, topuklara kadar uzun şeyler giyerler. Manto olarak uzun ferace veya kaftan giyerler. Giyimlerini mümkün olduğu kadar iyi kumaştan yaptırırlar. Kalite itibariyle yüksek olmamakla beraber, üzerine türlü nakışlar konmuş, gösterişli ve zarif çeşit çeşit kumaş dokunur. Kurşunî renkte seten, kıpkırmızı kadife, sırma işlemeli Şam kumaşları, İyi kaliteli ve parlak kumaşları da vardır. Fakat öbürleri gibi zarif olmadığı için Senyörler bile itibar etmezler.</p>

  <p class="calibre1 sgc-1">JUAN  Dediğin kumaşlardan bir elbiselik kaça mal olur?</p>

  <p class="calibre1 sgc-1">PEDRO  En pahalısı bir yana, diğerleri yirmibeş - kırk duka arasındadır.</p>

  <p class="calibre1 sgc-1">MATA  Ne kadar ucuz. Ben olsam yünlü ve ipekli yerine hep bunlardan giyinirdim.</p>

  <p class="calibre1 sgc-1">PEDRO  Ucuz dikiş diken usta terziler vardır. Elbiseyi baştan aşağıya diktikleri için hem güzel oturur, hem de dayanıklı olur.</p>

  <p class="calibre1 sgc-1">MATA  İş öyle bir dikişe kalırsa gene pahalıya mal olur.</p>

  <p class="calibre1 sgc-1">PEDRO  Bir dukadan fazla dikiş parası vermezler. Pek sık ve pek ince bir dikiş zannetmeyin. Serçe parmak uzunluğunda ve kıl inceliğindeki iğnelerle bir işçi bir elbiseyi iki günde bitirir. Zıbınınkiler gibi dolamanın da kollan dirseklere kadardır. Feracenin ve kaftanın kollarını dar ve uzun yaparlar. Gömleklerinin kolları da zıbın gibi kısadır ve dirsekle bilek arasındaki boşluğu kolluk takarak kapatırlar. Abdest alırken kolayca çıkarıp takarlar.</p>

  <p class="calibre1 sgc-1">JUAN  Bizim şehir halkı gibi şartlara bağlı olmadan, arzu ettikleri şekilde giyinmelerine memnun oluyorlardır.</p>

  <p class="calibre1 sgc-1">PEDRO  Lâpçın ve mestlerin gayet geniş konçarı var. Onlar bizim gibi uçları kopçalı bağ değil, çatmalı düğme kullanıyorlar. Ayakkabıları da kayık gibi sivridir. Tabanları tahta gibi sert olduğu için ayaklarından kolayca çıkar. Çeşme altında yıkandığı zaman, cam gibi, su çekmez. Ayakkabıların burnuna düzinelerle çivi çakar, topuklarına nal gibi demirler koyarlar.</p>

  <p class="calibre1 sgc-1">MATA  Yolda giderken gürültü çıkarmaz mı?</p>

  <p class="calibre1 sgc-1">PEDRO  Önemli değil. Burada ses çıkarmayan ayakkabılar yerine gürültülü olanlar kullanılsaydı böyle bir şey düşünür müydünüz? Giyimlerinden bahsederken herkesin aynı şekilde giyindiğini söylemiştim. Bu yüzden koca erken kalkarsa karısının, karısı erken kalkarsa kocasının elbisesini giyebilir. Elbise diktiren terziye, şurası şöyle, burası böyle olacak, şu yanma şunu, bu yanına bunu koyacaksın diye bir şey söylemezler. Yalnız üste giyilen şeye ipince bir astar konulur. Terzi ölçü almadan adama bir kere bakar ve bir de örnek alır o kadar.</p>

  <p class="calibre1 sgc-1">JUAN  Sivil, hoca, subay, er, hep topuklarına kadar uzun elbise mi giyerler?</p>

  <p class="calibre1 sgc-1">PEDRO  Evet. Rum, Yahudi, Macar, Venedikli, kısacası bütün doğu.</p>

  <p class="calibre1 sgc-1">MATA  Savaşırken zorluk vermez mi?</p>

  <p class="calibre1 sgc-1">PEDRO  Neden rahatsız olsunlar? Doğduklarından beri aynı şekilde giyiniyorlar. Gerekince eteklerini kuşaklarının altına sokuverirler. Senyörler kendilerine müjde veren veya iyi bir iş görene mükâfat olarak ipekli bir giyim verirler. Konaklarında bulunan terzi köleler durmadan elbise dikip hazırlarlar. Senyör bu elbiselerin her gün bir tanesini giyer ve çıkardıklarını dağıttırır. Sinan Paşa’ya baktığım zaman beşyüz elbisesi olduğunu saydım. Hediye etmek istediği kimseyi bana söyler, ben de ilgiliye giydirsin diye iç-oğlanına verirdim. Hediyeyi alan elbiseyi giyerek paşanın elini öpmesi ve armağanı getirene birşey vermesi gerekirdi. Büyük Senyör bir yere bir kumandanı atamak isteyince, kendisine elbiselerinden birini hediye eder, alan da teşekkür için gelip elini öperdi. Bu âdet için buralarda büyük bir yalan doğdu. Sırtında erguvan renkli bir elbise olmayan hiç kimse Büyük Senyör’ün elini öpemez ve kendisiyle konuşamaz diye uydurdular.</p>

  <p class="calibre1 sgc-1">MATA  Bu sözlere hâlâ inananlar vardır.</p>

  <p class="calibre1 sgc-1">PEDRO  Görmek için şöyle veya böyle giyinmek gerekir diye birşey yoktur. Giydiği şeyleri sık sık hediye eder ve bu şerefe erişenler verdiğini giyerek kendisinin elini öperler o kadar. Büyük Türk, Iran seferine çıkarken Sinan Paşa’yı İstanbul’da vekil bırakmıştı. Ayda bir veya iki ayda bir, o gün kuşandığı kılıçla sofasına konan ekmeği bir ulakla yolladığı zaman paşa çok sevinirdi. Kılıcın mânâsı adaletten ayrılmaması, ekmek de sevgi ve teveccüh demekti. Paşa bunları aldığı zaman sonsuz memnuniyet gösterirdi.&nbsp;Tam bu sırada kendisinden bir şey istenebilirdi.</p>

  <p class="calibre1 sgc-1">JUAN  Bizdeki kadar zerdeva, dişi tilki veya başka bir hayvan kürkü kullanırlar mı?</p>

  <p class="calibre1 sgc-1">PEDRO  Samur ve zerdeva bizdeki kuzu derisinden daha çoktur. Türkiye’de kışın kürk giymeyen Yahudi, Hıristiyan ve Türk yoktur. Herkes gücü yettiği kadar iyisini alır. Kürkler ucuz olduğu kadar çeşitlidir de. İyi bir zerdevayı yirmi veya otuz riyale alırsınız. Samur ise yüz, yüzelli arasındadır. Köstebek yedi riyale satılır. Hem dezerdevayı andırır. Tavşan ve kül renginde, havı bol kır faresi kürkü dört, erkek tilki üç, kuzu iki riyaldir. Havı erkek tilkininkine benzeyen ve ucuz olduğu için herkesin alabileceği çakal kürkü bir duka eder. Her Türk yolculukta kurt derisi kaplı gocuk taşır. On riyale alınır ve gösteriş bakımından zerdevadan farksızdır. Bizdeki kürklerden tek farkı bizimkilerde daha fazla deri kullanılması ki bu da bol yaptırmamızdan ileri geliyor.</p>

  <p class="calibre1 sgc-1">JUAN  Başlık ve kukuleta da kullanırlar mı?</p>

  <p class="calibre1 sgc-1">PEDRO  İşte erkekle kadın giyimi arasındaki tek fark bundadır. Kibarı, askeri, sivili herkes ayda bir defa traş olur, bıyıklara hiç dokunmazlar. Din adamları sakal uzatırlar. Kafalarını da tepede bir tutam saç bırakarak uzatırlar.</p>

  <p class="calibre1 sgc-1">JUAN  Neden?</p>

  <p class="calibre1 sgc-1">PEDRO  Savaşta vurularak kafaları kesilirse düşman, ağzına elini sokmasın, saçlarından tutarak kaldırsın diye. Düşman parmaklarının ağızlarına girmesi pek ağırlarına gidermiş.</p>

  <p class="calibre1 sgc-1">JUAN  Böyle saçma bir şeye hepsi inanırlar mı?</p>

  <p class="calibre1 sgc-1">PEDRO  Daha saçmalarına da kulak verirler. Başlarına giydiklerine gelince; en altta ince ve dikişli bir takke giyerler. Bunlar hapishanelerde yapılır. Üstte iki parmak kalınlığında buruşmasın diye arasına pamuk döşenmiş ipekten bir serpuş, daha üstte de Çalma dedikleri bir sarık vardır. Kimi büyük kimi ufaktır. Kibarlar kırk arşın uzunluğunda, gemiciler yirmibeş arşın uzunluğunda sarık sararlar. Sinan Paşa Divana giderken başka, çarşıda dolaşırken başka çeşit sarardı ama her ikisi de seksen arşından az değildi. Müftü, kazasker ve kadılar da öyle sararlar. Sarık sarmak bayağı marifet ister. Bu işle geçinen insanlar vardır. Sarık daima bembeyaz ve tertemiz olmalıdır. Ufak bir leke veya kusur olursa çözülüp yıkatırlar.</p>

  <p class="calibre1 sgc-1">JUAN  O kadar ağırlığı nasıl taşırlar?</p>

  <p class="calibre1 sgc-1">PEDRO  Hergün yapa yapa alışırlar. Saksağana bile tekrarlaya tekrarlaya konuşma öğretilir. Tıpkı damlaların zamanla kayayı oynatması gibi. Sarıklar için faydasız da denilemez, çünkü savaşta kelleyi korur. Açık bir başı yarmak o koca sarığı kesmekten kolaydır. Hayatında hiç Türk görmemiş bir kimse yandan görse kadın zanneder. Çünkü giyimleri uzun, başlıkları bembeyazdır.</p>

  <p class="calibre1 sgc-1">MATA  Türk kadınları saçlarını nasıl süslerler?</p>

  <p class="calibre1 sgc-1">PEDRO  Saçları uzundur ve omuzlarının üstüne&nbsp;dökülür. Bizim papazlar gibi alınlarının üstünü kırparlar. Sert, zarif, sırma işlemeli bir hotozu başlarının üstüne kondururlar. Çenelerinin altına uçlarını düğümleyerek hotozun ön tarafını kapatmayacak şekilde bir yemeni bağlarlar. Daha üste altın sırma ile işli bir tül atarlar. Alınlarında tacı andıran, klaptan-dan bir şerit sarılıdır. Boyunlarına iki veya üç defa doladıkları tülü durmadan düzeltirler.</p>

  <p class="calibre1 sgc-1">MATA  Başlıkları güzelmiş doğrusu.</p>

  <p class="calibre1 sgc-1">PEDRO  Pek de yakışır.</p>

  <p class="calibre1 sgc-1">JUAN  Bunu bizimkiler bilseydi kendilerininkileri bırakıp aynısını yaparlardı.</p>

  <p class="calibre1 sgc-1">PEDRO  Broşdan hoşlanmazlar ama taşlar son derece ucuz olduğu için kıymetli taşlarla süslü altın gerdanlık, bilezik ve küpe, orta halli olanlarda bile bulunur. Üzerlerinde ikibin duka değerinde mücevherle düğüne ve hamama gittikleri bile olur.</p>

  <p class="calibre1 sgc-1">MATA  Zannedersem sen de aralarında bir Pedro idin?</p>

  <p class="calibre1 sgc-1">PEDRO  Allah beni kahretsin bir tanesine bile kötü gözle baktıysam. Düğünde bulunduğum zaman kadınlar benden kaçmazlardı. Bir hanıma bakmaya gittiğim zaman kadınlar etrafımda halka olur beni ortalarına alırlardı. Bunlardan bazıları Rumca, Türkçe, İtalyanca kimi de gayet ince bir İspanyolca konuşurdu. İspanyolca konuşanlar her gün Engizisyon’dan korkarak Aragon ve Valansiya’dan eşleri ve varlıkları ile kaçıp gelen Moriscolardandı. Bütün bunları gördüğüm için bana İspanya’dan az Yahudi kaçıyor dediğiniz zaman inanmıyorum. Pek çok müslüman ve Yahudinin kaçtığını hıristiyan âleminden bize gelen haberlerden öğreniyorum. Beatriz Medez adında Portekizli bir kadın İstanbul’a gelmiş Kadın çok zengin olduğu için beraberinde kırk at ve çoğu İspanyol kadın ve hizmetçi dolu dört büyük bir yaylı getirmişti. İspanya’nın düklerinde bile o kadar kapı halkı bulunmaz. Kendini emin bir yere atmak istiyordu. Ve-nedikte Büyük Senyör’le temasa girişerek gelebilme müsaadesi almıştı. Bütün arzusu adamlarının Yahudiler gibi takke giymeyip Venedikliler gibi giyinmeleriydi. Büyük Türk ise böyle bir haraç vericiyi kaçırmamak için müsaadeyi verdi. Başka şeyler de isteseydi onlara da peki derdi.</p>

  <p class="calibre1 sgc-1">JUAN  Bütün bunlar kadına ne kazandırıyordu?</p>

  <p class="calibre1 sgc-1">PEDRO  Pekçok şey. Yahudiler hıristiyanlara göre düşük durumdalar. Hıristiyan gibi giyinirlerse Yahudilerin durumuna düşmeyeceklerdi.</p>

  <p class="calibre1 sgc-1">JUAN  Bütün Yahudiler orada da başlarına kukuleta takmazlar mı?</p>

  <p class="calibre1 sgc-1">PEDRO  Başlarına giydikleri şey Türklerinki gibi. Yalnız onlarınki daha ufak ve tanınmalarının kolay olması için rengi sarıdır. Safran sarısı. Rumlar mor renkte giyerler. Beklemediğim bir anda Beatriz’in&nbsp;bütün maiyetiyle Yahudi olduğunu ve Grasia De Luna ismini aldığını öğrendim. Oraya gelmesinden bir sene sonra, 1554 yılında bir erkek yeğeni geldi. İmparatorun ve Fransa saraylarının itibarlı bir kimsesi idi, buna lâyıktı da. İyi binici, iyi dost, iyi atıcı, okumuş bir adamdı. Kendisini İspanya’da, İtalya’da Flandr’da tanınmış ailelerden tanımayan yoktu. İmparator kendisine şövalyelik bile vermişti. Hanımın üçyüzbin duka drahoması olan tek kızını almak için şeytana uyup sünnet olan bu adamın ismi Don Juan Micasdı. Bugünkü adı Yasef Nasidir. Adamları da Don Samuel, Don Abraham. Don Salomon isimlerini aldılar. Hıristiyanlıktan ayrılmadan önce kendisini görmeğe gider, bir kaç riyal için şeytana uymamasını, o parayı şeytanın tekrar alacağını söylerdim. İnanmış gibi göründüğü için ben de artık teyzesini görmeye gitmeyeceğini zannederdim. Çok geçmemişti ki şeytana uyduğunu öğrendim. Neden böyle yaptın? deyince de engisizyonun takibinden bıktığı için yaptığını söylerdi. Oysaki orada kaldığı için engisizyon kendisini daha çok takip edecekti. İki ay bile geçmeden pişmanlık duyduğu için ağladığını gördüm. Ama şeytan onu para ile teselli ediyordu.</p>

  <p class="calibre1 sgc-1">JUAN  Türklerin eğlenceleri nasıldır? Atlı savaş oyunları var mıdır?</p>

  <p class="calibre1 sgc-1">PEDRO  Hayır. Oyunda lâzım olan malzemeleri kullanmazlar.</p>

  <p class="calibre1 sgc-1">JUAN  Paskalyalardan başka dinî bayramları ve umumî eğlenceleri var mıdır?</p>

  <p class="calibre1 sgc-1">PEDRO  Yoktur.</p>

  <p class="calibre1 sgc-1">MATA  Duyduğumuza göre Senjan gününü büyük bir törenle kutlarlarmış.</p>

  <p class="calibre1 sgc-1">PEDRO  Yanlış. Bizim azizlerimize karşı saygı duyarlar ama kutlamayı günah sayarlar. Sen Piyer, Sen Pol ve Sen Jan’ın iyi insan olduğuna inanırlar, saygı duyarlar. Fakat kutlama günleri yoktur. Yalnız Sen Jorj’u adamakıllı kutlarlar ki bu da bizdeki 23 Nisan’a rastlar.</p>

  <p class="calibre1 sgc-1">JUAN  Sen Jorj’u neden kutluyorlar?</p>

  <p class="calibre1 sgc-1">PEDRO  Türk evliyası ve Türk Şövalyesi olduğunu, hıristiyanların hile ile kendilerinden aldıklarını söylerler.</p>

  <p class="calibre1 sgc-1">JUAN  Onlar da Sen Jorj mu derler?</p>

  <p class="calibre1 sgc-1">PEDRO  Hıdrellez derler ve savaşçılar kendisini sivillerden daha fazla sayarlar. Büyük Senyör Macaristan’a veya Sofi’ye karşı sefere çıkacağı zaman o güne getirebilmek için bazen yolculuğunu bir iki ay&nbsp;kadar geriye veya ileriye attığı olur. Bu günde savaşa başlanırsa kazanılacağına inanırlar. Bizdeki budalaların Sen Jan günü yaptıkları gibi, erkek, kadın onun uğruna bir fincan kan aldırırlar. Hıdrellez günü kan aldırmak için Sinan Paşa’nın konağındaki kadınların bana hediye ettikleri gömlek ve mendiller bir yıllık ihtiyacımı karşılardı. O gün, iki berberle birlikte, konağa giderdim. Kadınlar örtülü vaziyette ikişer ikişer yanıma gelirler, yerlere veya bir tekneye bol bol kan akardı. Ben kıpırdamamaları için, kollarını ovalardım, berberler de hacamat ederlerdi. Güçleri yettiği kadar herkes bana birşeyler verirdi. Kimi gömlek, kimi şalvar, kimi de mendil getirirdi.</p>

  <p class="calibre1 sgc-1">MATA  Tuhaf şey, Bayramları, törenleri yoksa nasıl vakit geçirirler? Oyun oynayarak mı?</p>

  <p class="calibre1 sgc-1">PEDRO  Çok az oyun oynarlar. Muhammed’in bayrağı altına toplanmış olan bütün insanlara dört deste kâğıt yeter. Müslüman olmadan önce kumarbazlık eden bir külhanbeyi olursa oyun oynamak için bir Yahudi veya Venedikli arar. Bazı gemiciler, bizim dama oyununa benzer bir oyunu bezin üzerine kareler çizerek oynarlar. Fakat sırf oyalanmak için, parasız oynarlar. O da pek nadir olarak, deniz durgun iken, bizdeki çocukların çakıl taşları ile oynadıkları gibi.</p>

  <p class="calibre1 sgc-1">JUAN  Neden oynamıyorlar? Nasıl bir sebep ileri sürüyorlar?</p>

  <p class="calibre1 sgc-1">PEDRO  Geçen gün de söylediğim gibi, Tanrı‘ya karşı saygısızlık, vaktini boş yere geçirmek, başkasına zarar vermek ve nefsini alçaltmak gibi sebeplerden.</p>

  <p class="calibre1 sgc-1">MATA  Şu halde bütün zamanlarını yemekte harcıyorlar ki bu da pek iyi bir şey değil.</p>

  <p class="calibre1 sgc-1">PEDRO  Türkler kadar yemekten zevk duymayan, yemek işlerine değer vermeyen millet yeryüzünde yoktur. Kral, prens veya senyör olsun günde üç öğün için bir saatten fazla zaman harcamazlar.</p>

  <p class="calibre1 sgc-1">MATA  O yok, bu yok, o halde geriye bir şey kalıyor, o da uyumak.</p>

  <p class="calibre1 sgc-1">PEDRO  Yaptıkları şeyler arasında en azı uykudur. Şafak söker sökmez uyanırlar, güneş hiç kimseyi yatağında yakalamaz. Nelerle uğraştıklarını aralarından üç dört yıl bulunmuş bir kimse olarak söyleyeyim. Esnaf bütün sene dükkân işleri ile uğraşır.</p>

  <p class="calibre1 sgc-1">MATA  Hafta tatillerinde de mi?</p>

  <p class="calibre1 sgc-1">PEDRO  Tatillerde Ayasofya’ya veya başka bir camiye Cuma namazına, eş - dostu ziyarete giderler. Birlikte yemek yerler ve gezmeye çıkarlar. İş zamanı konuşamadıkları mevzuları konuşurlar. Bizim papazlar gibi hocaları oyun ve eğlenceye iştirak etmezler. Matbaaları olmadığı için dinî görevleri dışında kitap yazar, okurlar. Adalet görevlilerinin ise hiç vakitleri yoktur. Silâhşorler silâh talimleri sırasında yumurtayı vurmakla kalmayıp, kılı yarmaya uğraşırlar. Savaş olmadığı zaman hayatlarını kazanmak için bir sanat elde etmeye uğraşırlar. Gündeliklerini arttırmak için sokakta atla gezinerek Paşalara, Sancakbeylerine uğrar, bağlılıklarını bildirerek hediye koparmaya çalışırlar. Krallar ve Paşaların da, koca imparatorluğu idare etmenin zorluğundan, oyun ve eğlencenin ayıracak vakitleri olmaz.</p>

  <p class="calibre1 sgc-1">JUAN  Bunlar bir millet için büyük fazilettir. Bizler için de utançtır.</p>

  <p class="calibre1 sgc-1">PEDRO  Oralardan dönen maskaraların sözlerine inanıp kafalarınızı boş yere yormayın. Bunlar esir oldukları için kürek çekerken karşılaştıkları sert muameleye göre anlatırlar. Nasıl ki işe yaramayan askerler kumandanları kötüleyip bütün suçu onlara yüklerlerse, aslında tutsak olanlardan oralar hakkında doğru bilgi elde edilemez. Çünkü esirler evlere giremezler. Onlar ancak hapishaneyi görebilirler. Ben görmüş olduğum dünyanın üçte birine yakın yerlerde daha faziletli insanlara rastlamadım. Görmediğim yerlerde ve Hindistan’da da olabileceğini sanmam. Şüphesiz, Muhammed’e inandıkları için, cehennemi boylayacaklar ama aslında dediğim gibi insanlar. Oyun oynamadıklarına göre vakitlerini geçirecek bir şey bulamazlar sözü pek tuhaftır.</p>

  <p class="calibre1 sgc-1">JUAN  Saat kaçta yatarlar?</p>

  <p class="calibre1 sgc-1">PEDRO  Karanlık bastırdıktan iki saat sonra, yaz olsun kış olsun, mutlaka yatarlar. Yatsı namazını kıldıktan sonra hemen yatağa girerler. Gün ağarırken sabah namazını kılmak üzere kalkarlar. Bir kısmı kalkıp, bir kısmı da uykuya devam eder sanmayın. Erkek, kadın, küçük büyük herkes aynı saatte kalkar.</p>

  <p class="calibre1 sgc-1">MATA  Yatakları ne şekildedir? Yerde yattıklarını söylemişlerdi.</p>

  <p class="calibre1 sgc-1">PEDRO  Doğru ama, yatakları bizimkilerden daha rahattır. Karyola yerine halıların üstüne döşek denilen fitilsiz bir şilte ve onun üstüne de yumuşak bir şilte koyar, üzerine çarşaf yayarlar. Üzerlerine yorgan örterler. Üstü ipekli, altı bezden kumaşla bu yorganı kılıflayıp kirlendikçe değiştirirler. Kılıfın alt kısmı dört yandan kıvrılarak yorganı kavrar. Döşekler bir kişilik, dar olduğu için ipekli kısım fazla kumaş istemez ve ucuza malolur. Bu anlattığım halleri vakitleri iyi olanlarınkidir. Çok soğuk olursa uzun havlı mor ve kırmızı renkte battaniye kullanırlar.</p>

  <p class="calibre1 sgc-1">PEDRO  Duvarlar kaplı mıdır?</p>

  <p class="calibre1 sgc-1">PEDRO  Ancak Kral ve oğlu duvarları kaplatır. Burun için ipekli giyim kumaşları kullanılır. Diğer insanlar, bizim yaptıklarımızın aksini yaptıkları için, yeri halı ile döşeyip duvarları bembeyaz bırakırlar.</p>

  <p class="calibre1 sgc-1">JUAN  Halıları nasıldır?</p>

  <p class="calibre1 sgc-1">PEDRO  Pek ince dokunuşludur. Bizde duvarları süslemek kibarlık olduğu gibi onlarda da yerleri süslemek kibarlıktır. Bu yüzden, biraz önce de söylediğim gibi ayaklarını tertemiz tutarlar. Bir eve ayakkabı çıkarılmadan girilmez. Bunu sırf halıları kirletmemek için yapmıyorlar. Durmadan ayakkabı çıkarıp giyme mecburiyeti yüzünden ayağa kolay giyilen pa-puçlar kullanırlar.</p>

  <p class="calibre1 sgc-1">MATA  Ayakkabıları nerede çıkarırlar?</p>

  <p class="calibre1 sgc-1">PEDRO  Herhangi bir odaya girerken ayakkabılarını çıkarıp kapı önüne koyarlar. Bizden farklı olan diğer hususiyetleri de iskemlede oturmayışları. Hanımlarımız gibi halı yastık döşeli kerevetlere yaslanırlar.</p>

  <p class="calibre1 sgc-1">MATA  Nereye oturuyorlar?</p>

  <p class="calibre1 sgc-1">PEDRO  Mindere.</p>

  <p class="calibre1 sgc-1">MATA  O kadar alçakta mı?</p>

  <p class="calibre1 sgc-1">PEDRO  Yerle bir seviyede.</p>

  <p class="calibre1 sgc-1">MATA  Ne biçim?</p>

  <p class="calibre1 sgc-1">PEDRO  Terzilerin peykeler üzerinde bağdaş&nbsp;kurarak oturdukları gibi otururlar. Pek terbiyeli kişiler, karşılarında bulunan yüksek durumdaki kimselerin emirlerine göre diz çöker ve kalçalarını topuklarına dayayarak otururlar. Buna alışkın olmayanlar ayakta kalmayı tercih ederler.</p>

  <p class="calibre1 sgc-1">MATA  O şekilde oturmaktan yorulmazlar mı?</p>

  <p class="calibre1 sgc-1">PEDRO  Ben bile alışkın olmadığım halde yorulmadan bütün bir gün oturabilirim. Daha anne kucağında alışanlar için zaten mesele yok.</p>

  <p class="calibre1 sgc-1">JUAN  Yüksek durumda olanlara da mı iskemle yok?</p>

  <p class="calibre1 sgc-1">PEDRO  Vardır. Macaristan, Venedik, Floransa Fransa elçileri gibi hıristiyan senyörleri oturtmak için bulundurulur. Bunları, âdetlerini bildiklerinden, pek güzel süslenmiş, bizdeki gibi koltuklara geçirirler. İstedikleri zaman kendileri de otururlar. Günah değildir, sadece alışamadıkları için oturmazlar.</p>

  <p class="calibre1 sgc-1">JUAN  İstanbul’da ne kadar elçi vardır?</p>

  <p class="calibre1 sgc-1">PEDRO  Fransa Kralı Türklerle dost olduğu için devamlı bir elçi bulundurur. Bundan önceki D’Aramondu. Şimdiki de de Codignatdır. Macar elçisi Juan Mariadır. Söz gelmişken bu elçiyle ilgili bir şey anlatayım. Bu size savaş konusunda Türklerin ne kadar ihtiyatlı olduklarını gösterir. Juan Maria yıllardan beri elçilik etmekteydi. 1552 yılında Türklerle savaş başlayınca elçiyi bir kuleye kapattılar. Bir yıl çarpıştıktan sonra anlaşma yoluna girdiler. Büyük Türk, Sofi’ye karşı büyük bir harekete hazırlandığı için barışı görüşmek üzere, Juan Maria’yı yolladı. Macaristan’a varan elçi barış şartlarını kabul ettirdikten sonra elçiliğinin çok uzun sürdüğünü ve sıhhatinin bozulduğunu ileri sürerek başka bir yere tayinini istedi. Kulede tutuklu olduğu zaman kendisine bakmıştım. Macaristan Kralı barışı kabul etti ve şartları Viyana Piskoposu ile yolladı. Piskopos İstanbul’a gidip heyetini takdim edince Büyük Senyör Juan Maria’yı sordu. O da hasta olduğu için kendisini yolladıklarını söyledi. Büyük Türk elçi olarak Juan Maria gelmezse anlaşmanın bir satırını bile imzalamayacağını söyledi. Piskopos bu sözü krala iletti, kral da buna lüzum görülmediğini, gönderdiği elçinin çok yüksek bir şahsiyet olduğunu ve Zat-ı Şahaneleri kendisiyle görüşürlerse memnun kalacağını, yazdı. Büyük Türk diretti. Paşalar, buna neden bu kadar önem verildiğini sordukları zaman yarı öfkeli: Nasıl olur da benim divanımda böyle gaflet sahibi bulunur? Yıllardır içimizde kalarak her şeyimizi bilen bir kimsenin düşman meclislerinde bize karşı&nbsp;tutulması, tesirli olabilecek yerleri öğretmesi sizce önemsiz midir? Sözün kısası Juan Maria ölü veya diri gelmedikçe bir maddeye bile imza atmam dedi. Sonunda, belirli bir zaman içinde gelmezse hükümsüz kalacaktır, kaydıyla anlaşmayı imzaladı.</p>

  <p class="calibre1 sgc-1">MATA  İşte bu yüzden daima kazanıyor, hiç yenilmiyorlar. Bana göre Büyük Türk’ün düşüncesi hiç bir prensin aklına gelmezdi. Kendisini tanımıyorum ama öğütleri tutulacak, sağlam görüşlü bir insan olduğu fikrindeyim. Bizde böyle düşüncelere önem vermezler. Nitekim ömrü boyunca dümbelek, gitar ve santur dinlemiş, hiç davul ve borazan sesi duymamış bir insanı, hatır sayarak kumandanlığa, askeri müşavirliğe getirirler. Düşünün, savaşta bunların tutumlarından ve öğütlerinden ne hayır gelir?</p>

  <p class="calibre1 sgc-1">JUAN  Kör kılavuzun arkasına takılan yandı. Bence de görgüsüz kişilerin sözlerine değer vermemek gerekir.</p>

  <p class="calibre1 sgc-1">PEDRO  Prens Ânibal’ın Afrika’da ünlü bir filozofu dinlemeye gittiği zaman verdiği cevabı biliyor musunuz?</p>

  <p class="calibre1 sgc-1">JUAN  Hayır.</p>

  <p class="calibre1 sgc-1">PEDRO  Filozof, dinleyen insanın kim olduğunu öğrenince konuyu savaşa yöneltmiş. Savaşta kral ve generallerin nasıl davranmaları, askerin düzenlenmesi, saldırı ve geri çekilmelerde ne yapılması gerektiğini anlatmış. Dinleyenler memnun olmuşlar ve Anibal’e fikrini sordukları zaman beğenmediğini, çünkü savaş konusunda ders vermenin büyük savaşlar kazanmış kişilere düşeceğini, ömrü boyunca değil bir ordu, hattâ bir silâhlı er bile görmemiş bir insana düşmeyeceğini, bu adamın bir filozof değil, bir budala olduğunu söylemiş. Kendisini haklı bulmuş ve verdiği cevabı herkes beğenmiş.</p>

  <p class="calibre1 sgc-1">MATA  Ben de beğendim. Hıristiyanlar arasında da bütün gördükleri sırık ve kılıç oyunlarından ibaret olduğu halde durmadan savaştan bahsedenler çoktur.</p>

  <p class="calibre1 sgc-1">PEDRO  Öyleleri vardır ki işi cirit oynamak olduğu halde askere gidince kargının hangi elle tutulacağını bilmezler.</p>

  <p class="calibre1 sgc-1">JUAN  Ne diyelim? Allah ıslah eylesin. Venedik ve Floransa’nın da elçileri var mıdır?</p>

  <p class="calibre1 sgc-1">PEDRO  Türklerle barış halinde olan bütün kral, prens ve beyliklerin elçileri vardır. Venedik ve Floransa elçilerine Balyos derler. Bunlar Galata’da oturan kendi tüccarlarının dâvalarına bakarlar.</p>

  <p class="calibre1 sgc-1">MATA  Tüccarlar çok mudur?</p>

  <p class="calibre1 sgc-1">PEDRO  Bin haneyi bulurlar.</p>

  <p class="calibre1 sgc-1">MATA  Esirlere bir faydaları dokunur mu?</p>

  <p class="calibre1 sgc-1">PEDRO  Aksine kötülükleri dokunur. Bizim krala da öyle. Zincire vurulan bir esiri görünce hemen kaçarlar, esir bir şey söylemek isterse cevap vermezler. Esirler için gönderilen kurtarma akçesinin üzerine yatıp iki yıl kullandıktan sonra esir öldü veya fidyeyi az buluyorlar diye iade ederler. Bunları söylerken duyduklarımı anlatıyorum sanmayın. Bu meselelerin dört tanesiyle şahsen uğraştım. Orada olsaydım daha çok da uğraşırdım. Üç senede bir Balyos değişir. Sinan Paşa’ya tercümanlık yaptığım zamanda öğrendiğim iki şeyi de anlatayım. Biri yeni tayin edilen Venedik elçilerinin itimadnameleriyle ilgili. Yeni gelen elçinin tirşe üzerine yazılı olan itimadnamesinde şöyle yazıyordu…</p>

  <p class="calibre1 sgc-1">MATA  Ben bu lâflardan bir şey anlamadım.</p>

  <p class="calibre1 sgc-1">PEDRO  Juan de Voto a Dios’a sor anlatsın.</p>

  <p class="calibre1 sgc-1">MATA  Kudüs’e giderken Venedik’ten geçmediği için o da bilmez.</p>

  <p class="calibre1 sgc-1">PEDRO  İspanyolcası şöyle: Tanrı‘nın izniyle, Venedik Doju olan biz Marco Antonio Trevisan, pek devletli Osmanlı İmparatorunun Deniz Beylerbeyi ve İstanbul’da Vekili muhterem Sinan Paşa’ya içten selâmlar ve saadetler diledikten sonra, Büyük Senyör’ün nezdinde Balyos olarak asil ve sevgili dostumuz Antonio Erizzo’yu, Domenico Trevisan’ın yerine tayin ettiğimizi bildiririz. Padişah ile aramızdaki dostluğa uygun şekilde vazifesini yapacak olan elçimize itimad edilmesini ve söyleyeceklerinin bizim sözlerimiz olarak kabul edilmesini rica ederiz. Allah’tan uzun Ömür ve saadetler dileriz. Dojlar sarayı, yıl Milâdi 1554, ay Nisan 16</p>

  <p class="calibre1 sgc-1">MATA  Doğrusu gerekeni kısaca söylemiş.</p>

  <p class="calibre1 sgc-1">PEDRO  Elçilerin söyleyecekleri arasında bizde bilinmeyen ve üzerinde durulmayan bir nokta vardır. Elçiler her ay denizden veya karadan Venedik’e bir rapor gönderirler. Aynı şeyi bizim elçilerimiz de yaparlar. Yalnız balyoslar kendi hükümetlerinden her ay aldıkları yazıyı Büyük Senyör’e, kendisi yoksa vekiline götürerek Türkiye dışında olup bitenlerden bilgi verirler. Meselâ İspanya kralı şuradadır, bu kadar askeri vardır, şu işin peşindedir; Fransa kralı filân yerdedir, şu kadar kuvveti vardır, falanın hakkından gelmiştir;&nbsp;Papa bunu yapmıştır, filânca prens ayaklanmıştır gibi şeyler. Böylelikle buralarda olup biten şeylerin hepsinden Büyük Senyör’ün haberi olur. Bunları şuradan buradan öğrenmiş değilim. Büyük Türk İran seferinde iken Sinan Paşa’ya İtalyanca raporlar okur ve kendisine gönderilmek üzere Türkçe’ye çevirerek anlatırdım.</p>

  <p class="calibre1 sgc-1">MATA  Herhalde bizim krallar da Venediklilerden Türkler hakkında bilgi alıyorlardır.</p>

  <p class="calibre1 sgc-1">PEDRO  Türklerin temkinli olmaları yüzünden dediğin olmaz. Venedikliler Divan’da görüşülenleri öğrenemezler. Bu bakımdan kendi aralarında da tedbirlidirler. Sefere çıkmadan önce Donanma kumandanı bile gideceği yeri ve günü bilmez.</p>

  <p class="calibre1 sgc-1">JUAN  Nereye gideceklerini bilmeden nasıl yola çıkar?</p>

  <p class="calibre1 sgc-1">PEDRO  Bunun nasıl yapıldığını anlatayım. Gemilerin açılacağı gün Büyük Türk, Donanma Kumandanına hil’ât giydirir ve eliyle mühürlediği emri, kurmayı ile birlikte belirli bir yere gittikten sonra açmasını ve emrini yerine getirmesini söyler. Sinan Paşa Trablusgarb’ın alınmasını sağlayan sefere çıkarken ne yapacağını bildiren kapalı talimatı Sicilya’daki Rigoles hisarı yakınlarında açması, oraya kadar kimseye sataşmaması emrini almıştı. Talimat ta Sicilya Kral Naibi Juan De Vega’ya elçi gönderip aralarındaki anlaşmaya aykırı ve haksız olarak aldıkları Afrika kasabasını geri vermelerini söylemesi, red cevabı alırsa istediği yerleri vurması yazılıydı. Juan De Vega ise O yer Büyük Türk’ün değil Dorgut’undur. Dorgut’tan almakla isabet ettik. Bu meselede herhangi bir şey yapamam. Fakat İmparatora yazarak cevabını bekleyeceğim dedi. Sinan Paşa kimseyi dinlemeyen, başına buyruk davranan Korsan Dorgut’un hakkından gelmek yetkisini de almıştı. Beklediği karşılık gelmeyince, Paşa’nın Rigoles’i ve Kalabriya kıyılarını vurmaya başladığı zaman Dorgut yetişmişti. Bazıları oniki, bazıları da onaltı gemisi varmış derler. Paşa kendisini iyi karşılamış ve külhani yaman kaptan olduğundan birlikte çalışmayı teklif etmiş. Malta’nın bitişiğindeki Gozzo adasını birlikte vurup altıbin kişiyi kaldırarak Trablusgab’a saldırmışlar. Fransız vali hıyanet ederek, Sen Jan şövalyelerini serbest bırakırsa şehri teslim edeceğini söylemiş. Yine de şövalyelerin hepsi kurtulamamışlar. Trablus’un alınmasından Paşa Dorgut’u affetmiş ve birlikte İstanbula geldiği takdirde Büyük Türkün sevgisini kazanacağını söylemiş. Dorgut kendisine inanmış ve büyük başarılar kazanarak Îstanbula dönmüşler. Dorgut’un gelişine Büyük Senyör çok sevinmiş ve üçbin eskudo karşılığı bir yıllık bağlamış. Sinan Paşa’ya kafa tutmaya başlayan külhani Onun ikiyüz gemi ile başaramadığını ben altmış parça gemi ile yaparım demiş ve Büyük Senyor’ün karşısında haklı da çıkmıştır. 1553 senesinde altmış kadırga ile Fransız gemilerini yanına alarak Bonifacyo’ya, Sicilya’ya, Licata’ya ve Pantalea’ya çıkarmalar yapmıştır. Aynı sayıda gemiyle 1554 yılında Bastia’yı basmıştır. Sinan Paşa’nın ölümünden sonra 1555 yılında yerine geçen deniz kumandanı ile birlikte çıkmış, fakat akınlarda bulunmadan, yedi parça gemi bulundurmak şartıyla atandığı. Trablusgarb valiliğine gidip yerleşmiştir.</p>

  <p class="calibre1 sgc-1">JUAN  Sen Guterraezi tanıdın mı?</p>

  <p class="calibre1 sgc-1">PEDRO  İşte anlattığım Dorgut odur. Pekçok defalar birlikte yemek yedik, iyi dost olmuştuk. Durmadan hıristiyanlar üzerine hikâyeler anlatırdı.</p>

  <p class="calibre1 sgc-1">JUAN  Nereden biliyordu? Eskiden hıristiyan mıydı?</p>

  <p class="calibre1 sgc-1">PEDRO  Hayır, Türk’tü. Üçbin Duka kurtarma akçesi karşılığında Andrea Doria’nın esirliğinden kurtulmuştur.</p>

  <p class="calibre1 sgc-1">JUAN  Nasıl o kadar meşhur, o kadar kötülük etmiş bir kimseyi bırakmışlar? Andrea Doria gibi büyük bir prens bu kadar kötü bir adamı üç bin dukaya karşılık nasıl serbest bırakabilir?</p>

  <p class="calibre1 sgc-1">PEDRO  Bu yapılana, benimle konuşurken Dorgut da şaştığını söyledi. Üstelik her bin dukaya karşılık bir milyon, hattâ daha fazla topladım diyerek alay ederdi.</p>

  <p class="calibre1 sgc-1">JUAN  Kafasını uçursaydı ne lâzım gelirdi?</p>

  <p class="calibre1 sgc-1">PEDRO  Yahut da ömrü boyunca insanca muamele ederek hapiste tutabilirdi. Büyük Senyör böyle yapar. Değerli bir kumandan veya savaşçıyı bütün Hindistan’ı verseler geri vermez. O Benim gibi varlıklı bir kimseye bu adamın vereceği bin, onbin duka hiçbirşey sağlamaz, bu adam önemli bir kimse olmasaydı yüksek mevkilere ermezdi, serbest bırakırsam verdiklerinin yüz mislini çıkarmaya çalışır yolunda hesaplar yapardı. Bu düşünceyle adamı esirlerin bulunduğu kulelerden birine çalıştırmadan, iki akçe gündelik bağlayarak hapsederdi. Artık adam için kurtuluş yoktur. Ömrü ne kadar kısa sürerse onun için o kadar hayırlı olur.</p>

  <p class="calibre1 sgc-1">MATA  Savaş yönünden gösterdikleri uyanıklıklardan biri de bu çeşit davranışları. Bence tamahkâr savaş adamı on para etmez.</p>

  <p class="calibre1 sgc-1">PEDRO  Haklısın. Ve bugün bütün hıristiyan ordularında bu tamahkârlık vardır.</p>

  <p class="calibre1 sgc-1">JUAN  Başka türlü olamaz, hiç iki zıt bir araya gelir mi? Savaşa vurgun vurmayı düşünmeden katılan çok azdır. En fazla kâr sağlayanlar da en az savaşanlardır.</p>

  <p class="calibre1 sgc-1">PEDRO  Türklerin esir aldıkları kumandanlara ne yaptıklarını biliyor musunuz?</p>

  <p class="calibre1 sgc-1">MATA  Ne yaparlar?</p>

  <p class="calibre1 sgc-1">PEDRO  Uzun yaşayıp bir türlü ölmeyenleri yok etmez, kendilerine baş ağrıtmasın diye bir nafaka bağlarlar ki Türk esirlerine de aynisi yapılsın diye.</p>

  <p class="calibre1 sgc-1">MATA  Bütün âdetlerini öğrenirken az daha yemeklerini unutuyorduk.</p>

  <p class="calibre1 sgc-1">PEDRO  Bu konuda da şimdiye kadar anlattığım şeyler kadar söylenecek var.</p>

  <p class="calibre1 sgc-1">JUAN  Bizim saraylardaki gibi onlar da yemeği debdebe ile mi yerler? Hiç değilse Büyük Senyör böyle yapmaz mı?</p>

  <p class="calibre1 sgc-1">PEDRO  Sinan Paşa’nın yemek yiyişini anlatırsam yüksek tabaka için örnek vermiş olurum. Bir başka örnekle de orta hallilerin, Sinan Paşa’nınkine biraz gösteriş ilâve ederek Büyük Senyör’ün yemek âdeti hakkında bilgi edinmiş olursunuz. Yerde oturdukları gibi yemeklerini de yerde yerler. Halıların kirlenmemesi için at derisine benzeyen kalın ve renkli sahtiyan sererler. Peçete görevini yapması için de dört kenarını dizlerine çekebilecekleri genişlikte bir bez yayarlar. Bu durum komünyonlardaki kiliselere benzer. Yerdeki deriye fosra derler. Orada senyörlerin bile sofrasında meyva, bıçak tuzluk, tabak bulunmaz.</p>

  <p class="calibre1 sgc-1">MATA  Yemiş yemezler mi?</p>

  <p class="calibre1 sgc-1">PEDRO  Çok yerler ama yemekte değil.</p>

  <p class="calibre1 sgc-1">JUAN  Yenecek şeyi neyle keserler?</p>

  <p class="calibre1 sgc-1">PEDRO  Pide adını verdikleri ekmeklerini üçe bölerek sofraya getirirler. Bu parçaların üzeri tabak gibidir. Herkes etini kendi pidesinin üzerine koyar. Aşçılar çok usta oldukları için yemeğe gereken çeşniyi verirler, böylece sofrada tuz kullanılmaz. Çaşnıgir denilen içoğlanları, Sinan Paşa’nın konağında günde birbuçuk riyal alarak sofraya yemek taşırlardı. Bizde çaşnıgir’in karşılığı Metrdotel’dir. Başlarındakine de Çaşnıgirbaşı denir. Sırf bu iş için özel bir kıyafetleri vardır. Paşa her yıl kendilerine iki kat elbise verir. Biri ipekli, biri de ince dokumadır. Başlarına yeniçerilerin uçları yatık üsküflerinden, yalnız kırmızı renkli olanları giyerler.</p>

  <p class="calibre1 sgc-1">MATA  Bunların tanesi ne kadardır?</p>

  <p class="calibre1 sgc-1">PEDRO  Yatırmanın gümüşüne taş işlenirse elli eskudo eder.</p>

  <p class="calibre1 sgc-1">MATA  Sadece yemek taşırken mi giyerler?</p>

  <p class="calibre1 sgc-1">PEDRO  Arasıra Paşa ile dışarı çıktıkları zaman da giyerler. Bellerine sardıkları kemere kuşak derler. Gümüş telden örülü ve zırh gibi olan bu kuşakların eni bir karıştır. En hafifi elli eskudo eder.</p>

  <p class="calibre1 sgc-1">JUAN  Göze nasıl görünür?</p>

  <p class="calibre1 sgc-1">PEDRO  Semer bile altın veya gümüş işlemeli olursa güzel görünür. Bunların hepsi, başkanları yanlarında olmak üzere mutfağa gidip yemeklerini sahanlarla alırlar.</p>

  <p class="calibre1 sgc-1">MATA  Bu sahanlar gümüşten midir?</p>

  <p class="calibre1 sgc-1">PEDRO  Şeriatleri gümüş kapla yemek yemeyi, gümüş kaşık ve gümüş tuzluk kullanmayı meneder, Büyük Türk, prens, büyük, küçük hiç kimseye de bu yetkiyi vermez.</p>

  <p class="calibre1 sgc-1">MATA  Neler söylüyorsun? Hiç Büyük Türk’ün sofrasında gümüş takım bulunmaz olur mu?</p>

  <p class="calibre1 sgc-1">PEDRO  Vardır Hem de en güzelleri. Çırakmalı kocaman şamdanları vardır ama hiç birini Büyük Türk kendisi yaptırmamıştır. Venedik’ten Fransa’dan Macaristan’dan, Hırvatistan’dan hediye gelir. Hiçbirini kullanmaz, hazinesinde saklar. Sinan Paşa’ya da çeşitli yerlerden gümüş hediyeler gelmiştir ama kullanmazdı.</p>

  <p class="calibre1 sgc-1">MATA  Kim engel oluyor?</p>

  <p class="calibre1 sgc-1">PEDRO - Hiç kimse değil, din.</p>

  <p class="calibre1 sgc-1">MATA  Neye dayanarak?</p>

  <p class="calibre1 sgc-1">PEDRO  Onlara sorulduğu zaman dünyada gümüş kaplarla yiyenler ahirette bunu yapamazlar, derler.</p>

  <p class="calibre1 sgc-1">MATA  Peki nede yerler?</p>

  <p class="calibre1 sgc-1">PEDRO  Bakır kaplarda. Orada bakır, İngiltere’de işlenen Peltreden daha güzel işlenir. Bizim şimşir veya başka bir ağacı tornada işleyerek çeşitli güzel şeyler yaptığımız gibi onlar da bakırı işleyerek ya parlar. İstenilen şekil verilirken bakır kalaylandığı zaman gümüşü andırır. İşte bütün ileri gelenler ve Büyük Türk bu sahanlarda yemek yerler. Bunlar eskidikçe yeniden kalaylanır ve çok ucuza çıkar.</p>

  <p class="calibre1 sgc-1">MATA  Bizim tencere ve tavaları kalayladığımız gibi mi kalaylarlar?</p>

  <p class="calibre1 sgc-1">PEDRO  Bizde yapılan düzedüz maskaralık. Onlar en iyi cins kalaya nişadır katarlar. Dört saat içinde Büyük Türk’ün bütün sofra takımını, usta bir kalaycı kalaylar. Çaşnıgirler ellerinde kapaklı sahanlarla iki sıra halinde mutfaktan yemekleri gayet muntazam bir surette sofraya getirirler. Çaşnıgirbaşı önce kendi sahanını, sonra yanındakinin sahanını sofraya koyar. Diğerleri ellerindekini birbirlerine devrederek çarnıgirbaşıya verirler, böylece Paşa’nın sofrasına bütün yemekler getirilir. Yine aynı tertipte sofra toplanır.</p>

  <p class="calibre1 sgc-1">MATA  Başlıca yemekleri nelerdir?</p>

  <p class="calibre1 sgc-1">PEDRO  Yemekleri hep yağlıdır. Et kızartmasını pek nadiren yerler, hattâ yemezler, İtalyanların Minestrası gibi çorba dedikleri bir yemekleri vardır ki kaşıkla yerler.</p>

  <p class="calibre1 sgc-1">MATA  Bütün sahanlar çorbayla mı dolu?</p>

  <p class="calibre1 sgc-1">PEDRO  Pilav diye her gün yedikleri bir pirinç yemeği vardır. İnek yağı ve koyun etinin suyu ile yapılır. Sulu değil tane tanedir. Ufacık çekirdeksiz İskenderiye üzümünü de bu pilava karıştırdıkları olur. Pilavın yanında bizdeki gibi karanfilli salça ve bal değil, parça parça edilerek pişirilen semiz koyun eti konur. Taze ve kuru erik hoşafına badem taneleri de karıştırırlar. Zerde dedikleri koyu sarı renkte, pirinçten yapılmış bir şey daha yerlerki bu çok bal ister. Ayrıca pirinçten tavuk çorbası da yaparlar. Tavuğu parçalayarak pirinç ve biber katarak pişirirler. Hiç bir yemeği inek yağı koymadan pişirmezler. Kızartma, yahni, kavurma, mercimek, nohut, hiç biri yağsız yenmez, hattâ ekmeği bile yağa bularlar. Sinan Paşa’nın sofrasında en fazla tereotlu nohut, soğanlı kuzu yahnisi bulunurdu. Ispanak da sık yenir ve lezzetlidir. Diğer yemeklerine gelince: Etli, kabukları soyulmuş buğday ve şehriye yemeği, limonla yenilen mercimek, asma zamanı biberli baharlı yaprak dolması, kâğıt gibi yufkalara sarılan kıymalı börekler. Yemekde ayrıca salça kullanmazlar. Yemeğe fazla düşkün olmadıkları için bence ancak yaşamak için yerler, zevk aldıkları için değil. Kaşığı ellerine aldıkları zaman o kadar acele yerler ki, aralarına karışsan şeytanı kovalıyorlar zannedersin. İyi huylarından biri de yemekte konuşup eğlenmemeleri. Karnı doyan Allaha şükür deyip kalkar ve yerini başkasına bırakır. Yemek yönünden aralarında herhangi bir ayrılık yoktur. Hiç tanımadıkları bir kimse bile, ayakkabılarını çıkarıp sofraya oturur ve hemen yemeğe başlar. Paşa yemeğini bitirince Allaha şükreder ve sofrayı kaldırın derdi.</p>

  <p class="calibre1 sgc-1">MATA  Demek onlar da bizim gibi Allaha şükrederler?</p>

  <p class="calibre1 sgc-1">PEDRO  Bizden daha çok. Bizler ancak yılda bir kere hatırlayıp şükrederiz.</p>

  <p class="calibre1 sgc-1">TİTAN  Ne gibi şeyler söyleyerek şükrederler?</p>

  <p class="calibre1 sgc-1">PEDRO  Elhamdülillah çok şükür Yarabbi, Allahutaalâ Padişahımızın bir gününü bin etsin derler.</p>

  <p class="calibre1 sgc-1">JUAN  Doğrusu güzel bir dua. Bizde aynısını etmeliyiz. Hattâ etmeyenleri bile ceza ve aforoz yoluyla zorlamak gerekir.</p>

  <p class="calibre1 sgc-1">PEDRO  Günde en az dört defa bu duayı tekrarlamayan Türk yoktur.</p>

  <p class="calibre1 sgc-1">MATA  Bir sahanı kaç kişi kaldırır? Bir mi, beş mi?</p>

  <p class="calibre1 sgc-1">PEDRO  Nasıl beş kişi?</p>

  <p class="calibre1 sgc-1">MATA  Bunu soruyorum. Bu işle kırk içoğlanı-nın görevli olduğunu söyledin, saya saya sekiz dokuz yemek çeşidi saydın.</p>

  <p class="calibre1 sgc-1">PEDRO  Mutlaka alay edersin. Dikkat ettiğin de bak. Hepsi yemekte hazır bulunur demedim. Sayılarını ve gündeliklerini söyledim. Maamafih pilav sadece bir sahan konmaz. Zerde ve et de öyle. Felemenk usulü yemekleri sofraya dizerler.</p>

  <p class="calibre1 sgc-1">MATA  Sinan Paşa sofraya kimlerle otururdu?</p>

  <p class="calibre1 sgc-1">PEDRO  Kendi köleleri haricinde herkesle oturabilirdi. Köleler arasında valiliğe kadar yükselenler bile birlikte yiyemezlerdi. Doğrudan doğruya kendi adamlarından olmamak kaydiyle, sofrasına bir aşçı yamağı bile oturabilirdi.</p>

  <p class="calibre1 sgc-1">JUAN  Kendi adamlarından ileri gelenler, meselâ kâhya ve hazinedar da mı?</p>

  <p class="calibre1 sgc-1">PEDRO  Baş kâhya ve aşçıbaşı Paşa’nın yemeğini yiyebilirler ama aynı sofrada değil. Yirmidört Türk uşağı, ikişer riyal gündelikle, çektirme ile denizden gezmeğe çıktığı zaman kürek çekerlerdi. Bu kayıkçılar köle olmadıkları için birlikte yemek yiyebilirlerdi.</p>

  <p class="calibre1 sgc-1">MATA  Kürek çektirmek için köle kullansaydı daha iyi olmaz mıydı?</p>

  <p class="calibre1 sgc-1">PEDRO  Gezinti gemisini kölelere emanet edemezler. Adamı hıristiyan toprağına bile kaçırabilirler. Sofraya gelince, içoğlanları sahanları hemen hemen ekşitmemiş olarak haznedarın sofrasına götürürler. Orada oda hizmeti gören içoğlanları, haremağaları, sayıları elliyi geçmeyen kimseler yerlerdi. Bu sofrada yarıya kadar inen yemek sahanları dışarıda bekleyen diğer içoğlanlarına geçer, onlar da yedikten sonra, sofraya terziler, kunduracılar, demirciler, silâhçılar kuyumcu vesaire otururdu. Yemekler pek çok el değiştirdiği için adamakıllı azalmış olurdu. Etin en kötüsü kalırdı. Ayrı bir yerde yiyen kâhyabaşı ve aşçı başının artıkları da öbür hizmetçilere giderdi.</p>

  <p class="calibre1 sgc-1">MATA  Bir sahana ne kadar yemek konur?</p>

  <p class="calibre1 sgc-1">PEDRO  Nasıl olur da bir ölçek pirinç sofradan tükenmeden geçiyor diye şaştın değil mi?</p>

  <p class="calibre1 sgc-1">MATA  Evet.</p>

  <p class="calibre1 sgc-1">PEDRO  Bütün ev halkını bir tek insan kalmadan doyuracak kadar pişen yemeklerden köpeklere, kedilere ve kuşlara da birşeyler kalır. Onlara kalmaması hem günahtır, hem de uğursuzluk.</p>

  <p class="calibre1 sgc-1">MATA  Yemek pişirilen kapların büyüklüğü ne kadar ?</p>

  <p class="calibre1 sgc-1">PEDRO  Konak halkına yetişecek kadar yemek pişirilebilen kaplar kazana benzerler. Ağızları biraz daha dar ve kulpları da yoktur. Tornada işlenmiş bakırdan yapılan bu kazanlara tencere derler. Tepsi dedikleri bir çeşit kapları daha vardır ki altları düz ve kenarları yüksektir.</p>

  <p class="calibre1 sgc-1">JUAN  Şarap içmezler mi?</p>

  <p class="calibre1 sgc-1">PEDRO  Yemekte su bile içilmez. Yemekten sonra çeşmelere veya su bulunan yerlere gidip bol bol içerler. Sinan Paşa’nın konağında bir kaç çeşit şerbet vardı. Kiraz, kayısı ve erik gibi meyveleri kaynatıp şeker veya bal katarlar. Bozulmasın diye hergün yenisini kaynatırlar. Misafirleri şerbet içmeden bırakmazlar.</p>

  <p class="calibre1 sgc-1">MATA  Ziyafet var mıdır?</p>

  <p class="calibre1 sgc-1">PEDRO  Dorgut’a Sinan Paşa’nın verdiği iki ziyafetten daha parlağı bizde görülmemiştir. Her türlü kanatlı hayvan, türlü hamur işleri, oğlak, ada tavşanı, kuzu, daha neler neler.</p>

  <p class="calibre1 sgc-1">MATA  Tavuk göğsü yaparlar mı?</p>

  <p class="calibre1 sgc-1">PEDRO  Evet yalnız onlar bizim gibi kuru değil suluca yaparlar ve kaşıkla yerler. Aslında yemekleri umumiyetle sulu olduğu için bizim senyörler gibi susamıyorlar. Buradaki senyörler sırf fazla içmek için kızartmalar ve barsakları parçalayan baharatlı tiritler yiyorlar. Tabii bu yüzden de fazla yaşamıyorlar.</p>

  <p class="calibre1 sgc-1">JUAN  Yemekleri anlatırken hiç keklikten bahsetmedin. Orada hiç keklik bulunmaz mı?</p>

  <p class="calibre1 sgc-1">PEDRO  Çok vardır ama uzaklarda. Kimse gidip avlayamaz. İstanbul’a yakın yerlerde ancak Büyük Senyör avlanabilir. Ege adalarında bizdeki serçeden daha fazla keklik vardır. Taşoz’da soframıza kırıntıları yemek için tavuklar gibi keklikler yanaşırdı. Sakız’da ise güvercin gibi ehlileşmişler. Gündüz kırlarda dolaşır, gece evlerde yatarlar. Adadaki Rumlar kekliği sevmez ve avlamazlar. Satmak isterlerse de alıcı bulamazlar. Rumlar havyarı severler.</p>

  <p class="calibre1 sgc-1">MATA  Havyar nedir?</p>

  <p class="calibre1 sgc-1">PEDRO  Karadenizde tutulan büyük balıkların beyinlerinden ve yağlarından yapılan ezme. Bizde zeytinyağı gibi yakın doğuda da havyar çok harcanır. Dış görünüşü arap sabunu gibidir.</p>

  <p class="calibre1 sgc-1">JUAN  Burada da bulunur.</p>

  <p class="calibre1 sgc-1">MATA  Yenilir mi?</p>

  <p class="calibre1 sgc-1">PEDRO  Bir akçeye bütün ev halkına yetecek kadar alabilirsiniz. Rumlar yerler. İçkiyle iyi gider. İki dilimin arasına Ringa ve Sardalya gibi sürülür. Denizde en iyi yiyecektir. Isınmak istemez, etle de&nbsp;alâkası olmadığından perhiz zamanı da yenebilir. Sinan Paşa’ya Emredin de size keklik getirsinler dedim. Donanma kumandanı olduğu için adamların hepsi emrindeydi. Valilere haber gönderdi, kekliğe boğulduk. Perdizin Türkçesi Kekliktir. Enenmiş horozun da İblik. Bu sözü Türklerin bir çoğu bilmez.</p>

  <p class="calibre1 sgc-1">MATA  Değişik yemekleri yok mudur? Hep bu saydıklarını mı yerler?</p>

  <p class="calibre1 sgc-1">PEDRO  Et kızartması ve kebap da yerler. Genel olarak saydığım yerleri yerler.</p>

  <p class="calibre1 sgc-1">JUAN  Şeriatları balığı menetmemiş. Üstelik lezzetli balıkları da varken neden hep et yiyorlar?</p>

  <p class="calibre1 sgc-1">PEDRO  Balık sevmezler. Sinan Paşa’nın konağında iki kere bile yendiğini görmedim.</p>

  <p class="calibre1 sgc-1">MATA  Sebep?</p>

  <p class="calibre1 sgc-1">PEDRO  Şarap değil de su içtikleri için vücutta dirilecek sanıyorlar. Yumurtayı da çok sevmezler.</p>

  <p class="calibre1 sgc-1">MATA  Peki, pirinci neden yiyorlar?</p>

  <p class="calibre1 sgc-1">PEDRO  Pirinç ve ve buğday insanı kuvvetlendirir derler. Kahvehanelerde ve meyhanelerde şerbet de satılır. Bu Türk satıcılar bir maravediye doyacak kadar şerbet verirler.</p>

  <p class="calibre1 sgc-1">JUAN  Sinan Paşa’nın bardakları nasıldır?</p>

  <p class="calibre1 sgc-1">PEDRO  Senyörler ekseriya porselen bardak kullanırlar. Porselen zehiri çatlatarak belli eder derler. On eskudoya bir tane alınabilir. Kulplu ve ayaklı, kalaylı bakırdan taslan da bir litreye yakın su alır. Porseleni pahalı bulanlar bunları kullanırlar. Yine de durumları iyi olanlar bile bunlardan su içerler.</p>

  <p class="calibre1 sgc-1">JUAN  Cam bardakları yok mudur?</p>

  <p class="calibre1 sgc-1">PEDRO  Her şeyde olduğu gibi bize benzememek için, Venedik işi ince bardakları olduğu halde kullanmazlar. Hem zaten şarap içmedikleri için lüzum yok. Cam kaplar reçel gibi şeylerde kullanılır.</p>

  <p class="calibre1 sgc-1">MATA  Porselen için söylediklerin doğru mu? Bizde de söylerler de.</p>

  <p class="calibre1 sgc-1">PEDRO  İçine zararlı şeyler koyup çatlatsınlar da göreyim. Satanlar bunu para koparmak için söylerler. Ancak koca hayvanlar inanırlar. Yürek ağrısına karşı bilmem ne tırnağı, bilmem hangi hastalığa karşı kıymetli taşlar ve altın tozunu tavsiye etmeye benzer. Hakiki tababetin bulup uyguladığı faydalı ilâçları baltalayan uydurmalardan.</p>

  <p class="calibre1 sgc-1">JUAN  Koca hayvan tırnağının tutarağa iyi geldiğine ben de şahidim. Tanıdığım bir hakimin bunu başarıyla tatbik ettiğini kaç kere gözlerimle gördüm.</p>

  <p class="calibre1 sgc-1">PEDRO  Nasıl?</p>

  <p class="calibre1 sgc-1">JUAN  Bir zavallı yere yıkılmış, kafasını sağa sola çarpıyordu. Hakim tırnağı parmağına taktı, adam da kalkıverdi.</p>

  <p class="calibre1 sgc-1">PEDRO  Hakim kendi parmağıyla dokunsaydı yine kalkardı.</p>

  <p class="calibre1 sgc-1">JUAN  Nasıl kalkabildi, parmağında ne keramet vardı?</p>

  <p class="calibre1 sgc-1">PEDRO  Kendisinde koca hayvan tırnağı vardı demedin mi?</p>

  <p class="calibre1 sgc-1">JUAN  Evet.</p>

  <p class="calibre1 sgc-1">PEDRO  Hakimden ve sizin yaverlere inananlardan daha büyük hayvan mı olur? Nasıl da bir kimsenin parmağının ucuna dokundurarak iyi edebilecek bir şeyin varlığına inanıyorsunuz? En kızgın ateş parçası kuru bir tahtayı ve bezi tutuşturmak için bir müddet ister. Hiç hekimliğin iyileştiremeyeci hastalık eşek tırnağı dokundurmakla iyileşir mi?</p>

  <p class="calibre1 sgc-1">JUAN  Gözlerimle gördüğüm şeyi nasıl yalanlayabilirsin?</p>

  <p class="calibre1 sgc-1">PEDRO  Neden olabileceğini sebepleriyle izah etmek mümkün.</p>

  <p class="calibre1 sgc-1">MATA  O zaman mesele kalmaz.</p>

  <p class="calibre1 sgc-1">PEDRO  Şunu bilin ki hastalık arasıra artar, sıtma nöbetleri gibi kocakarılar yürek ağrısı ve darlığından meydana gelir derler ama doğru değil. Bu doğduran doğruya dimağla ilgilidir.</p>

  <p class="calibre1 sgc-1">MATA  Şimdi anladım.</p>

  <p class="calibre1 sgc-1">PEDRO  Bu nöbetler bir çeyrek veya en fazla yarım saat sürer. İşte ağzından köpükler çıkan hasta iyileşeceği sırada hakim tırnağı uzatmış. Madem ki iyileştiriyor o halde hasta tırnağı üzerinde taşısın. Beni hiç tırnak görmemiş sanıyorsunuz. Tanıdığım Sen Jan şövalyelerinden birinin tutarağı vardı. Adam üzerinde kıymetli taşlar, tırnak, antika paralar neler taşımazdı? Bütün bunlara rağmen hastalığında bir değişme olmuyordu. Bu adamın ismini söyleyebilirim. Kalabria’lı Kont de Monte Leon’un kardeşi Tabricio Pinatela’dır..</p>

  <p class="calibre1 sgc-1">JUAN  Taşlarda, nebatlarda ve lâflarda bazı hassalar olduğu doğru değil mi?</p>

  <p class="calibre1 sgc-1">PEDRO  Hepsi uydurma.</p>

  <p class="calibre1 sgc-1">JUAN  Ne dersen de, bunlarda bulunan şifa verici hassalara bazı hekimler bile başvuruyorlar,</p>

  <p class="calibre1 sgc-1">PEDRO  Benden üstün pek çok hekim var ama bunlara başvuranlara hekim denmez. Şarlatan denir.</p>

  <p class="calibre1 sgc-1">JUAN  Altın yüreğe ferahlık vermez mi? Buna da itiraz edemezsin herhalde?</p>

  <p class="calibre1 sgc-1">PEDRO  Hayır diyorum. Tıkır tıkır ele geçmeyince ferahlık vermez. Bana para sayılan yer sıkıntısı verir. Başkalarında çokken bende niye yok diye. Hafiflik duymak için görmek lâzım. Yüreğin gözü yok ki yenen içilen altını görsün. Dublon’u ehil hekimlerin sanıl kaynattıklarını biliyor musun? Senyör dublon’u doktor efendi alsın diyecek de ondan. Hasta da şarlatan hekimin aldığı altından kalan kirli suyu şifa niyetiyle içecek. Hasiyetli taşlar varsa şüphesiz en faydalı olan değirmen taşıyla değiştirin de saçma sözlerden vazgeçelim.</p>

  <p class="calibre1 sgc-1">MATA  Allah için doğru söylüyor.</p>

  <p class="calibre1 sgc-1">PEDRO  Cahil hekimler sanki okuyup öğrendikleri şeyleri mi tatbik ederler? Hep kocakarı uydurmalarını. Vay bu taşlardan, otlardan keramet umanların haline.</p>

  <p class="calibre1 sgc-1">MATA  Juan de Voto a Dios, sana bir şey söyliyeyim mi?</p>

  <p class="calibre1 sgc-1">JUAN  Ne söyleyeceksin?</p>

  <p class="calibre1 sgc-1">MATA  Ne etsek Pedro de Urmelar’la başa çıkamayız. Her şeye şeytan gibi cevap buluyor. Sormak istediğimiz şeyleri söyleyelim. Türkler çalgıcı ve horatacılardan hoşlanırlar mı?</p>

  <p class="calibre1 sgc-1">PEDRO  Gitara benzeyen basamaksız bir çalgı aletleri vardır. Kendi havalarına uyan Türk çalgıları çalarlar. Leventler büyücek kaşık şeklinde üç telli saz çalarak gündüzleri sokakta dolaşmayı marifet sayarlar.</p>

  <p class="calibre1 sgc-1">JUAN  Bu levent dediğin kimlerdir?</p>

  <p class="calibre1 sgc-1">PEDRO  Bizim korsan dediğimiz denizde savaşanlara derler. İstanbul fatihi Sultan Mehmed’in öğüdünün aksine, horatacıları da vardır. Bunlara maskara derler. Bu hususta şimdiki imparatorun dedesi Sultan Mehmed pek hoş şeyler söylemiştir.</p>

  <p class="calibre1 sgc-1">JUAN  Ne gibi?</p>

  <p class="calibre1 sgc-1">PEDRO  Kendisine diğer krallar gibi sarayında neden soytarı bulundurmadığını sormuşlar, ne işe yaradığını sormuş, güldürür eğlendirir demişler. Bunun için bana bir hıristiyan veya siyahi getirseniz daha iyi olur. Zira onların Türkçe konuşmasından daha eğlendirici bir şey olamaz demiş. Sözleri pek doğrudur. Türkçe kapalı bir dildir ve birbirine benzeyen pek çok söz vardır. Bir İspanyol oraya gidince Türkçe konuşmaya çalışırsa karşısındakiler çok gülerler. Benim de başımdan iki olay geçti. Kendisine bakmaya gittiğim gayet güzel ve zengin hanıma pek çok ziyaretçi gelmişti. O gün ateşi düşmüş biraz iyileşmişti. Neler yiyebileceğini sordu. Bense Türkçe bildiğimi göstermek için tercüman kullanmadan Artık iyisiniz, akşama biraz zeytinyağ ile sirke konulmuş haşlanmış salata yiyebilirsiniz, üzerine bir parça Zeker de koyabilirsiniz dedim.</p>

  <p class="calibre1 sgc-1">MATA  Zeker ne demek?</p>

  <p class="calibre1 sgc-1">PEDRO  Azucara şeker ve erkekle kadının arasını bulana Zeker derler. Bir harf yüzünden mânâ değişiyor. Tercüman sözü duyar duymaz dirseğiyle dürttü. O dürttükçe ben tekrarlıyordum. Hanımlar Ne? Ne? diyerek gülmekten katılıyorlardı. Ne? sorudur. Onlar Ne? dedikçe ben zeker diye cevap veriyordum. Söze karışan tercüman Hanımefendiler kusura bakmayın, şeker demek istedi, beceremedi dedi. Hepsi birden Pekâlâ senden daha iyi konuşuyor dediler. Daha sonraları her gidişimde bana Zeker ister misin? diye takılıyorlardı.</p>

  <p class="calibre1 sgc-1">MATA  Kadınlarla görüşebilmenin en iyi yolu dil bilmemektir. İstediğin şeyi söyliyebilirsin ileri gidersen, dil bilmediğinden diye affederler.</p>

  <p class="calibre1 sgc-1">PEDRO  Arkadaşım ihtiyar cerrahla birlikte bir gün bacağı yaralı bir Türk’e bakmaya gittik. İhtiyar dil bilmediği için, bir damarı dikmek gerekiyor, iğne getirsinler diye bana söyledi. Ben de hastadan incir istedim. Adamcağız incir yarasına iyi gelecek diye bacağını sürükleye sürükleye çarşılarda dolaşıp bir tabak incir getirmiş. Ben, ikram ediyor sanarak başladım inciri yemeye. İştahla yediğimi gören hasta inciri bunun için mi istediğimi sordu, ama arkadaşım işaretle iğne getirtinceye kadar, işin farkına varmadığım için yemeğe devam ettim. İğne gelince yaptığım yanlışlığı anladım ama sesimi çıkarmadım. O sırada uğrayan bir Yahudiye Neden beni hasta halimle sokaklarda dolaştırdı, söyleseydi ona incir parası verirdim. demiş. Yahudiye incir istemediğimi İspanyolca anlattım. Bu defa ihtiyar cerrahın istediği şeyin Türkçesini bana sordu. İğnecik demek isterken incir dedim. İş anlaşıldı ve eşek yerine koyup uzun uzun güldüler. O günden sonra sık sık yanlarına gider, incir sözünü yüksek sesle tekrarlardım. Onlar da bana şarap ikram ederler ve şakalaşırdık.</p>

  <p class="calibre1 sgc-1">JUAN  Gece çerağ kullanırlar mı?</p>

  <p class="calibre1 sgc-1">PEDRO  Geceleyin sokağa çıkanları çok azdır. Onlar da çerağ kullanmazlar. Aydınlık vermek için altı köşeli, demir çubuklu, ince bez kaplı fenerler kul lanırlar. Çerağdan daha fazla ışık verir.</p>

  <p class="calibre1 sgc-1">JUAN  Yemeklerden sonraki dualarını söylemiştin. Yemeğe oturunca dua etmezler mi?</p>

  <p class="calibre1 sgc-1">PEDRO  Sadece yemeğe değil, her işe Bismillahirrahmanirrahim diye başlarlar. Mânâsı Göğü, yeri, her şeyi yaratanın ismiyledir. Bununla ilgili deniz seferlerindeki âdetlerini anlatayım. Karada da böyle davranıp davranmadıklarını bilmiyorum. Donanma açılacağı zaman bizdeki fal kitabına benzeyen bir kitaba bakarlar. Kitapta git diye yazıyorsa gemileri düşman gemilerinin yarısı bile olsa giderler. Gitme diyorsa bütün hıristiyanlık âlemini elde etmek mümkün olsa bile gitmezler.</p>

  <p class="calibre1 sgc-1">JUAN  Şarabı neden içmezler?</p>

  <p class="calibre1 sgc-1">PEDRO  Bunu benden daha iyi anlatabilecek insan pek az bulunur. Çünki birçok bilginlerden dinledim. Muhammed birgün bir bahçe kenarından geçerken birçok gencin zıplayıp oynayarak eğlendiklerini görmüş, pek memnun olmuş. Camiye gidip namazını kılmış. Dönerken ayni gençlerin sarhoş olup birbirleriyle kıyasıya döğüştüklerini ve yaralandıklarını görmüş. Oysa ki sarhoş olmadan önce aralarında en ufak birşey geçmemiş. Bunun üzerine insanları sarhoş ederek hayvana döndüren şarabı men etmiş. Üç günlük üzüm suyu daha şıra olduğu için içilebilir. Dördüncü günü şarap olduğundan içilemez.</p>

  <p class="calibre1 sgc-1">MATA  Türkler bağ kurabilirler mi?</p>

  <p class="calibre1 sgc-1">PEDRO  Sadece üzüm ve kuru üzüm almak için bağ kurarlar. Şaraplık üzümü hıristiyanlar yetiştirirler.</p>

  <p class="calibre1 sgc-1">MATA  Buğdayı kimler yetiştirir?</p>

  <p class="calibre1 sgc-1">PEDRO  Türkler Anadolu’nun her yerinde buğday yetiştirirler Davarları da çoktur.</p>

  <p class="calibre1 sgc-1">MATA  Süt severler mi?</p>

  <p class="calibre1 sgc-1">PEDRO  Tazesini değil, ekşisini severler.</p>

  <p class="calibre1 sgc-1">MATA  Ekşisi nasıl olur?</p>

  <p class="calibre1 sgc-1">PEDRO  Yoğurt dedikleri. Bize göre ekşidir ama bizim kremadan hoşlandığımız kadar onlar da yoğurttan hoşlanırlar. Bütün yıl yaparlar. İlk Maya ile sütü koyulaştırırlar, maya olarak da yine yoğurt kullanırlar. İlk maya ise incir sütünden yapılır.</p>

  <p class="calibre1 sgc-1">MATA  Çok mu ekşidir?</p>

  <p class="calibre1 sgc-1">PEDRO  Limon suyu kadar değil. Bütün Orta Doğu’nun yoğurttan daha fazla bir yiyeceğe düşkünlüğü yoktur.</p>

  <p class="calibre1 sgc-1">MATA  Tazesi varken bu da akıl mı?</p>

  <p class="calibre1 sgc-1">PEDRO  Tat münakaşa götürmez. Onlar ekşiyi siz de tatlıyı seversiniz. Mayalanarak koyulaşan sütü bir torbada süzerler. Yemek veya içmek isteyince biraz su katarak sulandırırlar.</p>

  <p class="calibre1 sgc-1">MATA  Berbat bir şeydir herhalde?</p>

  <p class="calibre1 sgc-1">PEDRO  Senin sevdiğin kremaya onlar kaymak derler ama yoğurt kadar sevmezler. Salça gibi de kullanılır. Artık sıkıldığınızı sesinizin hafif çıkmaya başladığından anlıyorum.</p>

  <p class="calibre1 sgc-1">MATA  Benim aklıma sorulacak bir şey gelmiyor ama İstanbul hakkında bir şeyler bilmek isterdim.</p>

  <p class="calibre1 sgc-1">PEDRO  Onu da anlatacağım.</p>

  <p class="calibre1 sgc-1">MATA  Ondan başlamak gerekirdi.</p>

  <p class="calibre1 sgc-1">JUAN  Ben önce Camelote dokuyup giyerler mi diye soracağım.</p>

  <p class="calibre1 sgc-1">PEDRO  İstanbul’da değil ama pek fazla uzak olmayan Ankara şehrinde vardır ve orada dokunur.</p>

  <p class="calibre1 sgc-1">JUAN  İpekten mi dokurlar?</p>

  <p class="calibre1 sgc-1">PEDRO  İpeklisi Venedik’te dokunur.</p>

  <p class="calibre1 sgc-1">JUAN  Ben orta kalitede olanını söylüyorum.</p>

  <p class="calibre1 sgc-1">PEDRO  Ankara’da ince tiftikden değil, kaba, yüne benzeyeni dokunur. Bu tiftiği veren keçiler sakız ağacının sadece bir yerde yetiştiği gibi, orada yetişir. Başka yerde ayni tiftiği vermezler.</p>

  <p class="calibre1 sgc-1">JUAN  Nasıl oluyor da dokumalar ipek gibi parlak oluyor?</p>

  <p class="calibre1 sgc-1">PEDRO  Kılların aslı parlak. Kaba yünden bir post bile ipek gibi parlar. Türkler bu postları yataklarına sererler.</p>

  <p class="calibre1 sgc-1">JUAN  Ucuz mudur?</p>

  <p class="calibre1 sgc-1">PEDRO  Bir çift beyaz post ikiyüz akçeye, yani dört eskudo’ya satılır. Siyah olanı üçyüz akçedir.</p>

  <p class="calibre1 sgc-1">JUAN  Çifti mi?</p>

  <p class="calibre1 sgc-1">PEDRO  Evet.</p>

  <p class="calibre1 sgc-1">JUAN  Ne kadar ucuz. Burada oniki eskudoya vermezler.</p>

  <p class="calibre1 sgc-1">PEDRO  Bir çeşit yünleri daha vardır ki buna Muhayyer derler. Öbürleri gibi parlak değildir ama ucuz ve gösterişlidir.</p>

  <p class="calibre1 sgc-1">JUAN  Matalos Callando’nun dediği gibi ben de pes ediyorum. Artık İstanbul’dan bahsedebilirsin.</p>

  <p class="calibre1 sgc-1">PEDRO  Boş yere sözümü kesmezseniz İstanbul’un durumunu ve bahsetmeye değer şeylerini kısaca anlatacağım.</p>

  <p class="calibre1 sgc-1">JUAN  Emin olabilirsin.</p>

  <p class="calibre1 sgc-1">PEDRO  İstanbul Büyük Denizle Ege denizinin arasındaki kanalın kıyısındadır. Kanalın karaya saplanan girintisi yüzünden şehir yarımada gibidir. Girinti bir fersah uzunluğundadır ve İstanbul’un limanını meydana getirir. İnanın, bütün Akdeniz’de böyle bir liman bulunmaz. Dünyadaki bütün gemi, kadırga ve kayığı içine alabilir. Mavna veya kayık olmadan, herhangi bir gemi rahatlıkla karaya yanaşıp yüklenir veya yükünü boşaltabilir. Limanın üstünlüğü bir yanının İstanbul’a, bir yanının Galata’ya bağlı olmasındandır. Eni bir şeşhane menzili kadardır. Karadan bir şehirden öbürüne geçmek gerektiği zaman dört fersahlık yolu dolaşmak lâzımdır. Ufak bir para vererek karşıdan karşıya istenildiği zaman geçilebilir, her zaman da kayık bulunur. Reis ve gemici, deniz&nbsp;adamlarının hepsi Galata’da yaşar. Çünki tersane oradadır, kadırgalar orada yapıldığı için esirler de orada alakonulurlar. Büyük Türk’ün esirlerinin bir kısmı kulede, bir kısmı da bugün cami olarak kullanılan Saint Pablo’dadır. Kaptan Paşa’nınkiler başka bir kulede dururlar. Reisler esirlerini kendi evlerinde alıkoyanlar. Tersanenin kayıkhanelerinden her birine bir kadırga çekilebilir. Bunlar kemerli ve üzerleri örtülüdür. Sayabildiğim kadarıyla, yüz taneyi bulmuyor ama ona yakın. Galata kasabası dört bin hanelik. Bütün Venedikli ve Floransalı bezirganlar burada oturuyorlar. Bin hane kadar olsalar gerek. Lâtin kilisesine bağlı üç manastırı San Benito, San Pedro, San Fransis-kodur. San Benito’daki tasvirler kusursuz mozaiktendir. Yakın Doğu’nun en büyük kilisesi olmasına rağmen ihtiyar, bir tek papazı vardır. San Pedro, Do-miniken’lerindir ve oniki papazı vardır. San Fransisko’nun ise yirmidörttür. İkisinde dualı, şarkılı Liturya ayinleri her saat eksik olmaz. İspanya’daki en tanınmış manastırlarda olduğu gibi. Orgları ve çanları yoktur. Büyük bayramlarda org yerine borazan çalınır. Büyük Senyör’ün emriyle bir saygısızlığa uğramamaları için manastırın kapısında ellerinde topuzlarıyla iki yeniçeri nöbet bekler. Merak eden bir Türk genci girmek isterse Gir bak, fakat ses çıkarma. Yoksa kafana çomağı yersin diye tenbih ederler. Galata’da Yahudiler oturmazlar. Yalnız sergileri vardır. Akşam tentelerini indirip, yatmak için İstanbul’daki evlerine dönerler. Burada Rum ve Ermeniler, yabancı gemiciler otururlar. Rum fırıncılar o kadar güzel ekmek çıkarırlar ki dünyada bir eşi daha bulunmaz. Bizim senyörlerin yedikleri francalaları orada halk yer. Melantiyö dedikleri üzerleri susamlı veya anasonlu çörekleri yemeğe doyum olmaz.</p>

  <p class="calibre1 sgc-1">MATA  Şarap içilmediğine göre meyhaneleri de yoktur.</p>

  <p class="calibre1 sgc-1">PEDRO  Türkler içmez ama hıristiyanlar ve Yahudiler içerler. Çok iyi ve ucuz meyhaneleri vardır. Girdiğimiz meyhanede soru yağmuruna tutulurduk. Beyaz mı, kırmızı mı, Kandiye mi, Gelibolu mu? derler. Birini seçerseniz Kaç yıllık diye sorarlar.</p>

  <p class="calibre1 sgc-1">MATA  Bu kadarı bizim sarayda bile bulunmaz.</p>

  <p class="calibre1 sgc-1">PEDRO  Yiyecek içecek bakımından oraların durumu İspanya’dan iyidir.</p>

  <p class="calibre1 sgc-1">JUAN  Ucuz mu bari?</p>

  <p class="calibre1 sgc-1">PEDRO  Misket ve hepsinden üstün olan Malvaziyanın bir binliği dört eskudo eder. Tabii dört yıllıksa. Bir veya iki yıllığı üç asperoyadır. Bu bile Saint Martinden üstündür.</p>

  <p class="calibre1 sgc-1">MATA  Kırmızısı?</p>

  <p class="calibre1 sgc-1">PEDRO  Rumların Topiko dedikleri, yerli mânâsına geleni en üstünüdür. Sert ve rengi açıktır. Binliğini iki asperoya verirler. Bizdeki Toroya benzeyen Midilli ve Sakız’ın koyu şaraplarının binliği birbuçuk asperodur. Binliği yedi maravediye olduğu için esirlerin içebildikleri, Trabzon, Marmara adası ve Eğriboz’dan gelen şaraplardır. Galata’nın başlıca sokağı Lonca denilen ticarethaneler bulunan San Pedro sokağıdır. Batıya bakan kapı tarafına tersane düşer. Doğuya bakan kapı tarafında da Tophane vardır. Toplar burada dökülür. Bu kapıdan sonra boğaz yukarıya doğru gider. Tophane’nin avlusunda kundakları alınmış toplar bulunur. Pek çok kral, ordusunun topçu kuvvetini bu atılmış olan toplardan kurmak ister. Aralarında Rodos, Bodin ve Belgrad’dan gelmiş büyük kuluvrina’lar da vardır ve içlerine bir adam sığacak kadar büyük toplar bulunur.</p>

  <p class="calibre1 sgc-1">JUAN  Oraya ne diye yığmışlar?</p>

  <p class="calibre1 sgc-1">PEDRO  Kullanılmadığı için. Bir yerde bir top lâzım olursa buradan seçip alırlar.</p>

  <p class="calibre1 sgc-1">MATA  Hepsi demirden mi yapılmış?</p>

  <p class="calibre1 sgc-1">PEDRO  Hayır, tunçtan. Hem de çan yapılan en ince tunçtan.</p>

  <p class="calibre1 sgc-1">MATA  Attıkları o iri toplar ne kadardır?</p>

  <p class="calibre1 sgc-1">PEDRO  Saymadım ama dörtyüzü bulur.</p>

  <p class="calibre1 sgc-1">MATA  Dörtyüz ha?.. Çok doğrusu.</p>

  <p class="calibre1 sgc-1">PEDRO  Atılı olanlar bu kadar olduğuna göre kullandıkları daha da fazladır. Kullanmayıp attıklarına bakılırsa… Galata ve İstanbul’da cami, hamam ve Rum kilisesi çoktur, birkaç bini bulur. İki tarafın da hamamları çok gösterişlidir. Dışarıdan saraylara benzerler. Yarım portakal şeklinde, kurşun kaplı kubbeleri vardır. İçinde de yeşim, mermer ve somaki kaplıdır. Çok kazanç sağladığı için yapılan masraf da fazladır. Günde en aşağı elli eskudo getirirler.</p>

  <p class="calibre1 sgc-1">MATA  Bir kişi kaç para ile çıkabilir?</p>

  <p class="calibre1 sgc-1">PEDRO  Adamına göre değişir. Yarım, bir iki riyal verenler vardır. Yoksul olanlar bir akçe verirler.</p>

  <p class="calibre1 sgc-1">JUAN  Aynı anda kaç kişi yıkanabilir?</p>

  <p class="calibre1 sgc-1">MATA  Aynı şeyi ben de soracaktım.</p>

  <p class="calibre1 sgc-1">PEDRO  Altı kubbeli ufak hamamlarda seksen kişi yıkanabilir.</p>

  <p class="calibre1 sgc-1">MATA  Teknelerde mi yıkanırlar?</p>

  <p class="calibre1 sgc-1">PEDRO  Anlatayım. Hamama her girene bir peştemal verilir. Bele dolanan bu peştemal dizden aşağı sarkar. Peştemalı beline dolayan halvete geçer. Halvetlerde iki veya üç kurna bulunur, biri sıcak diğeri soğuk su akıtan iki musluk vardır. Kurna içine dökülen suyu herkes istediği gibi ayarlar. Her kurnanın kenarına kalaylı taslar konulmuştur. Başa, sırta bu taslarla su dökülür. Kurnanın içine girilmez. Yerler mermerden, gümüş leğen kadar temizdir. Hamamda bulunan işçiler sizi istediğiniz gibi yıkarlar. Bu şekilde sadece Türkler değil Yahudi, hıristiyan ve Yakın Doğu’nun bütün insanları yıkanırlar. Ben de aynı şekilde onbeş günde bir hamama gidip yıkanarak hem dinçleşir hem de temizlenirdim. Aynısını biz de yapsak çok iyi ederiz. Türkler haklı olarak temizliğimiz konusunda bizi tenkid ediyorlar. İspanya’da hiç bir erkek ve kadın ömründe iki defadan fazla yıkanmamıştır.</p>

  <p class="calibre1 sgc-1">JUAN  Zararını düşündüğümüzden. Çok yıkanmak çok kişiye zarar vermiştir.</p>

  <p class="calibre1 sgc-1">PEDRO  Alışkın olmadıkları için. Her zaman yıkanılsın, bak zararı dokunur mu? Durumları iyi olanlar her hafta Perşembe günleri beraberlerindeki kimseler ve kendileri için hamama bir eskudo bırakırlar.</p>

  <p class="calibre1 sgc-1">JUAN  Erkekli kadınlı yıkanılmaz mı?</p>

  <p class="calibre1 sgc-1">PEDRO  İmkânsız. Çünkü Türkler namus konusunda çok titizdirler. Erkek ve kadın hamamları ayrıdır.</p>

  <p class="calibre1 sgc-1">MATA  O hamamlarda çok fazla su harcanır herhalde.</p>

  <p class="calibre1 sgc-1">PEDRO  Dünyada İstanbul’dan, Galata’dan çeşmesi çok olan şehir yoktur. Onun için her hamamın çeşmesi var. Hayırsever Türkler çeşmelerden çok uzak olan sokaklara mahzenler yaptırıp kendi hesaplarına doldurturlar. Tahta tıkaç musluk yerine kullanılır ve bu tıkacı tıkamayıp suyu boşuna akıtmak büyük günah sayılır. Doğudan batıya hiç bir şehir eski adı Bizans olan İstanbul kadar elverişli yere kurulmamıştır. Lüzumlu şeyleri dünyanın neresinde olursa olsun kolaylıkla getirebilirler.</p>

  <p class="calibre1 sgc-1">JUAN  Benim kafam da hep bu noktaya takılıyor. Deniz kıyısında oldukları halde nasıl sıkıntı çekmiyorlar? Böyle yerler gerekli şeyleri alamazlar.</p>

  <p class="calibre1 sgc-1">PEDRO  İstanbul iki denizi olduğu için sıkıntıya düşmüyor. Karadeniz’i Akdeniz’e bağlayan deniz yolu elli altmış fersah tutar. Bu yolun bir kenarında bulunan İstanbul’dan Karadeniz’e kadar beş fersah vardır. Böylece sol kolunu, genişliği ikiyüz, alanı dörtyüz fersahı bulan Karadeniz’e, sağ kolunu da Akdeniz’e uzatmıştır. Denizlerde dolaşmış olmadığınız için bunlardan pek hoşlanmazsınız. Ne yapalım, sadece şarap ve nohut anlatılmaz ki.</p>

  <p class="calibre1 sgc-1">JUAN  Anlaşılması zor sözler kullanmazsan dinler, hoşlanırız.</p>

  <p class="calibre1 sgc-1">PEDRO  Peki açıkça anlatayım. Gemileri yürüten rüzgâr ya güneyden ve batıdan ya kuzeyden ve doğudan eser. Başka rüzgâr yoktur. Rüzgâr güneyden ve batıdan eserse Kahire’den, İskenderiye’den, Suriye’den, Kıbrıs’tan, Girit’ten kısaca Cebelitarık’tan başlayıp bütün Akdeniz’den gemiler İstanbul’a gelirler. Kuzeyden ve doğudan esince de Trabzon’dan başlayıp Kefe ve Ten suyuna kadar bütün Karadeniz kıyılarından gene İstanbul’a gelirler. Havalar güzel olduğu zamanlar bir donanma kadar Karadeniz’den gemi gelir. İstanbul’da bulunduğum üç yıl içinde azık sıkıntısı çekildiğini görmedim. Ekmek, şarap et ve meyve bol&nbsp;bol bulunuyordu.</p>

  <p class="calibre1 sgc-1">MATA  İstanbul’da bu her zaman bulunduğunu söylediğin şeyler pahalı mıdır?</p>

  <p class="calibre1 sgc-1">PEDRO  Yarım akçeye, Pazar Ekmeği dedikleri iki okka ağırlığındaki ekmeğin bir okkasını verilerdi. Ekmekleri ince undan yoğurulduğu için kar gibidir. Bunların da okkası bir akçeyedir. Katilya’nın en iyi etleri ayarındaki koyun etlerinin ikiyüz dirhemini bir akçeye verirler. Aynı fiyata dişi buzağı eti de alınabilir. İneğinki ise yarışmadır. Koyun canlı olarak alınırsa daha kârlı olur. Yarım eskudoya en semiz bir koyunu seçebilirsiniz. Azami yarım dukaya alınır. Herbiri on okka gelir. Zira kuyruk beşte birini tutar.</p>

  <p class="calibre1 sgc-1">MATA  Demek kuyruk o kadar çeker?</p>

  <p class="calibre1 sgc-1">PEDRO  Altı yedi libre bile çeken vardır.</p>

  <p class="calibre1 sgc-1">JUAN  Koyunun kuyruğu mu?</p>

  <p class="calibre1 sgc-1">PEDRO  Evet, üstelik de çoğu dört boynuzludur.</p>

  <p class="calibre1 sgc-1">MATA  Hayatımda böyle şey duymadım.</p>

  <p class="calibre1 sgc-1">PEDRO  Normal şeylerdendir. Afrika ve Sardenya’da bulunan herkes bilir. Türkler baş ve sakatatdan hoşlanmazlar.</p>

  <p class="calibre1 sgc-1">MATA  Meyve bol mudur?</p>

  <p class="calibre1 sgc-1">PEDRO  İstediğiniz kadar, hele kuru yemiş.</p>

  <p class="calibre1 sgc-1">JUAN  Kuru yemiş nedir?</p>

  <p class="calibre1 sgc-1">PEDRO  İncir, üzüm, badem, ceviz, fındık, kestane ve fındık. Üzüm pek çoktur. Misketine varıncaya kadar her çeşidi bulunur.</p>

  <p class="calibre1 sgc-1">JUAN  Bu yemişler orada mı yetişir, dışarıdan mı gelir?</p>

  <p class="calibre1 sgc-1">PEDRO  Çoğu orada yetişir. Bilhassa üzüm. Toprağı çok verimlidir. Ama çoğu taşradan gelir. Kiraz çoktur, vişne azdır. Vişneyi sevmezler. Üzüm gibi kurutarak kaynatır şerbetini içerler. Fena olmaz. İtalya’da da vişne azdır. En fazla Bolonya’da yetişir, adı da Maraskadır. Kastilya’dan dışarıda Kudüs’e kadar geçilen bütün yollarda dilimli elma ve yarma erik bulunmaz ama İstanbul’da bizim dilimli elmalarımız kadar lezzetli mis elması dedikleri ufak ufak elmalar yetişir. Armut, elma, kavun bizdekinden bol ve ucuzdur. Büyük Türk’ün vekili olarak Sinan Paşa’nın İstanbul’u idare ettiği zamanlar konağa hediye olarak çok yemiş gelirdi. Bir defasında yirmi günlük yoldan Büyük Senyör’e getirdiklerinin aynısı olan sekiz tane kavun getirdiler; tadları anlatılacak gibi değildi. Onlardaki çürümeye yüz tutmuş kavunlar bile en iyi kavunlardan üstündü. Çekirdekleri, soyulmuş badem içine benziyordu. Merak edip getirene nerede yetiştiğini sordum. Irak’ta ismini çıkaramadığım bir nehir kenarında yetişiyormuş. Kumu biraz deşerler, su çıkınca iki üç çekirdek atıp örterler. Kavun kendi kendine yetişir, dedi.</p>

  <p class="calibre1 sgc-1">JUAN  Hayret doğrusu. Çekirdeği suya doğrudan doğruya atılıyormuş ha?</p>

  <p class="calibre1 sgc-1">PEDRO  Evet.</p>

  <p class="calibre1 sgc-1">MATA  İstanbul kaç haneliktir? Valladolid’den büyük müdür?</p>

  <p class="calibre1 sgc-1">PEDRO  Bir noksanı veya fazlasıyla bilecek kadar saymadım, ama Sinan Paşa’ya sundukları kütüklerden bir sonuca varmak mümkün. Hıristiyanlar kırk bin hane, Yahudiler on, Türkler de zannedersem altmış bin haneyi geçer. Fazlaya kaçmamak için yuvarlak olarak yüzbin hane diyebiliriz. Daha doğrusu bilen de araştıran da yok. Bu verdiğim sayılar şehrin iki fersah dışındaki varuşlardaki on bin hane dahil değil. Ayrıca, Halic’in kıyısındaki harap ahşap evlerde&nbsp;oturan on bin hane kadar Rum balıkçı vardır.</p>

  <p class="calibre1 sgc-1">JUAN  Öyle çürük yapılarda deniz kıyısında nasıl oturuyorlar?</p>

  <p class="calibre1 sgc-1">PEDRO  Liman olduğundan deniz sakindir. Kulübeye benzeyen evler denizin bayağı içindedir; bir fırtına çıktımı sular pencerelerden içeriye girer. Her ev, kullandığı ağ için yılda bir duka öder ama bunu bazan bir gecede çıkarır.</p>

  <p class="calibre1 sgc-1">JUAN  İstanbul’un çevresi ne kadardır?</p>

  <p class="calibre1 sgc-1">PEDRO  Bir fersahtan fazla.</p>

  <p class="calibre1 sgc-1">MATA  Her yerinde oturuluyor mu?</p>

  <p class="calibre1 sgc-1">PEDRO  Evet ama hepsi aynı sıklıkta değil. Büyük Türk’ün sarayı ile imparator Kostantin’in sarayı arasındaki uzaklık iki - ikibuçuk fersah kadardır.</p>

  <p class="calibre1 sgc-1">MATA  İş - güç sahibi olanlar o kadar yolu nasıl giderler?</p>

  <p class="calibre1 sgc-1">PEDRO  Şehrin üç yanı surlarla çevirili olduğu için üçken biçimindeki bu şehrin her yerinden deniz kenarına inilebilir. Dört akçeye bir kayık kiraladın mı gerisi kolay. İstediğiniz sahile istediğiniz kadar yük çıkarabilirsiniz.</p>

  <p class="calibre1 sgc-1">JUAN Ne gibi meşhur eserleri var ?</p>

  <p class="calibre1 sgc-1">PEDRO  Pek az. Böyle şeylere fazla önem vermediklerinden hepsini yıkmış, harabetmişler. Üzerinde durulmaya değer eserler arasında dört büyük cami, saraylar ve paşalara ait konaklar vardır. En fazla görülmeye değer yapı Bezistandır. Zemini alçak. üstü künbetli ve duvarları yangına karşı taştan ve kireçten yapılan kapalı bir çarşıdır. Çok geniştir. Bütün kuyumcular buradadır. İpek, sırma, altın, gümüş gibi ve mücevherat gibi şeyler burada satılır.</p>

  <p class="calibre1 sgc-1">MATA  Bu satıcıların evleri de orada mıdır?</p>

  <p class="calibre1 sgc-1">PEDRO  Öyle olsa içinde bir şehir kurmak gerekirdi. Her satıcıya ait bir dükkândan başka bir şey yoktur. Bezistan’ın dört kapısı arasında bu kapıları birbirine birleştiren uzun ve geniş dört sokağı vardır. Sadece İstanbul’un değil bütün imparatorluğun ticaretle ilgili işleri bu çarşıda görüşülür. Günün her saatinde buralardan geçmek zordur. Ancak yan yan yüründüğü zaman geçilir. Karlı havalarda bile üşütmez.</p>

  <p class="calibre1 sgc-1">MATA  Tam yankesiciye göre yer.</p>

  <p class="calibre1 sgc-1">PEDRO  Çarpan da bulunur. Ama Türkleri çarpmak zaten kolaydır. Hepsinin taşıdıkları heybeye elinizi soktunuz mu ne varsa alabilirsiniz. Bezistandaki mücevherat ve değerli şeyleri anlatmak mümkün değil. Bazı dükkanlardaki kıymetli taşları ölçekle veya&nbsp;şinikle tartabilirsiniz. Altın sırma ve bununla işlenmiş şeyler oldukça ucuzdur. Medina del Campo meydanında gördüğünüz mücevherlerin topunu Bezistanın bir tek dükkânında bulabilirsiniz. Gümüş sofra takımını kullanmadıkları halde bizim sarayda kullanılandan daha güzelleri ve daha çoğuna rastlanır. Nasıl anlatayım, hep altın, gümüş, ipek, ipek, ipek. İnsanın buralarda aklına gelip de bulamıyacağı şey yoktur. Dediğim o dört sokakta çuha bez, silâh, baharat da satılır. Kapıların önünde girip çıkanları kontrol eden iki yeniçeri nöbet bekler.</p>

  <p class="calibre1 sgc-1">JUAN  Anlattığın yerin büyüklüğü ne kadardır?</p>

  <p class="calibre1 sgc-1">PEDRO  Çevresi yarım fersahtır.</p>

  <p class="calibre1 sgc-1">JUAN  Az değil.</p>

  <p class="calibre1 sgc-1">PEDRO  İstanbul’da ayrıca şehrin üstündekilerden başka yer altında da görülecek şeyler vardır.</p>

  <p class="calibre1 sgc-1">JUAN  Ne gibi?</p>

  <p class="calibre1 sgc-1">PEDRO  Bodrumlar, mermer sütunlu ve her yeri taşla tuğlayla örülmüş künbedli bodrumlar. Hemen hepsi de gezilebilecek kadar geniştir. Eğilmeyi gerektirmeyecek kadar da yüksek tavanları vardır. Çünkü yüksekliği otuz kırk ayağı bulur. Bazılarının bir fersaha yakın eni ve boyu vardır. Direkler içlerini daracık sokaklara böler.</p>

  <p class="calibre1 sgc-1">JUAN  Dediklerinden şüphe etmiş olsaydım, ağzımdan ne çıkardı bilmem.</p>

  <p class="calibre1 sgc-1">PEDRO  Şüphelenme, çünkü ben buraları gördüm.</p>

  <p class="calibre1 sgc-1">JUAN  Niçin yapılmış?</p>

  <p class="calibre1 sgc-1">PEDRO  Şehrin ihtiyacı olan ipek ve iplik buralarda eğirilir. Aralıklı yapılmış, sokağa açılan pencereleri vardır.</p>

  <p class="calibre1 sgc-1">MATA  Hiç böyle bir şey duymadım,</p>

  <p class="calibre1 sgc-1">PEDRO  Şimdi duydun. Girilecek iki yer öğrenmiştim. Saray seyreder gibi kaç kere seyrettim.</p>

  <p class="calibre1 sgc-1">JUAN  İstanbul’un belli başlı sokakları hangileridir?</p>

  <p class="calibre1 sgc-1">PEDRO  Bir yeri anlatmak istedikleri zaman semt isimleri kullanırlar. Sokak isimleri yoktur. En önemlileri dört büyük camiin sokaklarıdır. Filan Paşa nerede oturur? Diye sorulunca Sultan Mehmed’te veya Sultan Bayezid’te diye cevaplandırılır. Oysa ki bu dedikleri semtlerin uzunluğu ve genişliği yarım fersahı bulur. Bir şey almak veya satmak için de sokak adı söylemezler. Malın cinsine göre: Tavukpazarı, Atpazarı, Balıpazarı, vs. derler.</p>

  <p class="calibre1 sgc-1">MATA  Tavuk pahalı mıdır?</p>

  <p class="calibre1 sgc-1">PEDRO  Yolunmuş ve temizlenmiş tavuk bir,&nbsp;ibliğin en iyisi ise bir buçuk riyaldir. Büyük camilerin meydanlarında İtalya’daki gibi yılanlar ve kertenkelelerle türlü oyunlar yapan madrabazlar, bir çok kökçü, bir gemi yükü kavurma satanlar, bir düzine bakla ile geçimini sağlayan kocakarılara kadar herkese rastlanır.</p>

  <p class="calibre1 sgc-1">JUAN  Bakla ile ne yaparlar?</p>

  <p class="calibre1 sgc-1">PEDRO  Çingeneler gibi fala bakarlar. Rumlar ve Türkler hurafelere çok düşkün oldukları için falcıların her sözüne inanırlar. İbrahim ve Sinan Paşa’nın konaklarının önünde, Atmeydanında Roma’dakine benzeyen ama daha yüksek ve daha oturaklı bir dikilitaş vardır. Üzerindeki lâtince ve Yunanca beyitlerden İmparator Teodüsyüs tarafından diktirildiği anlaşılıyor. Bunun üstünde üç kafalı madenden bir yılan dikilidir ki at üstünde bir kişi tepesine eliyle değebilir. Bundan başka tek parça olmayan düzenle yerleştirilmiş taşlarla örülü daha yüksek bir direk vardır. Buralardan giden bir insan İstanbul’a girerken ilk olarak Yedikule’yi görür. Bir araya toplanmış yedi tane sağlam yapılı kule. İçleri para ile dolu derler ama benim gördüğüm bir tanesinde samandan başka bir şey yoktu. Şehirde yenen etlerin büyük bir kısmı burada kesilerek kasaplara dağıtılır. Burgos’taki ev sayısı kadar İstanbul’da kasap vardır. Soğuklar daha başlamadan pek çok kar harcanır ve kar satan dükkânlar vardır. Bunlar kasaplar kadar çoktur ve ucuz satarlar. Şerbetçilerin tezgâhlarında kaya kadar kar bulunur, bıçakla keserek ufalayıp şerbetin içine atarlar. Bu şekilde Eylüle kadar devam eder, daha sonra kar fiyatlarına kalıp kalıp buz satılır.</p>

  <p class="calibre1 sgc-1">JUAN  Nasıl muhafaza ediliyor?<br /></p>

  <p class="calibre1 sgc-1">PEDRO  Türkiye’de yüksek dağlar vardır ve&nbsp;bu dağlarda Büyük Senyör’e ait kocaman mağaralar&nbsp;bulunur. Her yıl karla doldurulur, az masrafla denizden taşındığı ve çabuk eridiği için ucuza satılır. Ucuza verildiği halde Büyük Türk’ünkü bitmeyince başka kar satılmaz. Bu, Büyük Türk’e yılda otuzbin duka&nbsp;gelir sağlar. İstanbul ve Galata içinde de kar toplayıp satanlar bulunur ama kar her sene yağmaz. Türkler&nbsp;çiçekleri çok severler. Cenovalı hanımlar gibi başına&nbsp;bir çiçek takabilmek için yanındaki bütün parayı veren hanımlar vardır. Bu yüzden çiçek satmak için yazın pek çok dükkân açılır. Bazılarında beşyüz duka eden çiçekler bile bulunur. Şehrin bir tarafında Romalılardan kalma çok yüksek ve kalın bir direğin tepesine içten ve burma bir merdivenle çıkılır. İşte&nbsp;Avratpazarı denilen kadınlar pazarı haftada bir gün&nbsp;burada kurulur. Ben bu pazarın yüzbin dukaya çıktığını sanıyorum. Kısaca bir şehirde bulunması gereken her şeyi göz önünde bulundurarak, burayı Roma, Venedik, Napoli, Milano Paris ve Ligo ile mukayese&nbsp;edemeyiz. Bu şehirlerin hepsini de görmüş bir insan&nbsp;olarak genişlikleri, mevkileri, güzellikleri, ticaretleri ve bollukları bir araya gelse yine de İstanbul’u geçemez derim. Bunları hissî veya tek taraflı bilgilere dayanarak söylemiyorum. Her yönden özelliklerini saymak için bir ömür yetmez. Başka şeyler de öğrenmek istiyorsanız önümüzde çok uzun zaman var, artık nefesim tükendi bana acıyın.</p>

  <p class="calibre1 sgc-1">MATA  Şimdilik aklıma sorulacak bir şey gelmiyor. Ben sormaktan yoruldum da sen nasıl cevap vermekten yorulmayasın, sana tamamiyle hak yeriyorum.</p>

  <p class="calibre1 sgc-1">JUAN  Ben de Matalas’ın dediklerinin aynısını&nbsp;söyleyeceğim. Pek çok faydalandık. Soracağımız bir&nbsp;şey kalmadı.</p>

  <p class="calibre1 sgc-1">PEDRO  Anlaştığımıza göre Türklerin dedikleri&nbsp;gibi müsaadenizle aklınıza getirmeyeceğiniz bir şeyi anlatayım. Bu, Türklerin kan kardeşi olmak âdetidir.&nbsp;İki kişi arasında büyük bir dostluk başlarsa bunu devam ettirmek için parmaklarını hafifçe kanatıp birbirlerinin kanlarını yalayıp emerler. O andan itibaren kardeş sayılırlar ve birbirlerine karşı her türlü yardımda bulunurlar. Bunu sadece iki Türk arasında değil hıristiyan ve Yahudiler de yaparlar.</p>

  <p class="calibre1 sgc-1">MATA  Pedro’nun Türkiye’de bir kan kardeşi&nbsp;olacağına kim inanır. Hele akraba olunca ziyafet vermek âdeti varsa.</p>

  <p class="calibre1 sgc-1">JUAN  Zannederim böyle bir şey yaptıysa kendirlerinden ayrılacağını bildiği kadınları aldatmak için yapmıştır.</p>
</body>
</html>
