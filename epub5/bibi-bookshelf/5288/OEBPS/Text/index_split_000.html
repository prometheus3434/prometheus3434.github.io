<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>b_gyyj</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
p.sgc-1 {text-align: justify;}
</style>
</head>

<body class="calibre">
  <p class="calibre1">Tercüman</p>

  <p class="calibre1">1001 Temel Eser</p>

  <p class="whitespace">&nbsp;</p>

  <p class="calibre1">MANUEL SERRANO Y. SANZ’ın</p>

  <p class="calibre1">yayınladığı el yazmasından</p>

  <p class="calibre1">Ç e v i r e n :</p>

  <p class="calibre1">A. KURUTLUOĞLU</p>

  <p class="whitespace">&nbsp;</p>

  <p class="calibre1">TÜRKİYE’NİN</p>

  <p class="calibre1">DÖRT YILI</p>

  <p class="calibre1">1552 -1556</p>

  <p class="whitespace">&nbsp;</p>

  <p class="calibre1">Tercüman gazetesinde hazırlanan</p>

  <p class="calibre1">bu eser Kervan Kitapçılık A. Ş.</p>

  <p class="calibre1">ofset tesislerinde basılmıştır.</p>

  <p class="softbreak">&nbsp;</p>

  <p class="calibre1">ÇEVİRENİN ÖNSÖZÜ</p>

  <p class="calibre2 sgc-1">Kanuni devrinde İstanbul’daki Türk hayatını anlatan bu eser, ismi bilinmeyen bir İspanyol tarafından 1557’de yazılarak İspanya Kralı İkinci Filip’e takdim edilmiştir… Yazarın takdim için yazdığı önsözden anlaşıldığına göre, eserin başlıca gayesi o tarihlerde Avrupa’nın en kuvvetli hükümdarlarından biri olan İkinci Filip’e İspanya’nın ve bütün Avrupa’nın en büyük hasmı olan Türkler hakkında bilgi vermektir. Yazar bu bilgileri üç kişi arasında sualli cevaplı bir konuşma halinde vermektedir. Konuşmacılardan biri Türkler elinde esir olarak İstanbul’da birkaç yıl yaşamış bir gemici, diğer ikisi ise ondan Türk hayatı hakkında bilgi alan arkadaşlarıdır. Pek muhtemeldir ki, yazar bu bilgileri tek bir şahıstan değil, fakat İstanbul’da esir kaldıktan sonra İspanya’ya dönebilen birçok kimselerden toplamıştır.</p>

  <p class="calibre1 sgc-1">Eserin gayesi sadece Türk hayatı hakkında bir tasvir vermek de değildir Birçok müşahedeler tenkidci bir düşünce ile takdim edilmekte, hıristiyan dünyasına öğüt olacak mahiyette fikirler de verilmektedir. O çağların Avrupa’sında beğenilmeyen birçok noktaları düzeltmek maksadıyla seyahat eserleri yazmak ve yabancı ülkelerden ör nekler vermek âdeti vardı. Fakat elimizdeki eser onlardan birçok bakımlardan farklıdır. Yorumlarda bazan hatâ bulunsa bile, anlatılanların büyük çoğunluğu müşahedeye dayanmaktadır, hattâ yazar, birçoklarının yaptığı gibi, sırf kendi fikirlerine destek vermek üzere hayatî vakıalar anlatmak yerine, Türkiye hakkında bu türlü hayatî bilgilerin çoğunu düzeltmeye çalışmaktadır.</p>

  <p class="calibre2 sgc-1">Yazarın naklettiği müşahedeler şimdiye kadar bilinenlere bir yenilik katmıyor, fakat devletimizin en kudretli çağında ciddî bir Avrupalı‘nın, bir İspanyol’un bize ve kendi memleketine nasıl bir gözle baktığım gösterdiği için çok faydalıdır. Maamafih, yazarın Türkiye’ye hasım gözüyle bakması onu bazan aleyhte konuşmaya da zorlamaktadır.</p>

  <p class="calibre2 sgc-1">Bizim verdiğimiz metin, Manuel Serrano Y. Sanz tarafından 1905’de neşredilen el yazması nüshadan yapılmış seçmelerdir. Bu şekilde bir seçme de 1964 tarihinde merhum Fuad Carım tarafından (Fransızcadan) çevrilerek neşredilmişti. Bazı tâbirlerin Türkçe karşılıklarını bulmak bakımından Fuad Carım’ın bu tercümesinden zaman zaman biz de faydalandık.</p>

  <p class="softbreak">&nbsp;</p>

  <p class="calibre1 sgc-1">PEDRO  4 Ağustos 1552 günü, İmparatorun donanmasıyla Cenova’dan Napoli’ye giderken, Ponza Adaları yakınında bizi bekleyen Türk Donanmasının hücumuna uğradık. Donanmamıza Prens Doria komuta ediyordu. Sinan Paşanın komutasındaki Türk Donanması gece vakti peşimize düştü ve denizcilik tarihinin en mükemmel ve en çok tayfalı gemilerinden olan yedi kadırgamızı zaptettiler. Türk donanması 150 gemiden müteşekkildi. İçinde bulunduğum gemiyi esir alan kaptan, Sancaktar Mustafa idi.</p>

  <p class="calibre1 sgc-1">JUAN  Sizin donanmada kaç gemi vardı?</p>

  <p class="calibre1 sgc-1">PEDRO  Otuzdokuz kadar.</p>

  <p class="calibre1 sgc-1">MATA  Sayıca üstün oldukları halde niçin bütün gemileri ele geçirmediler?</p>

  <p class="calibre1 sgc-1">PEDRO  Diğerleri kaçtılar. Kaçamayanların kaptanları kürekçileri sıkıştırmaya cesaret edebilseler ve kürekçiler de daha kuvvetle kürek çekebilselerdi, onlar da yakalanmazlardı.</p>

  <p class="calibre1 sgc-1">JUAN  Kürekçiler zincirli değil miydiler ki, onları sıkıştırmaya cesaret edemediler?</p>

  <p class="calibre1 sgc-1">PEDRO  Evet, zincirliydiler. Ancak esir düşebiliriz diye korktular. Çünkü bunlar ya Türk ya da Mağribî idiler. Gemi zaptedilince bunlar serbest kalacaklar, o zaman da aleyhlerinde konuşurlar diye çekindiler.</p>

  <p class="calibre1 sgc-1">MATA  Anlayamadım.</p>

  <p class="calibre1 sgc-1">PEDRO  Esir düşenlerden birisi hakkında kürekçiler bir şikâyette bulunurlarsa, bunları şiddetle, hattâ ölümle cezalandırırlar. Bunu, diğer gemi kaptanları duyup ona göre davransınlar, kürekçileri dövmesinler diye yaparlar. Esir düştüğüm gün, iki kişiyi buna benzer bir sebepten cezalandırdılar. Birisinin bilek, burun ve kulaklarını kestiler, diğerini kazığa çaktılar. Bir de Eden Bulur diye boynuna levha astılar.</p>

  <p class="calibre1 sgc-1">JUAN  Kazığa çakmak nedir?</p>

  <p class="calibre1 sgc-1">PEDRO  Çok korkunç bir ölüm şekli. Cezalıyı ucu sivri bir kazık dikip üzerine oturtuyorlar. Bazen bunun ucu adamın ağzından çıkıyor. Bu vaziyette iki, üç gün yaşayanlar var.</p>

  <p class="calibre1 sgc-1">JUAN  Hiç bu kadar katı yüreklilik duymadım. Ya kulağı burnu kesilen ne oldu?</p>

  <p class="calibre1 sgc-1">PEDRO  Hıristiyan kaptanlara ders olsun diye serbest bıraktılar. Adama Prens Doria dört Eskudo aylık bağlamış.</p>

  <p class="calibre1 sgc-1">MATA  Siz dövüşerek mi teslim oldunuz?</p>

  <p class="calibre1 sgc-1">PEDRO  Hayır. Çünkü bir kadırgamıza karşı altı kadırgaları vardı. Önce dövüşmeye karar verdik ama bir borda ateşine tutulunca vazgeçip teslim olduk. Rampacılar gemiye çıkıp herkesi çırılçıplak soydular. Fakat benimkilere dokunmadılar. Belki de üstümdekileri değersiz buldular veya uğraşmaya lüzum hissetmediler. Çünkü yattığım kamarada çok değerli eşyalar vardı. Beni küreğe vermesinler diye. Müslüman olmuş yaşlı bir esirin tavsiyesi ile hekim olduğumu söyledim.&nbsp;Cerrah olmadığımı söyledim diye az kalsın küreğe konuluyorum. Fakat sözü geçen kaptanlardan Ceneviz dönmesi Durmuş Reis söze karıştı, İdrar ve nabız hekimidir. Bize faydası daha çok olur dedi. Böylece kurtuldum. İyi kürek çekmeyenleri ziftli bir kamçıyla dövüyorlar. Bu kamçı ile, başka bir sebepten ben de dayak yedim.</p>

  <p class="calibre1 sgc-1">JUAN  Ben de o kamçılardan gördüm. Esirlikten kaçıp kurtularak Santiagoyu ziyaret eden bazı kişiler teşhir ediyorlardı.</p>

  <p class="calibre1 sgc-1">PEDRO  Onlara inanmayın. Dediklerimle hiçbir alâkaları yoktur. Komit’lerin ellerinden bırakmadıkları kamçılan ele geçirmeleri imkânsızdır. Cahil halkı kandırıyorlar.</p>

  <p class="calibre1 sgc-1">MATA  Herhalde yediğin kamçıların izleri kalmıştır.</p>

  <p class="calibre1 sgc-1">PEDRO  Böğürlerime yediklerimin yerleri ara sıra ağrıyor. Diğerlerinin izleri kalmadı. Türk kaptanlarından birinin, mürekkebe batırıp imza yerine kâğıda bastığı yüzüğünü, incelemek için gizlice almıştım.</p>

  <p class="calibre1 sgc-1">Fakat denize düşürdüm. Görenler, esirlerle meşgul olan Murat Reis’e haber vermişler O da beni yüzüstü yere yatırıp iyice dövdü.</p>

  <p class="calibre1 sgc-1">JUAN  Yüzük çok mu değerliydi? Neden gemideki diğer Hıristiyanlar ceza görmemen için aralarında para toplayıp vermediler?</p>

  <p class="calibre1 sgc-1">PEDRO  Yüzüğün kıymeti en çok yedi Riyal ederdi. Hıristiyanlar ise her gün dayak yemem için daha fazlasını vermeye razıydılar.</p>

  <p class="calibre1 sgc-1">MATA  İyi ama onlar Hıristiyan değil miydiler?</p>

  <p class="calibre1 sgc-1">PEDRO  Evet, ama benden hoşlanmıyorlardı. Bana düşmandılar, şeytanı benden üstün tutuyorlardı. Parasız olduğum, kürek çekmediğim, az da olsa saygı gördüğüm için beni sevmezler, kendilerine bir faydamn olmadığını söylerlerdi. Ayrıca ben İspanyol’dum, onlar ise İtalyan’dılar. Çok gururlu olduğumuz için biz İspanyollar hiçbir yerde sevilmiyoruz. Bulunduğumuz her yere ve bu yerlerdeki eşyalara sahip çıkmaya kalkıştığımız, çapulculuk ettiğimiz için bunda hakları da var.</p>

  <p class="calibre1 sgc-1">MATA  Kral askerlerini beslemiyor mu ki, hırsızlık ediyorlar?</p>

  <p class="calibre1 sgc-1">PEDRO  Durumu iyi biliyorum. Bir misalle anlatayım. Bir bölük üçyüz kişidir ve istihkakı buna göre verilir. Aslında bölük ikiyüz kişiyi geçmediğinden, kumandan istihkakı tam alabilmek için başka bölüklerden adamlarla kadroyu tamamlar. Alınan istihkakın beşte dördünü kendine alıkoyar, bu miktarın küçük bir kısmını kendisine yardım edenlere verir. Bölüğe ise ancak beşte biri kalır. Bu işi kumandandan daha küçük rütbeliler de yaparlar. Bu durumda askere bir şey kalmaz.</p>

  <p class="calibre1 sgc-1">JUAN  Generaller bunun önüne geçmiyorlar mı?</p>

  <p class="calibre1 sgc-1">PEDRO  Bu durumdan en çok çıkarı olanlar onlardır. Bu yüzden durumu gizlemeye gayret ederler.</p>

  <p class="calibre1 sgc-1">MATA  Pekiyi, Kral ne yapıyor?</p>

  <p class="calibre1 sgc-1">PEDRO  Durumu bilmiyor ki.</p>

  <p class="calibre1 sgc-1">JUAN  Nasıl bilmez?</p>

  <p class="calibre1 sgc-1">PEDRO  Kralla konuşan generaller olduğuna ve bunlar da askerin istihkakını çalıyorum, beni cezalandırın haşmetmeab demeyeceklerine göre, nereden bilebilir?</p>

  <p class="calibre1 sgc-1">JUAN  Kral Meclisi de bilmiyor mu?</p>

  <p class="calibre1 sgc-1">PEDRO  Herhalde haberleri yok ki hiçbir şey yapmıyorlar.</p>

  <p class="calibre1 sgc-1">MATA  Bu adamlar düşman karşısında ne yapıyorlar?</p>

  <p class="calibre1 sgc-1">PEDRO  Hücumda en arkada, kaçarken de en önde giderler.</p>

  <p class="calibre1 sgc-1">JUAN  Eğer hepsi böyle ise durumumuz çok kötü olur.</p>

  <p class="calibre1 sgc-1">PEDRO  Harbe gidenlerin hepsi böyle değil Allaha şükür. Kralın uğruna, Tanrı rızası için dövüşenler de var. Gemide iken elime geçen bir tıb kitabından çok şeyler öğrendim ve bunların dışında hiçbir şeyi uygulamaya kalkışmadım. Önceleri yanımdaki hasta esirleri tedavi ettim ve iyi sonuçlar aldım. Bundan aldığım cesaretle kitabı tamamen ezberledim. Böylece hekimliği üç ayda öğrendim. Bu bilgilerimi rastladığım hekimlere söylediğim zaman benim çok bilgili olduğumu zannediyorlardı.</p>

  <p class="calibre1 sgc-1">MATA  Bunu daha çabuk öğrenme imkânı da var.</p>

  <p class="calibre1 sgc-1">PEDRO  Nasıl?</p>

  <p class="calibre1 sgc-1">MATA  Ne kadar az öğrenirsen o kadar başarılı olursun. Zira hekimlik insanı en kısa yoldan ölüme yollamak değil midir?</p>

  <p class="calibre1 sgc-1">JUAN  Münakaşa etmeyelim, dinleyelim.</p>

  <p class="calibre1 sgc-1">PEDRO  Bir gün bir Türk hasta getirdiler. Muayene edince Geceyi çıkaramaz dedim. Bunun üzerine Bu hayvan bir şey bilmiyor, berberi çağırın dediler. Gelen berber evvelâ benim fikrimi sordu. Söyledim ve bilgiçlik göstererek Nabzı kötü, kımıldayacak hali yok, yüzü sararmış gibi ukalâlıklar ettim. Buna karşılık berber Tanrının izniyle onu iyileştiririm dedi ve ilâç parası olarak onbeş akçe ile sağ kalırsa beş akçe istedi.</p>

  <p class="calibre1 sgc-1">MATA  Beş akçe bir riyal ediyor.</p>

  <p class="calibre1 sgc-1">PEDRO  Hepsi bu kadar değil. Berber geminin mutfağında peksimet ve su ile bir bulamaç yapıp üzerine biraz zeytinyağı ve tuz ile yüzük taşı kadar nöbet şekeri de koyarak bunu hastaya zorla yedirdi. Nöbet şekeri için de Sizden aldığım ve alacağım paradan çok daha pahalıdır bu parça dedi. Tabii hasta o gece öldü ve denize atıldı. Berber sonradan bana Türk’ler Hıristiyanlar gibi değildirler, hastalarına hep iyileşeceklerini söyle. Ölürlerse bunu Tanrı‘nın istediğini söylerler. Suçu hekime yüklemezler dedi. Yolumuza devam ederek Sancta Maura, Lepanto, Patras, Puerto Leone, Negroponto ve Abido ile Sexto arasından Hellesponte’yi geçtik, Gallipol ve Marmara Adasına (Türkçe adları sırasıyla: Ayamavra Adası, İnebahtı, Patras, Pire, Eğriboz, Nâra, Kilidülbahir, Çanakkale Boğazı, Gelibolu, Marmara Adası.) uğradıktan sonra İstanbul’a geldik. Limanın girişinde büyük, mermer bir aslan heykeli olması sebebiyle Puerto Leone adını alan kent Atina’ya bağlıdır.</p>

  <p class="calibre1 sgc-1">JUAN  Herhalde donanma İstanbul’a büyük bir gösteriş ve merasimle girmiştir.</p>

  <p class="calibre1 sgc-1">PEDRO  Çok gösterişli olduğu gibi hazindi de. Ulu Türk (Kanunî Sultan Süleyman) saraya bağlı bir cihannüma’dan donanmayı seyretti. Bütün gemiler, kendi bayraklarını çektiler. En üste de Muhammed’in sancağını astılar. Bunların altında ise zaptedilen gemilerin bayrakları, haçları, Meryem Ana’nın tasvirleri ters olarak asılmıştı. Külhanbeyler bunları okladılar. Bazı direklere Ulu Türk’ün sancağını ve bunun altına da İmparator’un ve Prens Doria’nın sancaklarını, yine ters olarak asmışlardı. Yüzelli kadırga ve çektirme ile beraber birkaç Fransız kadırgası ve büyüklü küçüklü üçyüz kadar gemi, hep birden top ateşine başladılar. Her gemi üç defa ateş ediyor ve yeniden toplarını dolduruyordu. Bir saat kadar böyle devam ettikten sonra donanma limana girdi ve kışın demirledikleri tersanede boşaltıldı. Bu iş üç saat sürdü. Ulu Türk esirleri görmek isteyince, ikibin esiri ayaklarından zincire vurdular. Kaptan ve subay&nbsp;olanların boyunlarına demir çember taktılar ve bizden aldıkları boru ve trampetleri çalıp bayrakları sürükleyerek esirlerin hepsini saraya götürdüler. Türkler zurna çalıyorlar ve bizim çalgılarımızla alay ediyorlar. Ulu Türk, esirlerin beşte birini, yani kendi payına düşenleri seçtikten sonra, bütün esirler Galata’daki kulelere gönderildi. Ulu Türk’e ait olanlar onun kulesine, diğerleri de başka kulelere konuldular. Galata’ya vaktiyle Pera denilirmiş ve üçbin evlik bir yermiş. Surları arasında pek çok kule vardı. Sinan Paşa’nın kulesinde yediyüz esir bulunuyordu ve kendisi bizim efendimiz, biz ise onun köleleriydik. Esirleri mesleklerine ve san’atlarına göre ayırıp dışarıda gündelikle çalıştırıyorlar. Aldıkları para ise kendilerini besleyen efendilerine ait. Beni berberlerin arasına yerleştirdiler. Başımızda yaşlı, iyi yürekli, bütün düşüncesi para kazanmak olan bir cerrah vardı. Derken bir salgın hastalik başladı. Her gün birkaç kişi ölüyordu. Ben de hastalandım ama kurtuldum. Az kalsın beni de öldü diye gömmeye götürüyorlardı.</p>

  <p class="calibre1 sgc-1">JUAN  Orada kiliseler var mı? Ölüleri nereye gömüyorlar?</p>

  <p class="calibre1 sgc-1">PEDRO  Kilise var tabii, ama ölüleri surların&nbsp;dibindeki hendeklere gömüyorlardı.</p>

  <p class="calibre1 sgc-1">JUAN  Bu çok kötü.</p>

  <p class="calibre1 sgc-1">PEDRO  Neden kötü olsun? İster hendeğe gömsünler, ister darağacında asılı bıraksınlar, imanın tam olduktan sonra farketmez. Ateşim düştü ama çok bitkindim. Yiyecek alacak param yoktu. Dört aydır sırtımdaki gömleği değiştiremediğimden bitlenmiştim. Bu yüzden uyuyamıyordum. Esirleri çalıştıranlar başlarında yaşlı bir Hıristiyan esir bulunduruyorlar. Bu adam esirlerin aldıkları paranın ve masraflarının hesabını tutuyor.</p>

  <p class="calibre1 sgc-1">JUAN  Kâtiplik yaptırdıklarına göre esirlere güvenleri fazla olmalı.</p>

  <p class="calibre1 sgc-1">PEDRO  Bekçilik konusunda Hıristiyanlara, Türklerden fazla emniyetleri var. Ayrıca Hıristiyan esirlere, bizim Müslümanlara yaptığımız gibi davranmazlar. Çok daha insaflı ve insanca tutumları vardır. Meselâ Sinan Paşa veya başkaları, bekçilik eden bu esirlerden yedi - sekiz tanesini seçip bayramlarda serbest bırakırlar. Bunlar azadlı olarak üç yıl daha onlara hizmet etmekle yükümlüdürler. Bu süre sonunda tamamen serbesttirler ve bu süreyi çoğunlukla yine bekçilik yaparak geçirirler. Yüz kişiyi kontrol için yedi -sekiz kişi kâfi gelir. Halbuki bekçiler Türk olsalar, elli kişi bile yetmez.</p>

  <p class="calibre1 sgc-1">JUAN  Çok garip.</p>

  <p class="calibre1 sgc-1">PEDRO  Bu bekçiler kaçma çare ve hilelerini iyi bilirler. Türkler ise bilmezler. Ayrıca bunlar, yeni bir suç işleyip de tekrar esir düşmekten çok korkarlar. Bütün bu sebeplerden ellerinden geldiği kadar iyi hizmet ederler.</p>

  <p class="calibre1 sgc-1">JUAN  Peki, Hıristiyanlara karşı olan davranışları nasıldır?</p>

  <p class="calibre1 sgc-1">PEDRO  Türklerden daha kötü ve insafsızdırlar. Esirleri soymak için her şeyi yaparlar.</p>

  <p class="calibre1 sgc-1">JUAN  Diğer esirlerle beraber kaçamazlar mı?</p>

  <p class="calibre1 sgc-1">PEDRO  İsteseler tabii kaçarlar. Ama kaçıp da serbest kalınca ne yapacaklar?</p>

  <p class="calibre1 sgc-1">MATA  Yani bekçiliği, memleketlerine dönmeye tercih ediyorlar.</p>

  <p class="calibre1 sgc-1">PEDRO  Şüphesiz. Zira memleketlerine dönünce eski durumlarına düşeceklerdir. Burada ise esirlerin sırtından geçinir, genelevleri, meyhaneleri dolaşırlar.</p>

  <p class="calibre1 sgc-1">MATA  İstanbul’da fahişe var mı?</p>

  <p class="calibre1 sgc-1">PEDRO  Dünyanın her yerinde vardır.</p>

  <p class="calibre1 sgc-1">MATA  Juan De Voto A Dios, bak ne diyor!</p>

  <p class="calibre1 sgc-1">JUAN  Sana cevap veriyor.</p>

  <p class="calibre1 sgc-1">PEDRO  Evet hem öylesi, hem de başka türlüsü vardır. Neyse, bunları bırakalım da ben size bir arzumu söyleyeyim. Eğer Kral, bekçilik edip de serbest bırakılanların memlekete döndüklerini öğrenirse, hepsinin şişe geçirilip diri diri kızartılmalarını emretmeli.</p>

  <p class="calibre1 sgc-1">Hiç tahkikat gerekmez. Bu adamlar doğuştan ahlâksız ve alçak olmasalardı bu işi elde etmek için çabalamazlardı. Bu soysuzlar Hıristiyanlara her türlü kötülüğü yapmışlardır. Söylediklerimden fidye almadan bırakılanların hepsi kötüdür mânâsını çıkarmayın, içlerinden birçoğu namuslu Türklerle Anadolu’ya geçip çiftliklerde çalışır, yol parasını kazanınca da memleketlerine dönerler.</p>

  <p class="calibre1 sgc-1">Bulunduğum kuledeki hastaların tedavisi ile meşgul oldukça aldığım neticeler daha iyi olmaya, bilgim daha da artmaya başlamıştı. Beni birçok yerlerden istiyorlardı. Kazancımın bir kısmını gardiyanlara vererek dışarı çıkma imkânını buluyordum. Bir gün Durgut Reisin bir adamını tedavi edip aldığım bir eskudo ücret, tam paramın bittiği zamanda beni kurtarmıştı. Bu sırada Sinan Paşa’nın iki yıldır çektiği nefes darlığı, tedavi için çalışan birçok hekimin gayretlerine rağmen, fazlalaşmıştı. Nihayet bana haber gönderdiler. Kendisine bir şurup hazırladım. Nasıl alınacağını sorunca, zehirlenmekten çekindiğini anlayıp önce kendim içtim, sonra da ona içirdim. Memnun oldu ve bana bir avuç akça ile giyecek verilmesini emretti. Bunların arasında bir dolama da vardı. Şurup bitince altı tane ök sürük hapı yaptım. Bunlardan birini yine kendim yuttum. Nihayet ilâçlar iyi geldi ve Paşa’nın nefesi düzel meye başladı.</p>

  <p class="calibre1 sgc-1">MATA  Onların da bizim gibi hekimleri var mı?</p>

  <p class="calibre1 sgc-1">PEDRO  Hekim de, ispençiyari (Eczacı ) de vardır ve &nbsp;&nbsp;bunların çoğu Yahudi’dir. Kimliklerini belli etmek için kırmızı renkli, kelle şekerine benzeyen takkiyeler giyerler.</p>

  <p class="calibre1 sgc-1">MATA  Tahsilli midirler?</p>

  <p class="calibre1 sgc-1">PEDRO  Çok az. Bu meslek birçoğuna babalarından miras kalmıştır. Bilgileri birtakım destanlara dayanır. Bu destanlarda Şu hastalığın ilâcı şudur diye yazar. Arapça bildikleri halde pek azı İbni Sina’yı okur. Sinan Paşa çok iyi bir insandır. Diğer hekimleri &nbsp;gücendirmemek için bana, uşağını tedavi ettiğimi söylememi bildirmişti. İri yarı, sıhhatli, yakışıklı ve yiğit bir insandı. Bir seferinde kendisinden iki libre kan almıştım, kendisi de pek memnun kalmıştı. Bunu duyan ve Paşa’yı soyma alışkanlığını edinmiş olan Yahudi hekim, ertesi gün konağa geldi. Bunlar kan almaktan korkarlar. Bana, kan almanın tehlikesini ispat edeceğini söyleyince, adamın bildiği bir şey vardır diye korktum. Bu konuyu hangi lisanda münakaşa edeceğimizi sordum ve Lâtince veya Yunanca’yı teklif ettim. Bunları bilmediğini ve İspanyolca konuşabileceğini söyledi. Bana Paşa’nın hastalığını sorunca, kendisinin daha iyi bileceğini, zira uzun zaman Paşa’yı tedavi ettiğini söyledim. Yanımdaki yaldızlı kitabı gösterdim ve bu kitabı okumuş olman lâzım, aksi halde tam bir hekim olamazsın, İbranice kitaplarda, bunda yazılı olanların dörtte biri bile yoktur, bununla beraber iyi bir hekim, önce kitaba değil kendi bilgisine başvurur dedim. Karşılıklı bildiklerimizi ortaya koyduk. O İbranice kitaplardakini, ben de Alcala’da öğrendiğim şiirlerden aklımda kalanları lâf olsun diye İspanyolca’ya çeviriyor ve hep onun söylediklerini bozacak şekilde konuşuyordum. Tercüman ise ikimizin konuşmalarını Türkçe’ye çeviriyordu. Bir ara konu insan vücudunda bulunan kanın miktarına geldi. O onsekiz libre kan olduğunu ve bu miktarı azaltmamak gerektiğini savunuyordu. Bunun üzerine bu miktarın değişebileceğini, vücut yapısına göre farklı olabileceğini söyledim ve Paşa normalden iri yapılı olduğuna göre bu miktarın iki misli kanı vardır dedim. Bunun üzerine odadakilerin hepsi güldüler. Yahudi hekim hemen lâfı çevirdi ve benim bilgimi ölçtüğünü söyleyerek beni Paşa’ya tavsiye bile etti. Neticede Paşa, her gün bal şerbeti içip arasıra kan aldırarak iyileşti.</p>

  <p class="calibre1 sgc-1">JUAN  Paşayı yine zincire vurulmuş olarak mı tedavi ettin?</p>

  <p class="calibre1 sgc-1">PEDRO  Kan aldırdıktan sonra. Paşa aslen Valencia’lı olan Amcabey adlı birini yolladı ve bana kaçmayacağıma dair yemin ettirdikten sonra zincirlerimi çıkarttırdı. Paşa’yı tedavi edince tanınmış kimseler beni aramaya başladılar. Bunlar kendilerini iyileştirirsem beni serbest bıraktıracaklarını ve çok para vereceklerini vaadeder, iyileşince ise bunları unuturlardı. Bunlardan biri Ulu Türk’ün aşçıbaşısı idi. İyileşince bana yalnız dört riyal verip başından savdı. Bir gün ordunun levazım işlerine bakan ve Emîn denilen birisi bana geldi ve kendisini iyileştirirsem beni serbest bıraktıracağını ve altınlara boğacağını vaadetti. Bütün bunlardan bıktığım için ona, Sinan Paşa’nın kölesi olduğumu, sadece bana ne vereceğini sordum ve tedavi müddetince günde bir eskudo istedim. Kabul etti ve şansımız varmış, iyileşti. Paşa beni çok severdi. Bu yüzden, elde edebileceğim bütün imkânları sayıp, hattâ Büyük Senyör’ün hekimbaşısı bile olabileceğimi söyleyerek beni Türk yapmaya kalkıştı. Fakat kabul etmedim.</p>

  <p class="calibre1 sgc-1">MATA  Bazıları, orada dinini değiştirdikten sonra buraya dönünce, kendilerini zorla Türk veya Mağribî yaptıklarını söylüyor, işkence edildiklerini anlatıyorlar. Başkaları ise din değiştirenlerin çok yüksek mevkilere gelebildiklerini ifade ediyorlar. Bunların&nbsp;hangisi doğru acaba?</p>

  <p class="calibre1 sgc-1">PEDRO  Hepsi, Yehuda’dan daha yalancı kimselerdir. Ne kadar eziyet ve işkence yapılırsa yapılsın, kimse dinini değiştirmez. Aksini söyleyenler adî ve korkak kişilerdir.</p>

  <p class="calibre1 sgc-1">JUAN  Doğru, İsa’nın uğruna ölmek varken bunların yaptıklarına hainlik denir.</p>

  <p class="calibre1 sgc-1">PEDRO  Bir kere Müslüman olmak için kimseyi zorlayamazlar, zira dinleri buna müsaade etmez. Eğer arkadaşlarından çekinmeselerdi, doğru olmayan bu sözleri çıkaran kişiler Türklere koşarlar, biz Müslüman olduk, bizi sünnet ettirin diye yalvarırlardı.</p>

  <p class="calibre1 sgc-1">MATA  Aynen, bağırıp çağırmalarına rağmen aslında isteyerek kendini veren kadınlar gibi, değil mi?</p>

  <p class="calibre1 sgc-1">PEDRO  Evet. Bunlardan ikisini, sözde düşüncemi öğrenmek için geldikleri zaman tanıdım. Onlara, ne yaparlarsa yapsınlar razı olmayın, ölseniz bile şehit sayılırsınız dememe rağmen, birkaç saat sonra gidip Müslüman olduklarını söylemişler. Bu tip yalanların bir kısmını da kaçan Veya hürriyetlerini kendileri satınalanlar uyduruyorlar. Kimse kendilerini zorlamıyor. İşin aslı böyle değildir. Üç defa üst üste Müslüman olmalarını teklif ederler, kabul edilmezse sen bilirsin diye salıverirler. Değil zorlamak, kuru bir tehdit bile dinlerine aykırıdır. Sonra Müslüman olanlar serbest kaldıklarına göre bu da Müslümanların işine gelmez. Zira küreğe koyacak kimse kalmaz. Bu yüzden kürekçilerin çoğu istedikleri halde Müslüman olamazlar. Paşa bana bir gün Bütün isteyenleri sünnet ettirsek, kulede kimse kalmaz demişti. Hakikaten doğrudur.</p>

  <p class="calibre1 sgc-1">JUAN  Müslüman olanları serbest mi bırakıyorlar?</p>

  <p class="calibre1 sgc-1">PEDRO  Aslında daha çok esaret altına girerler. Evvelce yalnız bedenen esir iken, şimdi ruhen de esir olurlar. Aynen İspanya’daki gibi. İspanya’da da bir Müslümanı vaftiz ettirseniz, o kişi yine efendisinin elinde değil midir?</p>

  <p class="calibre1 sgc-1">MATA  Evet, böyledir.</p>

  <p class="calibre1 sgc-1">PEDRO  Bu kişi vaftiz olunca büyük senyör mü oluyor?</p>

  <p class="calibre1 sgc-1">MATA  Eğer bütün kalbiyle kabul ederse Allah katında belki, ama normal hayatta yine aynen kalırlar.</p>

  <p class="calibre1 sgc-1">PEDRO  Türkiye’de de durum tıpkı böyle. Bir mesleği olanları seçerler ve bunlara iyi bakarlar, evlendirirler, bir gelir bağlarlar. Hepsi bundan ibarettir. Zannedildiği gibi rahata kavuşmazlar. Efendilerinden yine de iyi söz işitmezler. Tersine Adam olsaydın dinini değiştirmezdin diye hakaret görürler. Küçük yaşta esir düşenler ise mutlaka sünnet edilirler. Kadınların yaşlılarına Müslüman olmaları teklif edilmez. Genç kadınlar ise, erkeklere kapıldıklarından hemen Müslüman olur ve evlenirler.</p>

  <p class="calibre1 sgc-1">Sinan Paşa Mayıs ayında Nicomedia (İzmit) ya giderken beni de birlikte götürdü. Burası İstanbul’dan otuz fersah uzaklıkta. Büyük Senyör, Paşayı İstanbul’da yaptırmaya başladığı bir cami için gerekli olan mermerleri buradaki eski çağ kalıntılarından söküp getirmekle görevlendirmişti. İzmit yakınlarına altmış kadar çadır kuruldu ve bir ay burada kalındı. Bu süre boyunca ben de bitkileri tetkik ettim. Yanımdaki kitaplarda bulunan resimlerle topladıklarımı karşılaştır dım. Paşa yaptıklarımı gördükçe hem şaşar, hem de hoşlanırdı. Bazen bilmediği otlan toplar ve dönüşte beni çağırtıp ne olduklarını sorardı. Bazen ben anlatırdım, bazen de kendisi kitaba bakarak karşılaştırırdı.</p>

  <p class="calibre1 sgc-1">JUAN  Bitkiler hakkında bilgin çok geniş her halde?</p>

  <p class="calibre1 sgc-1">MATA  Annesi ebe, dayısı ispençiyari ve amcası berber olanlar kadar (!)</p>

  <p class="calibre1 sgc-1">PEDRO  Matalas Calando kimliğimizi ortaya koydu.</p>

  <p class="calibre1 sgc-1">MATA  Pedro de Urdelamas’ın bildikleri de bizim kökçüler gibi olmasın da. Bunlar bilmedikleri otlara Yunanca, Fransızca veya Lâtince bir isim uyduruveriyorlar.</p>

  <p class="calibre1 sgc-1">PEDRO  Nasıl kabul edersen. Bir gün Paşa, birlikte çıktığımız bir gezinti sırasında beni bir ağaçlığa götürdü, yanımızdaki tercüman vasıtasıyla Müslüman olmamı istedi, olmaz dedim. Ağaçlığa geldik. Orada Hıristiyanlıktan dönme ve aynı zamanda Paşa’nın dostlarından olan Valencia’lı Amcabey ile ünlü denizci Durmuş Reis bekliyorlardı. Yanlarında bir de cellât vardı Paşa bana Boşuna inat etme, yoksa ecelin mi geldi? dedi. Ben de ona Senin kölenim ama ne yaparsan yap dinimi değiştirmem dedim. Bunun üzerine cellada başımı kesmesini emretti. Cellat tam başımı kesmek üzere iken, bekleyenlerden biri araya girerek Paşa’nın ayaklarına kapandı ve Bir de biz kendisiyle konuşalım diyerek müsaade istedi. Bana dönerek Seni çok seven birisine boş yere karşı gelerek kendini öldürtmek senin gibi bilgili ve zekî bir kimseye yakışmıyor.sen olur de, yine bildiğin gibi ibadet et, biz de senin gibi Hıristiyanız, kıyafetimize bakma dedi. Söylediklerini dinlemedim ve Paşa’ya öfke ile Kafamı kestirin, bu iş bitsin dedim ve cellada dönüp emri yerine getirmesini söyledim. Paşa bana Ölmekten korkmuyor musun? diye sordu. Korkacak bir şeyim olmadığını, benden başka dört erkek kardeşimin daha olduğunu ve onlar da hayırlı evlât olduklarından, annemin onlarla teselli bulacağını söyledim. Çok kızdı ve bana Din düşmanı, Muhammed düşmanı, sana gösteririm ben, sonra bana çok yalvaracaksın dedi ve gitti. Beni de çadıra götürdüler. Sinan Paşa Atmeydanında bir konak yaptırıyordu ve inşaatı tamamlanmıştı, inşaatı tamamlamak için zavallı esirler çok eziyet çektiler. Konağın yapılacağı yerde üçyüz tane küçük ev vardı. Paşa bunları satınalmıştı. Yalnız evlerin yıkılması ve arsanın temizlenmesi sekiz ay sürer diye tahmin edilirken, çevresi yarım fersah tutan konak ve diğer yardımcı binalar altı ayda tamamlanmış ve Paşa binaya yerleşmişti. İnşaatta ikiyüz gardiyan nezaretinde binbeşyüz esir çalıştırıldı. Aleyhim-deki iftiralar sebebiyle ben de burada çalıştım. Benim için Paşa’ya, çok kibirli olduğumu, beni Müslüman yapmak istiyorsa zincirle bağlı olarak orada çalıştırmasını, o zaman dediğini yapacağımı, zira vatandaşlarıma bu şekilde görünmemin beni çok üzeceğini söylemişler. O da inanmış. Bir kova ile inşaata harç taşıdım. Bazen az çalıştığım iddiasıyla dayak bile yedim. Bir gün Paşa inşaatı gezerken birisi yanıma geldi ve Sırtındakileri çıkar, affedildiğin zaman giyersin dedi. Zannederim adamı Paşa yollamıştı. Ben de Paşa duyacak şekilde Allah ona uzun ömür versin, bunlar eskirse o ipekli verir dedim. Paşa bunları duydu ama bana söz geçirememesi gururuna dokunduğundan belli etmedi ve görmemezlikten geldi. Molozları denize taşırken Yürü de, yürü de diye sıkıştırırlar, akşam iş bitince Paydos derlerdi. Yemek olarak verdikleri bakla ve mercimeği kocaman kazanlarda pişirirlerdi. Ama kaşığımıza hiçbir zaman bakla veya mercimek gelmezdi. Allah’tan, içtiğimiz sular tatlı ve tazeydi. Suyu İbrahim Paşa’nın yaptırdığı, hemen yakınımızdaki çeşmeden alıyorduk. Kendisi ile meşgul olurken, Sinan Paşa’nın bana verdiği kıyafetler çoğu kişinin gözüne batıyordu. Yanıma yavaşça yaklaşarak merakla bakan Rumlar ve Yahudiler benim için Memleketinde herhalde kral veya senyördü derlerdi. Bazıları da Andrea Doria’nın oğlu veya akrabasıdır herhalde diye konuşurlardı. Çok yorulduğum bir gün Dünyaya geldiğim güne lanet olsun diye söylendim. Düzgün kıyafetimi ve sakalımı gören bir Yahudi Çelebi, cesaretini kırma, şövalyeler böyle zorlukları yenmek için dünyaya gelmişlerdir dedi. Ben de Dediğiniz doğru, şövalve-ler gerekince çekinmeden canlarını verirler ama böyle moloz taşımazlar dedim. Yahudi bir taraftan konuşuyor, bir taraftan da ağırca bir taşı yerine koymam için bana yardım ediyordu. İnşaatın başında duran gardiyanlar yabancıyı görünce hemen kim olduğunu sordular. Taşı kaldıramadığını görünce yardım edeyim dedim, dedi. Adamcağıza, Hem çağırılmadan geliyorsun, hem de bizim, kaldırıp kaldıramayacağını bilemeyecek kadar aptal olduğumuzu sanıyorsun diye dayak attılar. O günden sonra kimse yanıma uğramadı.</p>

  <p class="calibre1 sgc-1">MATA  Pek anlayamadım. Yahudinin senin sakallı olduğunu görünce saygı gösterdiğini söylüyorsun. Esirler sakal bırakamazlar mı?</p>

  <p class="calibre1 sgc-1">PEDRO  Hayır bırakamazlar. Her şeyden önce temizlik için bu şarttır. Onbeş günde bir saçlarını ve sakallarını traş ettirirler. Ayrıca kaçabileceklerini düşünerek kolay tanınsınlar diye de böyle yaparlar. Oralarda sakal bırakmak vekarı gösterir. Esirleri buna lâyık görmezler.</p>

  <p class="calibre1 sgc-1">JUAN  Bizdeki gibi kızgın demirle alınlarına damga vurmazlar mı?</p>

  <p class="calibre1 sgc-1">PEDRO  Bu onların dininde çok günahtır. Anlattığım sebepler dolayısiyle Hıristiyanlarda da esir kürekçiler haftada bir traş edilirler.</p>

  <p class="calibre1 sgc-1">MATA  Görüyorum ki her yerde esirlik kötü ama ben bizim gemilerde kürek çekmeye razıyım.</p>

  <p class="calibre1 sgc-1">PEDRO  Yanılıyorsun. Bizim gemilerde bir sene kürek çekmektense Türklerde dört sene çekmeye razıyım. Bir defa bizde kürek bütün sene çekilir. Türklerde ise sadece yazın; sonra bizde peksimeti çok az verirler, onlarda ise doyasıya veriyorlar. Sonra onların peksimetleri daha iyi.</p>

  <p class="calibre1 sgc-1">MATA  Anladığıma göre Türkler inşaatlarda pek çok kerpiç kullanıyorlar. Bunun sebebi nedir?</p>

  <p class="calibre1 sgc-1">PEDRO  Türk’ler kıyamete kadar kalacak binalar istemiyorlar. Yaşadıkları sürece içinde oturabilecekleri bir ev kâfi. Bunların ana duvarlarını taşlarla ve balçıkla örerler. Diğer duvarları kerpiçtendir. Paşa bir gün yeni yapılan bir duvarın üzerine onbeş arşın boyunda ve elli eskudo kıymetinde bir kumaş gererek en fazla duvar örene hediye edeceğini söyledi. Zavallılar buna sahip olmak için kendilerini ne kadar zorladılar, ne kadar ter döktüler, tahmin edebilirsiniz. Akşam iş bitip de kumaşı kazanana verirken bir şart daha koştu ve Aferin, iyi bir ustasın, ama sakın işleri aksatma, bu eve bir an önce taşınmak istiyorum, daha az duvar ördüğünü görürsem kumaştaki arşın sayısınca sopa yersin dedi. Tek çırakla oniki pencere takan marangoza da buna benzer bir nasihat verdi. Mükâfatı kazanamayanlar da bundan sonra aynı miktarda iş yapmaya mecbur tutuldular. İşçileri böylece korkutup işe hız verdirdi. Artık sabahleyin temel atılırsa akşama oda yatılabilecek hale geliyordu. Bir gün çok yorulmuştum, yanlış bir iş yaptım. Köpek, bu ne biçim iş diye adamakıllı dövdü.</p>

  <p class="calibre1 sgc-1">MATA  Orada kendilerine baktığın adamlar arasından bir kişi çıkıp da seni kurtarmadı mı?</p>

  <p class="calibre1 sgc-1">PEDRO  Evet. Bir gün harç taşırken o zamana kadar hiç görmediğim biri bana yaklaştı. İşlemeli bir cübbe ile altına kadifeden bir kaftan giymişti. Okumuş bir kimse ve saraya mensup olduğu belliydi. Balçıkları küfeye doldururken arkamda durarak Çelebi, Aristo ve Eflatun’un felsefelerini, Galien’in tıp ilmini ve Çiçeron’la Demosten’in hitabetini öğrenmiş olmak sana ne fayda sağladı dedi. Derhal karşılık verirdim ama gardiyanlardan ve dayaktan korktum. Küfemi sırtlayarak bir iki adım attıktan sonra yanına yaklaşarak dedim ki Bu günlerin azabına katlanabilmeme yaradı.</p>

  <p class="calibre1 sgc-1">JUAN  Hangi dilde söyledin?</p>

  <p class="calibre1 sgc-1">PEDRO  Şimdi konuştuğumuz dille. Verdiğim cevap çok hoşuna gitti. Hemen sırtımdaki küfeyi aldı ve inşaata bakan Paşa’yı bulup Paşam, ben, karım, çocuklarım, hepimiz senin uğruna kurban oluruz, böyle bir insana kıymayın. Böyle az bulunan kıymette bir adamın mahvolmasına meydan verirseniz Allah ve Padişah huzurunda suçlu olursunuz dedi. Paşa bu adamı hiç beklemediği bir anda görünce şaşırdı, hemen toparlanıp kendisini kucaklayarak emirlerini aynen yerine getireceğini söyledi ve benim hemen koğuşa dönmemi tenbih etti. Adamın avucuma sıkıştırdığı parayı aldım. Yerime döndüğüm zaman angaryadan kurtulduğum için çok sevinçliydim.</p>

  <p class="calibre1 sgc-1">MATA  Bu sevinç eğer kısa sürmediyse, cehennemden kurtulmanın ferahlığına benzemiştir.</p>

  <p class="calibre1 sgc-1">PEDRO  Ancak sabaha kadar. Sabah herkes işe giderken ben yatakta keyif yaparım diye düşünüyordum ki, beni de işbaşı ettiler. Mutlaka çalışması gerekiyor diyerek Paşa’yı ikna etmişler.</p>

  <p class="calibre1 sgc-1">MATA  Tutsaklar çalıştıkları yerdeki aletleri çatarak satıyorlar demiştin. Çalınmış eşya nasıl satılabilir?</p>

  <p class="calibre1 sgc-1">PEDRO  Çok ucuza sattıkları için alıcı buluyorlar. Bunlar başka türlü usuller de kullanıyorlar. Birkaçını anlatayım. Türkler bellerine başörtüsüne benzeyen canfes kuşak sararlar. Bu kuşak uzun olduğu için üç defa dolandırırlar. Tanesi üç eskudo eder. Bazıları bu kuşaklardan iki üç tane alıp bir bez torbaya koyuyorlar. Başka bir torbaya da eski püskü bez parçaları yerleştiriyorlar. Alış veriş yapmakta olan saf görünüşlü birisini görünce, ki böyleleri her yerde bulunur, bir kuşak satın almak isteyip istemediğini soruyorlar ve kuşağı çalmış olduklarını, kimsenin görmesini istemediklerini söyleyip yavaşça gösteriyorlar ve ucuz fiat istiyorlar. Alıcı bunların kıyafetlerinden esir olduklarını anladığı için ucuz alabileceğini ümit edip hemen pazarlığa girişiyor. O esnada biraz uzakta duran ve esirle sözleşmiş olan gardiyan acele ediyormuş gibi yapınca pazarlık yarıda kesilir, adamcağız parayı verir, uşak da eski bez dolu torbayı eline tutuşturur. Zavallı, kârlı bir iş yaptığını düşünerek sevinçle evine dönüp de torbayı açınca, aldatıldığını iş işten geçtikten sonra anlar.</p>

  <p class="calibre1 sgc-1">JUAN  Bundan daha güzel bir hikâye olamaz, fakat bunu her defasında kolayca tekrarlayamazlar. Zira kandırılan adam intikam almaya kalkabilir.</p>

  <p class="calibre1 sgc-1">PEDRO  Buna imkân yok. İstanbul’u İspanya’nın bir köyüne benzetme. Buraya her gün Valladolid’in nüfusu kadar insan gelir gider. Esiri bulup tanımak imkânsızdır. Bu hilenin aynısını gümüş işlemeli güzel bıçak kınlarıyla yaparlar. Bir de sahte para işi vardır.&nbsp;Esirlerin bastıkları para ile devletinki arasındaki farkı anlamak çok zor . Alış-veriş yaparken çok dikkatli olmak lâzım. Bir sahte Duka’yı oniki akçeye değiştirirler. Hakikisi ise altmış akçe yapar. Sahte paralar elden ele geçer, hiç durdurulmaz. Alan başkasına yutturur.</p>

  <p class="calibre1 sgc-1">JUAN  Ceza görmezler mi?</p>

  <p class="calibre1 sgc-1">PEDRO  Ne cezası, kürek mi? Adamlar zaten hüküm giymiş, kaybedecekleri bir şeyleri yok ki.</p>

  <p class="calibre1 sgc-1">MATA  Sahte dukaları niye alıyorlar?</p>

  <p class="calibre1 sgc-1">PEDRO  Sağlam duka gibi kullanmak isteyen binlerce insan var. Bunların vekilharçları ve hazinedarları dağıttıkları sadakaların arasına bile sahte para karıştırıyorlar. Sadakayı alanlar, sahte olduğunu söyleyemiyorlar, çünkü yiyecek içecek alabilmek için esirler de sahte paranın yardımına güveniyorlar. Bu işe gardiyanlarla birlikte girmek istemeyenler sarrafların bulundukları sokaklara giderler. Sarraflık Yahudilerin ellerindedir ve İstanbul’da çok revaçtadır.</p>

  <p class="calibre1 sgc-1">MATA  Orada çok para dönüyor herhalde.</p>

  <p class="calibre1 sgc-1">PEDRO  Bizde ne kadar azsa, onlarda o kadar fazla. Bir dukayı bozdurmak için bir akçe vermek gerekir.</p>

  <p class="calibre1 sgc-1">MATA  Esirler sarrafların sokağında, sahte paralarla Yahudileri dolandırmak için mi dolaşırlar?</p>

  <p class="calibre1 sgc-1">PEDRO  Yahudileri kandırmak mümkün mü? Bu sokakta, ağzına bir sahte duka atan esir, para bozdurmaya gelenleri gözetler. Sarraf bozacağı paranın bozuk olduğunu ileri sürerek ucuza almak ister, adam razı olmaz. Tam kapıdan çıkarken esir önüne çıkar ve Hayrola bu alçakla ne alış-verişi yapıyorsunuz?diye sorar. Adam meseleyi anlatınca esir parayı görmek ister ve ezik olup olmadığını anlamak için de ağzına atar. Bu arada ustalıkla sahte para ile hakikisini değiştirir ve adama geri verip Alçak yalan söylüyor, demir gibi para, karşıdakine git, dürüst insandır noksansız tartar deyip başka tarafa sapar ve gözden kaybolur.</p>

  <p class="calibre1 sgc-1">MATA  Pes birader, bu kadarını çingeneler bile yapamaz.</p>

  <p class="calibre1 sgc-1">PEDRO  Esirleri ne sanıyorsun sen? Çingeneler kadar beceriklidirler. İki tarafın da ustası, insanı doğru yoldan çıkaran fakirliktir.</p>

  <p class="calibre1 sgc-1">MATA  Sırası gelmişken çalışmaların sonunda konağın inşaatı ne oldu, anlat.</p>

  <p class="calibre1 sgc-1">PEDRO  İşler yolunda giderken esirler arasında Yumurcak salgını başladı. Hastalık, önem verilmediği için kısa zamanda yayıldı. Hastalığa ben de tutuldum. Yatak olarak kullandığım bir koyun postunun üzerinde elli gün yattım ve kan aldırıp Allahın izniyle iyileştim.</p>

  <p class="calibre1 sgc-1">JUAN  Bu hastalık oralarda devamlı olarak dolaştığı halde hekimler neden bir çare aramazlar?</p>

  <p class="calibre1 sgc-1">PEDRO  Araştırmadıkları gibi anlamazlar da.</p>

  <p class="calibre1 sgc-1">MATA  Bulaşmasını önlemek de mümkün değil mi?</p>

  <p class="calibre1 sgc-1">PEDRO  Türkler hastalıklara karşı korunmadıkları için bu pek zor. Her şeyi Allah verir derler. Hattâ ölünün gömleğini, mintanını, dizliğini bile korkmadan giyerler. Oysa bu hastalık kellik kadar bulaşıcıdır.</p>

  <p class="calibre1 sgc-1">JUAN  Peki, konak hastalık devam ederken mi bitti?</p>

  <p class="calibre1 sgc-1">PEDRO  Evet o kargaşalıkta inşaat bitti ve Paşa’nın eve taşınması pek parlak oldu. Zira o sırada Sufî‘ye (Safevi hükümdarları) karşı İran yoluna çıkan Ulu Türk Kapudanı Derya olan Sinan Paşa’yı İstanbul’u ve İmparatorluğu idare etmesi için görevlendirdi. (Sadaret Kaymakamlığı görevi)</p>

  <p class="calibre1 sgc-1">MATA  Sefere çıkan Türk ordusu kalabalık mıydı?</p>

  <p class="calibre1 sgc-1">JUAN  Lütfen çorbayla lahanayı birbirine karıştırma. Şimdi bize kendi başından geçenleri anlatıyor. Türklerin teşkilâtı ve âdetlerinden daha sonra bahsedecek.</p>

  <p class="calibre1 sgc-1">PEDRO  Paşa konağa taşındıktan bir müddet sonra Büyük Senyörün hasta kızına bakmak görevi bana düştü. Hiçbir hekim hastalığa çare bulamayınca beni götürdüler ve Allahın yardımıyla kız iyi oldu.</p>

  <p class="calibre1 sgc-1">MATA  Bana kalırsa başından geçen şeyler arasında en önemli olanı bu, ama hiç önem vermiyor gibisin. Bu kız Büyük Senyör’ün öz kızı mıydı?</p>

  <p class="calibre1 sgc-1">PEDRO  Evet. Üstelik bana bu vazifeyi veren kimse de en nüfuzlu ve kendisini en çok seven kimseydi.</p>

  <p class="calibre1 sgc-1">MATA  Nasıl oldu da bu şansa sahip oldun?</p>

  <p class="calibre1 sgc-1">PEDRO  Hasta kızın kocası olan Rüstem Paşa, efendim Sinan Paşa’nın kardeşiydi. Rüstem Paşa doktorların tedavisinden memnun olmadığı için dört aydır görmediğim efendim beni çağırttı. Yanına gittiğim zaman Paşa’yı kral gibi oturuyor gördüm. Bana bir kadının rahatsız olduğunu ve bu yüzden beni istediğini söyledi. Önce görmek lâzım deyince, görmek olmaz dedi. Ben de idrar ve nabız muayenesi olmadan hiçbir şey yapamayacağımı söyledim. Yanındaki insanların&nbsp;beni haklı bulduğunu gören Paşa, işlemeli bir yastık üzerine dizlerinin dibine beni oturttu. Tercüman ile bana başı üzerinde yerim olduğunu, hastanın kardeşinin karısı olduğunu ve o ölürse bütün varlıkları ona bağlı olduğundan mahvolacaklarını açıklayarak, elimden geleni esirgemememi rica ederek beni azad edeceğini söyledi. Bana yaptıklarından dolayı kendisine minnettar olduğumu, ellerinden ayaklarından öptüğümü, azad olmayı istemediğimi, serbest kalırsam onun desteğinden mahrum kalacağımı ve emirlerini yerine getirmek için bütün gayretimle çalışacağımı söyledim. Bu cevap üzerine beni kardeşinin konağına gönderdi. Anlayışlı, fakat bütün Türk’ler gibi kıskanç bir koca olan Rüstem Paşa, bilgilerimi denemek için bazı şeyler sorduktan sonra Hastayı görmeden tedavi etmek mümkün değil mi? dedi. Ben diretince, Sultan’a kardeşinin kölesi tarafından muayene edilmeyi isteyip istemediğini sordurdu. Türk’lerin âdetlerinden ayrıca bahsedeceğim gibi, burada erkekler ve kadınlar ayrı ayrı yerlerde oturuyorlar. Bu yüzden cevabı beklemek gerekti. Bu süre içinde Kral’la Padişah’ı mukayese eden bir konuşmaya daldık. Beni Kral’ı tutacağımı zannederek kısaca hepimizin kul olduğumuzu söyledi. Sultan razı olduğu haberini gönderince beraber hastanın yanına gittik. Hastanın yatağında örtülü olduğunu gördüm. Bir havlu ile elimi sildikten sonra nabzına baktım. Kocasının bu kadar yeter der gibi bakmasına aldırış etmeden yarım yamalak bir Türkçe ile Öbür elinizi de verin Sultan dedim. Öbür elini verirken Sultan’ın yüzü biraz göründü diye kocası hemen Yeter artık, tek el bile kâfiydi dedi. Ben bir yandan Sultan’ı görmek için, bir yandan da işim icabı Dilinizi çıkarın Sultan dedim. İstemeye istemeye yatan ve zannederim benimle konuşmayı çok isteyen hasta, kocasına kızgınlıkla bakarak Ne olur yani, kafir değil mi? diyerek örtünün altından kollarını çıkarıp utana sıkıla dilini gösterdi. Karısının bu davranışı karşısında adam bir şey söyleyemedi. Bu konuda şunu da söyleyeyim ki, bunlar Hıristiyanlara aldırış etmezler ve kaçmazlar. Sorup öğrenince, hastalığın büyük bir üzüntüden doğan bir krizden ibaret olduğunu anladım. Dediklerimi yaparsa Allahın izniyle onbeş gün içinde iyileşeceğini söyledim. Birinci olarak ilâçlarını kullanacak, ikincisi de başka hiç kimsenin sözüne aldırmayacaktı. Sultanın tedavisini üzerine alan, birçoğu Yahudi ve ikisi Türk olan doktorların bana ovun oynamasından korkuyordum. Sultan dediklerimi, iki şartla yerine getireceğini söyledi. Bunlar müshil almamak ve kan aldırmamaktı. Bunları çok fazla yaptıkları için bu duruma düştüğünü söyledi. Olur, fakat tatlı şurubu içmeniz şart dedim. Kabul edince Rüstem Paşa’nın odasına geçtik. İçeride oturan diğer hekimler benim aleyhime birtakım sözler söyledikten başka, Hıristiyan olduğum için Sultan’a kötülük yapmam ihtimalinden bile bahsettiler. Bana yakınlık gösteren okumuş ve anlayışlı bir içoğlanı aleyhimde konuşulanları bana anlattı. Bunları duyunca tercümana bu doktorların yanlış tedavisi sonucu Sultan’ın büsbütün hastalandığını, nasıl olup da halen yaşadığına şaştığımı söyle dedim.&nbsp;Aman bu sözlerinizi nakledersem hepimizi idam ederler dedi. Öyleyse dediklerimi ispat edene kadar buradan ayrılmayacağımızı söyle, dedim. Münakaşa uzadı ama çok şükür altta kalmadım.</p>

  <p class="calibre1 sgc-1">MATA  Kralın hekimlerini bile susturdun demek?</p>

  <p class="calibre1 sgc-1">PEDRO  Sen kral hekimlerini diğer hekimlerden üstün mü sanıyorsun?</p>

  <p class="calibre1 sgc-1">MATA  Şüphesiz bir kral dünyanın en üstün hekimlerini seçebilir.</p>

  <p class="calibre1 sgc-1">PEDRO  Seçimi üniversite kürsülerindeki gibi imtihanla yapmıyorlar ki. Araya giren yakınlar, nedimler ve daha başkaları kendi adamlarını öne sürerler, arkası kuvvetli olanlar karışırlar ve kralı kandırırlar. Aslında dünyada büyük hekim pek az, çoğu bilgisiz.&nbsp;Hey neyse, biz esas konumuza, hastaya dönelim. Sultan’ın istemediklerini dolambaçlı yollardan yaptırıyordum. Oniki gün bile olmadan iyileşti. Son ziyaretimde daha yatağına yaklaşmadan baş parmağını havaya kaldırıp Aferin hekimbaşı dedi. O sırada bir haremağası içi samur kaplı ve yüzü pek ince dokunmuş mor renkli bir kürkü omuzlarıma koydu. Nabzına bakıp da ateşinin düştüğünü görünce yukarıya bakarak Allaha şükürler olsun dedim. Sultan ne dilersem hepsini verine getirmeye hazır olduğunu ve verdiği kürkü giydikçe kendisini hatırlamamı, en büyük arzum olan azad olmanın da yakında gerçekleşeceğini söyledi. Sinan Paşa’ya beni Müslüman yapıp evlendirmesini veya istemiyorsam azad edilmem haberini gönderdi. Cevap olarak da benim arzularımın bunlar olmadığını, İspanya’ya dönmek istediğimi söyledim. Haziran’da Paşa, donanma ile denize açılacağı zaman beni de götüreceğini ve serbest bırakacağını söyledi.</p>

  <p class="calibre1 sgc-1">JUAN  Sultan’a hangi ayda baktın?</p>

  <p class="calibre1 sgc-1">PEDRO  Noel’de.</p>

  <p class="calibre1 sgc-1">MATA  Kocası herhangi bir şey vermedi mi?</p>

  <p class="calibre1 sgc-1">PEDRO  İki düzine eskudo karşılığı bir para verdi. Orada hatırlı insanlar bahşişi avuçtan taşacak kadar çok veriyorlar.</p>

  <p class="calibre1 sgc-1">JUAN  Pek fazla bir şey vermiş sayılmaz.</p>

  <p class="calibre1 sgc-1">PEDRO  Orası öyle ama bahşiş verilenin bir esir olduğunu unutmamak lâzım. Hıristiyan kadırgalarındaki Türk esirlerin neler çektiğini görmediğin için böyle söylüyorsun. Onun için Hıristiyan esirler şükretmeli. Sabahları kuleden çıkıp Sinan Paşa’yı ziyarete giderken çağrılan her yere uğramış olsaydım, konağa ancak gece yarısı gidebilirdim.</p>

  <p class="calibre1 sgc-1">MATA  Demek konak bu kadar uzaktı?</p>

  <p class="calibre1 sgc-1">PEDRO  Ancak yirmi fersah uzaklıkta. Kuledeki hastaları berberlere bırakıp gidiyordum. Bu hastaların çoğu yumurcaklı olduğu için korkuyordum. Konağa giderken baktıklarım subay veya bezirgân karıları olan hastalardı. Kimi doğurmak istiyor, kimi de aybaşı gecikmesi veya rahim hastalığından şikâyet ediyorlardı. Hazırladığım ilâçlar için iki veya üç duka istediğim halde hep eksik verirlerdi. Paşa’nın konağında hasta hiç eksik olmadığı için başka yerlere ancak bir defa gidebiliyordum.</p>

  <p class="calibre1 sgc-1">MATA  Bunların hepsi iyileşirler miydi? Kısırlar doğururlar, rahim hastalığı olanlar kurtulurlar mıydı?</p>

  <p class="calibre1 sgc-1">PEDRO  Hepsi iyileşmez elbette. Ama bir kısmı doktorun tedavisini iyi uyguladığı için iyileşiyorlardı. Bazılarına da ne yapılsa fayda etmiyordu.</p>

  <p class="calibre1 sgc-1">MATA  İyileşemeyenler senin yalancı olduğunu söyleyip kızmıyorlar mıydı? Bunlardan nasıl kurtulabildin?</p>

  <p class="calibre1 sgc-1">PEDRO  Mümkün olan her hile ile. Miktarı çok fazla olan bir ilâç hazırlamıştım. İlâcın adı Gerapliga logadiondur. En acı şeylerden yapılır. Safradan bile daha acıdır. İşin içinden çıkabilmek için önce ala-bidiğim kadar parayı alıp, güzel bir şişeye yirmi dirhem kadar bu ilâçtan doldurarak verirdim. Sıkı sıkı, biraz kuru üzüm hoşafına her sabah tam bir dirhem akıtılarak güneş doğarken içilecek, hiç aksatmadan on dokuz gün alınacak diye tembihlerdim. İlâç çok acı olduğu için hiçbir kadın veya erkek bunu ondokuz gün alamıyordu. Ancak doğum yapmak isteyen kadınlar zorla birkaç gün alabilirler ve ondokuz gün içmedikleri için de hiçbir fayda görmezler.</p>

  <p class="calibre1 sgc-1">MATA  Bakarsın sonuna kadar içen bulunur. O zaman ne yaparsın?</p>

  <p class="calibre1 sgc-1">PEDRO  Kolay. Bahane bulabilirim. Ya muhakkak bir gün unuttuğunu, yahut da saatinde almadığını, ara verdiğini söylerim.. Yeniden başlamaya da kimse cesaret edemez.&nbsp;Sinan Paşa bir gece gezintisinde üşütüp hastalandı. Ziyaretine gidenler arasında ben de vardım. Kendisine lavman tavsiye ettim. Tercüman kabalık sayılır diye tercüme etmedi. Türkçe karşılığının Hukne olduğunu öğrendim. Ben cesaretle söyledim, Paşa ise hemen yaptırdı. Paşa’yı aleyhime kışkırtanlar arasında, en başta hekimbaşı Amonoğlu geliyordu. Bazıları İyi hekim olabilir ama&nbsp;henüz genç, üstelik başka yerlerde okuyup yetişmiş olduğu için buranın iklimini bilemez, nitekim İran’da öldürücü olan kedi otu Mısır’da değildir diyorlarmış. Hıristiyan olduğumu ileri sürüp yakınlarından birkaç kişinin de zihnini çelenler Paşa’ya düşman olan birinin sözlerine kanarak bir kötülük yapabilir diyorlarmış. Bunları beni çok seven bir içoğlanı söyledi. Paşa bir gün doktorların verdikleri bir şurubu içiyordu. Hemen, zehirli olduğunu ve hekimlerin önünde bunu ispat edeceğimi, şurubu içmemesi gerektiğini söyledim.&nbsp;Çok korktu ve hekimleri çağırttı. Beni sevenlerin yardımıyla tanınmış birkaç Türk’ün toplantıya gelmelerini sağladım. Lâfı karışıklığa getirerek varım yamalak Türkçe ile Paşa’nın karnında yel olduğunu, şurubun soğukluğu yüzünden gaza döneceğini, kaynayan süt nasıl köpürüyorsa midenin sıcaklığı ile öyle köpüreceğini, nitekim sütün de zararlı olduğunu söyledim. Sözlerimin Türk’ler üzerinde tesir bıraktığını gören Yahudi hekimler Neden bizim dilimizle konuşmuyorsun, sözlerini Türk’ler anlamadılar diye söylendiler.</p>

  <p class="calibre1 sgc-1">MATA  Onların istediği Türk’lerin senin söylediklerini anlamamaları. Hep bir ağızdan sana saldıracaklar ki, senin sözlerini bastıracak ve altettiklerine hükmedecekler.</p>

  <p class="calibre1 sgc-1">JUAN  Bu usule dâvaları çürük olanlar başvururlar.</p>

  <p class="calibre1 sgc-1">PEDRO  Ben de Paşa’ya ve diğerlerine benim sözlerimi anlayıp anlamadıklarını sordum. Anladık dediler. Hele süt örneği, Paşa’nın ve diğerlerinin çok hoşlarına gitmiş. Hepsi tasdik ettiler. Galip geldiğimi anlayınca Benim kendi memleketimde iyi bir hekim olamayacağımı söyleyenler yanılıyorlar. Buraların hekimi aslında benim. Benim tıp ilmim İstanköy’lü Hiupocrate’ın, Bergama’lı Galien’in ve Eğine’li Aetius ve Paul’ün ilmidir. Bergama İstanbul’a ancak kırk - elli fersah uzaklıkta, öbürleri de pek uzak değil. Bunlar ise pek az bildikleri İbni Sina ve İbni Rüşt’ün hekimliğini öğrenirler. Birisi Sevilla’lı diğeri Kordova’lıdır. Bu şehirler İspanya’dadır. Ben efendimizin yerinde olsam İspanyol düşmanlardan öç almak için bunları oralara yollardım. Birkaç yıl içinde bütün Türk ordusundan&nbsp;daha fazla askeri yok ederlerdi dedim. Eski çağda ve orta çağda yetişmiş hekimler için söylediklerimi ispat etmek gayesiyle yanıma aldığım kitaptan Paşa’nın okumuş, sevimli, Lâtince bilen Alman aşçısına ve Venedikli ilahiyat bilgini dönmeye parçalar okuttum.</p>

  <p class="calibre1 sgc-1">JUAN  Paşa bilgisiz olduğu halde bunlardan hoşlanmıştır zannederim.</p>

  <p class="calibre1 sgc-1">PEDRO  Paşa güldü. Diğerleri sustular ve bana da susmamı işaret ettiler. Ben, Paşa’nın takılmalı lâflarımdan hoşlandığını anladığım için aldırmadan Tecrübesizlik meselesine gelince, bir misalle izah edeyim; karşıyakaya geçmek için sabah erken bir çifte kayık ile yola çıkan birisi mi, yoksa kürekçisi bol bir gemi ile giden mi önce varır dedim. Gemi ile yola çıkan dedi. Neden diye sorunca da kürekçisi bol olduğundan cevabını verdi. Gördüğünüz gibi bu hekimlerin durumu da aynı. Dünyaya benden önce gelmişler ama onlar eşeğe binmişler ben ise ata. At ve eşeği sembol olarak kullanıyorum. Ben okudum ve öğrendim, gördüğüm şeyin ne olduğunu anlıyorum. Onlar bir şeyin yanından bin defa geçseler bile farkına varmazlar dedim.</p>

  <p class="calibre1 sgc-1">MATA  Gayet güzel. Üçüncü suçlamaya ne cevap verdin?</p>

  <p class="calibre1 sgc-1">PEDRO  Utanmadan bir hıyanet ihtimalinden bahsediyorlar. Benim inançlarıma ne kadar bağlı olduğumu efendim bilir. Dinim, bana yönelttikleri suçu işlememi yasaklar. Her şeyden önce Paşa’nın sağlığı benim için mühim. Paşa bana babalık ediyor, beni ihsanlara boğuyor. Böyle bir prens mi bulabilirdim? Belki kral hesabına çalıştığımı zannedersiniz. Allah korusun, Paşa ölürse yerine başka Paşa gelmeyecek mi?</p>

  <p class="calibre1 sgc-1">JUAN  Bütün bunlardan sonra Paşa artık kendisine bakmanı istemedi mi?</p>

  <p class="calibre1 sgc-1">PEDRO  Hayır, ne uydurdularsa yine kandırdılar. Paşa’nın tedavisini tekrar üzerlerine aldıkları için gururlanan Yahudi hekimler, Sultan’ın tedavisi yüzünden uğradıkları yenilginin öcünü almak için bana neler ettiler. Kötü tedavi yüzünden İdropik hastalığı hayli ilerleyen Paşa, yaz gelince Beşiktaş denilen yere sayfiyeye taşınmıştı. Bir gün ben de oradaydım. Rüştem Paşa, kardeşinin ziyaretine geldi ve halini görünce ağlamaya başladı. Sinan Paşa ise bu durumu kendisinin sıhhatinden ümit kesildiğine yordu ve fenalık geçirdi. Rüstem Paşa ise kardeşinin baygınlığı geçtikten sonra&nbsp;gitti. Daha sonraki ziyaretleri çok kısa sürdü. Sadece nasıl olduğunu öğrenip gidiyordu.</p>

  <p class="calibre1 sgc-1">MATA  Kardeş değiller mi ki, böyle yapıyor?</p>

  <p class="calibre1 sgc-1">PEDRO  Evet, ama yine de dikkatli davranıyorlardı. Uzun görüşmelerin Padişah’a karşı bir düzen hazırladıkları kanısını uyandırmasından korkarlardı. Paşa bayılınca, öldüğünü sandılar. Yahudi hekimler, korkularından kitaplarını kollarının altına aldıkları gibi bir sandala atlayıp kaçtılar. Ev halkı şurada burada ağlamaya başladılar. Ben koşup nabzına baktım ve iki ufak kahve kaşığı rakı içerdim. Biraz kendine geldi ve geceyi rahat geçirdi. Gösterdiğim ilgiye sevindi ve sözlerimi tutmaya başladı. Paşa yaşıyor diye Yahudi hekimler yine ellerinde kitaplar, bir yığın ilâçlarla geldiler.</p>

  <p class="calibre1 sgc-1">MATA  Hiç sıkılmadılar mı? Bir söz vardır Utanmayana her yer açıktır diye.</p>

  <p class="calibre1 sgc-1">PEDRO  Hiçbir şey olmamış gibi davrandılar. Paşa’yı dilleriyle bir hayli büyülemişler.</p>

  <p class="calibre1 sgc-1">MATA  Neden gittiklerini söylemediler mi?</p>

  <p class="calibre1 sgc-1">PEDRO  Sözde evdeki kitaplara bakıp ona göre bir tedavi uygulamak için gitmişler. Gelince de torbalarından birkaç çeşit ot boşaltıp efendime de bunların kiminin Kıbrıs’tan, Kandiya’dan, kiminin Hindistan’dan, Şam’dan geldiğini söylediler. Canım sıkıldı ve Paşa’dan izin isteyip Bunların tazeleri daha faydalı değil mi? dedim. Hekimbaşı Amonoğlu Dediklerimizi doğru dürüst dinlemediğin anlaşılıyor. Biri yüz, biri bin bilmem kaç fersahlık yollardan Filistin’den, Hindistan’dan, bilmem nereden geliyor. İspanya’da olsaydık tazesini getirirdik dedi. İspanya’ya gitmeden de bulunacağını söyleyince, bulursam iyi olacağını söylediler. Paşa’ya bu sözleri anlayıp anlamadığını sorunca, anladım dedi ve hemen Emredip mutfaktan bir kazan su getirtin, ateşe koysunlar, su kaynayıncaya kadar ben tazelerini getirmezsem boynumu vurun dedim. Bunların hekimlikten anlamadıklarını, cerrahlıktan başka bir şey yapmadıklarını ispat edecektim. Amonoğlu biraz kılıç otu gösterip İspanya’ya gitmeden bundan biraz bulursan sana ipekli kaftan alacağım dedi. Yanıma bir bel aldım ve gardiyanlarla beraber hemen yakında bir tepenin üstüne çıktım. Oraya daha önce Sultan’a baktığım zaman çıkmış ve bazı otlar toplamıştım. Bir yük dolusu, hekimlerin gösterdikleri otlardan ve başkalarından topladıktan sonra köşke dönüp Paşa’nın odasına girdim ve önüne yığdım. Her çeşidin kurusunu ve tazesini gösterip aynısı olup olmadığını soruyordum. O da Hakikaten diyordu. Sonra bir tutam kılıç otu alıp Amonoğlu’nun başına koyarak Otu al, ipekli kaftanı ver dedim.</p>

  <p class="calibre1 sgc-1">MATA  Otu bulmasaydın bir değil, iki kaftan vermeye razı olurdu. Peki buna karşılık ne dedi?</p>

  <p class="calibre1 sgc-1">PEDRO  Amonoğlu Efendimiz, hepimiz adına söylüyorum, Abraham’ın Allahı ve dinimiz üzerine yemin ederim size lâzım olan insan yanıbaşmızdadır di-ye cevap verdi. Biliyorsunuz, biz bu otları bulmak için kırlara çıkamıyoruz. Bizi soyar, canımıza da kıyarlar. Bu otların buralarda olduğunu bilmiyorduk dedi.</p>

  <p class="calibre1 sgc-1">JUAN  Paşa buna memnun olmuştur zannederim.</p>

  <p class="calibre1 sgc-1">PEDRO  Tabii. Beni takibeden gardiyanlara birer elbise ve dörder akçe verip kuleye gönderdi. Bana da iyi kumaştan mor bir entari ve dört akçe vererek öldüğü zaman serbest bırakılmam için vasiyette bulunarak yanında alıkoydu. Paşa, oda hizmetçisini hastalıktan anlamadığı için başka hizmete verip beni onun yerine geçirdi. Benim&nbsp;görevim her sabah mutfağa inip yemeklerini ısmarlamak, yemek saatlerini tespit etmekti. Yemeğini kendi elimle kesip yediriyor, kalanını da ben yiyordum.</p>

  <p class="calibre1 sgc-1">MATA  Demek yemekleri kendin seçiyordun?</p>

  <p class="calibre1 sgc-1">PEDRO  Bu konuda yahudi hekimlerden daha serbesttim.</p>

  <p class="calibre1 sgc-1">JUAN  Onlar Paşa’nın yiyebileceği yemekleri seçemiyorlar mıydı?</p>

  <p class="calibre1 sgc-1">PEDRO  Seçemiyorlardı. Bu yüzden aramızda şöyle bir şey geçti. Hekimlerin mutfağa gidip Paşa için yarım pilicin, yarım kâse suda haşlanıp tuzunun sonradan konulmasını söylediklerini duydum. Hemen ateşe dört tencere sürdürdüm ve alçak herifler, namussuzlar deyip ağzıma geleni söyledim. Tencerelere ikişer tavuk, birine nohut, birine maydonoz ve kereviz, birine soğan ve mercimek, birine de türlü sebzeler koydurdum. İlkinin tuzsuz olarak kaynatılmasını söyledim. İki tane tavuğu da kızartma sevenler için kızarttırdım. Yahudi hekimler bunu görünce Bu kadar yemek niye? diye sordular. Herhalde hiçbir büyüğe bakmamış olduklarını nasıl bakılacağını öğrenip bundan sonra da ona göre davranmalarını söyledim. Paşa’ya evlerinizde kendinize yaptığınız yemekleri yediremezsiniz, tavukları ise yamakları yer, olup biter, dedim Paşa bu olayı duyunca benim itibarım arttı.</p>

  <p class="calibre1 sgc-1">JUAN  Aşçılar yanında itibarın eksilmiştir.</p>

  <p class="calibre1 sgc-1">MATA  Ev sahibi tuttuktan sonra gerisi boş.</p>

  <p class="calibre1 sgc-1">JUAN  Paşa’nın hastalığı nasıldı?</p>

  <p class="calibre1 sgc-1">PEDRO  Bazen iyileşiyor, bazen de artıyordu. İdropizi.</p>

  <p class="calibre1 sgc-1">MATA  Bu sırada Yahudi hekimler ne yapıyorlardı?</p>

  <p class="calibre1 sgc-1">PEDRO  Paşa hepsini göndermek istedi ama ben iki tanesini bıraktırdım. Paşa’ya bir şey olursa onlar da şahit olsunlar diye.</p>

  <p class="calibre1 sgc-1">JUAN  Kalanlarla aran nasıldı?</p>

  <p class="calibre1 sgc-1">PEDRO  Bunlarla arkadaştım ama başka çeşit hekimler ortaya çıktı. Bir sürü hoca bozuntusu dualarla, kurbanlarla paşayı dört gün içinde iyileştireceklerini söylüyorlardı. Ben de, Yahudiler de bunlara mani olmaktan çekmiyorduk. Ne tuhaflıklar, gülünçlükler yapıyorlardı. Bu hastalığın doktor işi olmadığını, paşaya büyü ile kötülük yapmak istediklerini, bu büyüyü çözmek gerektiğini söylüyorlardı. Bunun için de okutmak lazımmış. Köşkün bahçesine büyük bir çadır kurup arası kesilmesin diye her gün nöbetleşe hafızlar sabaha kadar âyetler, dualar okuyorlardı. Bu maskaralıkları yedibin duka alarak yaptılar. Derken büyüye karşı büyü yapan serseriler meydana çıktı. Bunlar aşık atıyorlar, birtakım harfler, işaretler yazıp çiziyorlar, büyü malzemesi olarak da Yahudi tabutundan çivi, Müslüman tabutundan kol, Hıristiyan tabutundan tahta ve daha neler getiriyorlardı. Hekimlikle hiç ilgisi olmayan uydurma tabipler de gelip gidiyorlardı.</p>

  <p class="calibre1 sgc-1">JUAN  Paşa bu oyunlara, aldatmacalara lâyıktı herhalde, inandığı için.</p>

  <p class="calibre1 sgc-1">PEDRO  Bunlardan Paşa’yı en çok yoran ve korkutan da şu oldu. Büyüde çok şöhretli bir kadın geldi. Kadının birinci öğütü, Paşanın sabahleyin ilk göreceği şey siyah bir keçi olacağı, sonra birtakım sözleri söylemesi ve bazı işaretleri yapması lâzım geldiği ve daha sonra da dişi bir eşeğin karnının altından geçmesi gerektiği, oldu. Gayet şişman olan Paşa bu hareketi zorlukla ve istemeye istemeye yaptı. Kadın barsakları bile yerinden sökecek bir tertip olan, mahműdeli bir ezme verdi. İkinci öğüt olarak, bütün şartlara uyması için kendi önünde bir fırın kurulup ekmek pişirilmesi gerektiğini söyledi. Ustaları gönderip fırının kurulacağı köşeye dört koyun ve bir pala istedi. Bunlar gelince gözlerini göğe dikip bazı şeyler söyleyerek palayı kasaba uzatarak hayvanları kestirtti ve kesilen koyunları aşağıda bekleyen kızına yolladı. Kanların aktığı yere bir gün bir gecede İstanbul’un en güzel fırını yapıldı. Pişirilen ekmekleri Paşa yiyince iyileşecek diye birtakım yapmacık hareketlerde bulundu. Keçi ve eşekle yapılan hareketlerin dokuz gün devamlı yapılması gerektiğini söyleyip gitti. Paşa korku içinde kalakaldı. Paşanın kisti büyüdü, ıstırabı arttı, rengi kararmaya başladı. Uru yarmak lâzımdı. İhtiyar bir hekimden başka hiç kimse bunu yapmaya cesaret edemiyordu. Benim tarafımı tutsun diye gizlice Napoli’li cerrah Rebbi Hoşana’yı getirttim. Hekimbaşı Amonoğlu uru &nbsp;merhemle dağıtmaktan bahsediyordu. Paşa acıdan bitmişti. Rüstem Paşa’ya haber gönderip fikrini sorduk. Hıristiyan hekimin dediğini yapmasını söyledi. Bunun üzerine Amonoğlu’nun damadı Yasef, Napoli’li Rebbi Hoşana ve Hıristiyan cerrahtan başkasını yolladılar. Çıbanı açtılar. Boşaldıkça Paşa rahatladı. Hoşana şımardı ama haddini bildirdim.</p>

  <p class="calibre1 sgc-1">JUAN  İyi bir cerrah mıydı bari?</p>

  <p class="calibre1 sgc-1">PEDRO  Yok canım, palavracı. Ben onu hekim kıtlığında yardımı olur diye bıraktırmıştım. Her şeyi yapan ihtiyardı. Öbürü ihtiyarın başında şamdan tutarak yapılacak şeyi öğretiyormuş gibi eliyle havada işaretler yapıyor, çizgiler çiziyordu. Cumayı Cumartesiye bağlayan geceler ve Cumartesi günleri ateşe dokunamaz ve ortalığı lâfa boğardı. Bu Yahudilerin âdetidir. Cumartesi günü pansuman yapılırken ben mumu tutuyordum. Dışarıya bir şey almaya çıkacağım zaman mumu eline verdim, kaçırmak isteyince eli yandı. Paşa gülmekten katıldı. Konağa Girit’ten bir sepet çekirdeksiz kuru üzüm gelmişti. İstanbul’da üzüm çok ama bunu tercih ederler. Paşa gelen hediyeyi görmek istedi. Büyük bir sahan içinde bunu getirdiler. Bana sorup üzümden iki üç tane aldıktan sonra sahanı Hoşana’ya vermem için bana uzattı. Adam o kadar açıkgöz ki, sahanı olduğu gibi kapmaya kalktı. Kızgınlıkla geri çekerek Türkçe Mumu tutamazsın ama tepsiyi alırsın, İspanyolca olarak da Namussuz herif, mumu tutamazsın ama kurşun gibi sahanı alırsın. Tanrı aşkı için bunu sana yedirmeyeceğim dedim. Paşa gülerek haline acıdı ve vermemi söyledi. Yemin ettiğim için veremeyeceğimi, beni affetmesini söyledim.</p>

  <p class="calibre1 sgc-1">MATA  Yahudilerin Cumartesi günleri ateşe el sürmediklerini söylediğin zaman aklıma Litarya ayinleri geldi. Oralarda da yapılır mı?</p>

  <p class="calibre1 sgc-1">JUAN  Onu İstanbul’dan bahsederken dinleyeceğiz. Şimdi Paşa’nın hastalığını anlatsın.</p>

  <p class="calibre1 sgc-1">PEDRO  Matalas Callando merak etmesin diye söylüyorum. Hür bir kimse Roma’daki gibi her gün kiliseye gidip Misa’yı istediği kadar dinleyebilir. Paşanın hastalığına gelince, iyileşmeye başladı. Hastalık nekahat devresine girdi. Paskalya zamanıydı. Bayramlarda el öpmeye gelenlere üst baş verilir. Paşa’yı giydirmek için gittim. Geniş odadaki güzel muslukta elini yüzünü yıkadım ve sırma işlemeli kaftanını sırtına koydum. Herkes kendisine verilen hediyeleri aldıktan sonra kâhya bana da ince işlenmiş bir elbise verdi. Hazinedar da mendile sarılmış elli altın verdi. Paşa’nın elini öpmek için eğilince mahkeme ilâmına benzeyen mühürlü bir azad kâğıdını elime verdi. Ayağına kapanmak istediğim zaman da kolumdan tutup ayağa kaldırdı ve alnımdan öpüp Ancak Allah’a teşekkür edebilirsin, azad kâğıdını al ama ben kendime gelinceye kadar buradan ayrılma, padişahın başına yemin ederek söz veriyorum, memleketine öyle bir gideceksin ki, herkes seni köle değil, Paşa’nın hekimi diye karşılayacak dedi. Nekahat devri en fazla doktora ihtiyaç olan devre olduğu için kendisini bırakmak değil, dünyanın öbür ucunda olsam bakmaya geleceğimi söyledim.</p>

  <p class="calibre1 sgc-1">MATA  Azad kâğıdın ne oldu?</p>

  <p class="calibre1 sgc-1">PEDRO  Bana hediyeyi veren kâhya saklamak üzere aldı. Kaçarım diye yaptı bunu. Bu kâğıdı alırken de, memnun olayım diye, Yüce Türk’ün hekimleri arasına bir Venedik Duka’sı gündelik ücretle tâyin olduğumu söyledi.</p>

  <p class="calibre1 sgc-1">JUAN  Venedik Dukasının kıymeti ne kadar?</p>

  <p class="calibre1 sgc-1">PEDRO  Onüç riyal.</p>

  <p class="calibre1 sgc-1">MATA  Ben olsam azad kâğıdını yüzbin Venedik Dukasıyla bile değişmezdim.</p>

  <p class="calibre1 sgc-1">PEDRO  Bu fikirde olanlar dünyanın gidişi hakkında bilgisi olmayanlardır. Bunun Paşa’dan geldiğini bilmeseydim imkânı yok vermezdim.</p>

  <p class="calibre1 sgc-1">JUAN  Sana hediye olarak verilen şeyleri öğrendik. Acaba Yahudilere ne verdiler?</p>

  <p class="calibre1 sgc-1">PEDRO  Onlara da diğerleri gibi birçok şeyler verdiler, ama benim için önemli olan, Paşanın iyileştikten sonra, sırtında kırmızı kaftanla Büyük Senyör’ün muavini olarak başkanlık ettiği divana giderken, bordası altın yaldızlı çektirmeye yalnız beni almasıydı. Üstümde kendi verdiği işlemeli kaftan vardı. Öbür adamlarla Yahudi hekimler başka çektirmeye bindiler. Bana rakip olan hekimler buna çok bozuldular. Amonoğlu hırsından hastalandı ve sekiz gün geçmeden iblisin doktorluğunu yapmak üzere göçtü gitti.</p>

  <p class="calibre1 sgc-1">MATA  İhtiyar Hıristiyan cerraha ne verdiler?</p>

  <p class="calibre1 sgc-1">PEDRO  Ona da azad kâğıdı verdiler ama beraber olalım diye, o da kâhyaya teslim etti. Paşa tam iyileşmişken bu defa da yılancık oldu. Yahudi hekimler hemen geldiler ve aramızdaki didişme yeniden başladı. Sözlerimi kabul ettirebilmem için hazinedar Perviz Ağa yardım etti. İyileşmeye başladı ve Aralık ayının ilk günlerinde bastona dayanarak yürümeye başladı. Fakat her gezintiden sonra bacaklarının ağrısından şikâyet ediyordu. Paşa seferde bulunan Ulu Türk’ün karargâhına beni de alıp gitmek için hazırlanıyordu ki, konağa İlyas adında ukalâ bir Yahudi aktar geldi. Benden gizli Paşaya onbir gün sabah akşam mahmudeli müshil içirmiş. Paşa devamlı surette dışarı çıkıyordu. Sebebini öğrenince çok sinirlendim. Sokakta rastladığım adama saldırdım. Kâhya ile Hazinedar karışmasalar öldürecektim. O sırada konakta pek çok ziyaretçi vardı. Hepsi de şahit olsunlar diye yüksek sesle beni dinlemezse Noel’e kadar yaşamayacağını söyledim. Paşa tekrar sözümü tutmaya başladı. Santo Tome günü sırtını yaslayıp oturdu ve bir tarak ile ayna istedi. Aynaya bakarken Noel’e kaç gün kaldı dedi. Dört gün dedim. O günden sonra yaşamayacağımı söylediğin zaman isabetli bir görüşte bulundun deyince, ben yalan söyledim sizi Yahudi sahtekârın elinden kurtarmak için dedim. Olacağa hiç kimse mani olamaz, yemek saati geldiyse yemeğimi getir, bugün çok iştahlıyım dedi. Mutfağa yemek ısmarlamaya gittiğim zaman Gül suyu diye bağırarak merdivenlerden inen zenciyi görünce hemen yukarı fırladım ve Sinan Paşa’yı bir elinde tarak, bir elinde ayna cansız ve soğumuş buldum. Doktorların ölülerin yanında bulunması doğru olmadığı için Paşa’nın odasının tam altında bulunan kendi odama kapandım.</p>

  <p class="calibre1 sgc-1">MATA  Niye kaçmadın?</p>

  <p class="calibre1 sgc-1">PEDRO  Hiç olacak şey mi? Kaçarken yakalarlarsa öldürdü diye içeri tıkarlar. Böyle yapmamakla itibar kazandım. Herkes Paşanın benim sözümü dinlemediği için öldüğünü söyledi. Cenazeyi hazırlarlarken bile odamdan çıkmadım. Onların cenaze törenleri bizimki gibi değil. Yaptıkları başlıca is dua okutmak. Paşanın cenaze töreninden bazı şeyler hatırımda kaldı. Birisi Sinan Paşa Hey! deyince, hepsi birden Hey diyorlar. Hey hey bizim efendi deyince de Hey hey diye cevap veriyorlar. Hey hey Deniz Beylerbeyi, Hey hey İstanbul Veziri, Hey hey kande bulunur böyle kaptan, kande sözlerini de Vay, vay, vay diye karşıladılar. Ölüyü, koydukları masanın üzerinde, sıcak su ve sabunla yıkadılar.</p>

  <p class="calibre1 sgc-1">MATA  Neden?</p>

  <p class="calibre1 sgc-1">PEDRO  Türklerde ölüyü yıkamak âdettir. Ölüyü selvi ağacından yapılmış bir tabuta yerleştirerek bizde ancak Papa’ya yapılabilecek bir törenle kardeşinin yaptırdığı Üsküdar Camiine götürüp toprağa verdiler.</p>

  <p class="calibre1 sgc-1">MATA  Çocukları var mıydı, servetini kime bıraktı?</p>

  <p class="calibre1 sgc-1">PEDRO  Sağlığında Sultan’ı kendisine vasi tâyin etmişti. Nesi varsa Sultan’ın sarayına taşıdılar. Pek çok gümüş ve altın çıktı. Para olarak da bir milyondan fazla. Ayrıca bir o kadar da mücevher ve eşya çıktı. Ben buraya gedikten sonra oğlu ile kızlarından biri ölmüş. Kölelerini de Krallar gününde satışa çıkardılar. Bu kölelerin zengin kimselerin eline geçmemesi için çok uğraştım. Bu esirlerin bir çoğunda kendilerini kurtaracak kadar para var. Sinan Paşa zamanında böyle bir şeyden istifade edilememişti. Çünkü Paşa, para için kölelerini satmazdı. Tekrar zengin kimselerin hizmetine girdiklerinde de durumları değişmeyecekti. Mezat yerini dolaşırken zengin alıcılara köleyi kötüler, almamasını temin ederdim.</p>

  <p class="calibre1 sgc-1">MATA  Bunu neden yapıyorsun? Zengin efendilere gitmeyen köleler daha fazla mı rahat ediyorlar?</p>

  <p class="calibre1 sgc-1">JUAN  Ne dediğini anlamadın. Bir senyörün eti ne geçmektense fakir birinin eline geçmesi daha iyi diyor.</p>

  <p class="calibre1 sgc-1">PEDRO  Evet varlıksız kimseleri söylüyorum. Satın almak için verdiği para boşa gitmesin diye köleye iyi bakar, yedirip içirir, dostluk eder. Kölenin aç kalması, hastalanması veya ölmesi, zengin efendi için hiç önemli değildir.</p>

  <p class="calibre1 sgc-1">JUAN  Esirlerin hepsi satıldı mı?</p>

  <p class="calibre1 sgc-1">PEDRO  Adına bir cami yaptırılacakmış. Bu inşaatta çalıştırılmak üzere yüz kişiyi ayırıp gerisini sattılar.</p>

  <p class="calibre1 sgc-1">JUAN  İspanya’da da esirleri kurtarmak için toplanan bağış paralarla bunlar kurtarılamaz mıydı?</p>

  <p class="calibre1 sgc-1">PEDRO  Hangi akçe? Hangi bağış? Hangi esirleri? Böyle bir paranın Türkiye’ye girmediğine yemin edebilirim.</p>

  <p class="calibre1 sgc-1">MATA  Halbuki her gün para toplanıyordu.</p>

  <p class="calibre1 sgc-1">PEDRO  Biliyorsun İspanya’dan altın, Müslüman ve at çıkarmak yasaktır. Çıkmayınca oralara nasıl gelir. Orada bulunduğum müddetçe İstanbul’a ne kadar esir geldiğini bir bilseniz. Lipari Adasından do-kuzbin, Gozzo Adasından altıbin, Trablus’dan ikibin Bonifaçyo Boğazı kıyılarından üçbin, Korfu Boğazı sahillerinden altıbin, Napoli önündeki deniz savaşında zaptedilen yedi kadırgadan üçbin. Macaristan’dan gelenlerin adedini bilmiyorum. Bununla ilgili bir olaya karışmıştım. Gozzo esirlerini kurtarmak için gelen Malta ekibi ile dil bildiğim için ben ilgileniyordum. İstanbııl’da bu esirlere rastgelinebilecek her yeri dolaştırdım. Altıbin kişiden sadece yüzelli kadar ihtiyar kadın ve erkek bulabildim.</p>

  <p class="calibre1 sgc-1">MATA  Peki diğerleri ne olmuşlar?</p>

  <p class="calibre1 sgc-1">PEDRO  Çoğu tabiiyet değiştirmiş, bir kısmı da ölmüş. Esirler satılıp bitince kâhyadan azad kâğıdımı istedim. O da Sultan’a sordu. Sultan hekimbaşı Amonoğlu öldüğüne göre, onun yerini benden başkasının tutamayacağını söyleyip reddetmiş. Ve babasına karşı bir iyiniyet gösterisi olarak yanıma iki yeniçeri verilip Ulu Türk’e gönderilmemi istemiş.</p>

  <p class="calibre1 sgc-1">MATA  Ulu Türk neredeydi?</p>

  <p class="calibre1 sgc-1">PEDRO  Iran yolu üzerinde, İstanbul’dan onbeş &nbsp;gün uzaklıkta bulunan Amasya’da. Sultan’ın emrini önce Sinan Paşa’nın içoğlanı iken daha sonra Sultan’ın emrine geçen Cenevizli bir haremağası, beni sevdiği için, bir hastadan kan aldırmak için saraya çağırılan Rum berberle bana ulaştırdı. Ne yapacağıma iyice karar vermiştim. Önce kendisine bakmış olduğum Rum Papa’sına sordum. Her şeyi anlatıp adalete başvuracağımı söyledim. Papa, bunların adalete bağlı olduklarını, fakat bir âdetlerinin bulunduğunu, bunun da meslek erbabı esiri serbest bırakmamaları olduğunu, bu sebeple mahkemeyi kazanabileceklerini söyledi. Çünkü işe halkın menfaatleri giriyormuş. Kendisi bu görüşteymiş.</p>

  <p class="calibre1 sgc-1">JUAN  Rum diyorsun ama anlayamadım, serbest mi? Hıristiyan mı? Kime bağlı?</p>

  <p class="calibre1 sgc-1">PEDRO  Türkiye deyince orada herkesin Türk olduğunu zannediyorsun. Bizim Papa’ya ve Lâtin kilisesine bağı olmayan, Türk’ler kadar Hıristiyanlar vardır. Bunlar Papalarını kendileri seçerler ve Patrik derler.</p>

  <p class="calibre1 sgc-1">MATA  Türk hükümeti buna nasıl razı oluyor?</p>

  <p class="calibre1 sgc-1">PEDRO  Vergisini ve haracını ödesin yeter. Yahudi, Hıristiyan, Berberi olsun mühim değil.</p>

  <p class="calibre1 sgc-1">MATA  Haklısın.</p>

  <p class="calibre1 sgc-1">PEDRO  Bu Rum’lardan kurulu gizli bir şebeke Hıristiyan esirleri kaçırırlar. Adam başına da masrafın dışında on duka alırlar. Raguza ve Korfu’da ise şehirlerin idareleri ayrıca kaçırdıkları adam başına on duka verirler.</p>

  <p class="calibre1 sgc-1">JUAN  Tutulunca görecekleri ceza az ise, fena bir iş değil.</p>

  <p class="calibre1 sgc-1">PEDRO  Bu işin cezası kazığa çakılmaktır. Esir ise sadece birkaç sopa yemekle kurtulur. Ben kaçmak için bir Rumla anlaşmıştım. Bu, adamın yirminci kaçakçılığı imiş.</p>

  <p class="calibre1 sgc-1">JUAN  İsmi neydi?</p>

  <p class="calibre1 sgc-1">PEDRO  Estemati.</p>

  <p class="calibre1 sgc-1">MATA  Ne yapacaktı?</p>

  <p class="calibre1 sgc-1">PEDRO  Bana yol gösterecek ve yolda hizmet edecekti.</p>

  <p class="calibre1 sgc-1">JUAN  Yalnız mıydın?</p>

  <p class="calibre1 sgc-1">PEDRO  Oradayken arkadaşlık ettiğim ihtiyar cerraha acıdım, yanıma aldım. Estemati birer kat Caloiero elbisesi ve iki tane takma sakal almamızı tavsiye etti. Bir çift beygire de beş duka verdim.</p>

  <p class="calibre1 sgc-1">MATA  Dizginleri bırakmayın, sizi kaçırmasınlar.</p>

  <p class="calibre1 sgc-1">PEDRO  Sen ne diyorsun?</p>

  <p class="calibre1 sgc-1">MATA  Çok sür’atlidirler, alır götürürler.</p>

  <p class="calibre1 sgc-1">JUAN  Alay etmeden duramaz da.</p>

  <p class="calibre1 sgc-1">MATA  Beş dukaya iki at olur mu hiç? Mantardan olsa yine vermezler.</p>

  <p class="calibre1 sgc-1">PEDRO  Bizim için atları satın alan adam paranın beşte birini cebine atmıştı zannederim. Yarış atı değil ya. Burada mekkâre hayvanlarının aynısı. Bizi gideceğimiz yere kadar götürsünler yeter. Böyle hayvanlar orada iki veya üç dukadan yukarı satılmazlar.</p>

  <p class="calibre1 sgc-1">MATA  Ne kadar ucuz. Yaşasın!</p>

  <p class="calibre1 sgc-1">PEDRO  Benim yanımda değerli eşya ve para vardı. İhtiyarın hiç eşyası yoktu, zannederim bütün parasını kıymetli taşlara yatırmıştı. Ocak ayının ilk pazar günü İstanbul’dan ayrıldık. Yola çıkar çıkmaz Estemati bize papaz gibi hareket etmeyi öğretti. İlk olarak selâm verip almayı gösterdi. Yunanca bildiğim için söylediklerini hemen anlıyordum. Metania ruhban sınıfından olmayanları selâmlamak için, O Theos Xoresi ise buna karşılık olarak Tanrı sizi affetsin demekti. Papazlarla karşılaşınca Eflogite pateres yani hayır duanızı esirgemeyin dediklerini öğrendim. İhtiyar, Rodos’lu bir Rum kızıyla otuz yıl evli kalmış, evinde Rumca’dan başka bir dil konuşulmamış ama yine de anlamıyor. Ağzını açar açmaz daha ilk kelimesinden Rum olmadığı anlaşılıyordu. Estemati’nin öğrettiklerinden hiçbirini adamakıllı öğrenememişti. Yolda rastladığımız Rumca bilen bir Türk’ü selâmlamak için Asthenia demez mi?</p>

  <p class="calibre1 sgc-1">MATA  Ne demek o?</p>

  <p class="calibre1 sgc-1">PEDRO  Allah kahretsin gibi bir şey. Türk fena halde kızdı, ne söylüyor bu köpek diye bağırmaya başlayınca yanına koşup yanlış anladığını Metania dediğini söyleyerek ortalığı güç yatıştırdım. Bir zaman ilerledik. Derken arkamızdan iki atlı yeniçeri bize yetiştiler. Tanışmak için konuşmaya başladık. Türk’lerin dininde şarap içmek yasaktır. Yine de gizli olarak içerler. Yanımızda bol şarap vardı. Çıkarıp adamlara üst üste ikram ettim. Nereye gittiğimizi sordular. İstanbul’dan Aynaroz’a gidiyoruz dedik. Kendilerinin nereye gittiklerini sorduğum zaman Sultan’dan kaçan bir Hıristiyan köpeği arıyoruz dediler. Aradıklarının eşkâlini anlatınca beni aradıklarını anladım. Yola çıktığımız gün bir hasta için aramışlar ve kitaplarımı alıp çıktığımı öğrenince kaçtığımı anlamışlar. Ayrıca bir de kayık ile beni arıyorlarmış. Selanik’e kadar arayacaklarmış. İhtiyarın konuşmaya başlayıp da papaz olmadığını belli etmesinden korkuyordum. Önce dilsiz diyeyim diye düşündüm. Sonra vazgeçtim. Kılavuzla anlaşıp sağır olduğunu söyledik ve onun yerine hep biz cevap verdik.</p>

  <p class="calibre1 sgc-1">MATA  Bir söz vardır Patırtı isteyen, bir domuz satınalsın diye. Kendini kurtarmaya uğraşırken bir de bu ihtiyarla uğraşmışsın.</p>

  <p class="calibre1 sgc-1">PEDRO  Bu kadar değil, daha neler çektim. Bir kaç defa kendimi kurtarmak için onu az kalsın denize atıyordum.</p>

  <p class="calibre1 sgc-1">MATA  Yine de en iyi çareyi bulmuşsun.</p>

  <p class="calibre1 sgc-1">PEDRO  Bu çareyi kılavuz da beğendi. Fakat on üç gün boyunca garip bir huyundan vazgeçirmek mümkün olmadı.</p>

  <p class="calibre1 sgc-1">MATA  Hangi huyundan?</p>

  <p class="calibre1 sgc-1">PEDRO  Berberlikten yetişmiş olduğu için konuşmaktan bir türlü vazgeçemiyordu. Bin defa duymuyormuş gibi davran diye tembih ettiğimiz halde yine de biz tam sohbete dalınca, Rumcayı anladığı için boyuna cevap yetiştiriyordu. Gece kaldığımız yerlerde gidip meyhaneden şarap alıyordum. İçtikleri görülmesin diye Yeniçerilerle aralıklı oturuyorduk. Kılavuza tembih ettiğimiz için onlara el altından devamlı şarap veriyordu.</p>

  <p class="calibre1 sgc-1">JUAN  Oralarda da misafirhaneler var mı?</p>

  <p class="calibre1 sgc-1">PEDRO  Tabii. Orada bunlara Kervansaray derler. Türkler bizim kadar rahatına düşkün insanlar olmadıkları için buralarda döşek, yemek ve lostaryacı bulunmaz.</p>

  <p class="calibre1 sgc-1">MATA  Hiç böyle misafirhane olur mu?</p>

  <p class="calibre1 sgc-1">PEDRO  Avlunun bir tarafında bulunan terzi peykeleri gibi ahşap olmayan topraktan yapılmış, bir yanında da ocak bulunan peykelerde yolcular da otururlar.</p>

  <p class="calibre1 sgc-1">MATA  Masa ve yatak?</p>

  <p class="calibre1 sgc-1">PEDRO  Hayvanlar için yemlik bile bulunmaz. Yatak olarak biraz saman sererler. Yastık yerine de heybelerini kullanırlar. Atla yola çıkanların yere kadar uzun bir çeşit hırkaları vardır, onları yatak olarak kullanırlar.</p>

  <p class="calibre1 sgc-1">JUAN  Demek vahşi insanlar?</p>

  <p class="calibre1 sgc-1">PEDRO  Hayır. İyi ve cesur insanlar.</p>

  <p class="calibre1 sgc-1">MATA  Peki atlar yemlerini nerede kestirirler?</p>

  <p class="calibre1 sgc-1">PEDRO  Sahiplerinin ayaklarının yanında. Oradaki samanlar çok besleyici. Çalışmayan hayvanları bayağı şişmanlatır. Atlı yolcular yanlarında yem torbası taşırlar, bunları arpa ile doldurup atın boynuna takarlar. Kervansaraylar parasızdır. Avlularında kurulan barakalarda gerekli şeyler satılır. Arpa, odun, pirinç, saman bulunur. Oranın hayvanları açlığa tahammül ediyorlar. Gündüz değil, gece yem yiyorlar.</p>

  <p class="calibre1 sgc-1">MATA  Yolculuk ucuza çıkıyor demektir.</p>

  <p class="calibre1 sgc-1">PEDRO  Bir insan kendisine ve atına ancak iki üç akçe harcar. Zira ekmek ve arpa ucuz, şarap da içmezse çok ucuza çıkar. Yeniçerilerle tanıştığımız günün akşamı yatacak yerlerimizi hazırladık. Heybelerimizi başımıza koyduk ama yorgan yok. Hava da bayağı soğuktu. Uykuya henüz dalmıştık ki, ihtiyar Kahrolsun bizi soyanlar, haydutlar diye bağırarak yatağında doğruldu ve havaya yumruklar sallamaya başladı. Hepimiz uyandık. Yeniçeriler en çok adamın İspanyolca konuşmasına şaştılar. Ne söylediğini sordular, Saçmalıyor dedim.</p>

  <p class="calibre1 sgc-1">MATA  Hay Allah! İnsanın başına neler de geliyor.</p>

  <p class="calibre1 sgc-1">PEDRO  Türkler sayıklarken konuştuğu dil üzerinde ısrarla duruyorlardı. O geceyi ve ertesi geceleri çok güç geçirdim.</p>

  <p class="calibre1 sgc-1">JUAN  N e d e n ?</p>

  <p class="calibre1 sgc-1">PEDRO  Artık emniyet içinde olmadığım için. Haykırmaya başlar başlamaz uyandırabileyim diye elini tutarak yatmaya başladım.</p>

  <p class="calibre1 sgc-1">JUAN  Her gece mi sayıklıyordu?</p>

  <p class="calibre1 sgc-1">PEDRO  Gündüz bile uyusa sayıklıyor.</p>

  <p class="calibre1 sgc-1">MATA  Bu adamı öldürseydin bile günah olmazdı. Ben kendim öldürmezdim ama denize yuvarlardım. Üçünüz birden ele geçeceğinize biriniz yok olurdunuz. Peki, kaç gün yeniçerilerle yolculuk yaptınız?</p>

  <p class="calibre1 sgc-1">PEDRO  Onüç gece onüç gündüz. Gündüzleri bile korku geçiriyordum.</p>

  <p class="calibre1 sgc-1">JUAN  Nasıl bir korku?</p>

  <p class="calibre1 sgc-1">PEDRO  Yemeğe oturunca yeniçerilerden biri Hey gidi dinsiz, kim seni bulursa mutlu olur diye söylenirdi. Kavala’ya onuncu gün vardık. Burası deniz kenarında sevimli bir kasaba. Aynaroz’a deniz yolundan gideceğiz diyerek yeniçerilerden ayrıldık. Kavala’da bulduğumuz lostaryanın sahibi Rum’du. Ne olduğumuzu anladı. Eskiden beri bizim kılavuzla işbirliği yaparmış. Lostarya’da Kandiya’lı bir terzi çırağına da rastladık. O da esirleri kaçıran şebekeye girmeye çalışıyormuş. O gece iyice içtik. Kavala’da bir kayık tuttuk. Kılavuz Estemati orada kaldı. Terzi çırağını yardımı dokunur diye birkaç para vererek yanımıza aldık. Aynaroz’a gitmek istediğimiz halde fırtına bizi altın ve gümüş ocaklarıyla meşhur Taşoz Adasına attı. Kıyıya çıktık ve tepedeki kasabaya doğru yol aldık. Halkla münasebetlerimizde ihtiyatı elden bırakmamaya çalıştık.</p>

  <p class="calibre1 sgc-1">JUAN  Halkı kimlerdi?</p>

  <p class="calibre1 sgc-1">PEDRO  Sadece valisi Türk’tü. Diğerleri tamamen Hıristiyandılar.</p>

  <p class="calibre1 sgc-1">JUAN  Niye çekindin öyleyse?</p>

  <p class="calibre1 sgc-1">PEDRO  Hıristiyan oldukları için. Türk olsalardı dilimizi ve âdetlerimizi bilmediklerinden aldatmak kolay olurdu. Yine de Rum’lar kaçak olduğumuzu anlayınca valiye şikâyet edip yakalatabilirlerdi.</p>

  <p class="calibre1 sgc-1">MATA  Hayret. Onlar da Hıristiyan olduklarına&nbsp;göre bunu nasıl yapabilirler?</p>

  <p class="calibre1 sgc-1">PEDRO  Bazıları ödül almak için, bazıları korkularından, kimisi de iş ortaya çıkınca kimlerle konuştukları, kimlere yol gösterdikleri hakkında bir tahkikat açılırsa zarar göreceklerinden çekindiklerinden. Bir defa daha söyleyeyim ki, ben Türk’lerden hiçbir zaman çekinmedim. Hep Hıristiyanlardan korktum. Taşoz’da fazla kalmadan, terzi çırağını bırakıp ayrıldık. Karamürsel denilen gemilerden biriyle Aynaroz’a gittik. Bu gemiler karşı kıyıya eritmek üzere altın, gümüş taşırlar. Aynaroz kıyılarında, ortasında bir kule bulunan çiftliğe benzer bir yerde karaya çıktık. Kulede altı papaz ve başları otururlarmış. Bu papazlar bağ çapala-makla uğraşırlarmış. Seslendiğimiz zaman kethüda yok diye sokmadılar. Kethuda ancak akşama doğru geldi, papaz usulünce selâmlaştık, içeri girdik. Yarım yamalak Rumcamızdan İtalyan olduğumuzu zannetsinler diye Sakız’lı olduğumuzu söyledim. Sakız’da oturan Rumların çoğu İtalyanca bilirler. Sofraya geçtik, yemekler geldi. İlk getirdikleri yemek baklaydı. Bunun üzerinde fındık büyüklüğünde tuz parçaları görünüyordu. Arkadan sirkesiz, yağsız bir tabak zeytin getirdiler. Zeytinler keçi pisliği gibi gayet ufaktı. Bir baş soğan da misafire ikram olsun diye getirdiler.</p>

  <p class="calibre1 sgc-1">JUAN  Günlük yemekleri bu mudur?</p>

  <p class="calibre1 sgc-1">MATA  Vaazlarda verdikleri öğütlere uyduklarını&nbsp;göstermek için böyle gösteriş yapıyorlar. Normal zamanlarda başka türlü yaşadıkları şüphesizdir. Yabancılar bu davranışlarını görüp etrafa yaysınlar da bağışlar gelsin diye.</p>

  <p class="calibre1 sgc-1">PEDRO  Dediğin bizim papazlar bakımından doğrudur. Ama benim görüp anlattıklarım dünyanın en kanaatkar insanlarıdırlar. Aslında, Rum keşişleri İncil’in dediklerini tamamen yaparlar. Evet, nerede kalmıştık? Kuleden, Bulgarların Kilandari manastırına gittik. Kapıda birkaç tane papaz oturuyordu. Bunların âdetlerine göre ziyaretçiler her şeyden önce kapıların üzerinde bulunan Meryem Ana resmine yönelerek dua okumak zorundadırlar. Ben bunu bilmediğim için duadan önce selâm verdim. Papazlar hemen Bre ti kamis? diyerek Meryem Ana’yı gösterdiler. Bu söz, ne yapıyorsun, demekmiş. Hemen toparlandım ve dua okudum.</p>

  <p class="calibre1 sgc-1">JUAN  Rumların dua ve ibadetleri nasıl?</p>

  <p class="calibre1 sgc-1">PEDRO  Diz çöktükleri pek azdır, duaları da pek uzun değildir. Kirye Eleyson sözünü ağızlarından düşürmezler. Olağanüstü buldukları şeylerde veya şaştıkları zaman hemen bu sözü söylerler. Yarım saat, hiç ara vermeden bu sözü tekrarlayanlarını gördüm. Allahım şefaat et mânâsına geliyor. N’ıçin geldiğimizi sordukları zaman da ziyaretçi olduğumuzu söyledim.</p>

  <p class="calibre1 sgc-1">MATA  İhtiyar nasıl davranıyordu?</p>

  <p class="calibre1 sgc-1">PEDRO  Ne yapsın, sağır olduğunu söyleyip işi geçiştirmeye çalışıyordum. Buradaki yemek de öbürüne benziyordu. Fasulye, zeytin, yarım soğan ve kuru ekmek.</p>

  <p class="calibre1 sgc-1">MATA  Ekmeği çok yenmesin diye mi kurutuyorlar?</p>

  <p class="calibre1 sgc-1">PEDRO  İyi buldun. Yattığımız odada tavan örümcek ağları ile kaplıydı. Ertesi gün erkenden baş rahibe hakikati söyledim. Aklına yanlış bir şey gelmesin diye de memlekete gidecek kadar paramız olduğunu, buradan geçecek ilk gemi ile yola çıkacağımızı anlattım. Papaz hiçbir yardım vaadinde bulunmadan Kirye Elysona başladı. Türk’ler manastırı göz altında tutuyorlar, hem buraya gemi de uğramaz, Santa Laura manastırına gitseniz iyi olur dedi. Bize yol gösterecek birisini yanımıza katmasını söyledim. Ücret istedi. Ben de ücrete karşılık ihtiyarın eşyasının taşınması şartını koştum. Ancak nöbetleşe taşımaya razı oldu. Yola koyulduk, dört beş manastıra uğrayıp bazılarında kalarak Santa Laura’ya geldik. Baş papaza hakikati anlattım. O da gemi bulabilmemiz için Kiandri’ye gitmemizi tavsiye etti. Zaten oradan geliyoruz, bize burayı tavsiye ettiler dedim, ama çaresiz. Nerede kal-dığımızı hatırlatırsanız size Aynaroz’dan bahsedeyim.</p>

  <p class="calibre1 sgc-1">MATA  Merak etme hatırlatırım.</p>

  <p class="calibre1 sgc-1">PEDRO  Aynaroz’da bulunan yirmiiki manastırdan yirmisi deniz kenarında, ikisi içeride yapılmış. Hepsinde demir kapılı kuleler, güneş doğmayınca açılmayan ve arzu edildiği zaman kaldırılıp indirilen köprüler var. Kaleler gibi. Hepsinde toplar, topçuları papaz lar olan manastırlarda ok ve kılıç dolu depolar var.</p>

  <p class="calibre1 sgc-1">JUAN  Oralarda silâh ne geziyor?</p>

  <p class="calibre1 sgc-1">PEDRO  Korsanlardan böyle korunuyorlar. Manastırlar arasındaki mesafe iki fersahtan fazla değil Bir top atıldığı zaman, patladığı yere bir kısmı atlı olmak üzere üçbine yakın silâhlı papaz yetişir. Gerektiği zaman bir orduya dayanabilirler.</p>

  <p class="calibre1 sgc-1">JUAN  Oraları Türk’lerin idaresi altında. Kim sataşabilir?</p>

  <p class="calibre1 sgc-1">PEDRO  Karadaki izbandutlar gibi denizdeki kor</p>

  <p class="calibre1 sgc-1">sanlar da kimseyi dinlemezler.</p>

  <p class="calibre1 sgc-1">MATA  Aklıma geldi. Potira işareti olarak top değil de çan kullansalar olmaz mı?</p>

  <p class="calibre1 sgc-1">PEDRO  Ulu Türk’ün imparatorluğunda bu yasaktır. Bazıları günah olduğu için yasaklanmıştır, derler. Bazıları Hıristiyanların toplanarak herhangi bir kötülükte bulunmamaları için yasaklandığını söylerler. Bence ikinci ihtimal daha doğru. Oralarda pek çok Hıristiyan var. Çan sesleri duyunca birçoğu toplanır. Şunu da söyleyeyim, İstanbul’daki kiliselerde erganun bulunmaz. Liturya için yortularda boru kullanılır. Nerede kalmıştık?</p>

  <p class="calibre1 sgc-1">MATA  Santa Laura manastırını anlatıyordun.</p>

  <p class="calibre1 sgc-1">PEDRO  Evet. Önce Ayos Pavlos’a sonra da Rusikan’a geçtik. Manastır Ruslarındır. Bunlar Tatarlarla sınırdaş. Rusikan’dan sonra gittiğimiz San Geronimo’da zor durumda kaldık. Buraya uğrayan birkaç Türk’le karşılaştık. Onlara da Sakız’lı olduğumuzu söyledik. İçlerinden biri Sakızlı dönme değil miymiş? Hemen bana kim olduğumu, nerede oturduğumu, kimleri tanıdığımı, daha bir yığın soru sordu. Onlara Sakızlı iki papaz olarak bir sürü cevap uydurdum.</p>

  <p class="calibre1 sgc-1">MATA  Bu dediğini ilâç gibi bile versen yine yutturamazsın. İnsan ömründe bir defa bile görmediği bir yer hakkında ne uydurabilir?</p>

  <p class="calibre1 sgc-1">PEDRO  Benim gibi dünyayı dolaşmış olsaydın gayet kolaylıkla yalan uydururdun. Kimin oğlu olduğumu sordukları zaman Verni’nin dedim. Ki bu geçer bir isimdir. Hangi Verni’nin? İhtiyar Verni’nin. Filân nasıl? Vefat etti. Falan? Halen hasta. Ya bilmem kim?&nbsp;İstanbul’a bir kayık limon götürdü. Hepsi bu çeşit cevaplardı. Üstelik son derece memnun kaldılar.</p>

  <p class="calibre1 sgc-1">MATA  Şeytanla ilgin olduğunu söylerlerdi, doğruymuş. Böyle şeyleri şeytan bile aklına getiremez.</p>

  <p class="calibre1 sgc-1">PEDRO  Böylece bir ay kadar manastırlarda süründük. Kseropotamos manastırında anlaştığımız Rum gemici bizi Limni’ye uğrayıp Sakız’a götürecekti. Gemiye altı papaz da aldık. Şansımız yoktu, fırtına yüzünden yine Taşoz’a gittik. Bu başımıza gelenlerden sonra bir de Taşoz’a ikinci gelişimizde halk bize çok güçlük çektirdi ve soğuk pek fazlaydı. Bizi yolmaya bile kalktılar. Ele verirler diye çok korktum. Adada bulunan yegâne Türk olan valiye teslim olmayı bile düşündüm.</p>

  <p class="calibre1 sgc-1">JUAN  Hiç öyle şey olur mu? Sonuna kadar dayanmak gerekirken böyle şeyleri aklına nasıl getirdin?</p>

  <p class="calibre1 sgc-1">PEDRO  Bir İspanyol’a ancak bu şekilde davranmak yaraşır. Ve sonuna kadar dayanması lâzımdır diyorsun, değil mi?</p>

  <p class="calibre1 sgc-1">MATA  Kızma, kızma. Haklısın tabii. Senin yerinde olsam aynı şeyi düşünürdüm. Yalnız aklından geçeni yapmış olman daha büyük tehlike değil miydi?</p>

  <p class="calibre1 sgc-1">PEDRO  Zaten görmediğimiz, çekmediğimiz şey kalmamıştı. Netice itibariyle yeniden esir düşerdim.</p>

  <p class="calibre1 sgc-1">MATA  Bunu öğrenmek için sormuştum.</p>

  <p class="calibre1 sgc-1">PEDRO  Yalnız tekrar esir düşseydim ben de önüme çıkan Yahudinin, Rumun burnundan fitil fitil getirecektim. Her neyse, çok geçmeden Midilli ve Sakız’a uğrayacak iki gemi yanaştı. İkisi de buğday yüklü Venedik gemisiydi. Kıyılardan gizlice buğday yüklendiğini öğrendim. İhtiyar arkadaşım, ben, ve altı papaz gemilerden birine bindik.</p>

  <p class="calibre1 sgc-1">JUAN  Gemiciler Türk mü, yoksa Hıristiyan mıydılar?</p>

  <p class="calibre1 sgc-1">PEDRO  Türk olsalardı keşke. Papaz olduğumuz için bizi almak istemediler. İkna edinceye kadar neler çektik. Hıristiyan gemicilerin garip bir inançları var. Papaz yolcuları uğursuz sayarlar ve hoşlanmazlar.</p>

  <p class="calibre1 sgc-1">JUAN  Garip. Böyle şey olur mu?</p>

  <p class="calibre1 sgc-1">PEDRO  Doğru söylüyorum. Bütün denizciler bilir bunu. Barselona’daki gemiciler bile gemilerine yüz kişiyi bindirmekte güçlük göstermezler de bir papazı sokmakta zorluk çıkarırlar. Bir papazı gemiye sokmak için, eğer hükümet zorlamazsa, kıyafetini değiştirmek gerekir.</p>

  <p class="calibre1 sgc-1">JUAN  Bunu da ilk defa duyuyorum.</p>

  <p class="calibre1 sgc-1">PEDRO  Denizcilikten anlayanlara sorarsan bilirler. Yolda karşılaştığımız iki karakol gemisi bizi durdurup mayna ettiler.</p>

  <p class="calibre1 sgc-1">JUAN  Mayna ne demek?</p>

  <p class="calibre1 sgc-1">PEDRO  Yelkenlerini indirmek. Yanaşıp iki gemiye de geçtiler ve hepimizi toplayıp patronları küreğe ayırdılar.</p>

  <p class="calibre1 sgc-1">MATA  Niçin, arada harp mi vardı?</p>

  <p class="calibre1 sgc-1">PEDRO  Hayır. Buğday çıkarmak yasaktır da. Birdenbire neye uğradığımızı anlayamadım. Biraz şaşkınlıktan sonra toparlandım. İstanbul’dayken kaptanları ve adamların çoğunu gördüm gibi geliyordu. Beni papaz kıyafetinde tanıyamadılar. Onlara Bu fakir Hıristiyanlar bir hata ettiler, efendimizin emirlerine uymadılar, fakat bunlar yoksul ve cahildir. Bizi İstanbul’a götürebilirsiniz ama bu ne fayda sağlar? Bizleri efendilerinize teslim edince sizin elinize hiçbir şey geçmeyecek, merhamet edip affederseniz hem karşılığını görür, hem de sevap işlemiş olursunuz dedim. Sözlerime akılları yattı ama verdiğimiz parayı az buldular. Fakir olduklarından bahsederek biraz daha fazla istediler. Elli dukaya razı edebildim. Parayı alıp bizi serbest bıraktılar. Daha fazlasını gözden çıkaran mal sahipleri bana teşekkür ettiler.</p>

  <p class="calibre1 sgc-1">MATA  İyilik böyle olur. Ancak Tanrı aşkına yapılır. Gemide sen olmasaydın hepsi esir olacaktı.</p>

  <p class="calibre1 sgc-1">PEDRO  Şüphesiz.</p>

  <p class="calibre1 sgc-1">JUAN  Bu yüzden sana ne kadar minnettar olmuşlardır.</p>

  <p class="calibre1 sgc-1">PEDRO  Önceleri öyleydi, fakat kısa sürdü. Üstelik yaptığımız iyilik pahalıya malolacaktı.</p>

  <p class="calibre1 sgc-1">MATA  Türklerin ve Yahudilerin dostluklarını kaybetmiştin. Hıristiyanlara mı sıra geldi?</p>

  <p class="calibre1 sgc-1">PEDRO  Hıristiyanların dostluklarını kaybetmek sadece lâfla değil, esaslı oluyordu. Yolculuk pupa yelken devam ederken, hava birden karardı. Rüzgâr bizi Limni kıyılarına attı. Batmak tehlikesiyle burun burunaydık. Gemiciler gemiyi kurtarmaya uğraşıyorlardı. Papazları denize sallandırma çaresinden başka çare bulamadılar. Patronlara nedense acıdılar. Sonunda Tanrıya sığınarak fırtınayı atlatmaya ve papazları da ilk uğrak yerinde bırakıp bir daha gemiye almamaya karar verdiler. Karaya yanaştığımız zaman gemi demir atarak tutundu ve hepimizi karaya çıkardılar.</p>

  <p class="calibre1 sgc-1">MATA  Şimdi bu vahşeti gösterenlere nasıl köpek denmez?</p>

  <p class="calibre1 sgc-1">PEDRO  Limni’de bir hafta hava düzelinceye kadar kaldık. Şubat ayında olduğumuz için soğuk çok fazlaydı. Adada ekmek, koyun ve şarap çok ama ağaç çok az. Gördüğümüz tek ağaç, önünde çeşme olan karaağaçtı. Odunu denizden taşıyorlar. Rüzgâr pek şiddetli esiyordu. Gemi bize haber vermeden gider diye çok korktuk. Bu yüzden kıyıdan ayrılamıyorduk. Hava bir türlü düzelmediği için patronlar içmek, biraz keyiflenmek için içerilerdeki köye çıktılar. Biz de arkalarından yiyecek bulmak için gittik. Köyde düğün varmış. Düğündekiler, ekmek aradığımızı söyleyince, bize acıdılar ve ikramda bulundular. Biz perhiz gününe rastlamışız. Ancak suda haşlanmış bakla ve kuru üzüm yedik. Ekmeği koparırken ellerimizin titrediğini gördüler ve biraz ateş yaktılar. Ev sahibinin verdiği rakıyı içince, içim ısındı ve kendime geldim.</p>

  <p class="calibre1 sgc-1">MATA  Rakı yemek arasında içilir mi?</p>

  <p class="calibre1 sgc-1">PEDRO  Türklerle Rumların eğlence sofralarında yemekten önce iki üç kadeh içme âdetleri vardır. Bizdeki beyaz şarap gibi oralarda da rakı vardır.</p>

  <p class="calibre1 sgc-1">JUAN  Ağızları yanmıyor mu?</p>

  <p class="calibre1 sgc-1">PEDRO  Hayır, alışmışlar.</p>

  <p class="calibre1 sgc-1">MATA  Rumlar içkiyi çok alıyorlar mı?.</p>

  <p class="calibre1 sgc-1">PEDRO  Almanlar kadar, hattâ onlardan fazla. Yalnız Almanlar arada bir ve büyük bardakla içerler; Rumlar ise az yerler ve her lokma arasında ufak bir kadeh içerler. Papazlar Limni’de kaldılar. Gemiciler bizi de papaz olduğumuz için almak istemediler. Papaz olmadığımızı anlattım. Midilli açıklarında deniz haydutları&nbsp;hiç eksik olmazlar. Bunlardan çekindiğimiz için hiçbir yerde durmadan Sakız’a geçtik. Bu ada cennet gibi, baştan başa bahçe ve içinde portakal, limon ve ağaç kavunu var. Adanın halkı Rum ve İtalyan. Cenova ile daha önceleri bir bağlantısı varmış. İleri gelenler arasından seçilen yedi kişi Cenova Cumhuriyeti tarafından kabul edilirse, bunlar adayı idare ederler. Kasabanın uzağında Santa Sidero manastırı vardır ki, burada kaçan esirler saklanabilirler. Manastırın tek papazı var. Ayrıca bu esirlere yiyecek ve içecek taşımakla görevlendirilmiş birisi de var. Biz oradayken bu maaşlı kişi Pedro El Bombardero adında biriydi. Sakız, Büyük Türk’e cizye verir.</p>

  <p class="calibre1 sgc-1">JUAN  Ne kadar?</p>

  <p class="calibre1 sgc-1">PEDRO  Yılda ondörtbin duka karşılığı. Adaya yerleşen hiçbir Türk yoktur. Halkı yolcularla alış-veriş eder ve herkesle iyi geçinirler.</p>

  <p class="calibre1 sgc-1">JUAN  Ondörtbin dukayı nasıl toplayabiliyorlar?</p>

  <p class="calibre1 sgc-1">PEDRO  Hiç kimsenin kesesinden on para bile çıkmaz. Tanrı verir.</p>

  <p class="calibre1 sgc-1">MATA  O nasıl şey?</p>

  <p class="calibre1 sgc-1">PEDRO  Boyu ve eni dört fersah genişliğinde olan topraklarında sakız ağacı yetişir. Yılda yirmibin duka bundan elde ederler. Cizyeye yeter de artar bile.</p>

  <p class="calibre1 sgc-1">MATA  Bahsettiğin sakız nedir?</p>

  <p class="calibre1 sgc-1">JUAN  Canım, aktarlarda günlük gibi fakat ondan daha beyaz bir şey var ya.</p>

  <p class="calibre1 sgc-1">PEDRO  Çam ağacından nasıl zamk çıkıyorsa bu ağaçtan da öyle sakız çıkıyor.</p>

  <p class="calibre1 sgc-1">MATA  Buradaki sakız ağaçları böyle bir şey vermiyor, sadece misvak yapılıyor.</p>

  <p class="calibre1 sgc-1">PEDRO  Senin dediğin orada da var. Yalnız söylediğin gibi o sakız vermiyor. Hattâ bu sakız ağaçlarından bir fidan alıp da başka bir yere dikilse, o da sakız vermez. Oysaki, başka bir yerden alınıp Sakız’a dikilen ağaçlar derhal sakız veriyorlar.</p>

  <p class="calibre1 sgc-1">MATA  İnsan inanamıyor doğrusu…</p>

  <p class="calibre1 sgc-1">PEDRO  Allaha nasıl inanıyorsan öyle inan. Kendi gördüklerimi anlatıyorum.</p>

  <p class="calibre1 sgc-1">MATA  Evet. Anladım. Sakızı nasıl hazırlıyorlar?</p>

  <p class="calibre1 sgc-1">PEDRO  Ora halkı toprağı çapalayıp ayıklayarak yeri daima temiz tutuyorlar. Sakız yere akınca kirlenmesin diye. Ağaçları çiziyorlar ve bu çizilen yerlerden sakız akıyor. Kimse tek dirhemine bile el uzatamıyor. Cezası idam bile olabiliyor. Mahsulü koydukları sandıkların yarısı İstanbul’a, diğer yansı da Cenova’ya gidiyor. Çok tuhaf bir ticaret usulleri var. Sandığın tanesini yüz dukadan aşağıya satmazlar, eğer alıcı bulamazlarsa denize dökerler.</p>

  <p class="calibre1 sgc-1">JUAN  Dünyanın hiçbir yerinde sakız veren ağaç yok mudur?</p>

  <p class="calibre1 sgc-1">PEDRO  Zannetmem. Buna dair bir yazıya tarihlerde rastlanmıyor. Mısır’da bulunurmuş diyenler var ama Büyük Türk her yerde araştırdı, fakat hiçbir yerde bulunmadı. Başka yerlere diktiği ağaçlar da sakız vermedi. Sakız’da bir hayli kaldıktan sonra İzmir’e uğrayıp &nbsp;İtalya’ya gidecek bir gemiye binerek yola çıktık. Gemi İzmir’den buğday yükleyip ayrıldı. Akdeniz adalarından pek çoğuna uğraya uğraya İtalya’ya yol aldık. Uğradığımız ilk ada Sisam’dı. Oldukça tenha idi. Toprağı verimli ama insanı yok. Kasırga yüzünden burada&nbsp;üç gün kaldık.</p>

  <p class="calibre1 sgc-1">JUAN  Ada neden boştu? Ne yediniz?</p>

  <p class="calibre1 sgc-1">PEDRO  Tavuk ve koyun eti yedik. Bura halkı Barbaros’dan sonra çok zahmet çekmeye başlamış. Bu yüzden başka yerlere göç etmişler. Ayrılırken koyunlarını, keçilerini, tavuklarını bırakmışlar ve bunlar yaba-nileşerek kendi başlarına üremişler. Oradan geçenler</p>

  <p class="calibre1 sgc-1">karaya çıkıp bunları avlarlar.</p>

  <p class="calibre1 sgc-1">JUAN  Peki bunlar kimlere ait oluyor?</p>

  <p class="calibre1 sgc-1">PEDRO  Avlayanlara. O topraklar onbeş yıldır boş.</p>

  <p class="calibre1 sgc-1">JUAN  Büyük Türk olup bitenleri bilmez mi?</p>

  <p class="calibre1 sgc-1">PEDRO  Bilir, ama o kadar. Andrea Doria’nın yaptıklarından imparator haberdardı ama bilmezlikten gelmesi gerekiyordu Sisam’dan sonra birçok adalardan geçip Mesina’ya vardık.</p>

  <p class="calibre1 sgc-1">JUAN  Rumlarla dolu olan bu yerlerde okul var mı? Okuma yazma biliyorlar mı?</p>

  <p class="calibre1 sgc-1">PEDRO  Ne Atina’da, ne de Yunanistan’ın her hangi bir yerinde ne mektep, ne de tarihin kaydettiği eski kültürden eser yok. Okumaları için çocukları papazların ellerine veriyorlar. Bunlar da kendileri zaten bir şey bilmediklerinden zar zor okuma ve iki üç gramer kaidesinden başka bir şey öğretemiyorlar. Mesina’da yirmisekiz gün kaldım. Arkadaşım ihtiyar cerrahı buradan yolcu edip, İtalya’nın birçok yerini gezip dolaşarak İspanya’ya döndüm.</p>

  <p class="calibre1 sgc-1">MATA  Papa’yı görebildin mi?</p>

  <p class="calibre1 sgc-1">PEDRO  Papa’yı da kardinalleri de gördüm.</p>

  <p class="calibre1 sgc-1">MATA  Papa nasıl bir insan?</p>

  <p class="calibre1 sgc-1">PEDRO  Nasıl olacak? Soğan biçiminde ve ayakları testi şeklinde değil ya; senin benim gibi bir insan. Tek farkı yürümemesinde. Bir yere giderken omuzlar üzerine yerleştirilmiş bir koltuğa oturuyor.</p>

  <p class="calibre1 sgc-1">MATA  Kardinallerin kıyafetleri nasıl?</p>

  <p class="calibre1 sgc-1">PEDRO  Ayinlerde erguvan renkli bir manto ve takke giyerler. Vatikan’a giderken katıra binerler. Bu katırların koşumlarında gümüş tırtıllar var. Hiçbir piskopos veya senyöre, bir kardinal Sentanj şatosundan geçerken yapılan merasim yapılmaz. Dinî merasim dışındaki gezintilerde birçoğu şapka giyer ve kılıç takarlar.</p>

  <p class="calibre1 sgc-1">JUAN  Hepsi mi kılıçla gezer?</p>

  <p class="calibre1 sgc-1">PEDRO  Silâh taşımayı hoş görmeyenler dışarıda gezmezler. Açık görüşlü, serbest fikirli olanlar dediğim kıyafetle dolaşırlar. Bazıları da güzel kadınları yanlarına oturtup faytonlarda gezintiler bile yaparlar. Biliyorsunuz İtalya’da güzel olmayan kadın pek azdır.</p>

  <p class="calibre1 sgc-1">MATA  Bu bahsettiğin güzel kadınlar ahlâken düşük olanlar mı?</p>

  <p class="calibre1 sgc-1">PEDRO  Hayır, içlerinde ahlaken düşük olmayanlar da vardır. Ahlâk deyince, Roma’da ne kadar aşifte vardır bilir misiniz?</p>

  <p class="calibre1 sgc-1">MATA  Hayır, nasıl bilelim?</p>

  <p class="calibre1 sgc-1">PEDRO  Ben oradayken öğrendim. Papa bile bunların sayısını bilmek istedi. Zira bunlar vergi öderler. Onüçbin kadar olduğu tespit edildi. Bana inanmazsanız Roma’da bulunmuş olan herhangi bir kimseden sorabilirsiniz. Müşterileri tam manâsıyla yolarlar. Eğer müşteri kilise adamı ise dinî sıfatına uymayan hareketlere sürüklerler.</p>

  <p class="calibre1 sgc-1">JUAN  Başından geçenleri öğrendik. Biraz da Türkiye’nin kuruluşunu ve Türklerin âdetlerini anlat. Bunların huylarından ve giyimlerinden bahset. Çoktan beri merak ederdim, bir Türk kendi çürük mezhebine bir Hıristiyan’ı sokmaya muvaffak olursa Hıristiyan, Müslümanlığı kabul ettiğini ne şekilde bildirir?</p>

  <p class="calibre1 sgc-1">PEDRO  Yapacağı şey sadece işaret parmağını kaldırarak üç defa Lâ ilahe illallah, Muhammedün Re-sulallah demektir. Bunu yapan insan, Müslümanlığı kabul etmiş demektir. Sünnet olmasa bile bu kâfidir. Müslümanlığı kabul ettikten sonra bir daha dönemez, böyle bir şey yapmaya kalkışanı da yakarlar.</p>

  <p class="calibre1 sgc-1">JUAN  Bu sözlerin mânâsı nedir?</p>

  <p class="calibre1 sgc-1">PEDRO  Her şeyi yaratan Allahdan başka ilâh yoktur ve Muhammed O’nun elçisidir. Bu elçi onlara göre son peygamber yani Âhır zaman peygamberidir.</p>

  <p class="calibre1 sgc-1">JUAN  İbadetleri nasıldır?</p>

  <p class="calibre1 sgc-1">PEDRO  Dualarına Sala veya Namaz denir. Namaza dururken ellerini, kollarını sıvayıp iyice yıkayarak, temizlenmiş vaziyette başlarlar. Önceden bir kadınla temasta bulunmuşlarsa tepeden tırnağa yıkanmaları gerekir. Küçük veya büyük ihtiyacını yapan bir kimse de alt taraflarını iyice yıkar. Yıkanmak için de ibrik kullanırlar.</p>

  <p class="calibre1 sgc-1">JUAN  Ya kışın?</p>

  <p class="calibre1 sgc-1">PEDRO  Varsa sıcak su kullanırlar. Elinde bir ibrik olmadan hiç kimse helaya gitmez. Bizim bez kullanarak yaptığımızı onlar yıkanarak yapıyorlar. Onlara göre kâğıtla temizlenmek çok günahtır. Kâğıdın, Tanrının kullarına bir ihsanı olduğunu ve buna önem vermemenin kötülük olduğunu söylerler. Yerde bir kâğıt parçası görünce saygı ile öpüp başlarına koyarlar ve duvarda bir deliğe yerleştirirler.</p>

  <p class="calibre1 sgc-1">JUAN  Bu inancın akla yakın bir tarafı yok.</p>

  <p class="calibre1 sgc-1">PEDRO  Bu konuda onlara bir şey sorulmaz, münakaşaya girilmez, karşılık verilince silâha davranırlar. Kâğıt için yaptıklarını ekmek için de yaparlar. Ekmeği, Allah kullarına ihsan etmiştir derler. Yıkanmaktan bahsediyorduk. Ellerini, kollarını, burun deliklerini üçer defa yıkarlar.</p>

  <p class="calibre1 sgc-1">JUAN  Kiliseleri nasıl?</p>

  <p class="calibre1 sgc-1">PEDRO  Camileri vardır ve çok güzeldir. Azizleri ve Autel leri yoktur. Resimden tiksinirler. Camilerinin her tarafında kandiller vardır. Minareler gayet ince yapılmıştır ve pek yüksektir. Şerefelerde küçük rütbeli din adamları gözleri kapalı olarak, avaz avaz bağırarak halkı namaza çağırırlar. Eşhedü en lâ ilahe illallah, hayye alesselâ, hayye alesselâ vs derler. Meslekten din adamları olmayıp da namaza çağıran kimselere maaş verilmez. Burada nasıl kiliseye gidiliyorsa, namaza çağırılınca’da camiye gidilir. İsteyen olduğu yerde de namaz kılabilir. Büyük konaklarda namaz kıldıran hocalar bulunur.</p>

  <p class="calibre1 sgc-1">JUAN  Bu namaz günde kaç defa kılınır?</p>

  <p class="calibre1 sgc-1">PEDRO  Hep aynı iman ve aynı temizlikle beş defa kılınır. Şüphesiz, biz de aynı şeyi yapsaydık Allahın sevgisini daha fazla kazanırdık. İlk namaz şafak sökerken kılınır ve buna sabah namazı denir. İkincisi gün ortasında Öğle namazı, üçüncüsü güneş batmadan iki saat önce kılınır. Buna da İkindi namazı derler. Dördüncü‘yü güneş batınca Akşam namazı, beşinci ve sonuncuyu da karanlık bastıktan iki saat sonra kılarlar. Buna da Yatsı namazı denir. Sözlerimi iyi dinleyin. İmparatordan aşçı yamağına kadar, kadın erkek, zengin, fakir beş vakit namaz kılmayan Türk yoktur.</p>

  <p class="calibre1 sgc-1">JUAN  Halkı çağırmak için vakti nasıl ayarlıyorlar? Saatleri var mı?</p>

  <p class="calibre1 sgc-1">PEDRO  Ezan okuyanlar kum saatine bakarlar. Halkın saati yoktur. Onlarda çan da kullanılmaz.</p>

  <p class="calibre1 sgc-1">JUAN  Peki, halk saati nasıl biliyor?</p>

  <p class="calibre1 sgc-1">PEDRO  Aşağı yukarı namaz vakitlerinden çıkarırlar. Sabah ezanı okunurken ortalık ağarır. Öbür vakitlerini de yine ezandan çıkarırlar. Vaktin öğle olup olmadığını soran kimse Öğlen ezanı okundu mu? der. Neredeyse okunur veya Okunalı çok oldu diye cevap alır. Ezan bir iki camide değil, aynı anda üçyüzden fazla camide okunur ve bu sesler bütün şehri kaplar. Herkes toplanınca ezan okuyan müezzin minareden inip bir şeyler okur. Halk gayet muntazam ayakta durur. Yüzlerini güneye çevirirler, eller göbeğin üzerinde, gözleri yerdedir. Mevkii müezzinden yüksek olan imam bir mısra söyler, müezzin cevap verir. Böylece beyit tamamlanır ve herkes yere kapanarak üç defa Subhane Rabbiyelalâ deyip yeri öperler. Bu sözlerin mânâsı Ya Rabbi, merhamet et demektir. İmam yeniden okumaya başlar ve halk ayağa kalkar. Üç dört defa yere yatıp kalkarlar. Sonunda hep birlikte diz üstüne otururlar ve imam uzun bir duaya başlar. Duada Hıristiyan, Yahudi ve iman etmeyenlerin gönlünde İslâm dinine girmek arzusunun uyanmasını dileyen sözler vardır. İmam sözlerini bitirdikten sonra herkes birkaç defa Amin, amin diyerek ellerini göğe kaldırıp gözlerine ve sakallarına sürerler. Böylece namaz da biter.</p>

  <p class="calibre1 sgc-1">JUAN  Bütün bunları günde beş defa nasıl tekrarlar?.</p>

  <p class="calibre1 sgc-1">PEDRO  Evet. Bizim gibi sözde Hıristiyanlara göre çok tabii.</p>

  <p class="calibre1 sgc-1">JUAN  Bunların dinî bayramlarını da öğrensek?</p>

  <p class="calibre1 sgc-1">PEDRO  Cuma günleri hariç iki bayramları vardır. Birincisi iki Ağustos’a rastlayanıdır ki üç gün sürer. Bu bayramdan önce bir ay perhiz mevsimi vardır. Bu aya Ramazan derler.</p>

  <p class="calibre1 sgc-1">JUAN  Bütün ay oruç mu tutarlar?</p>

  <p class="calibre1 sgc-1">PEDRO  Evet. Gündüzleri gökte bir yıldız görününceye kadar ağızlarına hiçbir şey koymazlar. Ondan sonra istedikleri şeyleri bütün gece yerler.</p>

  <p class="calibre1 sgc-1">JUAN  Ramazanın önemi nedir?</p>

  <p class="calibre1 sgc-1">PEDRO  İnsanların hangi yolda yürümeleri gerektiğini bildiren kitabın Muhammed’e gökten indiği aydır. Bütün dinleri bu kitaba, yani Kur’an’a dayanır.</p>

  <p class="calibre1 sgc-1">JUAN  Kitabın kiminle gönderildiğini söylerler?</p>

  <p class="calibre1 sgc-1">PEDRO  Cebrail ile gönderilmiş. Bu kitaba son derece büyük bir saygı gösterirler. Tertemiz yıkanmadan, abdest almadan, ellerine bez sarmadan dokunmazlar. Okuyanın sesinin çok güzel olması şarttır. Kitap belden aşağı da tutulmaz ve iki yana sallanarak okunur. Bu da dikkati çeksin diye yapılırmış. Dinleyiciler de aynı şekilde son derece dikkatle dinlerler.</p>

  <p class="calibre1 sgc-1">JUAN  Demek ki, onlar da Allah’a inanıyorlar.</p>

  <p class="calibre1 sgc-1">PEDRO  Tek bir Allah tanırlar ve ona taparlar. Bu sebeple resimler ve tasvirlerden nefret ederler. Ne camilerde, ne de evlerde resim bulundurmazlar.</p>

  <p class="calibre1 sgc-1">JUAN  Kur’anda neler yazar?</p>

  <p class="calibre1 sgc-1">PEDRO  Kolayca kandırabilmek için dinimizde de pek çok şey bulunur. Sekiz buyruklar, Allah’a tapmak, ahirete inanmak, baba ve anneyi sevmek, bayramları kutlamak, evlenmek, çalmamak, öldürmemek, Ramazanda oruç tutmak ve sadaka vermektir. Bizim&nbsp;dinimizdeki Yedi büyük suçu Kur’an da suç sayar. Anne baba âhı alanı Tanrı hiçbir zaman affetmez, der. Camiye katilleri, sarhoşları, bulaşıcı hastalığı olanları, faizcileri ve kadınları sokmazlar.</p>

  <p class="calibre1 sgc-1">JUAN  Nasıl? Kadınları camiye giremezler mi?</p>

  <p class="calibre1 sgc-1">PEDRO  Pek seyrek girerler ve hepsi giremez. Ancak bakireleri ve dullukları beş ayı geçenleri sokarlar. Kötü kadınlar hiçbir zaman giremezler. Camiye giren kadınlar bir köşeye çekilirler ve örtünürler. Örtünmelerinin sebebi de, namaz kılanların akıllarının başka yere kaymasını önlemektir.</p>

  <p class="calibre1 sgc-1">JUAN  Bence böyle bir köşeye çekilmeleri iyi bir şey, ama camiye girememeleri normal değil. Neyse, kurban kesmek âdetlerinden bahsedelim.</p>

  <p class="calibre1 sgc-1">PEDRO  Büyük Bayram denilen paskalyalarında herkes bir koyun, bir inek veya deve keserek yoksullara dağıtırlar. Buna karşılık bir şey istememek gerekir. Aksi halde Tanrı nazarında kurban kesmenin değeri kalmaz. Bayramlar dışında ağır hastalar, Allah rızası için kurban keserek dağıtırlar. Yüksek mevkilerdekiler, sıkıntıya düşünce bir deve kurban ederler. Allah’ın en hoşuna giden şey, devenin kurban edilirken çıkardığı sestir derler.</p>

  <p class="calibre1 sgc-1">JUAN  Kur’anda sadaka vermek şartı var mıdır?</p>

  <p class="calibre1 sgc-1">PEDRO  Kur’anda sadaka vermek konusunda yazılanları şöyle tefsir ederler: Allah uğrunda sadaka vermenin ne olduğunu bilseler, kendi etlerinden bile kesip verirlerdi. Sadaka istemenin ne derece zor olduğunu bilselerdi, buna katlanmaktansa, kendi etlerini koparıp yerlerdi.</p>

  <p class="calibre1 sgc-1">JUAN  Adam öldürmek de suç mu?</p>

  <p class="calibre1 sgc-1">PEDRO  Hem de en ağır suç. Kitaplarına göre dünyada işlenen suçlardan ilkincisi Kabil’in suçudur. Bu yüzden de ceza günü ilk cehennemi boylayacak olan da odur. Kabil’in lanetlenmesi bütün adam öldürenleri de içine alır.</p>

  <p class="calibre1 sgc-1">JUAN  Kıyamete ve cehenneme inanırlar mı?</p>

  <p class="calibre1 sgc-1">PEDRO  Araf’a da inanırlar.</p>

  <p class="calibre1 sgc-1">JUAN  Onlara göre kim sorgu işini yapacak ve kim hüküm verecek?</p>

  <p class="calibre1 sgc-1">PEDRO  Tabii Allah. Bu konuda şöyle derler: Gökte elinden boruyu bırakmayan bir melek vardır. Adı İsrafil’dir. Allah ne zaman dünyaya son vermeyi isterse İsrafil bu boruyu öttürecek, böylece bütün insanlar ve melekler ölecekler.</p>

  <p class="calibre1 sgc-1">JUAN  Meleklerin ebedî olduğunu söylerler. O halde nasıl ölürler?</p>

  <p class="calibre1 sgc-1">PEDRO  Bu konuda aralarında pek çok tartışma olur. Kur’an’da, yaratılan her şeyin sonu vardır denildiğine göre buna inanmak gerekir deyip, diğer dinî konularda olduğu gibi, bunda da çekişmeyi fazla ileriye götürmezler. Devam ederek şöyle derler: İsrafil’in boruyu öttürmesinden sonra büyük bir zelzele olacak, dağlar taşlar toz haline gelecek. Tekrar bir ışık belirecek ve melekler tekrar canlanacaklar. Arkasından Rahmet Suyu denilen yağmur sayesinde dünya tekrar toparlanacak, kalkınacak. Kırk gün sonra İsrafil boruyu tekrar üfleyecek ve Habil’den başlayarak bütün ölüler dirilecek. Bazılarının yüzleri ay gibi, bazılarınınki de güneş gibi parlayacak, bir kısmının yüzleri kara, bir kısmının da domuz gibi olacak, homurdanarak Vay bana anlamına gelen Nefsî, Nefsî diye inleyecek.</p>

  <p class="calibre1 sgc-1">JUAN  Bu yüzlerdeki fark neyi anlatıyor?</p>

  <p class="calibre1 sgc-1">PEDRO  Parlaklık iyiliği, karanlık da kötülüğü. Zalim hükümdar, kral, prens ve senyörlerden Tanrı hesap soracak, hiçbiri inkâr edemeyecek, zira bütün uzuvlar hakikati belirtecekmiş. Mahşer günü elinde sancakla Musa, arkasından bütün Yahudileri getirecekmiş. Yine elinde sancakla arkasında bütün Hıristiyanlar olduğu halde Meryem’in oğlu İsa gelecek, en sonunda da Muhammed, kendisine inananlarla bir sancağın altında gelecekmiş. Bunlardan iyilik yapanlar sancağın altında gölgede, serin bir hava içinde kalacaklar, kötüler de günün sıcağı altında zor nefes alabilecekler. İyilik sahibi Müslüman, Hıristiyan ve Yahudiler yüzleri aynı şekilde aydınlanmış olduğu için birbirlerini tanımayacaklar. Allah, cennete girenlere şirin ve geniş yurtlar verecek ve güneş ışınları üzerinden ata binmiş olarak, yorulmadan göğü dolaşacak, cennetteki yemişleri yiyecekler. Yenen her yemiş yerine iki tane&nbsp;yaratacak Allah. Temiz ve şeker gibi tatlı bir su içeçekler, böylece görüşleri ve anlayışları artacak artacak, bir kutuptan diğer kutuba kadar görecekler.</p>

  <p class="calibre1 sgc-1">MATA  Yiyip içtiklerine göre cenneti pislemezler mi?</p>

  <p class="calibre1 sgc-1">PEDRO  Nasıl oldu da, şimdiye kadar ses çıkarmadın diye şaşıyordum zaten. Yenip içilen şeyler terle uçup gidecek. Burada hiç ihtiyarlamayan, onbeş, yirmibeş yaş arasında genç kızlar da bulunacak. Erkeklerin de yaşları hep otuz olacak.</p>

  <p class="calibre1 sgc-1">JUAN  Peki kızlara yanaşabilirler mi?</p>

  <p class="calibre1 sgc-1">PEDRO  Evet, ama kızlar yeniden bakireliğe dönecekler. Burada en yüksek makam Musa ile Muhammed’de. Zira Tanrı onlara göğün idaresini verecek.</p>

  <p class="calibre1 sgc-1">JUAN  Madem ki, iyilik yapanlar Müslüman da olsa, Yahudi de olsa cennete girecek, peki neden herkesin Müslüman olmasını isterler?</p>

  <p class="calibre1 sgc-1">PEDRO  Yalnız Isa gelinceye kadar iyilik yapan Yahudiler ve Muhammed’den önce doğru yoldan ayrılmayan Hıristiyanlar cennete girebilecekler.</p>

  <p class="calibre1 sgc-1">JUAN  Muhammed’den sonra gelip de iyilik yapanlar da mı cennete giremeyecekler?</p>

  <p class="calibre1 sgc-1">PEDRO  Hayır. Suçlu insanların alınlarına isimleri yazılacak, günahları da omuzlarına yüklenecek, cehennemin girişinin bulunduğu iki dağ arasına götürülecekler ve bu dağları bağlayan sivri demirlerden yapılmış on fersah uzunluğundaki köprüden, Sırat Köprüsünden geçirilecekler. Buradan geçenler arasında suçu ağır olmayanlar çok kötü bir yer olmayan Arafa, günahları çok olanlar köprüden geçip cehenneme düşecekler ve azap çekecekler. Burada ayrıca her taraftan fışkıran ateşlerin ortasında, dalları daima yüklü Zakkum ağacı denilen, bodur bir ağaç varmış. Yemişleri şeytan kafasına benziyormuş. Cehenneme düşenler susadıkça bu yemişi yiyecek ve yedikçe tekrar susayacaklarmış. Üstelik bunlara ateşten zincir vurarak cehennemin her tarafından gezdireceklermiş.&nbsp;Vaktinde Allah’a yalvaranlar geç bile olsa kurtulacaklar; küfredenler de sonuna kadar cehennemde kalacaklarmış. İşte ahirete dair inandıkları bunlar.</p>

  <p class="calibre1 sgc-1">JUAN  Yakından ve uzaktan bizi ilgilendirmediği için şenden soracağım şeyin doğrusunu söylemeni rica ediyorum. Allah’a inandıkları halde nasıl bu kadar barbar olabiliyorlar?</p>

  <p class="calibre1 sgc-1">PEDRO  Biliyorsun, mezheplerini kurmakta şeytanın da yardımı olmuştu. İnsanları kandırabilmek için biraz doğru karıştırmak gerekiyor.</p>

  <p class="calibre1 sgc-1">JUAN  İnsaf.</p>

  <p class="calibre1 sgc-1">PEDRO  Benim söylediklerimden emin olabilirsiniz. Zira Türkiye’den birçok bilgin getirseniz benimkilerin aynısını söylerler. İyi öğrenmediğim şeyleri anlatmaktan kaçınırım.</p>

  <p class="calibre1 sgc-1">JUAN  Din adamları nasıldır? Papaz veya Piskoposları var mıdır?</p>

  <p class="calibre1 sgc-1">PEDRO  Bunlar sekiz çeşittir. Başta papa yerinde Kazasker gelir. Sonra müftü. Müftü, kazaskerden aşağı olmadığı için onun emri altında değildir. Hattâ papaları iki tanedir diyebiliriz. Üçüncüsü kadıdır. Dördüncüsü müderrisler, yani medresede ders verenler. Beşinci olarak hatip gelir. Bayram günleri basamaklı bir yere çıkarak yalın kılıç vaaz eserler. Kılıç sözü dinin münakaşası mânâsına değil, silâhla korumak gerektiğini belirtiyor. Altıncısı imamdır. Bunlar halka her gün namaz kıldırırlar. Müezzin ise minarelere çıkıp ezan okur. Kazasker olmak için bilgice üstün ve yaşayışı temiz olmak gerekir ve ona para için adaletten ayrılmasın diye çok yüksek maaş bağlarlar. Kazasker başkanlığındaki kurul bizdeki Krallık Kuruluna benzer. Bu kurulda şeriatle ilgili işler görüşülürken müftü de katılır. Onun maaşı da oldukça yüksektir.</p>

  <p class="calibre1 sgc-1">JUAN  Maaşları papanınkinin aynı mı?</p>

  <p class="calibre1 sgc-1">PEDRO  Yarısı bile olmaz. Ama yine de az sayılmaz. Oturduğu yerde her gün dâvalara bakmak ve ziyaretçileri kabul etmek için yılda yüzbin duka yeter sanırım.</p>

  <p class="calibre1 sgc-1">JUAN  Çok bile. Yalnız merak ettiğim şey, kendileri yokken veya istirahatliyken kurul üyelerinden birisi müracaat edenleri dinleyemez mi?</p>

  <p class="calibre1 sgc-1">PEDRO  İspanya’da işler üyelere veya yardımcılara bırakılabilir ama burada değil. Ayrıca benim gezip gördüğüm bütün yerlerde dâvalara bizzat pren-ler ve senyörler bakar. Napoli ve Sicilya’da en küçük şikâyet için kral naibine çıkıldığı gibi.</p>

  <p class="calibre1 sgc-1">MATA  Bu âdet gayet güzel. Dâvalara sekiz gün içinde haklı haksız ayırmadan bakıp, ceplerini tıka basa dolduran yoksul hâkimler eline kalmaktansa…</p>

  <p class="calibre1 sgc-1">PEDRO  Bu kadılar kazaskerden daha küçük payelidirler, ama buradaki piskoposların vekilleri gibidirler. Önemsiz dâvalara bakarlar. Kazasker önemli dâvaları görür. Evlilikler için verilecek ağırlığın kaydedildiği kâğıt kadıların önünde yapılır. Sarhoşlar, küfürbazlar kadılar tarafından cezalandırılırlar; kölelerin azad kâğıtlarını bunlar verirler.</p>

  <p class="calibre1 sgc-1">JUAN  Küfürbazlara ne ceza verirler?</p>

  <p class="calibre1 sgc-1">PEDRO  Allah’a küfür eden bir insana yüz sopa, Muhammed’e küfredene de idam cezası verilir.</p>

  <p class="calibre1 sgc-1">JUAN  Yani Muhammed’i Allah’tan üstün mü tutuyorlar?</p>

  <p class="calibre1 sgc-1">PEDRO  Allah büyük olduğu için isterse affeder, isterse cezalandırır. Muhammed, yalnızca peygamber olduğu için şerefini kurtaracak insanlara muhtaçtır diye söylerler.</p>

  <p class="calibre1 sgc-1">JUAN  Bizdeki kiliseler gibi camilerin de vakıfları var mıdır?</p>

  <p class="calibre1 sgc-1">PEDRO  Tabii. Yalnız kazasker, müftü ve kadının maaşlarını padişah verir. Öbür din adamları camilerin vakıflarından maaş alırlar. Bazıları günde bir, bazıları da üç - dört riyal alırlar. Evli oldukları ve diğer insanlar gibi giyinip yaşadıkları için bu para kâfi gelmez. Hepsinin ayrıca san’atları vardır. Burada matbaa bulunmadığı için Nâsih’ler Mushaf, destan ve daha başka şeyler yazarak kazanırlar.</p>

  <p class="calibre1 sgc-1">JUAN  O halde kitaplar oldukça pahalıdır.</p>

  <p class="calibre1 sgc-1">PEDRO  Bir Kur’an’ı umumiyetle sekiz dukaya satarlar. Büyük Türk’ün hekimbaşılığını yapan Amonoğlu’nun, öldüğü vakit kütüphanesinde bulunan el yazması kitapların kıymetini beşbin duka olarak tespit ettiler. O kadar ederdi de. Bana ölmeden önce Bu kitapları sekizbin dukaya aldım derdi ve yemin ederdi. Ben bunlara dört riyal bile vermezdim.</p>

  <p class="calibre1 sgc-1">MATA  O da seninkilere iki riyal bile vermezdi.</p>

  <p class="calibre1 sgc-1">PEDRO  Doğru. Bugünkü kütüphanemde o kadar eden kitap yok.</p>

  <p class="calibre1 sgc-1">JUAN  Mektepleri var mı?</p>

  <p class="calibre1 sgc-1">PEDRO  Pek çok. Bir defa imparatorun ve bütün büyüklerin evlerinde içoğlanları için mektepleri ve parayla tutulmuş öğretmenleri var. Her gün gidip Arapça yazılan Kuranı okuturlar. Onlardaki Arapça bizdeki Lâtince gibidir. Ayrıca felsefe, astroloji ve şiir de öğretirler. Bu bakımdan okutanlar bilgisiz fakat okuyanlar da pek hevesli değil. Yine de bunlar hayvan gibi cahil olan Rum ve Ermeni Hıristiyanlardan daha bilgililer.</p>

  <p class="calibre1 sgc-1">JUAN  Bilgileri olduğu muhakkak. Çünkü Araplarda iyi filozoflar ve astrologlar vardır.</p>

  <p class="calibre1 sgc-1">PEDRO  Dört büyük camilerinde de mektepler vardır. Bunlar bizdeki üniversiteler gibi, vakıfları zengin, öğrencileri çoktur. Çok fazla gelirleri olduğu için her birinde günde üçbin öğrenci yemek viyebilir. Türk’ler okumaya düşkün olsalar büyük bilginler çıkarabilirler, fakat bir iki beyit çırpıştırmakla yetiniyorlar.</p>

  <p class="calibre1 sgc-1">JUAN  Şiirden anlıyorlar demek. Kuzum bir iki beyit söyle de bakalım kulağımıza nasıl gelecek?</p>

  <p class="calibre1 sgc-1">PEDRO  Bir iken beş on eyledim derdimi,</p>

  <p class="calibre1 sgc-1">Yaradandan istemiştim yardımı,</p>

  <p class="calibre1 sgc-1">Terkeyledimse anamı yurdumu,</p>

  <p class="calibre1 sgc-1">Ne eyleyim yenemiyom gönlümü</p>

  <p class="calibre1 sgc-1">JUAN  Mânâsı nedir?</p>

  <p class="calibre1 sgc-1">PEDRO  İspanyolca karşılığı</p>

  <p class="calibre1 sgc-1">MATA  Güzel!.</p>

  <p class="calibre1 sgc-1">PEDRO  Hiçbir dilde Türkçe şarkılar kadar incesi yoktur. Orada okuma yazmayı bilenler bizdekinden fazladır.</p>

  <p class="calibre1 sgc-1">MATA  Biraz da ben sorayım.</p>

  <p class="calibre1 sgc-1">JUAN  Bir dakika bekle, bitireyim.</p>

  <p class="calibre1 sgc-1">MATA  Bir saattir bekliyorum.</p>

  <p class="calibre1 sgc-1">PEDRO  Durun da dört tarikatı veya tayfayı da anlatayım. Bunlar Kalenderler, Dervişler, Torlaklar ve Iskatçılardır. Kalenderler baş açık, yalınayak, saçlar bele kadar uzamış olarak dolaşırlar. Saçlarına neft yağı sürüp vücutlarına kıldan örülmüş abalar giyerler. Omuzlarına koyun postunu yüzleri dış tarafa çevrilmiş olarak atarlar ve böğürleri açıkta kalır. Kulaklarına ve bileklerine demirden halkalar takarlar. Dünya nimetlerinden büsbütün ayrıldıklarını belirtmek için de üç libre ağırlığında kasık bağı bağlayıp sokaklarda bu kıyafetle dolaşırlar. Bir şeyler okuyarak sadaka toplarlar. Yazdığı kitaptan anlaşıldığına göre bu tarikatı kuran Müslümandan ziyade Hıristiyandır. Dervişler de Kalenderler gibi post giyerler. Kulaklarına da ince taşlı küpeler takarlar. Allah için diyerek sadaka toplarlar. Başlarında şeker külahı şeklinde beyaz bir keçe vardır. Kalın, budaklı bir bastonu da ellerinde taşırlar. Bunlar Anadolu’da Seyit Battalın mezarını ziyaret ederler. Dediklerine göre bu adam Türkiye’nin büyük bir kısmını fethetmiş. Beş yüzden fazla insan mezarının etrafında yatar kalkar. Her yıl burada dervişler genel toplantı yaparlar. Sekizbinderı fazla insan toplanır. Yedi gün tören ve bayram yaparlar. Bunların başlarına Azam Baba denir. Aralarında bekâr, pek bilgin ve tepeden tırnağa beyazlar giyenleri de bulunur. Oraya varınca her biri, bir hikâye anlatmak zorundadır. Hikâyeyi yazılı olarak ve adlarını yazarak Babaya sunarlar.</p>

  <p class="calibre1 sgc-1">JUAN  Ne hikâyesi?</p>

  <p class="calibre1 sgc-1">PEDRO  Gezdikleri yerlerde dikkate değer buldukları, gördükleri şeylerin hikâyesi. Aslında bütün sene durmadan gezerler. Toplantılarının sonuna rastlayan cuma günü, büyük bir ziyafet tertiplenir. Baba beyaz giyinmiş bekârların ortasına oturur ve yemekten sonra esrar içerek dünyanın en neşeli sarhoşları olurlar. Esrar galiba kenevirden yapılıyor. Bunu afyonla karıştırırlar. Baba herkes duysun diye kendisine sunulan hikâyeleri okutur. Karanlık olunca da ateş yakıp etrafında oynarlar. Hepsi iyice sarhoş olunca bu falanın, bu filanın aşkına deyip kollarına, bacaklarına, göğüslerine keskin bıçaklarla geniş yaralar açarlar. Bazıları kollarına bir iğne ucu ile yürek resimleri dövdürürler. Yaralarını yanık pamukla tedavi ederler. Sonunda da Baba’larından izin isteyip dağılırlar. Torlaklar da diğerleri gibi sırtlarına koyun postu giyerler.</p>

  <p class="calibre1 sgc-1">Saçlarını uzatmaz, kafalarını da her hafta ustura ile kazıtırlar. Üşümemesi için de zeytinyağı sürerler. Bazıları nezleden gözleri kör olmasın diye şakaklarını dağlarlar. Tam anlamıyla it ve maskara adamlardır. Okuma yazma bilmezler, şarkı söyler, meyhane meyhane dolaşarak başkalarının hesabına karınlarını doyururlar. Toplu halde dolaşırlarken utanıp sıkılmadan gözlerine kestirdiklerini soyarlar. Çingeneler gibi köylerde el falına bakarak yumurta, peynir ve ekmek toplarlar. Bazan yanlarına seksenlik bir adam alıp evliya pozu verdirirler. Bir köye varınca evliya neler olacağını keşfetmek için gözlerini yukarıya kaldırıp müridleri olan Torlaklara Evlâtlarım, çabuk beni buradan götürün, bu köyün başına büyük bir felâket gelecek der ve herifler hemen ihtiyarı kucaklayıp köyden çıkarmaya çalışırlar. Telâşlanan köylüler gitmemesi için yalvarırlar ve şefaat dilerler. İhtiyar acıyıp birtakım dualar okur, böylece hediyelere garkolur. Dolandırıcılar gizli gizli gülerek hepsini alıp köyden çıkarlar. Bunlar serseri oldukları kadar oğlancıdırlar da. Iskatçılara gelince, sırtlarına bezden elbise giyerler, başlarına da ufak bir sarık takarlar. Ellerine bayrak alıp, şarkı söylerler ve dilenirler.</p>

  <p class="calibre1 sgc-1">JUAN  Bizim gibi onlar da kutsal yerleri ziyaret ederler mi?</p>

  <p class="calibre1 sgc-1">PEDRO  Hem de büyük debdebe ile ziyaret ederler. Kitaplarında ömürleri boyunca bir kere Mekke’ye gidenler Allah’ın sevgisine erişir diye yazar. Bu yüzden durumları müsait olanlar hemen giderler. Yol çok uzun olduğu için törene vaktinde yetişebilmek için altı ay önceden yola çıkarlar. Beraber gitmek isteyenler Kahire’de buluşurlar ve ıssız düzlük ve kumluk yoldan çöle dalarlar. Yolcular, bu kumların rüzgârla tepeler yapması, tepelerin tekrar dağılması yüzünden pek çok tehlike ile karşılaşırlar. Üç gün boyunca hiç suya rastlamadıkları bile olur. Bu yüzden yiyecekten başka develere su da yüklerler. Bu çöllere deveden başka hiçbir hayvan dayanamaz. Develer açlığa ve susuzluğa dört beş gün dayanabilirler.</p>

  <p class="calibre1 sgc-1">MATA  Beş gün yemeden içmeden çalışıldığını ilk defa duyuyorum.</p>

  <p class="calibre1 sgc-1">PEDRO  Hiç şaşma, kışın kırk gün bile susuz kaldıkları olur. Bunlar gördüklerim ve bildiklerim. Sizin gördüğünüz koyunlar kadar ben deve gördüm. Sinan Paşa ağırlıklarını taşımak için ikibin deve kullanıyordu, yine de yetmiyordu.</p>

  <p class="calibre1 sgc-1">MATA  Anladım. Hava ile geçinen bukalemunu kastediyorsun.</p>

  <p class="calibre1 sgc-1">PEDRO  Böyle giderse, senenin sonuna kadar bitmeyecek ama yine de siz bilirsiniz.</p>

  <p class="calibre1 sgc-1">JUAN  Canım bırak da anlatsın.</p>

  <p class="calibre1 sgc-1">MATA  Bana göre bir şey yok, istediğini söylesin.</p>

  <p class="calibre1 sgc-1">PEDRO  Karadan yapılan yolculuklar için deveden daha kullanışlı bir hayvan yoktur. Meselâ buradan Kudüs’e gitmeye kalkılsa deve bir defa yüklenir.</p>

  <p class="calibre1 sgc-1">MATA  Yük daima üstünde mi durur?</p>

  <p class="calibre1 sgc-1">PEDRO  Tabii. Yolculuk boyunca yüküyle beraber çöküp uyur ve tekrar kalkar. Yalnız kaldıramaya cağı kadar ağır yük konulursa ayağa kalkamaz. Han, ahır aramaz, ovada, kırda kalır. On - onikibin kadar hayvandan katarlar meydana gelir. Büyük senyörlerin devecibaşılığı küçük bir iş değildir.</p>

  <p class="calibre1 sgc-1">MATA  Bunları öğrenmeyi çok isterdim. Bu yüzden hiç ağzımı açmıyorum.</p>

  <p class="calibre1 sgc-1">PEDRO  Öyleyse hiç ses çıkarma da daha iyisini anlatayım. Günlük yeminin iki katını verip de üç gün aç bıraksanız ne yem, ne de su ister. İki katından fazla verirseniz zaptedemezsiniz, alıp başını gider. İşkembesi olduğu için keçiler gibi geviş getirir. Geviş getirmenin ne olduğunu herkes bilir. Ne demiştik? Ziyaretçiler çölü geçince Medine’ye, Muhammed’in mezarının bulunduğu yere gelirler. Halk burada kendilerini karşılar. Başka yollardan gelen diğer İranlı ve Hindliler ile buluşurlar ve Muhammed’in mezarını ziyaret ederler.</p>

  <p class="calibre1 sgc-1">JUAN  Bu mezar nasıldır?</p>

  <p class="calibre1 sgc-1">PEDRO  Öldüğü zaman müridleri Muhammed’i, yeri çok derin kazarak bir sanduka içine yerleştirip gömmüşler. Sonradan baş ve ayak uçlarına mermerden yazılı bir taş dikmişler. Mezar olarak ziyaret ettikleri bunlar. Üzerinde yeşil bir şal örtülü. Bir vakitler Ermeniler yarım fersah uzunluğunda bir lâğım açarak cesedi çalmak istemişler, fakat yakalanıp idam edilmişler. Bu da Muhammed’in büyük mucizelerinden biridir.</p>

  <p class="calibre1 sgc-1">MATA  Peygamberi kaçırmış olsalardı hikâye daha enteresan olurdu.</p>

  <p class="calibre1 sgc-1">PEDRO  Bu yüzden demir parmaklıklarla mezarın altını, üstünü, her yanını sarmışlar. Ölürken, mezarda ancak bir yıl yarıp daha sonra göğe çıkacağını, söylemişler. Medine’den çıkıp üç gün mesafedeki Mekke’ye giderler. Büyük bayramlarından üç gün önce Mekke yakınlarında bulunan Arafat Dağı denilen bir dağa çıkıp soyunurlar, bu sırada hiçbiri üzerlerinde bulunan bir biti veya pireyi öldürmez. Soyunduktan sonra dağın eteğinde akan bir suya boğazlarına kadar gömülüp dua ederler ki bu Tanrı‘ya edilen teşekkürü ifade eder.</p>

  <p class="calibre1 sgc-1">JUAN  Neden dolayı teşekkür ederler?</p>

  <p class="calibre1 sgc-1">PEDRO  Adem, günah işledikten sonra bu suda yıkandığı için Allah tarafından affedilmiş. Yıkandıktan sonra Mekke’ye dönüp Kâbenin etrafını dolaşırlar. Bu iş de bittikten sonra boğalar gibi dağa doğru koşarlar.</p>

  <p class="calibre1 sgc-1">JUAN  Niçin?</p>

  <p class="calibre1 sgc-1">PEDRO  Terleyerek günahlarından sıyrılırlar ve kendilerinden sonra gelenler de mabede ellerini sürerler.</p>

  <p class="calibre1 sgc-1">JUAN  Kabe’nin, Abraham tarafından yapıldığını mı söylerler?</p>

  <p class="calibre1 sgc-1">PEDRO  Tanrı, suçluların tövbe etmeye gelmeleri için bir ev yapmasını İbrahim yani Abraham’a emretmiş. O da yaptırmış. Taşları ve lüzumlu malzemeyi dağlardan getirmiş. Kabe’de ayrıca yarı beyaz, yarı siyah bir taş var. Onu da Tanrı emrettiği için İbrahim getirip yerleştirmiş. İlâve edilen bu taşa herkes gözlerini sürer; İbrahim’e ait ufak tefek şeyler de ilâve ederler.</p>

  <p class="calibre1 sgc-1">JUAN  Bu taşın sırrı nedir?</p>

  <p class="calibre1 sgc-1">PEDRO  Taşın Adem ve Havva’yı gözetmeye memur olan bir melek olduğunu söylerler. Vazifesini iyi yapmadığı için Tanrı kendisini taş etmiş, kıyamet gününe kadar cezasını çekecekmiş.</p>

  <p class="calibre1 sgc-1">JUAN  Dağa doğru koşarlar diyordun.</p>

  <p class="calibre1 sgc-1">PEDRO  Dağdaki yuvarlak bir yapıya iki taş atarlar. O yerde İbrahim’in binayı yapmasına mani olmak için Şeytan tarafından korkutulduğu söylenir. O da üç tane taş atarak şeytanı kaçırmış. Dağın tepesinde pek çok kurban keserler. Bu törenlere katılan köleler azad olmuş sayılır. Törenlerin sonunda yine Mekke’ye dönerler. Tanrı‘dan dualarla günahlarını affetmesini ve İbrahim’e gösterilen yardımın kendilerine de gösterilmesini isterler. Böylece buradaki vazifelerini yaparak Kudüs’e dönerler.</p>

  <p class="calibre1 sgc-1">JUAN  Kudüs’te ne yapacaklar?</p>

  <p class="calibre1 sgc-1">PEDRO  Bunlar İsa’ya karşı da büyük sevgi beslerler. Kudsü Mübarek dedikleri Kudüs’te İsa’nın mezarına dua ederler. Bu ziyareti yapmazlarsa hac yarım kalır. Hacdan dönenler özel olarak yapılmış zarif tulumlara su doldurup, tertemiz bir bardağa boşaltarak uğur sayanlara ve rastladıkları diğer kişilere bayağı zorla içirirler.</p>

  <p class="calibre1 sgc-1">MATA  Bunlara bir şey verilir mi?</p>

  <p class="calibre1 sgc-1">PEDRO  Hayır. Vermek mecburi değildir, ama veren de, alan da bulunur.</p>

  <p class="calibre1 sgc-1">JUAN  Bizdeki gibi ölürken hayır müesseseleri bıraktıkları olur mu?</p>

  <p class="calibre1 sgc-1">PEDRO  Bıraktıkları hayratlar hangi çeşit olursa olsun bizdekinden fazladır. Bu yüzden yaşarken bile bizden daha cömerttirler. Dört imparator tarafından yapılan dört büyük camiin etrafı hayrat ile doludur. Paşalar da bırakırlar. Kasabalar ve tenha yol kıyılarına yolcular için kervansaraylar yaptırır, yollar açtıtırırlar, su olmayan yerlere çeşmeler yaptırırlar, helalar diktirirler. Halkın bedava olarak faydalandığı bu yapılar öyle muhteşemdir ki, saraya benzerler. Buralardan istifade edenler Allah yaptırandan razı olsun demeden edemezler. Sadece insanlara değil, hayvanlara da yapılan iyilik çok büyük sevaptır. Bazı insanlar denizdeki balıklara ekmek atarlar. İstanbul’da pek çok, hele Büyük Senyör’ün sarayına bitişik bahçelerin çitleri üzerinde karınca sürüsü kadar sahipsiz köpek vardır. Yavrulayan köpekleri öldürmek günah olduğu için şeytanlar gibi sür’atle çoğalırlar. Kediler de sahipsiz oldukları için evde yatmazlar, hepsi uyuzdur. Bazı insanlar bir iki düzine kadar ciğer veya ekmek alıp kedilere, köpeklere dağıtırlar. Birisi hastalanınca kafese doldurdukları kuşları salıverirler. Allahın hoşuna gidecek diye. Bizleri geride bırakacak kadar iyilikleri vardır. Ama bazı pazara giden insanların oradan işlerine geldiği şekilde bahsetmeleri gibi, o memleketten işlerini yoluna koyamadan dönenler de Türklerin zalimliğinden, cimriliğinden, daha bilmem nesinden, işlerine geldiği gibi bahsederler.</p>

  <p class="calibre1 sgc-1">JUAN  Ölülerini nasıl kaldırıyorlar?</p>

  <p class="calibre1 sgc-1">PEDRO  Sinan Paşa’nın cenazesi için yapılanları anlattım. Ölenin cinsiyetine göre, bir kadın veya bir erkek yıkayıp temiz bir çarşafa sarıyor ve tabuta yerleştirererek ilâhilerle gömüyorlar. Kalabalık bir yerde durarak ilâhiler okuyanlara para toplanır. Mezarlara bizdeki gibi taş dikiyorlar. Kadınlar cenazenin arkasından gitmezler. Yolda birkaç defa ziyaret edip gözyaşı dökmek âdeti vardır.</p>

  <p class="calibre1 sgc-1">MATA  Ölüden bahsedilirken evlenmeden bahsedilir mi bilmem?</p>

  <p class="calibre1 sgc-1">JUAN  Ben evet derim.</p>

  <p class="calibre1 sgc-1">PEDRO  Bir şeyi anlatacak olduktan sonra netice hep bir. Erkekle kadının birleşmesine evlenmek diyorlar. Bizde evlenirken yapılandan tamamiyle farklı şeyler yapıyorlar. Ağırlığı, erkek tarafı sanki kızı sa-tınalıyorlarmış gibi, veriyorlar. Kız tarafı hiçbir şey vermiyor. Gelin kendisine ait olan eşyayı da beraberinde getirir. Mirasına da sahiptir. Erkek anlaşmadaki ağırlığı verdikten sonra, nikâh gününe kadar kızı göremez. Gelinin babası aldığı ağırlıkla kızına üst-baş ve mücevher alır. Gelinin annesi gücü yettiği kadar kadını, ev ev dolaşarak davet eder. Kadınlar topluca damadin davul zurnayla gönderdiği hediyeyi karşılarlar. Ertesi gün tekrar gelinle yemek yemeye gelirler. Bu toplantılar sırasında damat evinde kalır.</p>

  <p class="calibre1 sgc-1">MATA  Damatsız mı oluyor düğün?</p>

  <p class="calibre1 sgc-1">PEDRO  Hemen hemen öyle. Ziyafetten sonra kadınlar, gelini hamamda iyice yıkarlar. Bizde nasıl atların kuyrukları ve yeleleri boyanıyorsa aynen gelinin saçları da, tırnakları ve ayakları da kınalanıyor. Kendileri de eldiven yerine süs olarak, sağ ellerinin baş</p>

  <p class="calibre1 sgc-1">parmağına ve sağ kollarının bilek kısmına kına koyarlar. Bir saat kaldıktan sonra kına alınır, altın sarısı güzel bir renk kalır. Hamamdan gelince, gelin ortada, ud, nısfiye çalarak, aşk şarkıları söyleyerek eğlenirler. Bu eğlencelerde tek bir erkek dahi bulunmaz.</p>

  <p class="calibre1 sgc-1">MATA  Çalgıcılar kimlerdir?</p>

  <p class="calibre1 sgc-1">PEDRO  Kadınlar. Musikiye pek de aşinadırlar. Geç saatlere kadar çalıp eğlenirler. Horoz sesini duyar duymaz da yatağa girerler. Ertesi gün damadın en yakın akrabası gelip gelini alır.</p>

  <p class="calibre1 sgc-1">JUAN  Gelini götürecek olanın Türkçe adı nedir?</p>

  <p class="calibre1 sgc-1">PEDRO  Sağdıç. Sağdıç, gelinin evine birçok atla gelir. Gelinin bineceği at en seçkin ve en şatafatlı takımı olan attır. Diğerlerine de cehizler yüklenir. Büyük bir tepsi almadan kadınlar sağdıçı eve sokmazlar. Âdeti yerine getiren sağdıç atlı, çalgılı, kadınlı, erkekli bir grupla gelini damadın evine getirir. Gelinin üzerine pembe bir tül örterler. Kadınlar yerlere serilmiş olan kıymetli halılar üzerinde gün ağarıncaya kadar otururlar ve karanlık basınca dönerler. Erkeği sağdıç soyar, kızı da bir kadın; ve gelinle güvey yataklarına girerler. Gelinin uçkuruna vurulan düğümler hediye vaadi alınmadan çözülemez. Sabahleyin ikisini de ayrı ayrı hamama götürürler.</p>

  <p class="calibre1 sgc-1">JUAN  Dinî bir tören yapılmaz mı?</p>

  <p class="calibre1 sgc-1">PEDRO  Sadece kadıların düzenlediği bir nikâh kâğıdı yapılır. Bu kâğıtta filân kişi, filân günde, şu kadar ağırlık vererek evlenmiştir, diye yazılıdır ve kadı bu kâğıdı verince payına düşen dukayı alır. Bizdeki gibi, yeni evlilere biraz para ve giyecek verirler.</p>

  <p class="calibre1 sgc-1">JUAN  Anlaşılıyor ki, damat hiçbir eğlence düzenlemiyor.</p>

  <p class="calibre1 sgc-1">PEDRO  Düğün bitinceye kadar öyle ama daha sonra yapılan yaya koşuları veya at koşularına mükâfat koyar. Sağdıç, damadın kapısının önüne bizdeki mayıs ağacına benzeyen oldukça yüksek bir direk diktirir. Direğin tepesine asılmış olan gümüş para dolu keseyi okla indiren alır.</p>

  <p class="calibre1 sgc-1">JUAN  Boşanma var mıdır?</p>

  <p class="calibre1 sgc-1">PEDRO  Yeterli bir sebep olursa erkek boşayabilir. Evlenirken yazılan ağırlığın ikinci kısmını ve bütün hediyelerle, kadının getirdiği eşyaları vermesi şarttır. Kadın, babasının evine dönerken bunları alır. Erkek karısını yeniden almak isterse, tekrar ağırlık&nbsp;verir ve karısının ayrıldıktan sonra bir defa evlenip&nbsp;boşanmış olması gerekir.</p>

  <p class="calibre1 sgc-1">MATA  İş böyle olunca boşadığı kadını yeniden kimse almaya kalkışmaz herhalde?</p>

  <p class="calibre1 sgc-1">PEDRO  Orada bulunan Hıristiyanlar da başka bir çeşit evlenme yaparlar. Bunun sebebi evli olmadan birlikte yaşamanın zorluğudur. Evli olmadığı halde beraber vaşamanın cezası çok ağırdır. Bu cezaya uğramamak için işi kolayca hallederler. Anlaşan çift kadıya gider, Efendi, ben bu kadını şu kadar ağırlıkla alıyorum der. Kadı, kadının fikrini sorunca tabii olarak evet cevabını alır ve söylediklerini kâğıda geçirip ellerine verir ve dukasını alır. Bundan sonra ayrılıncaya kadar karı koca gibi yaşarlar. Ayrılmak isteyen erkek ağırlık vermek, kadın da bu ağırlıktan vazgeçmek zorundadır. Serbest oldukları Kaide orada kalıp hayatını kazanan Hıristiyanlar arasında bu türlü yaşayanlar çoktur. Fransız elçisi de ben oradayken bu şekilde evlenmişti.</p>

  <p class="calibre1 sgc-1">MATA  Ya sen akıllı, sen niye evlenmedin?</p>

  <p class="calibre1 sgc-1">PEDRO  Uygun düşmedi de ondan. Yoksa hemen evlenirdim. Bunun için baskı yapanlar da çoktu, üstelik ucuzdu da.</p>

  <p class="calibre1 sgc-1">MATA  Canına yandığım Papa, burada da müsaade etse ya.</p>

  <p class="calibre1 sgc-1">PEDRO  Böyle bir müsaadeyi elde etsem Toledo Başpiskoposluğunu bile istemem.</p>

  <p class="calibre1 sgc-1">JUAN  O vakit bekâr insan pek az kalırdı. Hattâ bazıları da iki kadın alırdı. Peki Hıristiyanlar kendi patrikleri önünde neden evlenmiyorlar?</p>

  <p class="calibre1 sgc-1">PEDRO  Kitaba göre evlenmek isterlerse mesele yok. Fakat oradaki yabancılar, evlenmeden bir arada yaşamayı tercih ettiklerinden, cezaya uğramamak için bu yola sapıyorlar.</p>

  <p class="calibre1 sgc-1">JUAN  Evlenme konusunda başka bir şey söylemeyeceksen, biraz da adaletten bahsedelim.</p>

  <p class="calibre1 sgc-1">PEDRO  Söylenecek fazla bir şey yok. Türkler Hıristiyan, Müslüman herkese adaleti eşit olarak tatbik ederler. Belli başlı hâkimlerin masalarında bir haç veya Tevrat bulunur. Hıristiyanlara haç üzerine. Yahudilere ise Tevrat üzerine yemin ettirirler. Divan-ı Hümayun yani kral meclisi hariç en yüksek adalet makamı Kazaskerliktir.. Yarı dinî bir adaletleri var. Hukuk dâvalarında Kazasker, iki tarafı, şahitleri dinler ve doğrudan doğruya kararını verir. Ceza verilmesi gereken dâvaları vali yani subaşına gönderir. Suçlu katil ise idam edilir, harami ise asarlar, casus ise kazığa çakarlar. Karşısındakine silâh çeken insanı, bu silâhı kul-lanmasa bile soyar, vücudunun birkaç yerine dikiş iğnesi geçiriyormuş gibi bıçaklar saplarlar ve ibret olsun diye halkın karşısına öylece çıkarırlar. Bu yüzden bazıları bellerindeki kılıca davranmaktan çekinerek kavgayı sille tokatla bitirirler. Orada bulunduğum yıllar içinde Yorgi Çelebi adında birinden başka vurulan Hıristiyan görmedim. O da tanınmış biriydi. Subaşı‘na doğru yoldan ayrılmış kadınlar konusunda geniş yetki verilmiş.</p>

  <p class="calibre1 sgc-1">JUAN  Yalancı şahitlik edenlerin dişleri mi sö külür?</p>

  <p class="calibre1 sgc-1">PEDRO  Hayır. Ne yaparlar biliyor musunuz, suratını boyayarak bir eşeğe ters bindirirler, kuyruğunu eline verip ibret olsun dîye gezdirirler. Eşeğin alnına da bir levha ile suçunu yazarlar, sezdirirken portakal ve patlıcan atarlar, hapishaneye dönünce de üç yerinden dağlarlar. Bir daha şahitlik yapamaz. Borçlarını ödemeyenlerin de hapiste boyunlarına lale geçirirler ve borcunu verinceye kadar öylece bırakırlar. Bazen de kızgın kömür parçalarından yapılan bir çemberin ortasında bırakırlar. Bu anlattıklarım ağır cezalardır. İdam edilmeyi veya teşhir edilmeyi gerektirmeyen suçlarda da en çok dayak cezası verirler. Kavga edenleri, sarhoşlar, hafif küfür edenleri hemen yere yatırırlar, basarlar sopayı. Ağır küfür edenleri diri diri yakarlar.</p>

  <p class="calibre1 sgc-1">JUAN  Nerelerine vururlar?</p>

  <p class="calibre1 sgc-1">PEDRO  Tabanlarının altına vururlar. Adam sırtüstü yere yatırılır, bükülmeyen bir sopanın ortasına bağlı olan ipten bir halkaya ayakları geçirilir, havada dursun diye de sopayı iki ucundan birer kişi tutar, bir başkası da sopayı indirir. Böyle değnek taşıyan adamlardan her hâkimin ve paşanın vardır. Üstelik dayağı yiyenin, dayak atanın vurduğu her sopaya karşılık bir akçe vermesi gerekir. Parayı ödedikten sonra da bırakırlar gider.</p>

  <p class="calibre1 sgc-1">JUAN  Allah bizleri korusun. Peki, sonra sakat kalmazlar mı?</p>

  <p class="calibre1 sgc-1">PEDRO  Ya kendiliklerinden topallaya topallaya kalkarlar, yahut da bir başkası sırtına alarak kaldırır. Zamanla sopa izleri iyileşir. Dayak sırasında tam isabet etmeyen değneklerden on onbeş tanesinin kırıldığı olur. Sinan Paşa’nın, Padişah Vekili olduğu sırada, konağa her hafta yüklerle değnek gelirdi. Öyle ki, bazı gün odundan fazla değnek harcanırdı. Hâkimlerin evlerinde gün geçmezdi ki, birkaç kişi dayak yemesin. Paşa bir gün beni, bir şikâyeti dinlemekle görevlendirmişti. Bu dayak cezasını ben de tatbik ettim.</p>

  <p class="calibre1 sgc-1">MATA  Paşa senden başka hâkimlik edecek kimseyi bulamadı mı?</p>

  <p class="calibre1 sgc-1">PEDRO  Bu işin hekimlikle ilgisi vardı. Değerli bir Yahudi hekiminden şikâyetçi bir Rum kadını vardı. Kadın, hekimin yanlış ilâç vererek kocasını öldürdüğünü iddia ediyordu. Bir başka Yahudi hekimi de kadını, benim şahitlik edeceğimi söyleyerek kışkırtmış. Bu hekim Katalonyalı idi. Pek şirret bir adamdı. Bir zamanlar benimle de uğraşmıştı. Parası çok olduğu için etrafında bir sürü dalkavuğu vardı. Bunlarla sokakta dolaşır ve herkesi korkuturdu. Haklı tarafı soruşturma vazifesini Paşa bana verdi. Bu görevden dolayı bayağı gururlandım. İki tarafı da çağırtıp dinledim. Katalonyalı yanlış bir macun verildiğini iddia ediyordu. Öbürü oldukça iyi bir savunmada bulundu. İşin içinde bir kötülük olduğunu sezdim. Kapıcıları ve bir de hâkimin kararını yerine getiren ve asayişi sağlayan bir çavuş çağırdım. Onlara Katalonyalı‘ya yüz değnek atmalarını ve değnek sayısınca riyal almalarını emrettim. Parayı almak için görevlerini canla başla yaptılar. Paşa dövülenlerin feryadını işitince ne oluyor diye sormuş. Hıristiyan hekim dayak cezası verdi, onlar da yerine getiriyorlar demişler. Bu duruma çok kızdı. Sana kim hüküm ver dedi? diye bağırdı. Efendimiz verdi dedim. Ben sadece soruşturma yap ve bana bildir dedim deyince, Efendim öyle de olsa, böyle de olsa, aynı ceza verilecekti, ne farkeder dedim. Paşa güldü, adam da dayağı yemiş oldu. Bütün Yahudiler bu alçağın hakkından geldim diye sevindiler. Sokakta gördükçe eteğimi öpüyorlardı. Dünyanın hiçbir yerinde Sinan Paşa’nın adaleti yerine getirmek ve haksızlıkları önlemek için yapmış olduğu şeylere rastlanmaz.</p>

  <p class="calibre1 sgc-1">JUAN  Nasıl?</p>

  <p class="calibre1 sgc-1">PEDRO  Sık sık kıyafet değiştirerek dolaşır, olan bitenleri öğrenmek için lokantalarda yemek yer, yangına karşı tedbir alınıp alınmadığını öğrenmek için geceleri şehri gezerdi. İstanbul’da ufacık ahşap evler çok olduğundan yangın çıktı mı, kurtarmak çok zordur. Eğer, sokağa çıkma yasağını davullarla bildirdiği halde sokakta herhangi birisine rastlarsa hemen astırırdı. Herkes mecburen kapısının önünü temizlerdi. Kapısının önünü temiz tutmayan hanım ve hizmetçiyi sokak ortasında dövdürürdü. Bir gün beni de yanına alıp dolaşmaya çıkarmıştı. Çok tuhaf bir şeyle karşılaştım. Üstü başı yırtık, kirli, her yanı pislik içinde dolaşan bir Yahudiyle karşılaştık. Kendisinin İstanbullu olduğunu öğrendik. Adama Beni evine götür dedi. O da hemen götürdü. Paşa adamın karısını çağırttı, Kocan&nbsp;senin yiyeceğini, içeceğini sağlıyor mu? diye sordu. Kadın Evet, çoluğundan çocuğundan hiçbir şey esirgemez deyince Kendisinin her şeyini sağlayan bir kocanın paçasındaki çamuru bile fırçalamadığı için bu kadına yüz değnek atın der demez, hemen dövmeye başladılar.</p>

  <p class="calibre1 sgc-1">MATA  Hayatımda bu kadar hoş, bu kadar haklı bir hareket duymadım. Bunlara nasıl barbar diyoruz? Onlara böyle demekle asıl biz barbar oluyoruz.</p>

  <p class="calibre1 sgc-1">PEDRO  Bütün vaktini kıyafet değiştirerek dolaşmakla geçirirdi. Bu sırada kötü giden işleri öğrenir, aykırı işlere girişenleri cezalandırır, noksan ölçü kullananları kovalardı.</p>

  <p class="calibre1 sgc-1">JUAN  Eksik ölçü kullananlara ne yaparlar?</p>

  <p class="calibre1 sgc-1">PEDRO  Ortası delik bir tahtayı, kenarlarına çıngırak takıp adamın, omuzlarına yaslanacak şekilde, kafasından geçirirler ve suratını boyarlar. Takkesinin tepesine bir tilki kuyruğu takarak sokak sokak gezdirirler.</p>

  <p class="calibre1 sgc-1">JUAN  Bu âdetler faydalı olduğu için gayet güzel.</p>

  <p class="calibre1 sgc-1">PEDRO  Bu gibi şeylerde gevşek davransalar ortalık ne hale gelirdi kimbilir? Hiçbir hâkim ırzla alâkalı suçlarda af yoluna sapmaz. İnanın ki, orada iltimas mektupları da hükümsüzdür. Adaletlerinin en güzel tarafı dâvaların çok kısa zamanda nihayetlenmesidir. Buradaki gibi nasıl olsa dâva uzun sürer diye haklı olanlar, haksız tarafla anlaşma yoluna gitmezler. Divan-ı Hümayun, yani kral meclisinde de, diğer mahkemelerde de Kimin maslahatı var diye yüksek sesle üç defa söylenmeden oturum neticelenmez.</p>

  <p class="calibre1 sgc-1">MATA  Yemek vakti de gelse yine aynı mı olur?</p>

  <p class="calibre1 sgc-1">PEDRO  Şafak sökse bile.</p>

  <p class="calibre1 sgc-1">JUAN  Hukukçuların Sakkâkları var mıdır?</p>

  <p class="calibre1 sgc-1">PEDRO  Evet. Bizdekilerin aynıdır ama dâvaları lüzumsuz yere uzatarak Babil Kulesi’ne döndürmezler. Haksızları haklı çıkarabilmek için mugalatalara girişmeye meydan vermezler. Hâkimlerde kanun vardır, bu kanunlar daha ziyade örfe dayanır ve sayıları azdır.</p>

  <p class="calibre1 sgc-1">MATA  Bizdeki gibi otuz, kırk yıl devam eden dâvalar yok mu?</p>

  <p class="calibre1 sgc-1">PEDRO  Yoktur. Çünkü onlara göre bir tane cehennem vardır. Dâvaların kırk yıl sürmesi için birden fazla cehennemin varlığına inanmak gerekir. En uzun dâva otuz gün sürer. Bütün işleri bu vüzden düzenlidir. Şahit dinletmek isteyen taraf, ilk duruşmada bütün şahitlerini birlikte götürür. Hâkim şahitleri sorunca Evet efendim, hepsi hazır diyebilmelidirler. Böylece dâva lehde veya aleyhte neticelenir ve yemeğe çıkılır.</p>

  <p class="calibre1 sgc-1">JUAN  Hâkim çağırtmadan nasıl şahit götürebilirler?</p>

  <p class="calibre1 sgc-1">PEDRO  Kadı ve subaşıların emrinde bulunan bekçi, mübaşir, muhzir ve bizdeki zaptiyelere benzeyen kavasların, hepsinin şahitleri mahkemeye getirme yetkileri vardır. Eğer ücretini verirsen gelmek istemeyenleri bile zorla getirirler.</p>

  <p class="calibre1 sgc-1">MATA  Eh, ne yaparsın, Allahın işine karışılmaz. Kâfirler adaleti tatbik ederler, biz lâfiyle geçiniriz.</p>

  <p class="calibre1 sgc-1">JUAN  Divan-ı Hümayun kimlerden kurulur?</p>

  <p class="calibre1 sgc-1">PEDRO  Büyük Türk hariç hepsi kulluktan gelmedir. Bunlardan üç kişi Büyük Türk’ün emriyle paşalığa çıkar. Bu ünvan da ömür boyunca sürer. Üçü de oranın en büyük senyörü sayılır. Senede ellibin duka maaş alırlar. Sarayın divan toplantısına ayrılan odasında kafesle çevrili bir yer vardır. Burada taht bulunur. Kafesli yerin dibindeki kapı imparatorun dairesine açılır. Sultan bu kafesli yerde oturup emirlerini verir. Bu yerin kafesli olması, kendisinin orada olup olmadığını kesin olarak belli etmemek içindir. Bu yüzden oradaki toplantılarda, iş dışında hiçbir şey konuşulmaz. İmparatorluğu bu üç paşa idare eder. Divana iştirak edenler arasında devletin hesaplarını tutan Defterdar da vardır. Bunlar paşanın solunda otururlar. Divan, getirilen konulan çabukluk ve titizlikle görür. Toplantı bitince, üyelerin oldukları yerde yemek yemeleri emri çıkar. Divanın veya hâkimin verdiği hükümde haksızlığa uğrayanlar cuma gününü gözetirler. Büyük Türk cuma günleri camiye gider. Bu insanlar bir kamışın ucuna dilekçelerini bağlayarak Büyük Türk’ün geçtiği yol üzerinde beklerler. Büyük Senyör bu dilekçeyi alır, sarayda okur ve haksızlık görürse düzelttirir. Padişah, bir subayın kötülük işlediğini öğrenirse kendisine siyah kadifeden yapılmış bir kaftan gönderir. Bu, idam edilebileceğini gösterir. Subayı sessizce divana çağırırlar. Büyük senyör, uslansın diye kendisini azarlar. Eğer uslanmazsa, kafasını kestirir. Paşalar savaşa iştirak etmezler. Ancak Büyük Senyör onları da götürürse katılırlar.</p>

  <p class="calibre1 sgc-1">MATA  İmparatorun sarayı kimbilir ne kadar güzeldir?</p>

  <p class="calibre1 sgc-1">PEDRO  Bir eşi bütün Hıristiyanlık âleminde dahi yoktur. Deniz kenarında yapılmıştır. Sular iki yanını döver. Dar bir koridorla kıyıya inilir. Bu koridorlar hep yeşim ve kırmızı somakidendir. Kayıkla dolaşmaya çıktığı zaman buradan biner. Çok büyük olan bahçesinin orta yerindeki tepenin içinde ikiyüzden fazla hücresi bulunan bir dehliz vardır. Daha önce Ayasofya’nın papazları bu hücrelerde kalırlarmış. Saray, etrafı surlarla çevrili bir şehir gibidir. Surlarda bulunan altı kule toplarla tahkim edilmiştir. Bunlardan biri kıymetli eşya ile doludur. Dünyadaki bütün hazineler toplansa buradaki kadar çok olamaz. Sarayın her tarafına toplar yerleştirilmiştir. İçerideki daireler ve yapılar anlatmakla bitmez.</p>

  <p class="calibre1 sgc-1">MATA  Şu halde maiyeti bir havli kalabalıktır.</p>

  <p class="calibre1 sgc-1">PEDRO  Onu da anlatacağım. Bir defa kraldan paşaya kadar herkes adamlarını sarayında veya konaklarında yatırır. Aşçı mutfakta, ekmekçi fırında, seyis de ahırında yatar. Terziler, kunduracılar, demirci, kuyumcu gibi sanatkârlar, içoğlanlarla, oda hizmetçileriyle, hazinedar ve kâhyalarla birer tarafta yatarlar.</p>

  <p class="calibre1 sgc-1">JUAN  Öyle hepsi bir evde oturmaya katlandıklarına göre bunlar kaba saba insanlardır herhalde.</p>

  <p class="calibre1 sgc-1">PEDRO  Neden? Meselâ, Fransisken rahipleri nin manastırını düşünün. Orada biraderlerden herbiri kıvrılıp yatabilecek bir yer bulunca memnun olmazlar mı? Üç tane içoğlanı en gözde olanlarıdır. Bunlardan biri Büyük Türk’ün şerbettarlığını yapar, dışarıya çıkarken yağmurluğunu tutar. Biri namaz kılmak ve abdest almak istediği zaman ibriktarlığını yapar, biri de okunu, kılıcını taşır. Kapısının önünde geceleri iki tane meş‘ale yanar. Onbeş içoğlanı nöbetleşe beklerler. Kırk kadarı da elbiselerine bakar. Üç dört tane haznedar ve bunların emrinde pek çok içoğlanı vardır. Sarayda en önemli vazife Kapıçıbaşı‘lık, Kilercibaşı‘lıktır. Kapıcıbaşı‘nın emrinde bir yardımcı ve üçyüz kadar kapıcı vardır. Yüzelli yardımcı ve yamağı ile aşçıbaşı çalışır. Kilercibaşı‘nın da bunlara yakın yardımcısı ve yamağı vardır. Ekmekçi ve Mirahor luk da önemlidir. Terzibaşının emrinde pek çok işçi bulunur.</p>

  <p class="calibre1 sgc-1">MATA  Bu kadar insan nerede toplanır?</p>

  <p class="calibre1 sgc-1">PEDRO  Anlatacağım. Günahlarımız yüzünden, denizden ve karadan gelip ellerine geçen esirlerin beşte biri imparatora kalır. Ayrıca kendisine hediye edilen köleler de vardır. Bunların gençlerini iş öğrenmeleri için çeşitli yerlere, meselâ mutfağa, kilere dağıtır. Bazı seneler bulaşıcı hastalıktan pek çokları ölür. O zaman beşte bir kâfi gelmez. Sarayda paşalar hariç en fazla saygı gören kişilerden biri de Bostancıbaşı‘dır. Bu kadar sayılmasının birinci sebebi, Büyük Türk ile sık sık konuşabilmesi, ikincisi Büyük Türk’ün denize gezmeğe çıktığı zamanlar çektirmenin dümenini onun kullanmasıdır. Bostancı denilen ikiyüz genç onun emrindedir. Bu gençlere okuma yazma öğretilmez. İçlerinden biri Büyük Senyör’e ilk yetişen meyveyi sunarsa bahşişi alır.</p>

  <p class="calibre1 sgc-1">MATA  Bu kadar bahçıvan ne işe yarar?</p>

  <p class="calibre1 sgc-1">PETRO  Sadece sarayın bahçesindekiler ikiyüz tanedir. Diğer bahçelerdekiler dört bini geçer.</p>

  <p class="calibre1 sgc-1">MATA  Bahçıvanlar mı?</p>

  <p class="calibre1 sgc-1">PEDRO  Evet. Büyük Türk’ün, bir yılda, bahçelerinden elde ettiği gelir üçümüzün olsaydı sevinçten ölürdük. Orada bir bey ilk iş olarak bol çam ağaçlı geniş ve güzel bahçe yaptırır. Bunlardan idama mahkűm edilenlerin çiftlik ve bahçeleri padişaha kalır. Ayrıca vazifeleri kadınları ve iç oğlanlarını gözetmek olan ağaların da öldükleri zaman çiftlik ve bahçeleri büyük Senyör’e kalır. Sanki yoksul insanlarmış gibi bu bahçelerde yetişen prasayı, lahanayı ve meyvaları satarlar. Benim bildiğim üç bahçeden her birinin yılda getirdiği para dört bin dukadan fazladır. Birinin çevresi bir fersah vardır.</p>
</body>
</html>
