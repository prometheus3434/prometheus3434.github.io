<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Superman</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Antalya Göynük'te bir otele eğitime gidiyorum, Taksici "Hangi otel?" diye sordu, söyledim.</p>

    <p class="normal">"Bakan Bey'in oteli" dedi.</p>

    <p class="normal">– Hangi Bakan?</p>

    <p class="normal">Adını söyledi, Allah Allah, hiç öyle otel alabilecek bir hayatı, işi de yok adamın.</p>

    <p class="normal">Otelde indik. Böyle çok prestijli, lüks, şato gibi bir otel. Deniz kıyısı, beş yıldızlı, acayip büyük. Karşılayan ekip beni odaya götürürken,</p>

    <p class="normal">"Hocam otel şu adamınmış" diye aynı bakanın adını söylediler.</p>

    <p class="normal">Bütün çalışanlar Bakan Bey'in memleketinden, şiveler falan standart, hizmet berbat. Resepsiyonun önünde bağrışan turistler. Benim kaldığım akşam küçük çaplı bir yangın çıktı.</p>

    <p class="normal">Öğrencilerim bir otel görevlisine kızmışlar, "Seni şikâyet edeceğiz" demişler.</p>

    <p class="normal">"Hiçbir şey yapamazsınız, ben Bahan Bey'in yiğeniyim" demiş.</p>

    <p class="normal">Etraftaki esnafa sordum, hepsi o bakanın adını verdiler. "Ya" dedim, "bunu emniyetten duysalar adamın başına neler gelir?" Bir baktım seminer verdiğim eğitim salonunun karşısında 72 ilin emniyet müdürü eğitim alıyor. Büyük ihtimalle benim iki günde altı-yedi kez duyduğum şeyi (ben bir kişiyim) 72 emniyet müdürü hiç duymadan yatıp, kalkıp, eğitim alıp ayrıldılar otelden. Hukukçular, emniyet mensupları gülümseyerek okuyorlar. Emniyet Müdürü duysa ne yapacak? Olur da dürüst bir adamsa ve üstüne giderse hayatını bitirirler adamın.</p>

    <p class="normal">Hukuk denilen şey, kapitalist sistemde, zenginin parasını garibandan koruyan cellâttır.</p>

    <p class="normal">Bu ülke yolsuzluk liginde dünya dördüncüsü.</p>

    <p class="normal">Dünya dördüncüsü!</p>

    <p class="normal">Ben yetkili olsam araştırırım o bölgede, kim acaba bu bakan diye. 150-200 milyon doları, bir bakan veremeyeceğine göre hakkında haksız yere söylenti çıkmıştır mutlaka. Çıkıp ortaya söylentiyi engellemesinde fayda var. (Beni emniyetten veya bakanlıklardan arayan olursa otelin adını hemen veririm. Çevredeki esnaftan iki dakikada Bakan Bey'in adını öğrenip, bu söylentinin önüne geçerler.) Gülümsüyorsunuz değil mi? Ergenekon'un üzerine bu adamlar gidiyor işte.</p>

    <p class="normal">Beybabam 1919 doğumlu muharip bir subay ve Allah uzun ömür versin hâlâ sağ, Muhittin Ergüneş. <span class="ideitalik">Bir Türk Zabitinin Anıları</span> adlı kitapta hayatı ve dönemin Türkiye'si var.</p>

    <p class="normal">1940'lı yıllar, bir Çingene vatandaşımız, Roman da diyebiliriz, Tekirdağ'ın orta yerinde at arabasının üstünde elinde bir bez çıkın, bağırıyor: "Parasını kim düşürdüüü, parasını düşüren çıksııın!" Kimse de çıkmıyor "Para benim" diye.</p>

    <p class="normal">Birazdan ağlaya ağlaya yaşlı bir amca geliyor. Emekli olmuş. Emekli parasıyla ev almaya giderken ev parasının olduğu torbayı düşürmüş. Yana yana, hayatı boyunca biriktirdiği o parayı arıyormuş.</p>

    <p class="normal">Roman vatandaşımıza sarılıp, hüngür hüngür ağlıyor.</p>

    <p class="normal">– Üzülme amca sen beni bulamasan da ben seni bulurdum zaten.</p>

    <p class="normal">– Oğlum layık değil ama şuradan para al lütfen.</p>

    <p class="normal">– Amca biz dilenci miyiz? Ayıp edersin vallaha,</p>

    <p class="normal">deyip almıyor adam. Elbiseler yırtık pırtık, arabası dökülüyor.</p>

    <p class="normal">1940 yıllarının çingenesine bakın, 2000'li yılların bakanına. Anladınız mı ülke niye bu hâlde?</p>

    <p class="normal">Bana hiç başka bir şey anlatmayın.</p>

    <p class="normal">Çanakkale'de tüm eğitimli nüfusunu kaybetmişsin. 1923'teki okuma yazma oranı % 8. Bu ülke 1925-1945 yılları arasında dünyanın en hızlı büyüyen iki ekonomisinden biri, çünkü insanlar dürüst, herkes birbirine güveniyor.</p>

    <p class="normal">Yıl 1948, kişi başına düşen yıllık milli gelir:</p>

    <p class="normal">Kore'de 65 dolar.</p>

    <p class="normal">Japonya'da 130 dolar.</p>

    <p class="normal">Türkiye'de 200 dolar.</p>

    <p class="normal">Yıl 2007:</p>

    <p class="normal">Kore'de 24.000 dolar.</p>

    <p class="normal">Japonya'da 40.000 dolar.</p>

    <p class="normal">Türkiye'de 4.000 dolar.</p>

    <p class="normal">Aradaki fark: bakanlar, işadamları, okul müdürleri, politikacılar, öğretmenler, emniyet müdürleri, polisler, doktorlar, esnaflar, biz...</p>

    <p class="normal">Yurt sevgimizi, hoşgörümüzü, girişimciliğimizi, iş kalitemizi, dürüstlüğümüzü adım adım törpüledik.</p>

    <p class="normal">Çocuklarımız da bizim gibi yetişirse bittik. Onları kurtarırsak şahane.</p>

    <p class="normal">Sizce hangisi olacak?</p>

    <p class="normal">Öncelikle kişisel gelişmeyi bırakın, toplumsal gelişin.</p>

    <p class="normal">Yamyam yemek pişirirken arada, tenceredeki adamın kafasına kepçeyle küt diye geçiriyormuş. Bir "küüt", bir daha. Başka bir yamyam gelmiş.</p>

    <p class="normal">– Eziyet etmesene adama, ne kafasına vurup duruyorsun?</p>

    <p class="normal">– Böylesi ilk defa geldi, patatesleri yiyor şerefsiz!</p>

    <p class="normal">Kesin belediye başkanı, bakan, politikacı öyle bir şeydir.</p>

    <p class="normal">Bu ülkede üç şey bir araya gelmedi.</p>

    <p class="normal">Politika, dürüstlük ve akıl.</p>

    <p class="normal">Adam hem politikacı hem akıllıysa, dürüst kalmadı.</p>

    <p class="normal">Politikacı ve dürüstse, akıllı kabul edilmedi.</p>

    <p class="normal">Akıllı ve dürüstse de politikaya girmedi.</p>

    <p class="normal">Harbi iyi anlattım, değil mi? Kendime şaşırdım.</p>

    <p class="normal">Rahmetli babaannemin beni uyuturken anlattığı bir masal vardı. Dinlerken biraz içim kararırdı, üzülürdüm ama şimdi anlıyorum niye defalarca anlattığını.</p>

    <p class="normal">Atmacanın biri yuvasında üç yavrusunu büyütüyormuş. Bir gün ateşte et pişiren birilerini görmüş. "Dur şuradan et çalayım, yavrularıma götüreyim" demiş. Sonra da "Hırsızlık yaparsam yavrularımın başına bir kötülük gelir mi?" sorusu düşmüş aklına.</p>

    <p class="normal">Uçmuş hızla, ormanın bilgesi baykuşun ulu ağacına konmuş.</p>

    <p class="normal">Sormuş Bilge Baykuş'a:</p>

    <p class="normal">– Bilge Baykuş, ben bir yerden bir şey çalsam, bunun cezasını ne zaman görürüm?</p>

    <p class="normal">– 40 gün sonra, demiş Baykuş.</p>

    <p class="normal">– 40 günden önce bir şey olmaz mı?</p>

    <p class="normal">– Olmaz.</p>

    <p class="normal">Atmaca rahatlamış, çünkü yavrularının on gün içinde yuvadan uçacak hâle geleceğini biliyormuş.</p>

    <p class="normal">Kapmış eti ateşin üzerinden (babaannem kapmış külbastıyı diye anlatırdı), yuvasına götürüp bırakmış. Uçmuş yuvadan yeni avlar için. Akşamüstü dönüp geldiğinde bir bakmış yuvası yanıp kül olmuş. (Rahmetli burayı biraz daha detaylı ve beni korkudan öttürerek anlatırdı). Etin altına yapışan bir köz bütün yuvayı yakmış.</p>

    <p class="normal">Atmaca hışımla baykuşa uçmuş, soluk soluğa:</p>

    <p class="normal">– Hani hırsızlığımın cezası 40 gün sonra çıkardı? Ben eti çaldım, bir saat sonra yavrularımı kaybettim.</p>

    <p class="normal">Bilge Baykuş sormuş:</p>

    <p class="normal">– Daha önce hırsızlık yaptın mı?</p>

    <p class="normal">– Evet.</p>

    <p class="normal">– Bu, onun cezası. Bugün çaldığın etin cezasını daha görmedin, 40 gün sonra da onu göreceksin.</p>

    <p class="normal">Hâlihazırdaki bir belediye başkanı için Türkiye'nin en zengin adamı diyorlar. Harbiden acayip rüşvet yiyor, vergisi yok, eleman çalıştırma yok, acayip bir rant.</p>

    <p class="normal">Müjdat geldi Prag'dan, orada rehberlik yapıyor. En çok rastladığı gruplar müteahhitlerin getirdiği belediye personelleri. Millet tarihi mekân gezerken, bunlar bar, pavyon, hayat kadınları ziyaretinde bulunuyorlar.</p>

    <p class="normal">Belediye başkanı en tepede, yuvadan henüz uçurmadığı yavru atmacalarla yerken, oğlu ünlü bir mankene geceliğine 250.000 TL verirken, orta kademe de Prag'da eğleniyor. En acısı ise, en alttaki hayvanlar da kömür, makarna dağıttıkları gecekondularda, sahipsiz kadın var mı diye takip ediyorlar. Sahipsiz, savunmasız yakaladıklarına karşılığını almadan kömür, makarna vermiyorlar. Bunu bütün şehir biliyor, ama o şehirdeki vali, emniyet müdürü, MİT, savcılar veya herhangi bir ünlü gece kulübüne gitse anında duyan gazeteciler bu pislikleri bir türlü duymuyor.</p>

    <p class="normal">Bindiğim bir taksideki şoför, o belediye başkanı için "Ağabey bu kadar yedi yedi ülkenin en zengin adamı oldu. Yaptığı her şey yanına kâr kalıyor" dediğinde, "Kırk güne cezasını görür" demiştim. "Ağabey kırk bin gündür yiyor adam, bir şey olmadı" dedi. Oradaki kırk gün mecazi, emin olun hepimiz bir gün hak ettiğimizi buluruz, hepimiz.</p>

    <p class="normal">En azından babaannem bana öyle dedi.</p>

    <p class="normal">Ben de çok inandım.</p>

    <p class="normal">Bir banka eğitiminde öğrencilerimden biri anlattı:</p>

    <p class="normal">"Hocam biz Adanalı iki kardeşiz, küçükken, yazları, yaylaya çıkardık. Yaylada şeftali ağaçları olurdu. Çocukların hepsi şeftalileri toplar, doya doya yerken, biz iki kardeşin ağzının suyu akardı. Çünkü babam ve annem bize müsaade etmezlerdi ‘Onların sahibi var. Haram olur, sahipleri gelince müsaade ister birer tane yersiniz, başka da olmaz' derlerdi. Çocuklara imrenir, anne-babamıza da kızardık. Şimdi ben bankanın genel müdür yardımcısı oldum, ağabeyim de Amerika'da profesör. İkimizin çocukları da hak etmedikleri hiçbir şeyi evlerine sokmayacaklar."</p>

    <p class="normal">Bu ülkenin umudu böyle ailelerdir işte.</p>

    <p class="normal">Demin anlattığım belediye başkanının ailesi ise ülkenin karanlığıdır.</p>

    <p class="normal">Karanlık kaybolup gitmez ya da yayılmaz.</p>

    <p class="normal">Sonu, başlangıcı ışığa bağlıdır.</p>

    <p class="normal">Biz ışığı yaymaya çalışalım.</p>

    <p class="normal">Işık kaybolursa kaybederiz.</p>

    <p class="normal">Karanlığın kaynağı olmaz, ışığın kaynağı olur.</p>

    <p class="normal">Her şey ışığa bağlı, karanlığa değil.</p>

    <p class="normal">Uğur Böcekleri'nin sloganı şimdi daha anlaşılır: "Bilginin Işığını Yaymaya Geliyoruz!"</p>

    <p class="normal">Ben size birkaç ışık örneği vereyim:</p>

    <p class="normal">Anadolu'da esnaf yüzlerce yıldır, kendi sabah satış yapmışsa ikinci müşteriyi yan dükkâna gönderir, "Arkadaşım henüz siftah yapmadı" diye. Kayseri böyle Kayseri oldu, Antep böyle Gaziantep oldu. Geçen Beyoğlu'nda, seyyardan hediye çorap aldım, bir tane daha almak istedim, yandaki arkadaşını gösterdi, "Ağabey bir tane de ondan alır mısın?" dedi. Yer Beyoğlu, her türlü kötülüğün bulunduğu mekân. "Helal olsun sana" dedim.</p>

    <p class="normal">Akşehir Belediye Başkanı Dr. Mustafa Baloğlu var. Partisini bilmem, bütün Akşehir onunla gurur duyuyor. En son, MOKS'ta Çorba Çeşmesi projesini anlatmıştım. Şimdi belediyeye 15 yeni personel almış, 8'i engelli, helal olsun diyor insan.</p>

    <p class="normal">Çankırı Belediye Başkanı İrfan Dinç var. Şehirde hiç rant konuşulmuyor. Eğitim projeleri yapılıyor, ücretsiz kitap dağıtılıyor halka.</p>

    <p class="normal">Kayserili Alim Gerçel çok çok iyi bir güreş hakemi, o yüzden uluslararası müsabakalara davet ediliyor. 1991 yılında Bulgaristan'ın Varna kentindeki ünlü "Dancalov Güreş Turnuvası"nda maç yönetirken, minderdeki Japon ve Koreli güreşçilerin aralarında bir şeyler konuştuğunu görüyor. En has Kayserili İngilizcesiyle "Konuşmayın" diyor: "No Smoking!" İki güreşçi şaşırıyorlar, konuşmaya devam ediyorlar, yine ikazı alıyorlar: "No Smoking!"</p>

    <p class="normal">Alim Gerçel, Türkiye'ye döndüğünde güreş federasyonuna yazı yazıyor: "Ben İngilizce bilmediğim için böyle bir yanlış yaptım, beni bir daha yurtdışına yollamayın, tüm hakemlere de İngilizce şartı koyun" diye, cidden de Alim Gerçel'i bir daha yurtdışına yollamıyorlar, hakemlere de dil bilme şartı getiriyorlar.</p>

    <p class="normal">Kayserili has adam Alim Gerçel, o yazıyı yazmasa yıllarca ülke ülke dolaşır dururdu. Sürüyle de harcırah alırdı. Adı Alim Gerçel değil de James George Brown olsaydı internetten on defa hikâyesini dolaştırır, okuyup dururdunuz "Vay be, Amerika'dan ne adamlar çıkıyor" diye...</p>
  </div>

  <div class="calibre1" id="calibre_pb_29"></div>
</body>
</html>
