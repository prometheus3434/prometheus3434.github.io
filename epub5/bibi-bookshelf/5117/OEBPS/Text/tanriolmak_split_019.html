<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanriolmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_17"><span class="idebold">Alon Şemeş’in Esrarengiz Kayboluşu</span></h1>

  <p class="normal">Alon Şemeş salı günü okula gelmedi ve öğretmenimiz Bayan Nava, teksir makinesinde çoğaltılmış ev ödevini dağıtırken Ceki’ye iki tane verdi, çünkü Ceki, Alon Şemeş’in en iyi arkadaşıdır, aileleri tanışır, hafta sonları birlikte pikniğe filan giderler, bu yüzden Alon’un ödev kâğıdının Ceki’ye verilmesi mantıklıydı.</p>

  <p class="normal">“Ve Ceki, Alon’a sınıfça bir an önce iyileşmesini dilediğimizi iletmeyi unutma,” dedi Bayan Nava.</p>

  <p class="normal">Ceki başını, “Git işine, kancık,” anlamına gelir bir biçimde salladı, ama Bayan Nava sadece başını salladığını zannetti.</p>

  <p class="normal">Çarşamba sabahı Ceki de okula gelmedi.</p>

  <p class="normal">“Hastalığını Ceki’ye bulaştırmış olmalı,” dedi sınıfın ineği Aviva Krantenstein.</p>

  <p class="normal">Meyer Subban aynı kanıda değildi. “Yok ya. Bahse girerim ki birlikte okulu kırdılar, aileleriyle birlikte kumsalda piknik yapıyorlardır,” dedi.</p>

  <p class="normal">“Çocuklar, sessiz olun,” diye cırladı Bayan Nava. “Bugün okula gelemeyen hasta çocuklara ödevlerini götürmeye gönüllü olan var mı?”</p>

  <p class="normal">“Ben Alon’a götürürüm, aynı blokta oturuyoruz,” dedi Yuval.</p>

  <p class="normal">“Ben de Ceki’ye götürürüm,” diye atıldı Dikla kimseye fırsat tanımadan.</p>

  <p class="normal">Dikla’nın Ceki’ye kesik olduğunu bilmeyen yok. Meyer Subban onu taklit ederek, “Ben de Ceki’ye götürürüm,” dedi ve herkes güldü.</p>

  <p class="normal">“Hasta bir arkadaşa yardım etmek gülünecek şey değildir. Hasta arkadaşlarınızı telefonla arayıp nasıl olduklarını öğreneceğim,” dedi Bayan Nava.</p>

  <p class="normal">Meyer Subban herkesin duyabileceği bir fısıltıyla, “Yardım etmekmiş, külahıma anlat. Dikla ölüyor Ceki’nin altına yatmak için,” dedi ve kendini sınıfın dışında buldu.</p>

  <p class="normal">Ertesi gün Yuval ve Dikla da okula gelmediler.</p>

  <p class="normal">“Diğerlerini bilmiyorum ama Yuval’ın coğrafya sınavından kaçmak için gelmediğine kalıbımı basarım,” dedi Subban.</p>

  <p class="normal">“Tifoya yakalanmışlardır belki. Okuma kitabında ilk yerleşimcilerin sık sık tifoya yakalandıkları yazıyor...” Aviva Krantenstein başlamıştı yine, ama Gafni onu defterlerini yakmakla tehdit edince çenesini kapattı.</p>

  <p class="normal">“Okula gelmeyen çocukların ailelerine telefonla ulaşmaya çalıştım, ama hiçbiri cevap vermedi,” dedi Bayan Nava. “Ziyaretlerine gitmekten başka çarem kalmadı, hastalığın bulaşıcı olup olmadığını öğreninceye kadar size hasta arkadaşlarınızı ziyaret etmeyi yasaklıyorum.”</p>

  <p class="normal">Okuldan sonra bütün sınıf Kral David Parkı’ndaki dut ağacının altında buluştuk.</p>

  <p class="normal">“Ne sanıyor kendini, arkadaşlarımızı ziyaret etmek için ondan izin mi alacağız?” diye bağırdı Meyer Subban. “Bir bok mu sanıyor kendini?”</p>

  <p class="normal">Gafni de havaya girmeye başlamıştı. “Göstereceğiz ona! Hepimiz bugün arkadaşlarımızı ziyarete gideceğiz. Mazeret istemiyorum, Krantenstein. Yemin ediyorum, gelmezsen ispirtolu kalemlerini birer birer yutacağım.”</p>

  <p class="normal">Sonunda ben gidemedim. Annem tamircinin buzdolabını tamir için geleceğini ve kendisi eve geç geleceğinden benim evde kalmam gerektiğini bildiren bir not yazmıştı. Kafam feci bozuldu. Gafni’nin bana inanacağını biliyordum, ama diğerleri götümün yemediğini söyleyeceklerdi.</p>

  <p class="normal">Cuma günü iki kişiydik sınıfta, ben ve Michel de Casablanca. Öğretmen bile gelmemişti. Michel de Casablanca kimsenin ona King David Parkı’ndaki toplantıdan söz etmediğini söyledi, bu yüzden eve gitmişti. Çöp kutusunu kürsünün üzerine koyup öğlene kadar tükürük topu idmanı yaptık.</p>

  <p class="normal">Bir hafta geçti, Michel ile keyfimiz pek yerinde. Bana tuhaf Fransızca adları olan oyunlar öğretiyor, müthiş eğleniyoruz. Annem bunun bir rezalet olduğunu düşünüyor, bütün aileleri bir araya getirmek istiyor, ama Michel’in ailesinden başka kimsenin telefonu cevap vermiyor. Okulun müdürü de ortalıkta yok. Sekreteri, üç gün önce Bayan Nava’yı ziyarete gideceği için biraz gecikeceğini söylediğini ve o günden sonra onu bir daha görmediğini açıkladı. Annem olup bitenleri gerçekten dert etti. Sigaranın birini söndürüp birini yakıyor, milli eğitim bakanlığına mektup yazıyor.</p>

  <p class="normal">“Tasalanmayın, Bayan Abadda,” diyor Michel onu yatıştırmaya çalışarak. “Hep birlikte kumsalda piknik yapıyorlardır muhtemelen.”</p>

  <p class="normal">Haklı olabilir. Bilemiyorum artık. Belki de Aviva Krantenstein boş konuşmuyordu, hepsi tifodan öldü gerçekten.</p>
</body>
</html>
