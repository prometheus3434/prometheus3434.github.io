<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanriolmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_18"><span class="idebold">Son Bir Öykü ve Tamam</span></h1>

  <p class="normal">O gece, iblis yeteneğini almaya geldiğinde, ne karşı koydu ne de sızlandı. “Doğruya doğru,” dedi ve iblise bir gofretle bir bardak limonata ikram etti. “Harikaydı, görkemliydi, ama zamanım doldu, şimdi sen buradasın ve görevini yapıyorsun. İşini zorlaştırmak niyetinde değilim. Ama senin için sorun yaratmayacaksa, yeteneğimi almadan önce bana son bir öykü yazma fırsatı tanıyabilir misin? Son bir öykü ve tamam. Tadı damağımda kalsın diye.”</p>

  <p class="normal">İblis gofretin yaldızlı kâğıdına baktı ve gofreti kabul etmekle hata ettiğini anladı. Hep bu iyi tipler uzatırdı işi zaten. İğrenç olanlarla hiçbir zaman sorun yaşamazdı. Kapıyı çalardın, ruhunu çıkartırdın, cırtcırdı açıp yeteneği alırdın ve iş biterdi. Sabaha kadar bağırıp çağırabilirdi adam. İblis sendin. Listeyi kontrol ederek işini görürdün. Ama bu iyi tipler, yumuşak konuşup limonata ve gofret ikram edenler – ne denirdi ki onlara?</p>

  <p class="normal">“Pekâlâ,” dedi iblis iç geçirerek, “son bir öykü. Kısa tut ama, tamam mı? Saat üçe geliyor, bugün iki kişiyi daha ziyaret etmeliyim.”</p>

  <p class="normal">“Kısa,” dedi adam yorgun bir gülümsemeyle, “çok kısa, hatta. Dört sayfayı geçmeyecek. Bu arada sen televizyon seyredebilirsin.”</p>

  <p class="normal">İblis midesine iki gofret daha indirdikten sonra kanepeye uzanıp uzaktan kumandayı aldı. Bu arada, öteki odada, ona gofret ikram eden adam klavyenin başında sabit bir hızla, ATM’ye milyon haneli bir şifre giren biri gibi yazmaktaydı. “İyi bir şey yazar umarım,” diye geçirdi içinden iblis belgesel kanallarından birinde bir karıncanın ekranda gezinmesini izlerken. “İçinde bir sürü ağaç ve ailesini arayan küçük bir kız olsun. İnsanı hayalarından kavrayan ve yürek paralayıcı sonuyla gözyaşlarına boğacak türden bir şey.” İyi birine benziyordu adam. Sadece iyi değil, saygın da. Adamın öyküyü bitirmek üzere olduğunu umdu, onun iyiliği için. Saat dördü geçiyordu. Yirmi dakika, taş çatlasa yarım saat sonra, bitirse de bitirmese de, adamın ruhunu çıkartıp yeteneğini almak ve gitmek zorundaydı. Yoksa depoda canına okurlardı, bunu düşünmek bile istemiyordu.</p>

  <p class="normal">Fakat adam sözünü tuttu. Beş dakika sonra odadan kan ter içinde ve elinde dört sayfa yazıyla çıktı. Yazdığı öykü güzeldi gerçekten. Küçük bir kıza dair değildi, okumaya başlar başlamaz insanı hayalarından kavramıyordu, ama çok etkileyiciydi. İblis bunu söylediğinde adam sevinçten havalara uçtu. Ve iblis ruhunu çıkarıp yeteneğini aldıktan sonra bile gülümsemesi belleğinden silinmedi. İblis adamın yeteneğini katlayıp küçücük yaptı ve içi plastik fıstık dolu özel bir kutuya koydu. O süre zarfında adamın yüzünde bir kez bile o acılı sanatçı ifadesi belirmemişti. İblise gofret ikram edip duruyordu.</p>

  <p class="normal">“Patronuna çok teşekkür ettiğimi, yeteneğimle harika bir zaman geçirdiğimi söyle,” dedi iblise.</p>

  <p class="normal">İblis söz verdi ve içinden keşke iblis değil de insan olsaydım diye geçirdi; ya da başka koşullar altında karşılaşmış olsaydık, iyi vakit geçirirdik birlikte.</p>

  <p class="normal">“Bundan sonra ne yapmayı düşünüyorsun?” diye sordu iblis kaygılı bir biçimde. Kapının eşiğinde durmuştu.</p>

  <p class="normal">“Bir fikrim yok. Kumsala daha sık gider, arkadaşlarla daha sık görüşürüm herhâlde. Ya sen?”</p>

  <p class="normal">“İş,” dedi iblis sırtındaki kutuyu dengeleyerek. “İşten başka hiçbir şey geçmez benim aklımdan. İnan bana.”</p>

  <p class="normal">“Şey,” dedi adam, “sırf meraktan soruyorum, bütün bu toplanan yetenekleri ne yaparlar?”</p>

  <p class="normal">“İnan ki bilmiyorum,” diye itiraf etti iblis. “Benim işim depoda biter. Orada getirdiğim yetenekleri sayıp teslim eder, teslimat irsaliyesini imzalar ve çıkarım. Hepsi bu. Daha sonra o yeteneklerle ne yaptıkları hakkında hiçbir fikrim yok.”</p>

  <p class="normal">“Eğer fazla gelirse ben her zaman benimkini geri almaya hazırım,” dedi adam gülüp kutunun üzerine vurarak. İblis de güldü, ama yılgın bir gülümsemeyle. Dört kat aşağı inerken adamın yazdığı öyküden ve bu yetenek toplama işinden başka bir şey yoktu aklında. Bir zamanlar severdi işini, ama artık boku çıkmıştı. “İki durak daha,” dedi arabaya yürürken, kendini teselli etmeye çalışarak. “İki boktan durak daha, sonra bu günlük işim bitiyor.”</p>
</body>
</html>
