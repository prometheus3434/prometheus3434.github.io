<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanriolmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_22"><span class="idebold">Kneller’in Mutlu Kampı</span></h1>

  <p class="normal">Cenazemde ağladı sanırım. Kendini beğenmişin teki falan olduğumdan söylemiyorum bunu, ama oldukça eminim. Bazen onu zihnimde kendini yakın hissettiği bir erkeğe benden bahsederken canlandırıyorum. Ölümümden söz ediyor. Beni mezara nasıl indirdiklerinden, eskimiş çikolataları andıran buruşuk ve acınası görünümümden. Birlikteliğimizin olanaksızlığından. Daha sonra adam onu beceriyor, sadece ona kendini daha iyi hissettirmeyi amaçlayan bir düzüş.</p>

  <p class="normal">1</p>

  <p class="normal"><span class="ideitalik">Mordy kendine bir iş bulur ve sert bir bar keşfeder</span></p>

  <p class="normal">Canıma kıydıktan iki gün sonra kendime burada bir iş buldum, pizzacıda. Pizzacının adı Kamikaze, pizza zincirinin bir halkası. Çalıştığım vardiyanın yöneticisi iyi biri bana kalırsa; kalabileceğim bir yer buldu, aynı dükkânda çalışan bir Almanın yanında. Öyle müthiş bir iş filan değil, ama şimdilik idare eder. Buraya gelince; bilemiyorum, yani eskiden ölümden-sonra-hayat-var-mı saçmalığına girdiklerinde ben hiç kafa yormazdım. Ama size şu kadarını söyleyebilirim; var olduğunu düşündüğümde bile sürekli radar gibi sinyal sesleri ve uzayda uçan insanlar hayal ederdim. Şimdi buradayım ve bilemiyorum, daha çok Tel Aviv’i anımsatıyor bana. Oda arkadaşım, Alman olan, buranın Frankfurt’a benzediğini söylüyor. Frankfurt da berbat bir yer anlaşılan. Hava kararmak üzereyken bir bar keşfettim, Leş Bar adında hoş bir yer. Müzik de fena değildi – çok güncel değildi gerçi, ama kişilikliydi ve kendi başına takılan bir sürü kız vardı. Bazılarının nasıl yaptıklarını hemen görebiliyordun, bileklerinde jilet izleri filan, ama birkaçı gerçekten çok güzeldi. İçlerinden biri -kesinlikle ateşli bir hatundu- ilk gece iş koydu bana. Teni biraz gevşekti, sarkık. Boğularak gelmiş gibi, ama vücudu dehşetti. Yüz vermedim ama. Desiree yüzünden olduğunu söyleyip durdum kendime. Çünkü ölmek ona duyduğum sevgiyi artırmıştı. Ama kim bilir, bastırdığımdan da böyle olabilir.</p>

  <p class="normal">2</p>

  <p class="normal"><span class="ideitalik">Mordy gerçek bir dostla tanışır ve bilardoda yenilir</span></p>

  <p class="normal">Uzi Gelfand’la Leş Bar’da tanıştım, tesadüfen. Sıcak davrandı bana. Bira filan ısmarladı, beni becermeye çalıştığını düşündüğüm için tedirgin oldum önce. Ama bir süre sonra öyle bir niyeti olmadığını anladım, canı sıkılıyordu sadece. Benden birkaç yaş daha büyüktü ve saçı dökülüyordu, bu yüzden sağ şakağındaki küçük mermi yarası daha da belirgindi, öteki de öyle, merminin çıktığı yer, sol şakağında, ki çok daha büyüktü. “Domdom kurşunu kullandım,” dedi Gelfand ve ellerinde Diet Kola’yla barda yanımızda duran iki kıza göz kırptı. “Yapacaksan tam yapacaksın, öyle değil mi?” Kızlar atkuyruklu sarışın bir oğlanı yeğleyip uzaklaşınca beni onlarla birlikte sandığı için arkadaşlık kurduğunu itiraf etti. “Fark etmez ama,” dedi bara hafifçe bir kafa atarak, “beni onlarla tanıştırmış olsaydın bile sonunda o sarışın herifle giderlerdi. Bu iş böyle. Tanıştığım bütün kızların onları bir yerlerde bekleyen sarışın sevgilileri vardır. Buruk değilim ama. Hem de hiç. Biraz umutsuz belki, ama buruk değil.” Dört bira sonra bilardo oynamaya başladık ve Uzi bana kendinden söz etti. Bana yakın oturuyordu, fakat ailesiyle kalıyordu, ki bu hayli tuhaftı. Burada herkes tek başına yaşar, bir kız arkadaşla ya da oda arkadaşıyla belki. Uzi’nin annesiyle babası ondan beş yıl sonra intihar etmiş. Annesi tedavisi mümkün olmayan bir hastalığa yakalanınca babası hayata onsuz devam etmek istememiş. Uzi’nin erkek kardeşi de onlarla yaşıyor. Yeni gelmiş. O da vurmuş kendini, acemi eğitiminin ortasında. “Belki de bunu söylememem gerekir,” dedi Uzi gülümseyip siyah topu balına sol deliğe sokarak, “ama küçük kardeşim geldiğinde hepimiz sevinçten deliye döndük. Babamı görmeliydin, ayağına beş kiloluk bir balyoz düşse gözünü kırpmayacak bir tiptir. Kardeşime sarılıp bebek gibi ağladı, dalga geçmiyorum.”</p>

  <p class="normal">3</p>

  <p class="normal"><span class="ideitalik">Kurt şikâyet etmeye başlar ve Mordy tahammülünü yitirir</span></p>

  <p class="normal">Uzi’yle tanıştığımdan beri her gece barlara takılıyoruz. Burada topu topu üç bar var, hiçbir şey kaçırmadığımızdan emin olmak için her gece üçüne de uğruyoruz. Sonunda kendimizi mutlaka Leş Bar’da buluyoruz. İçlerinde en iyisi Leş Bar, en geç kapatan aynı zamanda. Dün gece boktandı ama. Uzi, Kurt adında bir arkadaşını getirdi. Buraya gelmeden önce ünlü bir grubun lideri olduğu için onu çok <span class="ideitalik">cool</span> buluyor. Doğrusunu söylemek gerekirse, denyonun teki. Yani, ben de çok memnun değilim bulunduğum yerden, ama bu herif şikâyet etmeye başladı mı sonu gelmiyor. Yarasadan farkı yok, beynini emiyor insanın. Hangi parça çalarsa çalsın ona yazdığı şarkılardan birini hatırlatıyor, sözlerinin ne kadar <span class="ideitalik">cool</span> olduğunu anlayabilmen için mutlaka ezberden okuyor. Bazen barmenden kendi parçalarından birini çalmasını istiyor. Yere bir delik açıp içine giresi geliyor insanın. Sadece ben değil, herkes nefret ediyor ondan. Uzi hariç. Sanıyorum, kendini öldürdükten sonra çektiğin acıyı filan hesaba katarsan -öyle böyle bir acı değil- ne kadar mutsuz olduğuna dair şarkı söylemekten başka bir şey düşünemeyen biri insanın ilgisini çekmiyor. Demek istediğim, böyle bir şeyi umursayabilseydin, burada olacağına yatağının üstünde kasvet verici bir Nick Cave posteriyle hayatta olurdun hâlâ. Doğruyu söylemek gerekirse, sadece Kurt değil sinirime dokunan. Kafam bozuktu dün. Bütün gün pizzacıda çalıştıktan sonra geceleri barlara takılmak hayli yorucu olmaya başladı. Her gece aynı insanları ellerinde asidi kaçmış kola bardaklarıyla görmek, üstelik gözlerinin içine baktıklarında bile boş baktıklarını hissetmek. Bilmiyorum, belki de benim sinirlerim biraz gergin, ama seninle dans ettiklerinde ya da flört edip gülüştüklerinde, gerçekten bir şeyler olduğunu hissettiğinde bile, tuhaf bir yanları var; büyütülecek bir şey yokmuş, aslında hiçbir şey önemli değilmiş gibi.</p>

  <p class="normal">4</p>

  <p class="normal"><span class="ideitalik">Gelfandlar’da öğle yemeği</span></p>

  <p class="normal">Cuma günü Uzi beni ailesinin evine davet etti, öğle yemeğine. “Tam sekizde,” dedi, “geç kalma. Fasulye, patates püresi ve <span class="ideitalik">kişke</span> var.” Doğu Avrupalı oldukları hemen belli oluyordu Gelfandlar’ın. Mobilyalar Uzi’nin babasının monte ettiği şeylerdi ve kireç boyalı duvarlar korkunçtu. Gitmek istememiştim aslında, arkadaşlarımın anne ve babaları benim çocuklarının üzerinde kötü etki yarattığımı düşünürler. Nedenini bilmiyorum. Desiree’nin evinde yediğim ilk akşam yemeği örneğin; babası bana yemek boyunca ehliyet almaya çalışan bir serseriymişim ve o da beni çaktıracak olan müfettişmiş gibi bakmıştı. Tatlıya geçtiğimizde aslında çok da önemli değilmiş ayağına yatarak kızına uyuşturucu içirmeye çalışıp çalışmadığımı anlamaya çalıştı. “Bilirim bu işleri,” dedi, bana kelepçeyi geçirmek üzere olan bir gizli polis gibi bakarak, “ben de gençtim bir zamanlar, anladın mı? Bir partiye gidersin, biraz dans edersin, işler kızışır, birden kendini kızın tekiyle bir odada bulursun ve kıza bir pırt alması için baskı yaparsın.” “Fırt,” dedim onu düzeltmeye çalışarak. “Her neyse. Dinle, Mordy, ben biraz saf gibi görünebilirim, ama bu işleri bilirim.” Gelfandlar’la böyle bir sorun yaşamadım ama, çocuklar o kadar kopmuşlardı ki ailenin onlar için endişe etmesine gerek kalmamıştı. Beni aralarında görmekten mutlu oldular ve sürekli yedirmeye çalıştılar. Ev yemeği gibisi yoktur. İzahı güç, ama özel bir şey söz konusudur, bir duygu. Miden bunun parası ödenmiş bir yemek olmadığını, sevgiyle pişirildiğini bilir sanki. Buraya geldiğimden beri yemeklerimi yediğim bütün o pizzacılardan ve Çin restoranlarından sonra midem bayram etti doğrusu. Minnettarlığını arada sırada göğsüme sıcak dalgalar göndererek ifade ediyordu. “Annemiz gerçek bir köpekbalığıdır,” dedi Uzi. Elindeki çatal ve bıçağı bırakmadan ufak tefek kadına sıkı sıkı sarıldı. Uzi’nin annesi güldü ve biraz daha <span class="ideitalik">kişke</span> isteyen olup olmadığını sordu. Babası kötü bir fıkra daha anlattı ve bir an için, intihar etmeden önce dırdırlarıyla beni delirtmelerine rağmen, kendi ailemi özler gibi oldum.</p>

  <p class="normal">5</p>

  <p class="normal"><span class="ideitalik">Mordy ile Gelfand’ın erkek kardeşi bulaşığı yıkarlar</span></p>

  <p class="normal">Yemekten sonra salona geçtik. Uzi’nin babası televizyonu açtı. Sıkıcı bir <span class="ideitalik">talk-show</span> vardı ve Uzi’nin babası programın konuklarına sürekli küfür ediyordu. Uzi yemekte tek başına bir şişe şarap içtiği için kanepede sızdı. Odada hayli sıkıcı bir hava vardı, bu yüzden ben ve Uzi’nin kardeşi Ronny, annesinin itirazlarına rağmen, bulaşığı yıkamaya karar verdik. Ronny yıkadı, ben kuruladım. Ronny’ye kendini nasıl hissettiğini sordum, çünkü yeni intihar ettiğini ve yeni gelenlerin bir süre, başlarda en azından, düşteymiş gibi gezindiklerini biliyordum. Ama Ronny omuz silkip her şeyin yolunda olduğunu söyledi. Sonra, “Uzi olmasaydı ben buraya çok daha önce gelmiştim,” dedi. Bütün bulaşığı yıkayıp kurulamıştık, tabakları yerleştirirken Ronny bana on yaşındayken bir keresinde tek başına taksiye binip iki Tel Aviv futbol takımının karşılaşmasına gittiğine dair bir hikâye anlatmaya başladı. Sarı formalı takımın fanatik taraftarıydı, şapkası ve bayrağıyla gitmişti maça. Takımı tek kale oynamasına rağmen golü bir türlü bulamıyordu. Rakip takım iki pas bile yapamıyordu. Fakat maçın bitimine sekiz dakika kala rakip takım ofsayttan bir gol atmıştı. Bariz ofsayt. Sarı takımın oyuncuları itiraz etmiş, ama hakem golü vermişti. Diğer takım kazanmış ve Ronny sinir içinde eve dönmüştü. Uzi o sıralar vücut geliştirmeye takmıştı. Askere gitmek üzereydi ve komando birliğine girmeyi kafasına koymuştu. Ve Ronny, ki Uzi’ye hayrandı, atlama ipini almış ve Uzi’nin bahçeye yerleştirdiği barfiks çubuğuna bağlayıp ucuna bir ilmik atmıştı. Sonra sınavlara hazırlanan Uzi’ye seslenip hemen gelmesini söylemiş ve ona maçta olanları anlatmıştı; ofsayttan atılan golü ve takımının uğradığı haksızlığı, sevdiğin takımın bu şekilde yenilebildiği bir dünyada yaşamaya devam etmenin anlamsızlığını. Bunları Uzi’ye anlatmıştı çünkü Uzi muhtemelen Ronny’nin tanıdığı en zeki insandı ve Uzi ona yaşamaya devam etmek için iyi bir neden sunmazsa kendini asacaktı, lamı cimi yoktu. Ronny konuşurken Uzi tek kelime etmemiş, daha sonra, konuşma sırası ona geldiğinde bile sessiz kalmıştı. Konuşmak yerine öne doğru bir adım atıp Ronny’ye öyle bir tokat çakmıştı ki Ronny sırtüstü bahçeye yığılmıştı. Sonra da içeri girip sınavlara çalışmaya devam etmişti. Ronny o tokattan sonra bir süre yerde yattığını, sonra ayağa kalkıp ipi çözdüğünü ve içeri girip duş yaptığını söyledi. O günden sonra bir daha Uzi’yle hayatın anlamını tartışmamıştı. “Bana o tokadı atarken ne anlatmaya çalıştığını bilmiyorum,” dedi Ronny gülüp ellerini bulaşık havlusuna kurulayarak, “ama her ne idiyse, askere gidinceye kadar işimi gördü.”</p>

  <p class="normal">6</p>

  <p class="normal"><span class="ideitalik">Mordy barlara takılmaktan vazgeçer ve kafayı yemeye başlar</span></p>

  <p class="normal">İki haftadır barlara gitmiyorum. Uzi sürekli arıyor, bebekleri ve kahkahaları ıskaladığımı söylüyor, yanında Kurt’ü getirmeyeceğine söz veriyor, ama yumuşamamaya kararlıyım. Üç günde bir sabahın üçü gibi ziyaretime bile geliyor. Kendine bir bira açıp barda anlatılmış ve benim kaçırdığım bir fıkrayı aktarıyor ya da garson kızı tavlamak üzereyken işlerin son anda nasıl bozulduğunu anlatıyor. Hiçbir ayrıntıyı atlamıyor, okula gitmeyen bir çocuğun sınıf arkadaşının ziyaretine gelip ev ödevini anlatması gibi bir şey. Sonra, tam çıkmak üzereyken, beni yatmadan önce bir yerde bir espresso içmeye ikna etmeye çalışıyor. Dün gece ona o tür yerlerden usandığımı, kızlarla hiçbir zaman bir yere varamadığımızı ve bu yüzden moralimin bozulduğunu söyledim. “Şimdi moralin bozuk değil sanki,” dedi Uzi. “Şu hâline bak, sabaha kadar maymun gibi televizyonun karşısında oturuyorsun. Şunu kafana sok, Mordy. Hiçbir şey olmayacağını zaten biliyoruz. Madem hiçbir şey olmayacak, bari güzel kızların bulunduğu ve iyi müzik çalınan bir yerde olmasın. Öyle değil mi?”</p>

  <p class="normal">Uzi gittikten sonra Alman oda arkadaşımdan ödünç aldığım kasvet yüklü kitabı okumaya çalıştım – son günlerini geçirmek için İtalya’ya giden bir yazara dair. Yirmi üç sayfa okuduktan sonra kitabı bırakıp televizyonu açtım. Bir yarışma programı vardı, yarışmacılar aynı tarihte intihar etmiş insanlardan oluşuyordu. Yarışmayı kazanırlarsa birincilik ödülüyle ne yapmayı planladıklarını ve nedenini –fakat gülünç olmalıydı– söylemeleri gerekiyordu. Uzi haklıydı belki – evde pineklemek de o kadar iyi bir fikir değildi. Yakında bir şeyler olmazsa kafayı yiyecektim.</p>

  <p class="normal">7</p>

  <p class="normal"><span class="ideitalik">Mordy tesadüfen bir hırsızlığı engeller ve neredeyse ödüllendirilir</span></p>

  <p class="normal">Hırsızlığı engellediğim günden sonra her şey değişmeye başladı. Palavra sıktığımı düşünebilirsiniz, ama engelledim gerçekten. Süpermarkette alışveriş yaparken boynunda derin bir yara izi olan kızıl saçlı şişman bir tip bana tosladı ve ceketinden yirmi kadar dondurulmuş yemek paketi döküldü. İkimiz de kalakaldık. Ben ondan daha çok sarsılmıştım aslında. Hemen yanımızda bulunan kasiyer bağırdı: “Simon! Buraya gel, çabuk! Hırsız! Hırsız!” Şişman adama üzgün olduğumu ve aslında şişman olmadığı için onun adına mutlu olduğumu söylemek istiyordum; onu ceketine sakladığı dondurulmuş yemek paketlerinden ötürü şişman sandığımı, etli yemekler mikrodalga fırında ısıtılınca ıslak çıktığı için bir daha çaldığında sebzeli yemekleri yeğlemesini. Ama omuz silkmekle yetindim ve artık hayli sıska görünen şişman adam ancak boynu kırık birinin yapabileceği gibi omuz silkip dışarı fırladı. Sonra elindeki sopayı sallayarak Simon geldi ve hüzünlü bir ifadeyle yere saçılmış olan dondurulmuş yemeklere baktı. Dizlerinin üzerine çöküp kısmen bana, kısmen de yerde yuvarlanan bezelyelere, “Nasıl yaptı bunu?” diye fısıldadı. “Çalmayı anlarım, ama musakkanın üzerine basmak? Kime ne yararı var bunun?”</p>

  <p class="normal">Kendimi dışarı atmaya fırsat bulamadan kasiyer bana sarıldı. “Ne büyük şans! İyi ki siz buradaydınız! Bak, Simon, hırsızı bu arkadaş yakaladı.”</p>

  <p class="normal">“Harika,” dedi Simon, gözlerini ezilmiş musakkadan ayırmadan. “Harika. Marketimiz size teşekkürü bir borç bilir. Büroma girip adınızı soyadınızı bırakırsanız...”</p>

  <p class="normal">“Zahmetinizin karşılığını alacaksınız,” diye araya girdi kasiyer. “Ödül var.” Simon yerdeki donmuş yemekleri toplayıp zararı saptamaya çalışıyordu.</p>

  <p class="normal">Kasiyere gülümseyip teşekkür ettim; ödüle gerek olmadığını söyledim, ayrıca bir randevuya yetişmek zorundaydım, zamanım yoktu.</p>

  <p class="normal">“Emin misiniz?” diye sordu. Hayal kırıklığına uğramıştı. Üzüntüsü yüzünden belli oluyordu. “Küçümsenecek bir ödül değil. Bir otelde hafta sonu.”</p>

  <p class="normal">Gelfand’a anlattığımda aklı uçtu. “Bir otelde hafta sonu mu?” Kendine bir muz soydu. “Bundan daha bariz olabilir mi? Kız sana tav olmuş oğlum.”</p>

  <p class="normal">“Sakin ol,” dedim, “ödülü koyan market.”</p>

  <p class="normal">“Kızı tarif et,” dedi beni duymazdan gelerek. “Seksi miydi?”</p>

  <p class="normal">“Hoştu sanırım, ama...”</p>

  <p class="normal">“Bırak şimdi amayı,” diye ısrar etti. “Çıkar baklayı ağzından. Kaç gösteriyordu?”</p>

  <p class="normal">“Yirmi beş,” dedim pes ederek.</p>

  <p class="normal">“Görünür izleri var mıydı? Bileklerinde jilet izi? Mermi yarası?”</p>

  <p class="normal">“Görebildiğim kadarıyla yoktu.”</p>

  <p class="normal">“Bir Jülyet!” dedi hayranlıkla ıslık çalarak. Benim gibi hap ya da zehir yutarak intihar etmiş, yara izi olmayanlara Jülyet diyorlar burada. “Genç, Jülyet <span class="ideitalik">ve</span> üstelik seksi...”</p>

  <p class="normal">“Ben seksi olduğunu söylemedim,” diye karşı çıktım.</p>

  <p class="normal">“Hadi,” dedi Gelfand, vazgeçmek niyetinde değildi. İğrenç deri ceketini giydi.</p>

  <p class="normal">“Nereye?” diye sordum, zaman kazanmaya çalışarak.</p>

  <p class="normal">“Markete,” dedi. “Hakkımız olan ödülü almaya.”</p>

  <p class="normal">“Hakkımız mı?” dedim.</p>

  <p class="normal">“Çeneni kapa ve yürü,” diye emretti Gelfand havalı kişiliğine bürünerek. Ben de çenemi kapatıp yürüdüm.</p>

  <p class="normal">Markette vardiya değişmişti. Simon ve kasiyer yoktular, diğerleri de neden söz ettiğimizi bilmiyorlardı. Gelfand onlarla tartışmaya tutuştu, can sıkıcı bir hâl alınca iki bira almaya gittim. Sazan balıklarının bulunduğu havuzun yanında Hayim’le karşılaştım, hayattayken ev arkadaşım olmuştu. Onunla orada karşılaşacağım aklımın köşesinden bile geçmezdi doğrusu. İnsanlıkla uzaktan yakından ilgisi yoktu Hayim’in, küvette iki tane kıl görse ya da krem peynirinden biraz yediğini fark etse bozulan ev arkadaşlarından. Ama intihar edeceğine ihtimal vereceğin son kişiydi aynı zamanda. Onu görmezden gelip yürümeye devam ettim, fakat beni fark edip seslenince durmak zorunda kaldım.</p>

  <p class="normal">“Mordy! Er ya da geç seninle karşılaşmayı umuyordum.”</p>

  <p class="normal">“Hey, birader,” dedim zoraki bir gülümsemeyle. “Hayim, n’aber? Ne arıyorsun burada?”</p>

  <p class="normal">“Herkes ne arıyorsa onu,” diye geveledi Hayim. “Herkes ne arıyorsa onu. Seninle de biraz ilgisi var.”</p>

  <p class="normal">“Ne oldu?” diye sordum. “İntihar etmeden önce bulaşıkları yıkamayı mı unutmuşum yoksa?”</p>

  <p class="normal">“Her zaman çok şakacıydın, Mordy,” dedi Hayim ve ayrıntılı bir biçimde pencereden nasıl atladığını anlatmaya başladı, dördüncü kattaki dairemizden kaldırıma atlamıştı. Düşerken hep çabucak ölmeyi ummuş, fakat yamuk düşmüş -kısmen komşunun arabasının üzerine, kısmen de çalılara- ve ölmesi saatler sürmüştü. Ona yine de benimle ne ilgisi olduğunu anlamadığımı söyledim, ama bir şekilde vardı da. “İntiharların,” dedi sırtını başı tahıl rafına değinceye kadar doğrultarak, “üçer üçer geldiği söylenir, bilirsin. Boş laf değilmiş. Etrafındaki insanlar ölmeye başlar ve kendine onlardan ne farkın olduğunu, neden hayatta olduğunu sormaya başlarsın. Scud füzesi yemiş gibi oldum. Yanıtlara sahip değildim. Seninle değil, Desiree’yle ilgili daha çok.”</p>

  <p class="normal">“Desiree’yle mi?” diye kestim sözünü. “Evet, Desiree. Senden bir ay sonra, bildiğini sanıyordum.”</p>

  <p class="normal">Tezgâhın arkasında bir market çalışanı sazan balıklarından birinin başına balyozla vuruyordu. Yanaklarımdan yaşlar süzüldüğünü hissedebiliyordum. Oraya geldiğimden beri ilk kez ağlıyordum.</p>

  <p class="normal">“O kadar dert etme,” dedi Hayim bana terli eliyle dokunarak. “Doktorlar hiçbir şey hissetmediğini söyledi. Ne demek istediğimi anladın mı, göz açıp kapayıncaya kadar ölmüş.”</p>

  <p class="normal">“Dert eden kim, oğlum?” dedim. Alnından öptüm onu. “Şimdi burada, çaktın mı? Bütün yapmam gereken onu bulmak.”</p>

  <p class="normal">Arka tarafta vardiya şefini görebiliyordum, başını sıkıntılı bir biçimde sallayan Gelfand’a bir şeyler anlatıyordu. Gelfand bile sonunda ödül filan alamayacağımızı anlamış olmalıydı.</p>

  <p class="normal">8</p>

  <p class="normal"><span class="ideitalik">Uzi, Mordy’ye hayat hakkında bir şey öğretmeye çalışır ve vazgeçer</span></p>

  <p class="normal">“Onu bulma olasılığın sıfır,” dedi Gelfand kendine bir bira alırken. “Nesine istersen bahse girelim mi?”</p>

  <p class="normal">“Birasına,” dedim gülümseyip çantamı yapmayı sürdürerek.</p>

  <p class="normal">“Birasına,” dedi Gelfand beni taklit ederek. “Buranın nüfusu hakkında bir fikrin var mı, aptal herif? Yok, değil mi? Sen ve ben şu göt kadar yerde ne kadardır dolanıp duruyoruz ve insanların yarısını bile tanımadık henüz. Nerede arayacaksın onu? Bu senin Genevieve’in yan sokakta yaşıyordur belki?”</p>

  <p class="normal">“Desiree,” diye düzelttim.</p>

  <p class="normal">“Desiree, Genevieve, Marie-Claire. Ne fark eder?” Gelfand birasının kapağını masanın köşesinde açtı. “Zengin bir kancık işte.”</p>

  <p class="normal">“Öyle olsun,” dedim eşyalarımı çantama yerleştirmeye devam ederek. Son yapmak istediğim şey onunla tartışmaktı.</p>

  <p class="normal">“Ancak züppe ve burjuva insanlar kızlarına böyle bir ad takarlar. Dinle, Mordy, onu bulursan beni annesiyle tanıştırmalısın.”</p>

  <p class="normal">“Söz,” dedim elimi kaldırarak. “İzci sözü.”</p>

  <p class="normal">“Pekâlâ, nereden başlayacaksın aramaya?” diye sordu.</p>

  <p class="normal">Omuz silktim. “Desiree kent yaşamından hep şikâyet eder, kasabaya yerleşmek istediğini söylerdi. Köpek, bahçe, böyle bir hayat, anlıyor musun?”</p>

  <p class="normal">“Bu hiçbir şey ifade etmez,” diye karşılık verdi Gelfand. “Bütün hatunlar öyle der, sonra da gidip sinir bir arkadaşla sosyetik bir mahallede bir daire paylaşırlar. Söylüyorum sana, yan sokakta yaşıyor olabilir.”</p>

  <p class="normal">“Bilmiyorum. Kentte olmadığına dair güçlü bir his var içimde.” Biradan hızlı bir yudum aldım. “Sezgi diyelim. En kötüsü biraz gezmiş oluruz.”</p>

  <p class="normal">“Oluruz mu?” diye sordu Gelfand kuşkuyla.</p>

  <p class="normal">“Lafın gelişi,” dedim. “Zengin bir bebeği bulmak için benimle geleceğini aklımdan bile geçirmedim. Hem, bir sürü sorumluluğun var burada.”</p>

  <p class="normal">“Hey,” dedi Gelfand, “sitem etme bana.”</p>

  <p class="normal">“Etmiyorum,” dedim. “Gelmeni beklemediğimi söyledim sana.”</p>

  <p class="normal">“Gelmem için iyi bir neden söyle, geleyim. Oyunbozanlık yapmak değil niyetim.”</p>

  <p class="normal">“Onu seviyorum, buna ne dersin,” dedim.</p>

  <p class="normal">“Hayır, sevmiyorsun,” dedi Gelfand başını sallayarak. “Şu aptal intiharın gibi. İşin gücün kafanı sözcüklerle doldurmak.”</p>

  <p class="normal">“Senin intiharın dâhiyaneydi, öyle mi?”</p>

  <p class="normal">“Seni aşağılamaya çalışmıyorum, Mordy. Bir şey anlatmaya çalışıyorum. Bilmiyorum, ne olduğundan bile emin değilim.” Yanıma oturdu. “Şöyle ifade etmeye çalışayım. Buraya geldiğinden beri kaç kez düzüştün?”</p>

  <p class="normal">“Neden?”</p>

  <p class="normal">“İşte.”</p>

  <p class="normal">“Gerçekten düzüşmekten mi söz ediyorsun? Hiç, galiba.”</p>

  <p class="normal">“Galiba mı?”</p>

  <p class="normal">“Hiç,” diye itiraf ettim. “Ama ne ilgisi var?”</p>

  <p class="normal">“Çok ilgisi var. Çünkü gözlerine kadar sperm dolusun, anladın mı? Neye baksan gri görüyorsun. Sperm sayımın o kadar yüksek ki beynin kafatasına baskı yapıyor, bu yüzden de bugüne kadar evrende kimsenin yaşamadığı duygular içinde olduğunu sanıyorsun. Bir şeyi ölecek kadar istemek gibi. Her şeyi terk edebilirsin. Gidip Galile’de yaşayabilirsin. Hiç gittin mi Galile’ye? Keçi bokundan başka bir şey yoktur orada, günde tek otobüs kalkar.”</p>

  <p class="normal">“Kes artık, Uzi. Buna gerçekten ihtiyacım yok, biliyor musun,” dedim. “Bana arabayı ver yeter. Sigortası olmadığını da söyleme. Bir yerine bir şey olursa ben yaptırırım.”</p>

  <p class="normal">“Benimle böyle konuşma,” dedi Gelfand omzumu okşayarak. “Sadece yeterince iyi bir nedenin olmadığını söyledim. Seninle gelmeyeceğim demedim. Haklı olabilirsin. Belki de işkembeden atıyorum. Belki bu İrma gerçekten özel bir...”</p>

  <p class="normal">“Desiree,” diye düzelttim yine.</p>

  <p class="normal">“Doğru,” dedi Gelfand gülümseyerek.</p>

  <p class="normal">“Bak, zengin kancıkları, aşkı filan unutalım,” dedim farklı bir yol denemeye karar vererek. “Gelmen için başka bir nedenim var.”</p>

  <p class="normal">“Dene beni,” dedi Gelfand elindeki boş bira şişesini çöp kutusuna fırlatıp ilgileniyormuş gibi görünerek.</p>

  <p class="normal">“Yapacak daha iyi bir işin var mı?”</p>

  <p class="normal">9</p>

  <p class="normal"><span class="ideitalik">İki arkadaş Desiree’yi aramaya çıkar ama onun yerine</span></p>

  <p class="normal"><span class="ideitalik">Araplarla karşılaşırlar</span></p>

  <p class="normal">Gelfand ailesine onları her gün arayacağına dair söz verdi ve daha bir blok bile uzaklaşamadan telefon kulübesi aramaya başladı.</p>

  <p class="normal">“Sakin ol, birader,” dedim. “Sen Güney Amerika’ya gitmiş, Hindistan’a gitmiş, beynine domdom kurşunu sıkmış adamsın. Yaz kampında bir izci gibi davranmayı bırak.”</p>

  <p class="normal">“Düş yakamdan, Mordy. Seni uyarıyorum,” diye hırladı Gelfand arabayı sürmeye devam ederek. “Şuraya bakar mısın? Şu tiplere bak. Doğrusunu söylemek gerekirse seninle neden geldiğimi bilmiyorum.”</p>

  <p class="normal">Dışarıdaki insanların mahallemizdeki insanlardan hiçbir farkı yoktu – bunların da gözlerinin feri kaçmıştı ve ayaklarını sürüyorlardı. Tek fark Gelfand’ın onları tanımayışıydı – bu da onda paranoya yaratmak için yeterliydi.</p>

  <p class="normal">“Paranoya filan değil. Anlamıyor musun? Hepsi Arap bunların.”</p>

  <p class="normal">“Ne fark eder?” diye sordum.</p>

  <p class="normal">“Ne mi fark eder? Bilmiyorum. Araplar –intihar– bu seni hiç ürkütmüyor mu? Ya İsrailli olduğumuzu anlarlarsa?”</p>

  <p class="normal">“Bizi bir kere daha öldürürler herhâlde. Umurlarında bile değil, taş kafan bunu idrak edemiyor mu? Onlar ölü. Biz de ölüyüz. <span class="ideitalik">Finito la comedia.</span>”</p>

  <p class="normal">“Bilmiyorum,” diye homurdandı Gelfand. “Sevmiyorum Arapları. Siyasetle ilgisi yok. Etnik bir sorun daha çok.”</p>

  <p class="normal">“Söyler misin, Uzi, kafan yeterince karışık değilmiş gibi bir de ırkçılığa mı ihtiyacın var?”</p>

  <p class="normal">“Irkçı değilim ben,” diye kıvrandı Gelfand. “Sadece... kabul ediyorum, biraz ırkçı olabilirim. Ama biraz.”</p>

  <p class="normal">Hava kararmak üzereydi ve Gelfand’ın külüstür Chevy’sinin farları uzun zaman önce bozulmuştu, bu yüzden yola ara vermek zorundaydık. Arabanın kapılarını içeriden kilitleyip arabada kalmaya karar verdi. Koltukları arkaya yatırıp sızmak üzereymişiz gibi yaptık. Hatta Uzi birkaç kez uykusunda pozisyon değiştiriyormuş ayağına yattı. Acıklı bir durumdu gerçekten. Bir saat sonra o da pes etti. Koltuğu kaldırıp, “Hadi, gidip bir bar bulalım,” dedi.</p>

  <p class="normal">“Araplar ne olacak?”</p>

  <p class="normal">“Siktir et Arapları,” dedi. “İş oraya varırsa gösteririz onlara günlerini. Askerdeki gibi.”</p>

  <p class="normal">“Sen hiç askere gitmedin ki,” diye hatırlattım ona. “Çürüğe çıkardılar seni, haklı olarak.”</p>

  <p class="normal">“Fark etmez,” dedi Uzi Chevy’den inip arabanın kapısını çarparak. “Televizyondan biliyorum nasıl yapıldığını.”</p>

  <p class="normal">10</p>

  <p class="normal"><span class="ideitalik">Uzi askere gitmediği için eziklik duyar ve ölü bedenleri</span></p>

  <p class="normal"><span class="ideitalik">öfkelendirmenin ne kadar zor olduğunu keşfeder</span></p>

  <p class="normal">Uzi haklı çıktı. Arap mahallesiydi gerçekten. Ama ben de haklı çıktım, çünkü oraya gelmeden önce hangi pasaporta sahip olduğumuz umurlarında bile değildi. Barın adı Cin’di, Alaaddin’in Lambası’ndaki cinle skoç içemeyen kızların ve can sıkıcı insanların içtiği içki arasında bir kelime oyunu. Uzi aptalca olduğunu söyledi, ama gerçek şu ki, ‘Leş Bar’dan sonra bütün bar adları iyiydi. Bara oturduk. Barmen kendini intikam için öldürüp parçalara ayırmış birine benziyordu. Uzi İngilizce konuşmayı denedi ama barmen aksanını hemen tanıyıp yorgun bir İbraniceyle cevap verdi. “Şişe yok, fıçı bira sadece,” diye homurdandı. Yüzü birinin başlayıp yarısına gelince vazgeçtiği bir parçalı bulmacayı andırıyordu. Burnunun sol tarafında bir parça bıyık vardı, diğer tarafta hiçbir şey yoktu.</p>

  <p class="normal">“Fıçı bira ver öyleyse, birader,” dedi Uzi sırtına bir şaplak atarak. “Şu eski Güvenlik Güçleri’ne içelim, <span class="ideitalik">ya</span> Muhammed.”</p>

  <p class="normal">“Nasır,” diye düzeltti barmen anında, sonra bardaklara bira doldurmaya koyuldu.</p>

  <p class="normal">“Nedir bu Güvenlik Güçleri meselesi? Askere mi gittin?” diye sordu bardakları doldururken.</p>

  <p class="normal">“Tabii,” diye yalan söyledi Uzi. “Gizli birimdeydim... üç yıl boyunca muharebe tayınıyla beslendim, üç yıl!”</p>

  <p class="normal">Nasır, Uzi’ye bardağını verdi, benimkini verirken kulağıma, “Arkadaşın balatayı biraz sıyırmış gibi, değil mi?” fısıldadı.</p>

  <p class="normal">“Denebilir,” dedim gülümseyerek.</p>

  <p class="normal">“Boş ver,” dedi Nasır. “Bu yüzden bu kadar, neydi doğru sözcük? Cazibeli.”</p>

  <p class="normal">“Bu herif inanılmaz!” dedi Uzi bardaktaki biranın yarısını bir dikişte içerek. “Ben – cazibeli!”</p>

  <p class="normal">“Hiç askerlik yapmadı, kendine yediremiyor,” diye izah ettim.</p>

  <p class="normal">“Tabii ki yaptım,” diye karşı çıktı Uzi. “Hatta bitirdikten sonra bir kez daha yazıldım. Hatta silah,” dedi elini şakağına dayayıp tetiği çekermiş gibi yaparak, “askeriydi. Söylesene, Nasır, sen nasıl kapattın kepengi?” Uzi adamla kapışmaya çalışıyordu besbelli, çünkü buralarda kimseye nasıl intihar ettiği sorulmaz. Ama bu tip o kadar yitikti ki Uzi bile onu öfkelendiremiyordu.</p>

  <p class="normal">“Bum!” diye gülümsedi Nasır, şekilsiz vücudunu hafifçe sallayarak. “Belli olmuyor mu?”</p>

  <p class="normal">“Vay canına,” dedi Uzi. “Bum, öyle mi? Kaç kişi götürdün beraberinde?”</p>

  <p class="normal">Nasır başını sallayıp kendine bir votka koydu. “Nereden bileyim?”</p>

  <p class="normal">“Kafa buluyorsun benimle,” dedi Uzi bir hayli sarsılmış görünerek. “Hiç sormadın mı? Senden sonra gelen birileri olmuştur mutlaka.”</p>

  <p class="normal">“Sorulacak şey değil,” dedi Nasır votkayı dipleyerek.</p>

  <p class="normal">“Nerede ve ne zaman olduğunu söyle bana,” dedi Uzi konuyu uzatarak. “Ben senden sonra gelmişsem kaç kişi götürdüğünü söyleyebilirim belki...”</p>

  <p class="normal">“Kes artık,” dedi Nasır hafiften diklenerek.</p>

  <p class="normal">“Nedenmiş?”</p>

  <p class="normal">“Hey,” dedim konuyu değiştirmeye çalışarak, “hayli kalabalık burası bu gece.”</p>

  <p class="normal">“Evet, süper,” dedi Nasır gülümseyerek. “Her gece böyle. Gel gör ki hepsi erkek. Arada sırada iki piliç düşer gerçi, iki turist. Ama nadiren.”</p>

  <p class="normal">“Baksana,” dedi Uzi, “sizin gibilere işi halletmeye giderken cennette yetmiş bakire nemfoman vaat ettikleri doğru mu? Sadece senin için, <span class="ideitalik">solico</span>?”</p>

  <p class="normal">“Doğru, vaat ederler,” dedi Nasır, “ve benim ödülüme bak. Ilık votka.”</p>

  <p class="normal">“Sonunda kerizlendiğini anladın öyleyse, <span class="ideitalik">ya</span> Nasır,” dedi Uzi bir kez daha barmenin damarına basmaya çalışarak.</p>

  <p class="normal">“Hem de nasıl,” dedi Nasır başını sallayarak. “Ya sen, sana ne vaat ettiler?”</p>

  <p class="normal">11</p>

  <p class="normal"><span class="ideitalik">Mordy düşünde Desiree ile bir kanepe</span></p>

  <p class="normal"><span class="ideitalik">satın aldıklarını görür ve kötü uyanır</span></p>

  <p class="normal">O gece, arabada, Desiree’yle bir kanepe satın aldığımızı düşledim, satıcı bardaki Arap barmendi, Uzi’nin sataştığı tip. Bize bir sürü kanepe gösteriyordu ama bir türle ikimize de hitap eden bir tane bulamıyorduk. Desiree’nin beğendiği gerçekten iğrenç, kırmızı bir kanepeydi, bense başka bir şey istiyordum – ne olduğunu tam olarak hatırlayamıyorum. Desiree’yle mağazanın ortasında tartışmaya başladık. Tartışmıyorduk aslında, bağırıyorduk. Giderek çirkinleşiyor, birbirimizin canını gerçekten yakacak laflar ediyorduk. Sonra, düşte, birden kendimi toparladım. “Kavga etmeyelim,” dedim, “önemi yok. Aptal bir kanepe alt tarafı. Önemli olan birlikte olmamız.” Bunu duyunca bana gülümsedi ve ben gülümsemesine karşılık vereceğime arabanın içinde uyandım. Yanımdaki koltukta Uzi vardı, uykusunda dönüp duruyor, düşünde onu rahatsız eden herkese küfrediyordu. “Kes artık,” dedi muhtemelen fazla ileri giden birine, “bir kelime daha edersen ağzına sıçarım senin.” Ama adam devam etmiş olmalıydı, çünkü Uzi birden fırladı ve direksiyonu kaburgalarına yedi. Pencereleri açıp birer sigara yaktık.</p>

  <p class="normal">“Yarın kendimize şu üstü kapalı plastik şeylerden alalım bir tane, şu kamp malzemeleri satan dükkânlarda olur ya, Kızılderili şeyi,” dedi Uzi.</p>

  <p class="normal">“Çadır,” dedim. “Evet, çadır. Bu arabada son uyuyuşumuz.”</p>

  <p class="normal">Uzi sigarasından son bir duman alıp izmariti pencereden dışarı fırlattı “Fena bir tip değildi aslında bardaki Arap. Bira berbattı ama Nasır hayli zekiydi. Düşümde ne gördüm, biliyor musun?”</p>

  <p class="normal">“Evet,” dedim sigaramdan son bir duman alarak, “birinin ağzına sıçtığını.”</p>

  <p class="normal">12</p>

  <p class="normal"><span class="ideitalik">Çocuklar arabaya bir bebek alıp muhabbet koymaya çalışırlar</span></p>

  <p class="normal">Ertesi sabah bir otostopçu aldık, ki hayli tuhaftı aslında, çünkü kimse otostop yapmaz buralarda. Uzi uzaktan fark etti hatunu.</p>

  <p class="normal">“Hasiktir! Bakar mısın şu yavruya,” diye mırıldandı.</p>

  <p class="normal">“Bir Jülyet mi?” diye sordum gözlerim yarı kapalı.</p>

  <p class="normal">“Pırlanta gibi bir Jülyet!” dedi heyecanla. “Sana yemin ediyorum, Mordy, böyle bir pilici burada görüyor olmasak intihar ettiğine asla inanmazdım.”</p>

  <p class="normal">Abazan olduğunda sapıtmak gibi bir huyu var Uzi’nin, ama bu kez abartmıyordu. Buralarda pek rastlanmayan hayat dolu gözleri vardı kızın. Onu geçtikten sonra dikiz aynasından bakmaya devam ettim –uzun siyah saçlar ve otostopçuların kullandığı türden siyah bir sırt çantası– ve birden parmağıyla işaret ettiğini gördüm. Uzi de fark edip frene bastı. Arkamızdaki araba az kalsın bize bindirip beynimizi dağıtacaktı, fakat son anda sollayıp geçti. Uzi geri vitese taktı ve kızın yanına gelince durdu. “Atla, bacım,” dedi mümkün olduğunca <span class="ideitalik">cool</span> olmaya çalışarak. Olamamıştı ama.</p>

  <p class="normal">“Nereye gidiyorsunuz?” diye sordu kız kuşkuyla.</p>

  <p class="normal">“Batıya,” dedim.</p>

  <p class="normal">“Batının neresine?” diye sordu bu kez sırt çantasını arka koltuğa fırlatıp arabaya binerek. Omuz silktim.</p>

  <p class="normal">“Nereye gittiğinizden emin değil misiniz?”</p>

  <p class="normal">“Buralara yeni gelmiş olmalısın,” dedi Uzi gülerek.</p>

  <p class="normal">“Neden?” diye sordu kız biraz bozularak.</p>

  <p class="normal">“Çünkü burada kimsenin hiçbir şeyden emin olmadığını çoktan öğrenmiş olman gerekirdi. Emin olsaydık burada olmazdık zaten.”</p>

  <p class="normal">Lihi’ydi kızın adı, bize gerçekten de yeni geldiğini ve yöneticileri bulmak için sürekli otostop yaptığını söyledi.</p>

  <p class="normal">“Yöneticiler mi?!” diye güldü Uzi. “Ne sanıyorsun sen burayı, aklına estiğinde müdüriyete gidebileceğin lanet bir tatil köyü mü? Burası intihar etmeden önceki yerden çok farklı değil, biraz daha kötü sadece. Hayattayken hiç Tanrı’yı bulmaya kalkıştın mı?”</p>

  <p class="normal">“Hayır,” dedi Lihi bana sakız ikram ederek. “Ama aramak için bir nedenim de yoktu.”</p>

  <p class="normal">“Peki şimdi bir nedenin mi var?” diye güldü Uzi bir sakız alarak. “İntihar ettiğine pişman mısın yoksa? Çünkü durum buysa, sırt çantanla hazır dolanırken birilerinin sana vize vereceğini sanıyorsan...”</p>

  <p class="normal">“Baksana,” dedim, Uzi’nin daha fazla saldırganlaşmasına fırsat tanımadan, “otostop işareti yapmadan önce neden seni geçmemizi bekledin?”</p>

  <p class="normal">“Bilmem,” dedi Lihi omuz silkerek. “Sizinle yolculuk yapmak istediğimden emin değildim galiba. Sizi uzaktan gördüğümde bana biraz şey tipler gibi göründünüz...”</p>

  <p class="normal">“Tehlikeli mi?” diye önerdi Uzi.</p>

  <p class="normal">“Hayır,” dedi Lihi tuhaf bir gülümsemeyle, “Sinir.”</p>

  <p class="normal">13</p>

  <p class="normal"><span class="ideitalik">Mordy umudunu yitirmemeye, Uzi şikâyet etmeye,</span></p>

  <p class="normal"><span class="ideitalik">Lihi ise uzun kollu giymeye devam eder</span></p>

  <p class="normal">Lihi’yi yoldan alalı beş gün oldu. Uzi bozuk para zulalayıp bütün gün telefon kulübesi aramayı sürdürüyor. Ailesiyle en az bir saat konuşmadığı gün yok gibi ve Lihi’yle ona takıldığımızda öfkeleniyor. En azından sigorta konusunda söylenmeyi bıraktı, arabayı üçümüz dönüşümlü kullanabiliyoruz. Farlar bozuk olduğu için gece süremememize rağmen iyi yol alıyorduk. Etrafımızda binalar giderek seyreliyor, insan sayısı azalıyordu. Daha çok gökyüzü ve bahçeli küçük evler vardı, ama bahçelerdeki bütün bitki ve çiçekler solgun görünüyordu. Çadır çok iyi bir fikirmiş, yavaş yavaş alışıyoruz. Her gece Desiree ile kapıştığımız o aptal düşü görüyorum, ama her seferinde barışıyoruz ve uyandığımda Uzi bana onu hiçbir zaman bulamayacağımızı ama bunun önemi olmadığını, ben pes edinceye kadar bana eşlik etmeye devam edeceğini söylüyor. Lihi yanımızda olduğunda Uzi mutlaka Desiree’den söz açıyor. Lihi onu bulabileceğimi düşünüyor, ama Uzi onun fikrini pek önemsemiyor. Dün işemek için mola verdiğimizde Lihi bize katıldığından beri havanın iyice ağırlaştığından şikâyet etti. “İkimiz de onunla bir yere varamayacağız nasıl olsa,” dedi. “Yalnızken içimizden geldiği gibi konuşabiliyoruz en azından.”</p>

  <p class="normal">“Sen yine içinden geldiği gibi konuşmaya devam et,” dedim. “Engelleyen mi var?”</p>

  <p class="normal">“Haklısın aslında,” dedi, “ama ikimiz de ortalıkta bir bebek varken muhabbetin tadının kaçtığını biliyoruz. İşin samimiyeti kayboluyor, palavra atıyormuşsun hissine kapılıyorsun.”</p>

  <p class="normal">Arabaya döndüğümüzde direksiyona ben geçtim. Bu arada Lihi uzun kollu tişörtüyle arkada uyuyordu. Onu aldığımızdan beri bir kez olsun kısa kollu bir şey giydiğini görmedim. Uzi bileklerini kestiğine bahse gireceğini, ortaya Chevy’yi koyacağını söyledi, ama ikimiz de ona nasıl ve neden intihar ettiğini sormaya cesaret edemiyoruz. Çok da önemli değil aslında. Uyurken çok sevimli ve huzurlu görünüyor. Yöneticileri bulma isteği dışında -ki bence saçmalığın daniskası- çok hoş bir tip. Uzi istediği kadar şikâyet etsin, bana kalırsa ondan hoşlanıyor. Belki de bu yüzden mesele çıkarıyor, ben anlamayayım diye. Doğrusunu söylemek gerekirse, bazen ben de aynı şeyi düşünüyorum. Desiree’yi bulamazsam Lihi’nin bana biraz âşık olacağını umuyor, ama hemen silkiniyorum. Ayrıca, Desiree’nin yakında olduğuna dair bir his var içimde. Uzi zırvaladığımı, Desiree’nin muhtemelen öbür tarafta olduğunu ve her nerede olursa olsun şimdiye kadar birini bulmuş olacağını söylüyor, kendini kamışından asmış bir zenci muhtemelen. Ama ben neredeyse kokusunu alıyor, onu bulacağımı hissediyorum. En iyi arkadaşım karamsar diye ben de karamsar olmak zorunda değilim.</p>

  <p class="normal">14</p>

  <p class="normal"><span class="ideitalik">Bir mucizeyle başlar ve ölümcül bir kazanın</span></p>

  <p class="normal"><span class="ideitalik">ucuz atlatılmasıyla son bulur</span></p>

  <p class="normal">O akşam, mola verecek bir yer ararken, çok tuhaf bir şey oldu. Lihi direksiyondaydı, bir kamyon birden bizi sollamaya kalktı. Kamyon şoförü klaksona asılıp ödümüzü patlattı. Lihi kamyona yol verebilmek için yoldan çıkmak zorunda kaldı, sonra sinyal verip tekrar yola girerken birden farlar yandı. Arkada oturan Uzi delirdi. “Sen i-na-nıl-maz-sın! Sen bir dâhisin!” dedi ve öpmek için Lihi’ye arkadan öyle bir sarıldı ki Lihi az kalsın direksiyon hâkimiyetini kaybediyordu. “Sen motorlu taşıtların Florence Nightingale’isin. Boş ver Nightingale’i. Marie Curie’sin sen. Golda Meir’sin.”</p>

  <p class="normal">“Sakin ol, tanrı aşkına,” dedi Lihi gülerek. “Alt tarafı far.”</p>

  <p class="normal">“Alt tarafı far mı?” Lihi’ye ona acırmış gibi baktı Uzi. “Tanrım, ne kadar safsın. Saflığın mı ağır basıyor, yoksa dehan mı, bilemiyorum. Bu külüstürün kaputunun altına kaç tamirci girdi, biliyor musun? Tamircileri boş ver. Atom mühendisleri, ağır makine şifacıları, Mack dizel motorunu gözleri kapalı olarak yirmi saniyede söküp monte eden insanlar bile tamir edemedi bu farları şimdiye kadar, ta ki sen gelinceye kadar.” Lihi’nin boynuna masaj yapıyordu. “Dâhi meleğim benim.” Uzi’nin heyecanı aslında yatışmış, fakat fırsatı değerlendirip Lihi’ye sulanmaya çalışıyormuş gibi geldi bana.</p>

  <p class="normal">“Bunun ne anlama geldiğini biliyorsun, değil mi?” dedim. “Artık geceleri de yol alabileceğiz.”</p>

  <p class="normal">“Hem de nasıl!” dedi Uzi. “Ve bu gece acı verici güzellikteki bu farlarla yapacağımız ilk şey gidip kafayı çekebileceğimiz bir yer bulmak olacak.”</p>

  <p class="normal">Bir bar arayışıyla yola devam ettik. Kasabadan çıktıktan sonra ortalık iyice tenhalaştı. Yarım saatte bir hamburgerci ya da pizzacı tabelasına rastlıyordunuz.</p>

  <p class="normal">Dört saat sonra Uzi’nin sabrı tükendi, kutlamak için dondurma ve donmuş yoğurt satan bir yerde mola verdik. Uzi alkole en yakın ne sattıklarını sordu, tezgâhtar kız vişne likörlü dondurma dedi.</p>

  <p class="normal">“Hey, Sandra,” dedi Uzi kızın önlüğündeki karttan adını okuyarak, “zom olmak için kaç tane yemek lazım sence?” Kızın adının altında dondurmacının logosu vardı – üç tekerlekli bir bisikletin üzerinde palyaço şapkası giymiş bir fok. Logonun altında da sloganları yazıyordu: ‘Düşük ücret, yüksek lezzet.’</p>

  <p class="normal">“Bilmiyorum,” dedi Sandra omuz silkerek.</p>

  <p class="normal">“Beş kilo ver o zaman bize,” dedi Uzi. “İşi sağlama alalım.”</p>

  <p class="normal">Sandra işini biliyordu, beş kilo dondurmayı göz açıp kapayıncaya kadar koydu kaba. Yorgun görünüyordu, fakat gözleri hep açıktı, sürekli şaşkınlık içindeymiş gibi. İntihar etmek için hangi yolu seçmişse aniden gerçekleştiği kesindi. Arabaya dönerken Lihi işçilerin hatırlamak zorunda oldukları hususları listeleyen afişin önünde durdu: Müşteriye kibar davran. Banyoyu kullandıktan sonra ellerini yıka. Bu tür şeyler. Kamikaze’de de buna benzer bir afiş vardı, banyonun hemen yanında ve ben sıçtıktan sonra bir kere bile ellerimi yıkamadım. Nedeni yoktu – bana ne yapacağımın söylenmesinden hoşlanmadığım için belki.</p>

  <p class="normal">Dondurmanın bir kısmını yedikten sonra, “Bu tür yerler bana kasvet verir,” dedi Lihi arabada. “Hep beklenmedik bir şey olacağını umarak girerim içeri. Küçük bir şey de olabilir. Tezgâhtarlardan birinin ad kartını ters takması ya da şapka giymeyi unutması ya da ‘Kendinizi yakmayın, buranın yemekleri berbattır,’ demesi gibi. Hiçbir zaman gerçekleşmez ama. Ne demek istediğimi anlıyor musunuz?”</p>

  <p class="normal">“Doğrusunu istersen,” dedi Uzi dondurma kabını Lihi’nin elinden alarak, “hayır. Arabayı benim sürmemi ister misin?”</p>

  <p class="normal">Direksiyona geçmek için can atıyordu besbelli, yeni farlar filan. Bir kilometre kadar sonra geçti direksiyona, sağa keskin bir viraj vardı ve virajı döner dönmez yolun ortasına yatmış uyuyan, uzun boylu, zayıf ve gözlüklü bir tip çıktı karşımıza. Uzi direksiyonu kırıp ağaçlardan birine tosladıktan sonra bile horlamaya devam etti. Arabadan indik. Kimseye bir şey olmamıştı neyse ki, Chevy berbat durumdaydı ama.</p>

  <p class="normal">“Hey, sen,” diye bağırdı Uzi adama doğru koşup onu sarsarak. “Aklını mı kaçırdın yoksa?”</p>

  <p class="normal">“Bilmukabele,” dedi adam. Bir anda uyanıp ayağa fırlamıştı. Elini Uzi’ye uzattı. “Adım Rafael. Rafael Kneller. Ama siz bana kısaca Rafi diyebilirsiniz.” Uzi’nin elini sıkmadığını fark edince gözlerini kısıp, “Nedir bu koku?” diye sordu. “Dondurmaya benziyor.” Sonra, yanıt beklemeden, “Buralarda bir köpeğe rastlamadınız, değil mi?” diye sordu.</p>

  <p class="normal">15</p>

  <p class="normal"><span class="ideitalik">Kneller büyük bir konukseverlik, biraz da paranoya sergiler ve evinin aslında neden bir kamp yeri olmadığını izah eder</span></p>

  <p class="normal">Uzi biraz sakinleştikten sonra arabayı kontrol ettik ve hurdahaş olduğunu gördük. Kneller çok üzüldü, çünkü onun suçuydu. Evine gelip onda kalmamızı önerdi. Yol boyunca susmak bilmedi, attığı her adımda vücudu sanki bir sürü farklı yöne gitmek istiyor ve ne tarafa gideceğine bir türlü karar veremiyormuş gibi bir izlenim uyandırıyordu. Bu Kneller’in kafayı yemiş olduğu kesindi, ama zararsız birine benziyordu. Taze ve masum bir kokusu vardı, bebek poposu gibi. Öyle birini intihar ederken düşünemiyorum.</p>

  <p class="normal">“Bu saatlerde dışarıda olmam genellikle, ama köpeğim Freddie’yi arıyordum. Kayboldu. Siz gördünüz mü onu? Buranın huzuru ve sessizliğiyle içim geçmiş. Neyse, ne beklenir ki? Ormanda herkes kafasını dinlemeye çalışır, ne demek istediğimi anlıyor musunuz? Temiz hava filan,” diye izah etti Kneller kollarını sık sık sağa sola sallayarak.</p>

  <p class="normal">“İyi de neden o şekilde? Neden lanet olası yolun ortasında? Yani bu tam bir sorumsuzluk örneği bana sorarsan,” dedi Uzi.</p>

  <p class="normal">“Eğlencelik uyuşturucuların dozunu kaçırmışım,” diye göz kırptı bize Kneller, sonra Uzi’nin kafasının bozuk olduğunu fark edip, “metaforik olarak konuşuyorum,” diye ekledi, “yoksa kimse uyuşturucu kullanmaz buralarda.”</p>

  <p class="normal">Kneller’in evi aynı yuvadayken çizdiğimiz aptal evlere benziyordu; kırmızı bir çatı ve baca, bahçede yeşil bir ağaç, pencerelerde sarımsı bir ışık. Kapının üzerinde kocaman bir KİRALIK tabelası vardı, onun üstünde de mavi boyayla KNELLER’İN MUTLU KAMPI yazıyordu. Kneller evin aslında artık kiralık olmadığını, bir zamanlar kiralık olduğunu ve kendisinin kiraladığını söyledi, kamp filan da işletmiyordu. Arkadaşlarından birinin yaptığı, pek de gülünç olmayan bir şakaydı sadece. Bu arkadaşı uzun süredir onunla birlikte yaşıyordu ve eve gelip kalan insanların çokluğunu gördükten sonra bu yazının yerinde olacağını düşünmüştü.</p>

  <p class="normal">“Hele şu dondurmayı bir görsünler,” diye gülümsedi Kneller, Lihi’nin elindeki kabı işaret ederek, “sapıtacaklar.”</p>

  <p class="normal">16</p>

  <p class="normal"><span class="ideitalik">Lihi küçük bir mucize gerçekleştirir ve Uzi bir Eskimo’ya aşık olur</span></p>

  <p class="normal">Neredeyse bir ay oldu buraya geleli. Kneller kendini yavaş yavaş köpeği Freddie’nin geri gelmeyeceği fikrine alıştırıyor, Uzi’nin çağırdığı çekicinin de geleceği yok gibi. İlk hafta boyunca Uzi sürekli bir yerlere telefon edip dönmenin bir yolunu bulmaya çalışarak delirtti herkesi, ama sonra Eskimo bir hatunla tanıştı. Kız son derece sevimli ve Uzi’nin kişiliğinin ayırdına varamayacak kadar uzaktan geliyor. Onu tanıdıktan sonra Uzi buradan gitme ısrarından vazgeçti, her gün annesiyle babasını aramaya devam etmekle birlikte artık onlara daha çok Eskimo sevgilisinden bahsediyor. Önceleri benim de canımı sıktı burası, dünyanın her yerinden gelen ve intihar ettikten sonra buranın aslında tuhaf bir yer olduğunu keşfeden bir sürü amigo kılıklı tip var. United Colors of Benetton ile İsviçreli Robinson ailesi arasında bir yer. Ama buradaki insanlar gerçekten çok iyi. Hafif sersemlemiş bir halleri var gerçi, yine de içlerinde kalan son kıvılcımı en iyi şekilde değerlendirmeye çalışıyorlar. Sonra Kneller var, her yerde, kollarını bir orkestra şefi gibi sallayarak. Lihi’ye lisedeyken fizik kitabımızda yer alan tipten bahsettim, Bay Sihir’di adı, kitapta ona dair bir soru yer alıyordu. Bir deneyde damdan düşüyor ve düşüşün ne kadar sürdüğünü saptamak için kronometre kullanıyordu. Kitapta tipi tarif edilmemişti, ama ben hep Kneller gibi birini tasavvur etmiştim. Yaptığı işin gerçekten içinde, ama aynı zamanda çok da uzakta biri. Lihi bana deneyin nasıl sonuçlandığını sordu, ona hatırlamadığımı söyledim. Bay Sihir sonunda kurtulmuştu mutlaka, çocuklar için yazılmış bir fizik kitabından söz ediyorum. Lihi bana bu doğruysa o tipin mutlaka Kneller olması gerektiğini söyledi, çünkü onu damdan atlarken kolaylıkla tahayyül edebiliyor, fakat yere çarptığını düşünemiyordu. Ertesi sabah Kneller’e yardım etmek için onunla bahçeye çıktık. O bahçede ottan başka bir şey yetiştirememişti şimdiye kadar. Bir süre çalıştıktan sonra Lihi su içmek için musluğu açtı ve musluktan su yerine gazoz aktı. Lihi’yle acayip heyecanlandık, ama Kneller etkilenmedi.</p>

  <p class="normal">“Takmayın kafanıza,” dedi kayıtsızca, “buralarda çok olur böyle şeyler.”</p>

  <p class="normal">“Ne olur?”</p>

  <p class="normal">“Böyle şeyler,” dedi toprağı çapalamaya devam ederek.</p>

  <p class="normal">“Mucizeler mi?” diye sordum. “Çünkü Rafi, Lihi suyu şaraba çevirmedi gerçi, ama bu da bir hayli yakın.”</p>

  <p class="normal">“Yeterince yakın değil,” dedi Kneller. “Adını koymak mı istiyorsun? Mucize de, ama anlamlı bir mucize değil. Bu tür mucizeler fazla önemsenmez buralarda. Fark etmeniz bile tuhaf, çoğu insan fark etmez.”</p>

  <p class="normal">Lihi ve ben anlamamıştık ne demek istediğini. Kneller oranın özelliklerinden birinin insanların taşı bitkiye çevirmek ya da hayvanların renklerini değiştirmek, hatta havada biraz durmak gibi inanılması güç şeyleri yapabilmeleri olduğunu söyledi. Ancak bu tür şeyler bir anlam taşımadığı ve bir amaç gütmediği sürece mümkün olabiliyordu. Bunu son derece şaşırtıcı bulduğumu, bu iş bu kadar kolaysa bir gösteri tertiplemenin iyi bir fikir olacağını söyledim, bir tür sihir gösterisi.</p>

  <p class="normal">“Ben de sana bunu anlatmaya çalışıyorum,” dedi Kneller toprağı çapalamayı sürdürerek. “Mümkün değil, çünkü birileri izlemek için özellikle gelmişse gerçekleşmez. Bu küçük mucizeler ancak bir amaç güdülmüyorsa gerçekleşirler. Diyelim ki birden kendini suyun üzerinde yürürken buldun, ki arada sırada olur, ama seni karşı kıyıda hiçbir şey beklemiyorsa ya da ortalıkta seni görüp şaşkınlıktan havaya sıçrayacak birileri yoksa.” Lihi onunla tanıştığımız gece arabanın farlarıyla başımıza geleni anlattı. Kneller bunun mükemmel bir örnek olduğunu söyledi.</p>

  <p class="normal">“Arabanın farlarının yanması hayli anlamlı bana kalırsa,” dedim.</p>

  <p class="normal">“Nereye gittiğine bağlı,” dedi Kneller gülümseyerek. “Beş dakika sonra ağaca bindireceksen pek değil.”</p>

  <p class="normal">17</p>

  <p class="normal"><span class="ideitalik">Lihi, Mordy’ye sırrını açar ve Uzi palavra olduğunu iddia eder</span></p>

  <p class="normal">Kneller’le o konuşmayı yaptıktan sonra mucizelere daha çok dikkat eder oldum. Dün Lihi’yle yürüyüşe çıktık, ayakkabısının bağcığını bağlamak için bir saniye durdu. Birden, durup dururken, ayağını koyduğu taş göğe doğru düşmeye başladı ve gözden kayboldu, nedensiz. Ondan önceki gün de Uzi bilardo toplarını üçgene dizerken toplardan biri birden yumurtaya dönüştü. Doğrusu, ölüyorum ilk mucizemi gerçekleştirmek için, ne olduğu umurumda değil, yeter ki gerçekleşsin. Kneller çok arzulayınca anlam yüklediğim için gerçekleşmeyeceğini söylüyor. Haklı belki, ama bu açıklamada biraz uçuk ve karmaşık bir şey var.</p>

  <p class="normal">Kneller açıklamanın ona ait olmadığını söylüyor. Nedeni mekânın anlamsızlığı olsa gerek. Bir gün intihar etmeye karar veriyordun, sonra birden kendini yara izleri ve ipotekle burada buluyordun. Hem neden sadece intihar edenlere özgü olsun ki? Neden normal ölüler için de geçerli olmasın? Anlamı yok bir şekilde. Ya kabullen ya da reddet, ne demek istediğimi anlıyor musunuz? Her şey dört dörtlük olmasa da, çok daha kötü olabilirdi. Uzi bütün zamanını yeni sevgilisiyle geçiriyor. Buraya hayli yakın bir nehir var, kız ona kano kullanmayı ve balık tutmayı öğretiyor, ki hayli tuhaf, çünkü ben şahsen henüz herhangi bir hayvana rastlamadım burada, Kneller’in köpeğini saymazsak. O köpeğin varlığından da hiç emin değilim gerçi. Uzi’nin sevgilisine öğretebileceği bir marifeti yok, ama kendini aptal gibi hissetmek istemediği için gelmiş geçmiş en büyük futbol yıldızlarının adlarını ve Arapça küfretmeyi öğretiyor. Bana gelince, zamanımın çoğunu Lihi’yle geçiriyorum. Kneller’in kilerinde birkaç bisiklet var, sık sık bisikletle gezintiye çıkıyoruz. Lihi nasıl öldüğünü anlattı bana. Canına kıymamış aslında. Aşırı dozdan ölmüş. Biri onu eroin çakmaya ikna etmiş. İkisi için de ilkmiş, becerememişler muhtemelen. Bu yüzden buraya bir yanlışlık sonucunda geldiğini, yöneticileri bulabilirse onu buradan hemen nakledeceklerini düşünüyor. Doğrusunu söylemek gerekirse bir yönetici falan bulabileceğini hiç sanmıyorum, ama en iyisi bunu ona söylememek. Lihi bundan kimseye söz etmememi istedi ama ben Uzi’ye anlattım. Uzi palavra sıktığını, kimsenin buraya yanlışlıkla gelemeyeceğini söyledi. Ona Kneller’in buranın tamamen anlamsız bir yer olduğunu söylediğini aktardım. Hem, bilardo topu aniden yumurtaya dönüşebiliyorsa Lihi de buraya yanlışlıkla gönderilmiş olamaz mıydı?</p>

  <p class="normal">“Bu bana neyi hatırlatıyor, biliyor musun?” diye homurdandı Uzi elindeki peynirli tosttan kocaman bir parça ısırarak. “Hani filmlerde esas çocuğu hapse tıkarlar ve içerideki tiplerin hepsi aslında suçsuz olduklarını, oraya bir yanlışlık sonucunda düştüklerini söylerler ve adamların yüzüne baktığında aslında suçlu olduklarını anlarsın ya, bu da öyle bir şey. Lihi için çıldırdığımı biliyorsun, ama nedir bu aşırı doz hikâyesi? Tel Aviv’de eroin iğnesi yapan birini tanıdın mı hiç? Tetanoz iğnesi olmaları gerektiğinde korkudan üstlerine sıçarlar be. İğneyi görür görmez bayılırlar.”</p>

  <p class="normal">“Eroinman filan değilmiş,” dedim, “ilk denemesiymiş.”</p>

  <p class="normal">“İlk mi?” dedi Uzi kahvesinden bir yudum alarak. “İnan bana, Mordy, kimse bir şeyin ilkinden ölmez, ölmeyi çok istemediği sürece tabii ki.”</p>

  <p class="normal">18</p>

  <p class="normal"><span class="ideitalik">Mordy düşünde kendini sonu kötü biten bir cezaevi filminde görür, nedeni de sağlam bir kişiliğe sahip olmamasıdır</span></p>

  <p class="normal">O gece düşümde Uzi ve Lihi’yle birlikte cezaevinden kaçmaya çalıştığımızı gördüm. Hücreden çıkmak kolay oldu, ama avluya çıktığımızda sirenler çalmaya başladı, spotlar yandı. Duvarın öte yanında bizi bir minibüs bekliyordu, Uzi ile Lihi’nin duvara tırmanmalarına yardım ettim. Fakat tırmanma sırası bana geldiğinde bana yardım edecek kimse kalmamıştı. Sonra Kneller’i gördüm, bana ondan yardım isteme fırsatı tanımadan havalandığı gibi duvarın öte yanına uçtu. Herkes duvarın öte yanında beni bekliyordu, minibüsü kullanan Desiree dahil. Sirenleri ve köpeklerin havlamalarını duyuyordum, cezaevi filmlerinde kopan bütün o yaygarayı. Giderek yaklaşıyorlardı. Uzi duvarın öte yanından bağırıyordu: “Allah belanı versin, Morty, neyin var senin? Uç biraz.” Kneller bana nispet yapar gibi minibüsün bir tarafından diğerine sıçrıyor, havada perendeler, ters saltolar filan atıyordu. Ben yapmayı deneyince olmuyordu. Sonra hepsi minibüse binip uzaklaştılar, ya da Uzi’nin ailesi geldi. Doğrusunu söylemek gerekirse, daha sonra neler olduğunu hatırlamıyorum.</p>

  <p class="normal">“Bu düşün sana ne anlatmaya çalıştığını biliyorsun, değil mi?” dedi Uzi. “Kafası karışık saf herifin teki olduğunu. Kişiliğinin oturmadığını. Safsın çünkü sana laf arasında “cezaevi” dedim diye hemen gidip düşünü görüyorsun. Kafan karışık, çünkü düş öyle diyor.”</p>

  <p class="normal">Uzi’yle nehir kenarında oturmuş sevgilisinin öğrettiği bir numaradan yararlanarak çamaşır ipiyle balık tutmaya çalışıyoruz. İki saat filan oldu, henüz bir şey yok. Kahrolası bir ayakkabı bile, Uzi’nin canını asıl sıkan da bu.</p>

  <p class="normal">“Bir düşün. Düşte herkes duvarın öte yanına geçiyor çünkü varoluşlarını ciddiye almıyorlar. Ama sen, kafan sürekli kendinle meşgul olduğu için duvarı aşamıyorsun. Bu düş dosyası çoktan kapanmıştır. Eğitimsel neredeyse, bana sorarsan.” Hava soğumaya başlıyor ve Uzi’nin bu balık tutma saçmalığından ne zaman vazgeçeceğini merak ediyorum, çünkü doğrusunu isterseniz, ben sıkılalı çok oldu, ayrıca burada balık falan olmadığı aşikâr.</p>

  <p class="normal">“Bir şey daha söyleyeceğim sana,” diye devam ediyor Uzi. “Sorun sadece düşün kendisi değil. Onu hatırlayıp üzerinde kafa patlatman. İnsanlar ne düşler görüyorlar, ama onları dert etmiyorlar. Ben de düş görüyorum, biliyor musun, ama seni onları dinlemeye zorlamıyorum. Bu yüzden de daha mutluyum.”</p>

  <p class="normal">Sonra, bir şeyleri kanıtlamak istermiş gibi, çamaşır ipini çekiyor ve ucunda bir balık var. Küçük ve çirkin, ama Uzi’nin şişkin egosunu biraz daha şişirmeye yetecek kadar büyük.</p>

  <p class="normal">“Bir kere olsun dinle şu kardeşini. Aptal düşleri ve saçma sapan mucizeleri unut. Aklını başına toplamanın zamanı geldi. Lihi’yle bir birliktelik düşün. Neden olmasın? Güzel kız. Biraz uçuk belki, ama gerçekten hoş, hem sana acayip kesik, ondan eminim. Şu kadarını söyleyeyim, o hiçbir zaman Tanrı’yı bulup şikâyet dilekçesi veremeyecek, sen de o zengin, ölü kancığını hiçbir zaman bulamayacaksın. İkiniz de sonsuza dek buradasınız, iyi vakit geçirmeye bakın.”</p>

  <p class="normal">Çirkin balık Uzi’nin oltasının ucunda kıvranıp duruyordu. Birden başka bir şeye dönüştü, kırmızı ve daha büyük bir şeye, ama aynı çirkinlikte. Uzi balığı yere koydu, çırpınmasını engellemek için bir taş alıp başını ezdi. Bir Eskimo numarası daha. Uzi balıktaki değişimi fark etmemişti bile. Doğrusunu söylemek gerekirse, haklı galiba. Gerçekten de önemi yok belki. Ama Desiree’ye gelince, oralarda bir yerde olduğundan eminim. Birden arkama dönecek ve onu görecekmişim gibi bir duygu var içimde.</p>

  <p class="normal">“Söylesene,” dedi Uzi eve yürürken, “bu Kneller, ne ayak? Neden hep bu kadar ateşli, herkese sarılıp duruyor? Gay olmasın?</p>

  <p class="normal">19</p>

  <p class="normal"><span class="ideitalik">Kneller’in doğum günü kutlanır ve</span></p>

  <p class="normal"><span class="ideitalik">Mordy ile Lihi yola çıkmaya karar verir</span></p>

  <p class="normal">Gelenlerin haddi hesabı yok, çünkü Kneller’in doğum günü çılgınca kutlanacak ve herkes havaya girmiş durumda – kekler pişiriliyor, ona verilecek tuhaf hediyeler düşünülüyor. Çoğu o kadar beceriksiz ki nasıl soluk aldıklarına şaşıyor insan. Lihi bütün bu yaratıcılık çılgınlığı esnasında biri yaralanmazsa kendimizi şanslı addetmemiz gerektiğini söylüyor. Şimdilik iki kişi kendini kesti ve bir başka tip Kneller’e çanta dikmeye kalkıştığı için bütün parmakları kanıyor. Sonra bir Hollandalı astronot adayı var. Dün bir kelebek ağı kapıp Kneller’e yeni bir köpek yakalamak için ormana gideceğini söyledi. Henüz haber alamadık. Kneller bok çukurunda bir domuz kadar mutlu. Akşam açık büfe sofrasını hazırlarken ona kaç yaşına bastığını sordum ve kekelemeye başladı, çünkü birden hatırlayamadığını fark etti. Yemek ve hediye faslından sonra CD’lerden biraz müzik çaldılar, hatta dans edildi, kahrolası bir mezuniyet balosundaymışız gibi. Lihi’yle slow dans bile ettik. Sabahın dördüne doğru biri Kneller’in bir zamanlar keman çaldığını ve kemanının kilerde bir yerde durduğunu hatırladı. Kneller önce çalmak istemedi, ama sonra razı oldu ve “Knockin’ on Heaven’s Door”u çaldı. Doğrusunu söylemek gerekirse, müzikten hiç anlamam, ama hayatımda böyle çalan birini duymadım. Arada sırada yanlış notaya basmıyor filan değildi. Basıyordu. Ama kemanın tınısından çaldığını gerçekten hissettiğini anlıyordun. Sadece ben değil, herkes öylece durup tek kelime etmeden dinledi, ölmüş biri için yapılan saygı duruşunu anımsattı bana. Mutluluk düşmanı Uzi bile tek kelime etmeden dinledi, gözleri yaşardı hatta. Daha sonra alerjisi olduğunu söyledi bana, yalan söylediği çok belliydi ama. Kneller çalmayı bitirdikten sonra kimsenin içinden bir şey yapmak gelmedi. Çoğu kafayı vurup uyudu, ben ve Lihi temizliğe yardım ettik. Mutfakta bana intihar etmeden önceki hayatımı hâlâ özleyip özlemediğimi sordu. Doğrusunu, dönmeye can atmadığımı söyledim ona. Desiree dışında fazla bir şey hatırlamıyordum, o da burada olduğuna göre özlediğim bir şey yoktu. “Belki kendimi özlüyorum biraz,” dedim. “İntihar etmeden önceki hâlimi. Bunu şu anda uyduruyor olabilirim, ama kendimi daha şey hatırlıyorum... bilmiyorum. Onu bile anımsayamıyorum artık.” Lihi her şeyi özlediğini söyledi, nefret ettiği şeyleri bile, bu yüzden de bir an önce yola çıkmalıydı, çünkü ona yardım edebilecek birini bulmanın tek yolu aramaktı. Haklı olduğunu söyledim, Desiree’yi bulmak istiyorsam ben de çantamı yapıp yola çıkmalıydım. Bulaşıkları kurulayıp dizdik, ama ikimiz de geceyi henüz bitirmek istemiyorduk. Kneller salonda yere oturmuş hediyeleriyle oynuyordu çocuk gibi. Birden Jan girdi içeri, heyecan içindeydi, elinde o aptal kelebek ağı vardı. Mesih Kral’ın ormanın öte yanında yaşadığını ve Kneller’in köpeğini rehin tuttuğunu söyledi.</p>

  <p class="normal">20</p>

  <p class="normal"><span class="ideitalik">Freddie biraz döner götürür ve takma ad kullanır</span></p>

  <p class="normal">Jan bize baktı, soluk soluğa kalmış, yüzü heyecandan kızarmıştı. Onu salona oturtup bir bardak su verdik. Bize Kneller’e yeni bir köpek aramak için ormana girdiğini, ormanın öte yanında havuzlu, büyük bir malikâne gördüğünü anlattı. Malikânedeki insanlara telefonlarını kullanıp kullanamayacağını sormuştu, çünkü Kneller’i arayıp onu oradan alması için birini göndermesini isteyecekti, ancak malikânede telefon yoktu, sadece müzik ve gürültü. Herkes atkuyruklu ve bronz tenliydi, tokyo giymiş bir kızın dışında Avustralyalıya benziyorlardı. Jan’a gayet sıcak davranmış, ona bir sürü yiyecek ikram edip malikânenin Mesih Kral’a ait olduğunu söylemişlerdi, orada gördüğü insanlar onun müritleriydi. Kesintisiz ve sesini sonuna kadar açarak sadece tekno müzik dinlemelerinin nedeni Mesih Kral’ın teknodan başka müzik dinlememesiydi. Mesih Kral’ın bir diğer adı Joshua’ydı, ama herkes ona kısaca J diyordu, çünkü bir keresinde oradaki bebeklerden biri ona öyle hitap etmiş ve üzerine yapışmıştı. Aslında Galile’de allahın unuttuğu küçük bir kasabadan geliyordu ve ezelden beri oradaydı ve bir hafta zarfında önemli bir mucize gerçekleştirecekti. Tasarlanmış bir mucize, tesadüfî değil. Nasıl bir şey olacağını tam olarak bilmiyorlardı ama büyük ve çok önemli bir mucize olacağı kesindi, Jan da kalıp tanık olabilirdi. Jan yavaş yavaş müziğe alışmış, mekânın havasına girmeye başlamıştı. Bunun nedeni kısmen gerçekleşecek olan mucize, ama daha çok ortalıkta üryan dolanan bebeklerdi. Jan’ı intihar etmeden önce Yeni Zelanda’nın Wellington kentinde bir Hard Rock Café işleten çok hoş bir sörfçüyle birlikte malikânenin odalarından birine yerleştirmişlerdi. O gece herkes havuza çıplak girmişti, ama Jan utandığı için havuzun kenarında öylece durmuştu. Sonra, birden, Kneller’in köpeği Freddie’yi görmüştü, plastik bir çanağın içinden döner yiyordu. Jan, Freddie’nin iyi bir arkadaşının köpeği olduğunu ve birkaç hafta önce kaybolduğunu izah etmiş ve herkesin kafası karışmıştı, çünkü Mesih Kral köpeği benimsemiş, çok akıllı olduğunu ve ona konuşmayı öğrettiğini söylemişti. Jan köpeğin anlamını bilmemekle birlikte birkaç sözcük konuşabildiğini biliyordu, onların da anlamını bilmiyordu zaten. Ama birkaç kelime konuşabilmek dışında köpeğin son derece aptal olduğunu da biliyordu, fakat Mesih Kral’ı küçük düşürmek istemediği için bir şey dememişti.</p>

  <p class="normal">Mesih Kral J, boylu poslu, mavi gözlü, uzun saçlı, sarışın bir tipti ve sevgilisi, hafif yana eğik olmakla birlikte, çok güzeldi. İkisi de Jan’ı sabırla dinlemişlerdi. Sonunda J köpek kaybolmuşsa onu elbette iade edeceğini ve bunu anlamanın basit bir yolu olduğunu söylemişti. Jan’a köpeğin adını sormuş, Jan adının Freddie olduğunu söylemişti. Sonra J yemeğini yeni bitiren Freddie’yi çağırıp ona adını sormuştu ve aptal köpek kuyruğunu sallayıp, “Saddam,” demişti, ki yavruyken acemi eğitiminin ortasında kafasına bir mermi sıkarak intihar ettikten sonra bir süre Kneller’in kampında takılan bir bahriyeliden öğrendiği bir numaraydı. Jan izah etmeye çalışmıştı, ama J köpeğin o köpek olmadığından emindi. Bu arada Freddie gitmek istemediğine dair bazı işaretler veriyordu, çünkü Kneller’in onu hiçbir zaman dönerle beslemeyeceğini biliyordu. Jan yapılacak en iyi şeyin bir an önce geri dönüp bize her şeyi anlatmak olduğuna karar vermişti.</p>

  <p class="normal">“Mesih Kral! Anlamlı mucizeler! Trans!” Kneller’in tepesi atmıştı. “Bir sürü palavra bana sorarsan. Beni şaşırtmayan tek şey Freddie’nin geri gelmek istememesi. Nankör olduğunu hep söylemişimdir.”</p>

  <p class="normal">21</p>

  <p class="normal"><span class="ideitalik">Mordy ile Lihi Mesih Kral’ı bulmak için yola çıkar ve</span></p>

  <p class="normal"><span class="ideitalik">yanlışlıkla denizi bulurlar</span></p>

  <p class="normal">Ertesi sabah yedide, konukların çoğu halının üzerinde üst üste uyurken, Kneller sırt çantasını yapıp salonun ortasında durdu ve bir dakika daha bekleyemeyeceğini söyledi. Bir an önce Freddie’yi görmesi gerekiyordu. Lihi ve ben ona katılmayı önerdik. Lihi de Mesih Kral hikâyesine pek inanmamıştı, yine de adama yöneticileri nerede bulabileceğini sormakla bir şey yitirmeyeceğini düşünüyordu. Ben de orası Jan’ın anlattığı kadar kalabalıksa belki Desiree’yi bulurum diye düşündüm. Ayrıca, hem Kneller hem de Jan o kadar koordinasyon özürlüydüler ki birilerinin onlara göz kulak olmasında yarar vardı. Kneller bir arkadaşına ait olan otobüsü kullanmamızı önerdi, ama Jan oraya sadece yayan gitmeyi bildiğini söyledi. Bu yüzden de onun peşinden ormanda on saat kadar yürümek zorunda kaldık, hava kararmaya başlayıncaya kadar. O zaman kaybolduğunu itiraf etmek zorunda kaldı. Kneller bunun iyi bir işaret olduğunu söyledi, çünkü Jan ilk seferinde de kaybolmuştu. Bunu kutlamak için bongunu çıkardı ve Jan’la birlikte dört duman çektiler, bir duman daha çekemeyecek hale gelinceye kadar. Lihi ve ben ateş yakmak için çalı çırpı toplamaya karar verdik. Bebek gibi uyuyan Kneller’den aldığımız çakmaktan başka bir şey yoktu yanımızda. Ondan ve yanında horlayan Jan’dan uzaklaşır uzaklaşmaz farklı sesler geldi kulağımıza, uzaktan, bir şey kırılıyormuş gibi, ama aynı zamanda sakinleştirici. Lihi denizin sesini çağrıştırdığını söyledi. O yöne doğru yürüdük ve gerçekten de, yüz metre kadar sonra, kumsala vardık. Kampta kimsenin, hatta Kneller’in bile denize yakın olduğumuzdan söz etmemesi hayli tuhaftı. Onlar da bilmiyor olabilirler miydi? Bir tek biz mi biliyorduk? Ayakkabılarımızı çıkarıp kumsalda çıplak ayak dolaşmaya başladık. İntihar etmeden önce çok giderdim kumsala, her gün neredeyse. Bunu düşündüğümde Lihi’nin bir gece önce intihar etmeden önceki hayatımı özleyip özlemediğimi sorduğunda neyi kastettiğini daha iyi anladım. Lihi’ye buraya Tahtalıköy diyen Uzi’nin babasından ve buradaki insanların hiçbir şeyi arzulamadıklarından söz ettim. Onlarla birlikteyken yarı ölü olduğun halde her şey yolundaymış gibi hissediyordun. Lihi güldü ve tanıdığı bütün insanların, ölmeden öncekiler dahil, zaten yarı ya da bütünüyle ölü olduklarını söyledi, o yüzden iyi durumda sayılırdım. Ve dokundu bana bunu söylerken, kazayla dokunurmuş gibi, kaza değildi ama.</p>

  <p class="normal">Ben her zaman bir gün Desiree’yi aldatırsam bunu çok güzel bir kızla yapmayı ummuştum, çünkü o zaman, pişman olduğumda, kendime kızın kimsenin reddedemeyeceği kadar güzel olduğunu söyleyebilirdim. Doğuyu söylemek gerekirse, Lihi de öyleydi. Ve o gece, bana dokunduğunda, haklı olduğunu ve durumumun aslında gayet iyi sayılabileceğini anladım.</p>

  <p class="normal">22</p>

  <p class="normal"><span class="ideitalik">Kneller bütün gerçeği Freddie’nin yüzüne söyler</span></p>

  <p class="normal">Güneş doğarken uyandık. Aslında Kneller’in bağırışları uyandırdı bizi. Gözümüzü açar açmaz bulunduğumuz kumsalın artık özel olmadığını gördük. Etrafımızda insanlar olduğu için değil, ortalık aydınlanınca her yerin kullanılmış prezervatiflerle kaplı olduğunu keşfedince. Prezervatifler sığ suda yüzen denizanalarını ya da kuma saplanmış istiridyeleri andırıyorlardı. Birden her şey kullanılmış prezervatif gibi kokmaya başladı. Bir gece önce denizin kokusundan prezervatif kokusunu alamamıştık. Kusmamak için zor tuttum kendimi, Lihi’ye ayıp olurdu. Lihi’ye sarılıp onu kendime çektim ve hiç kımıldamadan öylece yattık orada, mayın tarlasının ortasında kurtarılmayı bekleyen iki turist gibi. Ne kadar sürdüğünü bilmiyorum.</p>

  <p class="normal">“Demek buradasınız,” dedi Kneller ağaçların arasından çıkarak. “Kaygılanmaya başlamıştım. Size seslenildiğinde neden cevap vermiyorsunuz?”</p>

  <p class="normal">Bizi Jan’la birlikte geceyi geçirdikleri yere götürdü ve yolda o kumsalın bir zamanlar fahişelerin ve uyuşturucu bağımlılarının gizlenme yeri olduğunu, fakat sonunda onların bile katlanamayacakları iğrençlikte bir hal aldığını anlattı.</p>

  <p class="normal">“Geceyi burada geçirdiğinizi söylemeyin bana,” dedi Kneller yüzünü buruşturarak. Bu arada Lihi ve ben üzerimize yapışmış kumları ve pisliği silkeliyorduk.</p>

  <p class="normal">“Aklınızı mı kaçırdınız?” dedi Kneller.</p>

  <p class="normal">“Kumsalı çok sevince böyle olur,” dedi Lihi hafifçe gülümseyerek.</p>

  <p class="normal">“Hastalıkları sevince böyle olur,” diye düzeltti Kneller onu anında. “Umarım Jan kaybolmamıştır yine.”</p>

  <p class="normal">Jan gerçekten de ortalıkta yoktu, fakat onun için tasalanmaya başlarken koşarak bize doğru geldiğini gördük. Çok heyecanlıydı, nihayet Mesih Kral’ın malikânesini bulduğunu ve yakın olduğunu söyledi.</p>

  <p class="normal">Mesih Kral’ın malikânesi devasaydı, Desiree’yle zengin akrabalarını ziyaret etmek için Sezarya’ya gittiğimizde bana gösterdiği malikâneleri andırıyordu. Havuzu, tenis kortu, jakuzisi ve her ihtimale karşı bodrumda bir sığınağı vardı. Oraya vardığımızda ortalıkta yüzden fazla insan dolanıyordu, bir gün önce başlayan yarı kokteyl yarı açık büfe durumunun devam ettiği anlaşılıyordu. Bir sürü <span class="ideitalik">new age</span> tip, çok sayıda sörfçü ve yığınla farklı karakter. Heyecan vardı havada. Freddie ortalıkta acınası ifadeler takınarak dolanıyor, herkesi onu beslemeye mecbur ediyordu. Kneller onu gördü ve çıldırdı. Freddie’nin karşısına dikilip ona, üstelik doğum gününde, nasıl böyle bir şey yapabildiğini ve nankörün teki olduğunu haykırdı. Freddie’nin yavruyken yaptığı yüz kızartıcı şeylerden dem vurdu. Freddie bu zaman zarfında ona sükûnetle bakarken bir yandan da tütün çiğneyen yaşlı bir bunak edasıyla ağzındaki suşi parçasını çiğniyordu. Herkes Kneller’e sakinleşmesini söyledi, J birazdan gelecek ve her şey yoluna girecekti. Bunun yararı olmayacağını gördüklerinde ona J’nin birazdan gerçekleştireceği mucizeden söz etmeyi denediler, ama bu Kneller’i daha da çıldırttı. Bu arada Lihi ile bendeniz açık büfeye dadandık, bütün gün ağzımıza lokma koymamıştık. Birbirimize söylemek istediğimiz çok şey vardı ve gürültüden dolayı söyleyemiyormuş gibi yapıyor, ama ikimiz de asıl nedenin bu olmadığını biliyorduk. Sonra Jan geldi ve J ile sevgilisinin meseleyi halletmek için Kneller’le Freddie’yi salonda beklediklerini, Kneller ortalığı birbirine katmaya yemin ettiği için bizim de gelmemizde yarar olduğunu söyledi. Daha içeri girmeden kulağımıza Kneller’in haykırışları geldi. Arada sırada erkeksi ve alçak bir ses, “Sakin ol, be adam. Sakin ol,” diyordu. Desiree’nin sesini de duyar gibi oldum.</p>

  <p class="normal">23</p>

  <p class="normal"><span class="ideitalik">Mordy sonunda Desiree ile karşılaşır</span></p>

  <p class="normal">O anı daha önce kafamda kaç kez canlandırdığımı bilmiyorum. En az bir milyon kez. Sonunu hep iyi hayal etmiştim. Bazı sorunlar öngörmekle birlikte her olasılığı önceden düşünmüş, böylece kendimi yapabileceği ve söyleyebileceği her şeye hazırlamıştım. Desiree beni görür görmez tanıdı. Koşarak gelip bana sarıldı ve ağlamaya başladı. Sonra beni J ile tanıştırdı. J elimi sıkıp hakkımda çok şey duyduğunu söyledi, iyi birine benziyordu. Desiree’yi Lihi’yle tanıştırdım, mahcubiyet verici bir durumdu. Lihi bir şey demedi, karmaşık duygular içindeydi besbelli, ama benim adıma mutlu olduğunu görebiliyordum. Herkesi ardımızda bırakıp balkona çıktık. Kapıdan Kneller’in söylendiğini ve Freddie’yi artık gözden çıkarmış olan J’nin ona aynı kanıda olduğuna dair bir şeyler mırıldandığını duyabiliyorduk. Desiree intiharımdan sonra neler olduğunu anlattı; ne yapacağını bilememiş, suçluluk duygusuyla ölmeyi istemişti. O konuşurken ben onu seyrediyordum, hiç değişmemiş gibiydi, saç kesimi bile aynıydı. Tek fark duruşundaki tuhaflıktı, o da kendini Tiberias Hastanesi’nin çatısından aşağı atarak intihar etmesinden kaynaklanıyordu. Desiree bana cenazemden sonra Galile’ye gittiğini ve yol boyunca sürekli ağladığını anlattı. Son durağa geldiğinde gördüğü ilk şey Joshua olmuştu ve onu görür görmez içinde bir şeyler yatışmış, ağlamayı kesmişti. İçindeki hüzün dinmemişti tabii ki, ama isteri krizinden çıkmıştı. Yine çok derin bir hüzün içindeydi, ama baş edilebilir hale gelmişti. Joshua hepimizin canlılar âleminde sıkışıp kaldığını ve gidebileceği daha iyi bir âlem olduğunu hissediyordu. Birçok insan da onun gücüne inanıyordu. Desiree ile Joshua tanıştıktan iki hafta sonra Joshua’nın ruhunu bedeninden ayırıp öte âlemi keşfetmeye gitmesi, sonra dönüp herkese yolu göstermesi gerekiyordu. Fakat bir aksilik olmuş, Joshua’nın ruhu geri gelmemişti. Desiree, hastanede ölümü onaylandıktan sonra Joshua’nın ona bulunduğu yerden seslendiğini hissetmiş, bunun üzerine asansöre binip en üst kata çıkmış ve Joshua’yla birlikte olabilmek için kendini çatıdan aşağı atmıştı. Şimdi birlikteydiler ve Joshua Galile’de yaptığını tekrar yapmak üzereydi, ama Desiree onun bu kez geri gelip herkese yolu göstereceğinden emindi. Sonra bana bir kez daha onun için çok önemli olduğumu ve beni yaraladığını bildiğini söyledi. Ben intihar edinceye kadar bunun farkına varmamıştı ve şimdi beni görüp onu bağışlamamı dileme fırsatı bulduğu için mutluydu. Ben bütün bu süre zarfında gülümseyip başımı sallamakla yetinmiştim. Onunla karşılaşmamızı hayal ettiğimde sık sık başkasıyla birlikte olduğunu düşündüğüm de olmuş, ama her seferinde karşı koymuştum. Ona onu ne kadar sevdiğimi ve hiç kimsenin onu benim kadar sevemeyeceğini söylediğimi, ona sarıldığımı, bıktırıncaya kadar okşadığımı hayal ederdim. Ama şimdi, terasta, binlerce kez hayal ettiğim anı yaşarken, yanağıma bir veda öpücüğü kondurmasını ve her şeyin bitmesini istiyordum. Tam o anda çalan gong imdadıma yetişti ve Desiree içeri girme zamanının geldiğini söyledi, Joshua mucizeyi birazdan gerçekleştirecekti. Beni öpmedi ama sarıldı.</p>

  <p class="normal">24</p>

  <p class="normal"><span class="ideitalik">J anlamlı bir mucize gerçekleştirme sözü verir</span></p>

  <p class="normal">İçeri girdiğimizde Lihi ile Kneller gitmişlerdi. Üzerine bol işlemeli bir cüppe giymiş olan J aşağıda olduklarını söyledi. Onları bulmak için havuz başına indiğimde kalabalığın ikiye ayrıldığını gördüm; bir yanda erkekler, öte yanda kadınlar. Kneller’i hemen buldum, Lihi’yi de uzaktan seçtim. Nasıl gittiğini öğrenmek istermiş gibi işaretler yaptı bana. Desiree ile konuşmamın nasıl geçtiğini işaretle anlatmanın bir yolu gelmedi aklıma. Lihi’ye uzaktan onu sevdiğimi söylemek geldi içimden, ama bu tür şeyler filmlerde olurdu, bu yüzden gülümseyip sonra konuşuruz anlamına gelen bir işaret yapmakla yetindim. Kneller, Lihi’nin Joshua’ya canlılar âlemine nasıl geri dönüldüğünü sorduğunu ve Joshua’nın ona bunun zaman kaybından başka bir şey olmayacağını, kendisinin zaten herkese daha iyi bir dünyanın yolunu göstereceğini söylediğini anlattı. Sonra, dışarı çıktıklarında, Lihi, Kneller’e bu J denen herifin madrabazın teki olduğunu söylemişti. Müziğin sesi o kadar yüksekti ki Kneller’i zor duyuyordum. Lihi’yle bana gülüyordu biraz. Kendisinden bile daha saf insanlarla ilk kez karşılaştığını söyledi. Ben ve mucizelerim, Lihi ve düşleri. “İntihar edeceğinize, Kaliforniya’ya gitseydiniz,” diye bağırdı. Freddie’nin başını okşadığını gördüm, barışmışlardı. Joshua uzun cüppesiyle sahneye çıktı, peşinden de Desiree. Elinde Tevrat’ta İbrahim’in İsmail’i kurban etmeye hazırlandığı çocuk masalındaki hançere benzer bir hançer taşıyordu. Hançeri Joshua’ya verdi ve müzik birden kesildi. “Bu da ne demek oluyor?” diye homurdandı yanımda duran Kneller. “Adam zaten ölü. Nedir derdi, iki kere ölmek mi?” Yakınımızda duranlar dönüp ona çenesini kapatmasını söylediler. Kneller’in umurunda bile değildi, ama ben yerin dibine geçtim. Sonra Joshua’nın son anda kıvıracağını söyledi, çünkü bir kez intihar edip acısını tatmış biri intihar etmeyi ikinci kez deneyemezdi. Kneller’in sözünü bitirmesiyle Joshua’nın bıçağı kalbinin ortasına saplaması bir oldu.</p>

  <p class="normal">25</p>

  <p class="normal"><span class="ideitalik">Beyaz bir minibüs gelir ve ortalık karışır</span></p>

  <p class="normal">Tuhaf, ama havuzun etrafındakiler olacakları bildikleri halde, yine de şaşırmıştılar. Önce kimse bir şey söylemedi, sonra homurtular yükseldi. Desiree sahneden herkese sakin olmalarını bağırdı çünkü Joshua birazdan bedenine dönecekti, fakat kalabalık homurdanmayı sürdürdü. Bu arada Kneller’in Freddie’ye bir şeyler fısıldadığını ve çakmağına konuştuğunu gördüm. Birkaç saniye içinde beyaz bir minibüs yanaştı, içinden tulum giymiş iki uzun ve ince adam indi. Birinin elinde megafon vardı. Kneller onlara doğru koşup ellerini havaya sallayarak bir şeyler anlatmaya başladı. Kalabalığı yararak kadınların bulunduğu bölüme doğru ilerledim. Lihi’yi aradım, görünürde yoktu. Megafonlu adam kalabalıktan sessizce dağılmalarını istedi. Sahnede Desiree, Joshua’nın cesedinin yanında diz çökmüş ağlıyordu. Hançere ulaşmaya çalıştığını gördüm, ama öteki tulumlu adam ondan daha çabuk davrandı. Hançeri aldı, sonra Joshua’nın cesedini omuzlayıp Kneller’e Desiree’yi minibüse bindirmesini işaret etti. Megafonlu adam bir kez daha kalabalıktan sessizce dağılmalarını istedi. Yürüyenler oldu, ama çoğunluk donup kalmıştı. Lihi’yi gördüm sonra, megafonlu adamın yanındaydı. Beni gördü ve yaklaşmaya çalıştı, fakat tulum giymiş ve telsizle birilerine bir şeyler söyleyen minibüs şoförü Lihi’yi çağırdı. Lihi bana birazdan geleceğine dair bir işaret çaktı. Etrafımdaki insanları iterek minibüse doğru ilerledim, ancak minibüse yaklaştığımda Freddie’yi koltuğunun altına sıkıştırmış olan Kneller ile megafonlu adam minibüse atladılar ve minibüs uzaklaştı. Pencerede Lihi’yi gördüm, bana bir şeyler bağırmaya çalışıyordu, ne dediğini duyamadım. Bu onu son görüşüm olacaktı.</p>

  <p class="normal">26</p>

  <p class="normal"><span class="ideitalik">...Bu iyimser notla</span></p>

  <p class="normal">Birkaç saat bekledim orada, çünkü önce minibüsün J ile Desiree’yi bir yere bırakacağını ve Lihi’nin birazdan döneceğini sanmıştım. Ortalıkta şaşkınlık içinde dolanan birkaç tip daha vardı. Kimse olanlara bir anlam veremiyordu. Hiç konuşmadan havuzun etrafındaki şezlonglarda öylece oturduk. Sonra kalanlar da gitmeye başladı, teker teker, sonunda benden başka kimse kalmayınca Kneller’in evine doğru yürümeye başladım.</p>

  <p class="normal">Kneller’in evine vardığımda akşam olmuştu. Uzi, Kneller’in birkaç parça eşya almak için telaşlı bir biçimde eve girdiğini ve herkese istedikleri kadar kalabileceklerini söylediğini aktardı. Sonra Uzi’yi bir kenara çekip ondan Freddie’ye bakmasını istemişti. Uzi’ye aslında intihar etmediğini ve gizli bir melek olduğunu itiraf etmişti, ama Mesih Kral rezaletinden sonra kimliği açığa çıktığı için muhtemelen sıradan bir melek olmaya dönecekti. Uzi’ye Joshua’yı kıskanmadığını söylemişti, çünkü burası berbat bir yer de olsa ikinci kez intihar edenler bin kere daha berbat bir yere gönderilirlerdi, çünkü orada fazla insan yoktu ve hepsinin kafası çok karışıktı. Uzi’ye Kneller’in Lihi hakkında bir şey söyleyip söylemediğini sordum. Önce hayır dedi, ama sonra Kneller’in anlattıklarını aktardı. Lihi o karmaşada Kneller’in adamlarından birine gidip ondan dosyasını kontrol etmesini istemiş ve her ne kadar inanılması güç de olsa, gerçekten bir yanlışlık yapıldığı ortaya çıkmıştı ve şimdi kimse onun durumunun ne olacağını bilmiyordu, ama Lihi’nin buradan tekrar hayata nakledilme olasılığı yüksekti. Uzi bunalıma gireceğimden korktuğu için bana önce anlatmak istememişti, ama aslında iyi bir haberdi bu, çünkü Lihi amacına ulaşmıştı.</p>

  <p class="normal">Uzi sevgilisiyle birlikte Kneller’in evinde kalmaya karar verdi, ben de tek başıma kentin yolunu tuttum. Yolda bir mucize gerçekleştirme talihine erdim ve Kneller’in bana aslında önemi olmadığını söylerken neyi kastettiğini anladım. Uzi bana ailesine verilmek üzere bir paket emanet etmişti, Uzi’nin ailesi beni gördüklerine çok sevindiler. Her şeyi öğrenmek istiyorlardı, özellikle sevgilisi hakkında. Uzi’nin babası Uzi’nin telefonda çok mutlu bir izlenim uyandırdığını ve bir ay sonra ailece onu ziyaret etmeye gideceklerini söyledi. Bu arada beni cuma akşamı evlerine yemeğe davet ettiler, hafta arası da, ne zaman istersem. Kamikaze Pizza’dakiler de beni gördüklerine sevindiler ve tekrar işe aldılar.</p>

  <p class="normal">Lihi geceleri rüyama filan girmiyor, ama yine de onu çok düşünüyorum. Uzi bunun bana özgü olduğunu söylüyor – hiçbir şansım olmayan kızlara takılıp kalmak. Belki haklı, fazla bir şansım olmayabilir. Ama öte yandan, Lihi bir keresinde bana yarı ölü birinin onun için yeterli olacağını söylemişti. Ayrıca minibüse binerken birazdan döneceğini ima eden bir işaret de yapmıştı, gel de çöz. Her ihtimale karşı vardiyama başlamadan önce mutlaka küçük bir şey yapıyorum – adımın yazılı olduğu kartı ters takıyorum ya da önlüğümü ters giyiyorum, ne olursa, yeter ki bir gün içeri girdiğinde hüzüne boğulmasın.</p>

  <p class="ortayazi">&nbsp;</p>

  <p class="ortayazi">SON</p>

  <div class="calibre1" id="calibre_pb_25"></div>
</body>
</html>
