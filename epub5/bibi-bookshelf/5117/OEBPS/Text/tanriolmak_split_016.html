<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanriolmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_14"><span class="idebold">Siren</span></h1>

  <p class="normal">Soykırımı Anma Günü’nde konferans salonuna topladılar bizi. Salona geçici bir sahne inşa etmişler, arkasındaki duvara siyah kartonların üzerine toplama kamplarının ve tel örgülerin fotoğraflarını yapıştırmışlardı. İçeri girerken Şeli onun için de yer tutmamı söyledi. Yanıma oturduğunda bankta sıkışır gibi olduk biraz. Dirseğimi dizime yasladım, elim kot pantolonuna temas etti. Kotunun kumaşı inceydi, hoşuma gitti, vücuduna dokunmuş gibi oldum.</p>

  <p class="normal">“Mikey nerde?” diye sordum. “Bugün görmedim onu.” Biraz titremişti sesim.</p>

  <p class="normal">“Deniz komandosu sınavlarına giriyor,” dedi Şeli gururla. “Bütün aşamalardan geçti, son bir mülakatı kaldı.”</p>

  <p class="normal">Salonun öte tarafından Ron’un koridor boyunca bize doğru geldiğini gördüm. Şeli devam etti. “Mikey’e mezuniyet balosunda olağanüstü öğrenci ödülü verileceğini biliyor musun? Müdür duyuruyu yaptı bile.”</p>

  <p class="normal">“Şeli,” diye seslendi yanımıza gelen Ron, “ne yapıyorsun burada? Bu banklar çok rahatsız. Gel, sana arkada bir koltuk ayırdım.”</p>

  <p class="normal">“Tamam,” dedi Şeli bana özür dolu bir gülümsemeyle bakıp ayağa kalkarak. “Burası gerçekten de çok sıkışık.”</p>

  <p class="normal">Ron ile arka tarafa gitti. Mikey’in en iyi arkadaşıydı Ron, okulun basketbol takımındaydı ikisi de. Sahneye bakıp derin bir soluk aldım. Ellerim hâlâ terliyordu. Birkaç dokuzuncu sınıf öğrencisi sahneye çıktı ve tören başladı.</p>

  <p class="normal">Bütün öğrenciler ellerindeki metinleri okumayı bitirdikten sonra kahverengi kazak giymiş yaşlıca bir adam sahneye çıkıp bize Auschwitz’i anlattı. Öğrencilerden birinin babasıydı. Uzun konuşmadı, on beş dakika kadar. Adam konuşmasını bitirdikten sonra sınıflara döndük. Salondan çıkarken okulun kapıcısı Şolem’i gördüm, revirin basamaklarına oturmuş ağlıyordu.</p>

  <p class="normal">“Hey, Şolem, neyin var?” diye sordum.</p>

  <p class="normal">“Konferans salonunda konuşan o adam var ya,” dedi, “onu tanıyorum, ben de <span class="ideitalik">Sonderkommando</span>’ydum.”</p>

  <p class="normal">“Sen de mi komandoydun? Ne zaman?” diye sordum. Sıska Şolem’i komando giysileri içinde tahayyül edemiyordum, ama bu işler belli olmaz.</p>

  <p class="normal">Şolem elinin tersiyle gözlerini silip ayağa kalktı. “Boş ver,” dedi. “Sınıfına git. Önemi yok.”</p>

  <p class="normal">Öğleden sonra alışveriş merkezine gittim. Falafel büfesinin önünde Benny ile Yeşua’ya rastladım. “Tahmin et,” dedi Yeşua, ağzı falafel dolu. “Mikey bugün mülakatı başarıyla geçti, kısa bir uyum kursundan sonra deniz komandosu olacak. Bu ne demek, biliyor musun? Elle seçerler bu komandoları...”</p>

  <p class="normal">Benny küfretmeye başladı. Pidesi patlamıştı, tahin ve salata sosu damlıyordu ellerinden. “Biraz önce basketbol sahasında gördük Mikey’i. Ron ile bira içip mülakatı geçişini kutluyorlardı.”</p>

  <p class="normal">Yeşua kıkırdadı ve boğulur gibi oldu, domates ve pide parçaları fışkırdı ağzından. “Şolem’den çaldıkları bisikletle nasıl uçtuklarını görmeliydin, küçük çocuklar gibi. Bu mülakatı geçmeyi o kadar istiyordu ki Mikey. Ağabeyim adayların çoğunun mülakata takıldığını söylüyor.”</p>

  <p class="normal">Okula yürüdüm, ama kimse yoktu ortalıkta. Şolem’in her zaman revirin önündeki parmaklığa zincirli duran bisikleti de yoktu. Basamağın üzerinde zinciri ve asma kilidi duruyordu. Ertesi sabah okula döndüğümde bisiklet geri gelmemişti. Herkesin sınıfa girmesini bekledim, sonra müdürün odasına girip anlattım. Müdür doğru olanı yaptığımı söyledi ve sekreterinden bana sınıfa geç giriş kartı vermesini istedi. Ne o gün, ne de ertesi gün bir şey olmadı, ama perşembe günü müdür sınıfa üniformalı bir polisle girip Mikey ile Ron’dan dışarı çıkmalarını istedi.</p>

  <p class="normal">Polis bir şey yapmadı onlara, uyarmakla yetindi. Bisikleti iade edemiyorlardı çünkü bir yere fırlatıp atmışlardı, ama Mikey’in babası özel olarak okula gelip Şolem’e bir dağ bisikleti getirdi. Şolem önce kabul etmek istemedi. “Yürümek daha sağlıklı,” dedi. Mikey’in babası ısrar edince Şolem sonunda bisikleti kabul etti. Şolem’i dağ bisikletinde görmek gülünçtü. Müdürün haklı olduğundan, doğru olanı yaptığımdan emindim. Kimse onları benim ele verdiğimden kuşkulanmıyordu, ya da ben öyle sanıyordum. Sonraki iki gün olaysız geçti, ama pazartesi günü okula geldiğimde Şeli bahçede beni bekliyordu. “Mikey onu senin ispiyonladığını öğrendi. Ron ile Mikey seni ellerine geçirmeye fırsat bulamadan buradan toz olsan iyi edersin.”</p>

  <p class="normal">Korkumu gizlemeye çalıştım, Şeli’nin korktuğumu görmesini istemiyordum.</p>

  <p class="normal">“Çabuk, toz ol,” dedi.</p>

  <p class="normal">Yürümeye başladım.</p>

  <p class="normal">“Hayır, hayır, o tarafa değil,” dedi kolumdan çekerek. Serin ve hoş bir teması vardı elinin. “Onlarla ön kapıda karşılaşabilirsin, sen en iyisi barakaların arkasındaki tel örgüdeki delikten çık.”</p>

  <p class="normal">Şeli’nin benim için bu kadar kaygılanmasından duyduğum mutluluk korkumdan bile baskındı.</p>

  <p class="normal">Mikey beni barakaların arkasında bekliyordu. “Aklından bile geçirme,” dedi, “hiç şansın yok.”</p>

  <p class="normal">Arkama döndüm. Ron duruyordu arkamda.</p>

  <p class="normal">“Solucanın teki olduğunu biliyordum,” dedi Mikey, “ama ispiyoncu olduğunu bilmiyordum.”</p>

  <p class="normal">“Neden ispiyonladın bizi, bok herif?” dedi Ron, sonra sert bir biçimde itti beni. Mikey’in üzerine kapaklandım, Mikey geri çekildi.</p>

  <p class="normal">“Ben söyleyeyim mi sana bizi neden ispiyonladığını,” dedi Mikey. “Kıskançlığından. Bana baktığında ondan daha iyi bir öğrenci, daha iyi bir sporcu görüyor, üstelik okulun en güzel kızıyla çıkıyorum ve o hâlâ bakir, bu da beynini kurt gibi kemiriyor.”</p>

  <p class="normal">Mikey deri ceketini çıkarıp Ron’a verdi. “Pekâlâ, Eli, yapacağını yaptın, beni mahvettin,” dedi dalgıç saatinin kayışını çözüp cebine sokarak. “Babam hırsızın teki olduğumu düşünüyor, polis beni az kalsın tutukluyordu. Olağanüstü Öğrenci ödülünü alamayacağım. Şimdi mutlu musun?”</p>

  <p class="normal">Onunla ilgisi olmadığını söylemek istedim, bir zamanlar komando birliğinde olan Şolem yüzündendi, çünkü Soykırımı Anma Günü’nde bebek gibi ağlamıştı. Onun yerine, “Şolem’in bisikletini çalmamalıydınız,” dedim. “Aptalca bir iş yaptınız. Şerefsizsiniz siz.” Sesim titriyordu konuşurken.</p>

  <p class="normal">“Duydun mu, Ron, bu titrek sıçan bize şereften söz ediyor. Şerefli insan arkadaşlarını ispiyonlamaz, çük kafalı,” dedi yumruklarını sıkarak. “Ron ve ben şimdi öğreteceğiz sana şerefin ne olduğunu. Unutamayacağın bir ders vereceğiz sana.”</p>

  <p class="normal">Kaçmak istedim oradan, koşmak, ellerimi kaldırıp yüzümü korumak, ama korku beni felç etmişti. Sonra, birden, durup dururken, Şehitleri Anma Günü’nün sireni çalmaya başladı. Tamamen unutmuştum Şehitleri Anma Günü olduğunu. Mikey ile Ron esas duruşa geçtiler. Vitrin mankenleri gibi orada dikilişlerine baktım ve korkum geçti. Ron esas duruştaydı, gözleri kapalıydı; elinde Mikey’in ceketiyle kocaman bir elbise askısını andırıyordu. Ve Mikey; öldürücü bakışları ve sıkılmış yumruklarıyla bir aksiyon filminde gördüğü pozu taklit eden küçük bir çocuktan farkı yoktu. Tel örgüdeki delikten dışarı çıktım, sessizce ve ağır adımlarla yürürken Mikey’in arkamdan, “Yine de ananı belleyeceğiz,” dediğini duydum, yerinden kımıldamadı ama. Balmumundan kuklaları andıran donmuş insanların arasından yürüyerek evin yolunu tuttum. Görünmez bir zırh gibi korudu siren beni.</p>
</body>
</html>
