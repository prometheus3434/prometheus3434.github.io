<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanriolmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_19"><span class="idebold">Jetlag</span></h1>

  <p class="normal">New York’tan ülkeme son uçuşumda hosteslerden biri bana âşık oldu. Aklınızdan geçeni biliyorum – hava attığımı ya da yalancının teki olduğumu düşünüyorsunuz. Kendimi dayanılmaz bir erkek sandığımı ya da en azından öyle olduğumu düşünmenizi istediğimi. Ama doğru değil. Kız gerçekten abayı yaktı bana. Uçak havalandıktan hemen sonra başladı, içki servisi sırasında. Bir şey içmek istemediğimi söylediğimde ısrarla domates suyu ikram etti.</p>

  <p class="normal">Doğrusunu söylemek gerekirse, ondan önce de kuşkulanmaya başlamıştım; acil durumda alınacak önlemleri gösterirken gözlerini benden hiç ayırmamıştı, her şeyi sadece benim için anlatıyordu sanki.</p>

  <p class="normal">Bu da yetmezmiş gibi yemekten sonra bana fazladan bir sandviç ekmeği getirdi, yemeği yeni bitirmiştim. “Son bir tane kaldı, başka yok,” dedi sandviç ekmeğine aç gözlerle bakan yanımdaki küçük kıza, “ve beyefendi senden önce istedi.” Ama istememiştim. Uzun lafın kısası hostes vurulmuştu bana. Yanımda oturan küçük kız bile farkına varmıştı. “Sana kesik bu,” dedi annesi ya da her nesiyse tuvalete gittiğinde.</p>

  <p class="normal">“Değerlendir bu fırsatı. Uçakta becer onu, <span class="ideitalik">duty-free</span> arabasına yasla, <span class="ideitalik">Emmanuelle</span> filmindeki Sylvia Kristel gibi. Göreyim seni, kendinden geçir onu, benim için de becer.” Küçük bir kızdan böyle sözler duymak şaşırtmıştı beni. Terbiyeli, on yaşlarında, küçük, sarışın bir kıza benziyordu ve birden “becer onu” ve <span class="ideitalik">Emmanuelle</span> muhabbeti açıyordu. Mahcubiyet vericiydi, bu yüzden konuyu değiştirdim.</p>

  <p class="normal">“İlk defa mı yurt dışına çıkıyorsun, tatlım?” diye sordum. “Annen seni tatile mi götürüyor?”</p>

  <p class="normal">“Annem değil o benim,” diye tersledi. “Ve ben küçük bir kız değilim. Küçük kız kılığına bürünmüş bir cüceyim, o da suç ortağım. Şu söyleyeceğim aramızda kalsın, küçük kız kıyafetine bürünmemin nedeni kıçımdaki iki kilo eroin.” Sonra annesi geldi ve küçük kızın davranışları normale döndü. Fakat hostes elinde su bardağı, fıstık poşeti ya da hosteslerin taşıdıkları şeylerden biriyle ve bana gülümseyerek yanımızdan her geçtiğinde küçük kız sapıtıyordu.</p>

  <p class="normal">O zaman uyanıp gerçekten edepsizce düzüşme hareketleri çekiyordu. Bir süre sonra yerinden kalkıp tuvalete gitti ve koridor tarafında oturan annesi bana yorgun bir gülümsemeyle baktı. “Ben tuvaletteyken delirtmiştir sizi eminim,” dedi başını üzgün bir biçimde sallayarak. “Size aslında annesi olmadığımı, bir zamanlar deniz komandosu filan olduğunu anlatmıştır mutlaka.” Başımı salladım, ama devam etti. Dünyayı omuzlarında taşıyor, yükünü biriyle paylaşmak istiyordu besbelli.</p>

  <p class="normal">“Babası öldüğünden beri beni cezalandırmaya çalışıyor,” dedi. “Babasının ölümünden ben sorumluymuşum gibi.” Ağlamaya başladı.</p>

  <p class="normal">“Sizin suçunuz değil hanımefendi,” dedim elimi omzuna koyup teselli etmeye çalışarak. “Kimse sizin suçunuz olduğunu düşünmüyor.”</p>

  <p class="normal">“Bal gibi düşünüyorlar!” dedi elimi omzundan iterek. “Biliyorum düşündüklerini, ama gerçek şu ki yargılandım ve aklandım, onun için bana büyüklük taslamanıza gerek yok. Kim bilir sizin de geçmişinizde ne korkunç şeyler gizlidir!”</p>

  <p class="normal">Küçük kız tuvaletten döndü. Annesini susturmak için ona kötü kötü baktı. Sonra bana dönüp gülümsedi. Pencere kenarındaki koltuğuma büzülmüş geçmişimde gizli korkunç şeyleri hatırlamaya çalışırken, küçük ve terli bir el elime buruşuk bir kâğıt parçası tutuşturdu. “Sevgilim,” yazıyordu notta, “mutfakta görüşelim.” Büyük ve çocuksu harflerle HOSTES diye imzalanmıştı.</p>

  <p class="normal">Küçük kız göz kırptı bana. Yerimden kalkmadım. Küçük kız iki dakikada bir dirsek atıyordu. Sonunda sabrım tükendi ve yerimden kalkıp mutfağa gidiyormuş gibi yaptım. Aslında niyetim kuyruğa doğru yürümek, yüze kadar sayıp dönmekti. Uçağın inmesine bir saatten az süre kalmıştı. Ölüyordum evime kavuşmak için. Tuvalete yaklaştığımda birinin alçak sesle beni çağırdığını duydum. Hostesti.</p>

  <p class="normal">“İyi ki hemen geldin,” dedi beni dudaklarımdan öperek. “O ürkütücü çocuğun sana notumu vermeyeceğinden korktum.” Bir şeyler söylemeye yeltendim ama yine öptü beni. Sonra geri çekildi. “Kaybedecek zamanımız yok,” dedi soluk soluğa. “Uçak her an düşebilir. Seni kurtarmak zorundayım.”</p>

  <p class="normal">“Uçak düşebilir mi?” dedim yerimden sıçrayarak. “Ama neden? Sorun ne?”</p>

  <p class="normal">“Sorun yok,” dedi Şeli başını sallayarak. Adının Şeli olduğu yakasında yazıyordu.</p>

  <p class="normal">“Bilerek düşeceğiz.”</p>

  <p class="normal">“Kimi kastediyorsun?” diye sordum.</p>

  <p class="normal">“Uçuş ekibini,” dedi gözünü bile kırpmadan. “Emir büyük yerden. İki yılda bir kez uçağı yavaşça okyanusun ortasına düşürmek zorundayız, mümkün olduğunca yumuşak ama; bir-iki çocuk ölür, böylece insanlar uçuş güvenliğini ciddiye almaya başlarlar. Acil durumda alınması gereken önlemleri gösterdiğimizde dikkat etsinler diye.”</p>

  <p class="normal">“Ama neden bu uçak?” diye sordum. Omuz silkti.</p>

  <p class="normal">“Bilmiyorum. Emir yukarıdan gelir. Son zamanlarda kimsenin anlatılanları dinlemediği kanısına varmış olmalılar.”</p>

  <p class="normal">“Fakat...” dedim.</p>

  <p class="normal">“Acil çıkış kapısı nerede?” dedi cümlemi tamamlamama izin vermeden. Dürüst olmak gerekirse, hatırlayamadım.</p>

  <p class="normal">“Gördün mü?” dedi başını sallayarak. “İnsanlar fazlasıyla kayıtsız. Sen kaygılanma, aşkım. Çoğu hayatta kalacak, ama sen söz konusu olduğunda riske giremem.” Sonra eğilip yerden aldığı plastik sırt çantasını elime tutuşturdu. Okul çantasını andırıyordu.</p>

  <p class="normal">“Ne bu?” diye sordum.</p>

  <p class="normal">“Paraşüt,” dedi ve beni bir kez daha öptü. “Üçe kadar sayıp kapıyı açacağım. O zaman atlayacaksın. Aslında atlamana bile gerek yok, dışarı emileceksin zaten.”</p>

  <p class="normal">Dürüst olmak gerekirse, hiç istemiyordum atlamayı. Gecenin bir yarısı uçaklardan atlamak bana göre değildi. Şeli onun için kaygılandığımı, başını belaya sokmaktan çekindiğimi sandı. “Merak etme,” dedi, “sen söylemezsen, kimse bilmeyecek. Yunanistan’a yüzerek geldiğini söylersin.”</p>

  <p class="normal">Atlayışı hiç hatırlamıyorum desem yeridir, aşağıda beni bekleyen kutup ayısının kıçı kadar soğuk suyu hatırlıyorum ama. Önce biraz yüzmeye çalıştım, sonra ayağımın yere değdiğini keşfettim. Belime kadar gelen suyun içinde ışıklara doğru yürümeye başladım. Başım çatlıyordu ve kıyıdaki balıkçılar, üç kuruş alabilmek için, aslında başım beladaymış da beni onlar kurtarmış ayaklarına yatıp sinirimi bozdular. Beni sırtlarında taşımalar, suni teneffüs uygulamalar filan. Fakat bedenimi ovmaya kalkıştıklarında kendimi kaybedip birini tokatladım.</p>

  <p class="normal">Gururları kırıldı ve gittiler. Holiday Inn’e yerleştim, ama bir türlü uyku tutmadı, <span class="ideitalik">jetlag</span> yüzünden olsa gerek. Televizyon izledim. CNN kurtarma operasyonunu canlı yayınlıyordu, heyecan vericiydi. Tuvalet kuyruğundan tanıdığım birkaç kişi gördüm. Cankurtaran sandallarına binerken kameraya gülümseyip el salladılar. Televizyonda seyredince duygulanıyordu insan.</p>

  <p class="normal">Küçük bir kız dışında kimse ölmemişti ve küçük kızın aslında Interpol tarafından aranan bir cüce olduğu hesaba katılınca, işlerin yolunda gittiği söylenebilirdi. Yataktan kalkıp banyoya gittim. Uzaktan kazazedelerin neşeli ve ahenksiz çığlıklarını duyabiliyordum. Ve bir an için, kasvetli otel odamın bidesinin derinliklerinden, kendimi onlarla birlikte hayal ettim; cankurtaran sandalında Şeli’me sarılmışım ve kameralara el sallamayı reddediyorum.</p>
</body>
</html>
