<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanriolmak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_11"><span class="idebold">Kissinger’i Özlemek</span></h1>

  <p class="normal">Onu gerçekten sevmediğimi söylüyor. Sevdiğimi söylüyordum, sevdiğimi düşünüyordum, ama sevmiyordum. İnsan birine onu sevmediğini söyleyebilir, ama başkasının kendisini sevip sevmediğine karar vermek? Bu bir yenilikti benim için. Doğru, hak ediyordum. Bir kokarcayla yatağa girersen çocukların koktuğunda şikâyet edemezsin. Altı aydan beridir beni çıldırtıyordu zaten, düzüştükten sonra gerçekten boşalıp boşalmadığımdan emin olmak için parmağını yarığına sokmalar falan ve ben ona bağıracağıma, “Ziyan yok, sevgilim, hepimiz zaman zaman biraz kuşkuya düşeriz, hepsi bu,” diyordum. Şimdi de ayrılmak istiyor, çünkü onu sevmediğime karar verdi. Ne diyebilirim ki? Bağırıp aklını başına toplamasını ve kafamı ütülemekten vazgeçmesini söylesem, bunun onu sevmediğimi kanıtladığını düşünecek.</p>

  <p class="normal">“Beni sevdiğini ispatlamak için bir şey yap,” diyor. Ne yapmamı istiyor? Ne? Söylemesi yeterli. Söylemiyor ama. Çünkü onu gerçekten sevsem ne yapmam gerektiğini kendim bilirmişim. Bana bir ipucu vermeye ya da ne olmadığını söylemeye gönüllü ama. İkisinden biri. Seçebilirmişim. Ne olmadığını söylemesini istedim; bu şekilde bir şeyler öğrenebilirdim, en azından. Onun ipuçlarından bir şey çıkaramayacağım kesindi. “Kendine zarar vermenle ilgili değil,” diyor, “gözünü çıkarman ya da kulağını kesmen gibi bir şey değil, çünkü o zaman sevdiğim birinin canını yakmış olacaksın, dolaylı olarak da benim canımı. Sana yakın birinin canını yakmak kesinlikle sevgiye işaret etmez.” Doğrusu, benden istese de kendime zarar vermezdim. Göz çıkarmakla sevgi nasıl bağdaşır, Tanrı aşkına? Peki nedir o yapmam gereken şey? Söylemiyor, ama o şeyi babama ya da anneme ya da kardeşlerime yapmanın da hiçbir yararı olmayacağını ekliyor. Pes ediyorum, ne bana ne de ona yararı var bu oyunun. KKK partisinde <span class="ideitalik">chitlin</span> sunmakta ısrar edersen kendine geldiğinde birkaç kemiğinin kırık olduğunu keşfettiğinde şaşırma. Ama daha sonra, düzüşürken, gözlerimin içine bakıyor –gözleri açık düzüşür hep, başkasının dilini ağzına sokmayacağımdan emin olmak için herhalde– ve birden anlıyorum. Birden anlıyorum, kafamda çakıveriyor. “Annem mi?” diye soruyorum, cevap vermeyi reddediyor.</p>

  <p class="normal">“Beni gerçekten sevseydin kendiliğinden bulurdun.” Daha sonra, yarığından çıkardığı parmaklarının tadına baktıktan sonra, patlıyor: “Sakın bana parmak, kulak filan getirme. Kalbini istiyorum, duydun mu? Kalbini.”</p>

  <p class="normal">Petah-Tikva’ya kadar üzerimde bıçakla yolculuk ediyorum, iki otobüsle. Bıçak bir buçuk metre uzunluğunda, iki koltuk kaplıyor. Ona da bilet almak zorunda kaldım. Ne yapmazdım ki onun için, senin için ne yapmam ki bebeğim? Şehitlik mertebesine ulaşmak üzere olan bir Müslüman gibi katettim Stampfer Bulvarı’nı, sırtımda bıçakla. Annem biliyordu geleceğimi, yemek pişirmişti benim için, cehennemden çıkma baharatlarla, sadece onun bildiği usulde. Konuşmadan yiyorum; söyleyecek tek bir kötü sözüm yok. Dikenleri ayıklanmamış Frenk inciri yersen basurdan şikayet etmemelisin.</p>

  <p class="normal">“Miri nasıl?” diye soruyor annem. “İyi mi benim güzel kızım? Tombul parmaklarını yarığına sokmaya devam ediyor mu?”</p>

  <p class="normal">“Gayet iyi. Senin kalbini istedi benden. Onu sevip sevmediğimden emin olmak için.”</p>

  <p class="normal">“Baruh’unkini götür ona,” diyor annem gülerek, “aradaki farkı asla anlayamaz.”</p>

  <p class="normal">“Hadi, Anne!” diyorum sinirlenerek. “Biz birbirimize yalan söylemekten yana değiliz. Dürüstlükten yanayız.”</p>

  <p class="normal">“İyi,” diyor annem iç geçirerek, “benimkini al öyleyse. Benim yüzümden tartışmanızı istemiyorum, ama aklıma gelmişken, seni çok seven ve karşılığında senin de birazcık sevdiğin anneciğine sevgini kanıtlamaya ne dersin?” Miri’nin kalbini öfkeyle masanın üzerine çarpıyorum. Neden inanmıyorlar bana? Neden sürekli sınıyorlar beni? Şimdi de yanımda kocaman bıçak ve annemin kalbiyle iki otobüs değiştirmek zorundaydım. Ve muhtemelen evde olmayacak, eski sevgilisine dönmüş olacak yine. Kimseyi suçladığımdan değil, kendimden başka.</p>

  <p class="normal">İki tür insan vardır, duvar yanında uyuyanlar ve onları yataktan aşağı iten birinin yanında uyuyanlar.</p>
</body>
</html>
