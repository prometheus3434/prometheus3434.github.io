<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7-3.html" xml:lang="tr-TR">
    <div class="Basic-Text-Frame">
      <p class="split"></p>

      <p class="paragilk" xml:lang="en-GB">Kelepçeyi açıp, mahkeme salonuna benzeyen odanın ortasına doğru ittirdiler beni. Yüksek bir kürsüde cüppeli üç adam, kamburlarını çıkarmış, hafifçe öne eğik oturuyorlardı. Ortadaki adamın yuvarlak bir yüzü vardı, dudağının üstünde ince bir bıyık uzuyordu. Yaklaş, dedi. Birkaç adım öne doğru yürüdüm. Ortadaki adamın kalın bir noktayı andıran yuvarlak yüzüne dalıp kaybolmak korkusuyla olduğum yerde dikilip durdum. Nasıl davranmam gerektiğini bilemiyordum. Kırmızı tutukarabasından indirilirken bir polis, her şeyi yaşadığım gibi anlatırsam kolayca kurtulabileceğimi söylemişti. Salonun her yanı klasörlerin konulduğu raflarla doluydu. Kapı yanındaki duvarda, kalın ciltli kitapların altında, A’dan Z’ye bütün alfabeyi kapsayan çekmeceler vardı. Kürsünün arkasındaki pencere gün ışığı sızmasın diye kara renkli bir perdeyle kapatılmıştı. Tepeden boz bir ışık salona yayılıyordu. Kürsünün sağındaki adam yumruğunu şakağına dayamış, arada bir esniyor, sonra sırtındaki cüppeyi çekiştirerek yüzüme kızgın kızgın bakıyordu. Zayıf bir adamdı, çenesi bir gemi burnu gibi havaya doğru uzamıştı. Ortadaki adam ona, buyurun Nedret Bey diyerek bir dosya uzattı. Dosyayı alan adam teşekkür ederim Şahin Bey dedikten sonra, birdenbire yüzüne apayrı bir ifade vererek, kürsünün üstünde işaret parmağıyla trampet çalmaya koyuldu. Kürsünün solundaki, gözlerini havaya kaldırmış, geniş bir hayale kapılmışçasına, kendisinden geçmiş, bir şeyler mırıldanıyordu. Sahneye hiç seyretmediğim bir oyun koymuşlardı, bu oyunun tek seyircisi bendim. Bana bu denli saygı ve sevgi göstermeleri yüreğimi burkuyor, davranışlarımı büsbütün şaşırıyordum. Onlara yaklaşmak için yürüyor, önümdeki alçak parmaklığı geçemiyordum. Sadece ellerini sıkmak, benim için yorulmamalarını yeğ tutacağımı söylemek istediğim halde, soldaki, ismini öğrenemediğim adam, kendisine yakıştıramadığım hareketle oturduğu iskemleden fırlayarak üstüme gelip birkaç tekme attı; sonra sinirleri dinlenip yatışmış yumuşak bir tavırla, kelepçenin diğer kolunu parmaklığa kilitleyerek, kendilerine şükranlarımı sunmama engel oldu.</p>

      <p class="paragraf-5 para-style-override-15"><span>Şahin Bey dosyayı kapattı; ismimi bilmiyormuş gibi, adımı sordu. Dostça gülümseyerek Fahri dedim. Soyadın, dedi mekânik sesle. Efendi, dedim. Gözlerini kocaman açarak, anlamadım, dedi; adını ve soyadını soruyorum. Bir kez daha küskün küskün yineledim, Fahri Efendi, dedim. Nedret Bey bir işaretle Şahin Bey’i ikinci sorusundan caydırdı, neyle suçlandığımı bilip bilmediğimi sordu. Demek bu oyunda en çok onlar soracak ve en az ben cevap vereceğim diye düşündüm. Hiç değilse bu oyunda soru sormaktan kurtulduğumdan, bana böyle bir rol verdikleri için sevinçliydim. Suçumu bilmediğimi fakat kendimi sık sık suçladığımdan ötürü onların yardımıyla kendime göre bir veya birçok suçu hemen bulacağıma, büyük sahnede oynadığımızda rolümü hiç aksatmayacağıma söz verdim. Kürsüdeki adam, hadise akşamı alkol muayenesinde sarhoş olmadığımı, dengemin sağlam olduğunu, bilinçli davranışlarımdan ötürü ceza veya cezalarımın ağırlaşacağını söyledi. Kürsünün ortasındaki adam evimde rezalet çıkardığımı, karımı dövdüğümü, ruhsatsız bir tabancayla karşı evin penceresine birkaç defa ateş ettiğimi, bereket versin, yalnızca camları kırdığımı ve bir tahtadan terzi mankenini kırıp parçaladığımı, eve gelen görevlilere hakaret ettiğimi söyledi. Nedret Bey, bütün bunları anımsayıp anımsamadığımı sordu. Yalana kalkışmadan her şeyi dosdoğru anlatmamı öğütleyerek, kendilerini kandırabilmenin olanaksızlığından söz etti. Şahin Bey kendisine bir sigara yaktı, yanındakilere de paketinden birer tane ikram etti. Kısa zamanda oda dumandan göz gözü görmez oldu. Babamın kurtların dumanlı havayı sevdiklerine dair bir sözünü anımsadım. Durumumu kavrayamıyordum. Bütün çabama karşın, her şeyi bulamamıştım, neyi anlatacaktım? Kandırılamayanlara, hiçbir şeyi uyduramazdım. Beylik bir yol seçtim: Ben suçsuzum, dedim, hiçbir şey hatırlamıyorum. Şahin Bey sigarasını bir elinden öbür eline geçirdi, küllükte ezdikten sonra babacan bir tavır takınarak, utanmıyor musun, dedi; bak yaşını başını almışsın, bir de okumuş adam olacaksın. Bağışlayın beni, dedim, utanıyorum. Adamların işlerini çok iyi bilmelerinden, böyle deneyimli oyun arkadaşlarımın olmasından dolayı memnunluk duyuyor fakat her şeyi hemen evetlersem oyunun çok kısa süreceğini ve para verip oyunumuza gelmek zahmetinde bulunan seyirciler tarafından azarlanacağımı düşünüyordum. Ben, dedim, kimseyi öldürmedim, amacım bu değildi. Kürsünün solundaki adam, hiçbir iş tutmadığımı, başkalarının sırtından geçindiğimi söyledi. İşaret parmağını alnıma doğru uzatarak, zavallı, hasta adam dedi. Belleğimi kurcalayarak, annemin hasta adam sözünü nerede kullandığını çıkarmaya çalıştım. Yoksa annem beni yıllar önce mahkûm mu etmişti? Rol arkadaşlarımla annem arasında bir bağlantı kuramıyordum. Şahin Bey, kürsünün çekmecesini açarak, yanındakilere ünlü tarihi bir tatlıcının lokumundan sundu. Beni unutmuş gibiydiler. Galiba modern bir oyun oynayacaktık, sahnenin sonunu tatlıya vardıracaktık. Bunca acının gümbürtüye gitmesine razı olamadığımdan, sağduyumu yitirerek, yüksek sesle, beni buraya getiren görevliye rüşvet verdiğimi ve daha önce dövüldüğümü söyledim. Şahin Bey gaga burnunu havaya dikerek benim kimseyi yargılayacak mevkide olmadığımı, problem çıkarmakla suç unsurlarının ortadan kalkmayacağını, herkesi kendime düşman edeceğimi, bunun ise zararıma sonuç vereceğini, mümkün olduğu kadar az konuşursam herkesin bana karşı anlayışlı davranacağını fısıldadı. Keşke metni daha önce okusaydım, diye düşündüm, çünkü problemsiz bir oyunda rol almayı reddedebilirdim. Sağdaki adam her şey oluruna varır, dedi. Kürsünün yanındaki düğmeye bastı. Odaya üniformalı bir adam girdi. Ara veriyoruz, Abuzer sanığı dışarıya çıkarın, üç çay getirin, pencereleri açın, dedi.</span></p>

      <p class="paragraf-5 para-style-override-15">Abuzer’in kıllık kıyafeti pek şatafatlıydı. Kara üniforması yepyeniydi, dik yakalı ceketinin omuz altları madalyaya benzeyen metallerle süslüydü. Kısa boylu, esmer, koca kafalı, geniş omuzlu, güçlü kuvvetli, genç bir adamdı; onun mübaşir olup olmadığını hiçbir zaman öğrenemedim. Bana her defasında sert ve kötü davrandı. Senin gibi adamları vakit geçirmeden darağacında sallandırmalı, diyordu. Oysa Abuzer hayatının hiçbir döneminde benim kelepçelenmeme neden olan Fahri Efendi’ye rastlamamış, tanışmamış, sevmemiş, sevilmemiş, onun varlığından dolayı kahırlanmamış, coşku ve gurur duymamış, hayatını tehlikeye sokmamış, sorumluluğunu bilmemiş, vicdan muhakemesine sürüklenip eksiltilmemiş bir adamdı; o üstündeki üniformaya herkes ve her şeyden çok saygı besleyen, korkan, buyruk dinleyen, başkaldırmayan, verilen buyrukları ikiletmeden yanlış veya doğru olsun yerine getiren, kişiliği gelişmemiş, gaddar, kaypak ve hain bir insandı. Benimle benzeşen tek yanı, niçin burada bulunduğumu, gerçekten yargılanıp yargılanmadığımı bilmemesiydi. Benimle kürsüdeki üç adam arasındaki bağlantıyı diri tutan tek kişiydi. Belki bu yüzden, kürsünün önündeki yazıcılara, nöbetçi memura, odacıya tepeden küçümseyici, aşağılayıcı bakıyordu. Cebrail, Azrail gibi birisiydi. Odanın dışındaki kapı kenarına beni oturttuğunda, aklını başına devşir, dedi; burası Mahkeme-i Kübra gibi bir yerdir, kaçış, kurtuluş yoktur. Beş katlı devasa binanın beşinci katındaydık, yıpranıp aşınmış mermer merdivenlerden çıkıp bir sürü odanın bulunduğu koridorlardan geçerek gelmiştik. Binanın her yanı koşuşup duran cüppeli adamlar, kadınlar, kızgın, öfkeli, tedirgin konuşan oturup bekleşen kalabalıkla bir kara böcek yuvası gibi kımıltılıydı. Yüksek tavanlar, duvarlar kirli, hava boğucuydu. Birinci katta, giriş kapısının karşısındaki vestiyerden orta yaşlı ciddi yüzlü adam ve kadınlar üstlerini değiştirip, kara cüppelerinin eteklerini uçuşturarak, koltuklarının altındaki dosya ve çantalarla koridorlarda dolaşıyor, oda kapılarındaki listeleri okuyor, takvimli küçük defterlerine bir şeyler not ediyor, ürkek insanlarla odalara girip bir süre kaldıktan sonra yeniden koridorlara çıkıyorlardı. Defalarca aynı şeyler aynı düzen içinde yineleniyor, binlerce, on binlerce dosya üst üste yığılıyor, kürsüdeki adamlar birikmiş tozlu yazışmaların gerisinden yarı unutkan ve bıkkın bir sonuca varıyorlardı. Her sonuç, başkasının yararına, başkasının zararına, bir ölçüydü; birileri başka birileri için hesaplamış, kesip biçmiş, uygulanmasını vatandaşlık adına herkese zorunlu kılmıştı. Evet anımsıyorum, tabancanın tetiğine birkaç kez basmıştım. Fışkıramayan kanın samansı ve yalan gözleri patlamıştı. Bir cesedin ölü yargısıydım. Belki ben kendi türüm içinde bir yazgıydım. Abuzer ayağıyla, bacağımı itekledi, uyuklama dedi; başkan çayını bitirdi, birazdan duruşma başlayacak.</p>

      <p class="paragraf-5 para-style-override-15">Gözkapaklarıma devrilen kayayı, ufuksuz bir karanlığa dalıp düşmemek için itekler gibiydim. Karşıdaki odanın kapısında bir başka Abuzer dikili duruyordu. Tüm odaların kapısında birer Abuzer vardı. Hepsi zora düşeni korkutmak istercesine, çatlak ve buyurgan sesleriyle bağırarak, birilerini odaya çağırıyorlardı. Kapıların yanındaki levhalarda, kırmızı yuvarlaklar ortasında, sayfaları açık kalın kitabın içinde aşağıdan yukarı birer kılıç uzanıyor, kılıcın havaya kalkık keskin sivrisinde eşit ağırlıklarla kefeleri sallantısız teraziler asılı duruyordu. Yeryüzünün tüm odaları önünde görevli çeşit çeşit Abuzerler bu kılıçların birer minik ve sahte örneğini ceplerinde, cüzdanlarında, kasalarında, bankaların gizli mevduat hesaplarında, pazılarında, gözlerinde, konuşmalarında saklıyorlar; fırsat buldukça kimseye belli etmeden, iğnelerini karşısındakinin yüreğine saplayıveriyorlardı. Bu minik ve sahte kılıç darbelerinin neden olduğu yürek burkuntusundan dolayı hiçbir terazinin dengesi bozulmuyordu. Kara kaplı kalın kitaplarda sadece her işlemin maddi sonuçları yazıyor ancak bu sonuçların sarsıntısıyla teraziler kıpırdanmaya başlıyordu. Kürsüdeki üç adam teraziyi kitaba göre kullanan kiracılardı, beni Fahri Efendi’yi öldürmekle suçlamadıklarını anlamıştım, oysa onların ciddiye alıp ilgilendikleri şey benim için önemsizdi. Kılıçlı terazili kitapta, belki Fahri Efendi türü varlıktan hiç söz edilmiyordu. Ne yapacaktım? Suçlanmayı eğer Fahri Efendi’nin varlığı yok sayılacaksa üstlenemezdim. Oyunda bana verilen rol, görmezlikten gelip bilmedikleri Fahri Efendi yüzünden gitgide sorunsallaşıyordu. Acaba kürsüdeki adamlara, sahip kitabın kiracılarına, ben de alelacele Fahri Efendi’nin anlatısını yazıp onu kitap haline mi sokmalıydım? Fakat o zamana değin soruşturma, yargı ve oyun çoktan bitmiş olacak, kendi hayatımı karmakarışık bir anlatıyla tüketecektim. Belki kürsüdeki üç adam da benden bunu istiyordu, o halde hakkımda açılan dava zaten kapanmıştı, kısa bir süre sonra beni serbest bırakacaklardı; gene kafamdaki huzursuzluk sürüyordu. Dava kapanırsa, daha doğrusu büyük ve kalabalık bir jüri topluluğunun önünde devam etmezse, ben de Fahri Efendi’yi yok sayan herkes gibi olacaktım. Mutlaka Fahri Efendi’nin öldürülüşünden ötürü cezalandırılmam mı gerekiyordu? Sorulardan hiçbir zaman kurtulamayacak mıydım? Başımı, bir an önce, kitaplı terazili kılıcın altına yatırmalıydım. Abuzer gidip geliyor, diğer kapıların önündeki AbuzerIerle sohbet ediyor, beni bir türlü odaya çağırmıyordu. Seyircilere karşı sahneyi bana verilen rol ile dolduracaksam öteki oyunculara dağıtılan rolleri, oyunun içeriğini iyi tanımalı, kürsüdeki üç adamın hayatlarını, yöntemlerini ve kürsüde bulunuş nedenlerini öğrenmeliydim. Ansızın gözüm karşı odanın kanepesinde elleri kelepçeli oturan gence çarptı. On beş yaşlarında, çelimsiz, kısacık boylu, küçük yüzü, kirli bir çocuktu; gözlerini gözlerime dikmiş, dalgın bakıyordu. Sekiz yıl önce bir ilkokulda geçici olarak ders verdiğimi hatırladım. Sınıfın en akılı öğrencisiydi karşımdaki, okul saatlerinden sonra öğrenci önlüğüyle cami avlusunda güvercinlere yem satarak geçimini sağlıyordu. Gazeteciler bir süre konusuz kalınca, onu bir gün içinde şehrin en ünlü çocuğu yapmışlardı. Zengin bir aile onu evlat edinmiş, okuldan alıp paralı koleje vermişlerdi. Yıllar sonra ikimiz de ayrı nedenlerle elleri kelepçeli içeriye çağrılmayı bekliyorduk. Demek hayatımda unuttuğum, anımsamam gereken bir yığın yaşantı vardı; Fahri Efendi’yi ve kendimi bu yaşantıların dışında nasıl tutabildiğimi anlamalıydım. Yoksa kürsüdeki adam, evli olduğumu ve karımla birlikte bir evde yaşadığımı açıklarken, doğru mu söylüyordu? Fahri Efendi’yle ilintili yaşarken, öte yanda, uyurgezerler gibi, hayatımın düz yanını başkaları ve diğer yaşantılarla mı paylaşıyordum? Şimdiye değin iki ayrı kimliği, birbirinden farklı, iki değişik hafızayı farkına varmadan nasıl sürdürebilmiştim? Abuzer bir tek hayatı yaşayanlardandı, ayağıyla uyan diye dürtüklüyor, biraz sonra içeriye alınacağımı söylüyordu. Koridorlardaki kalabalık boşalmış, sanki günler aylar geçmişti. Odaya alındığımda kürsüdeki üç adamın sırtında cüppeleri yoktu. Başkan Şahin Bey çantasını topluyor, gözlüğünü ceketinin mendil cebine yerleştirerek kâtibe şunları yazdırıyordu: Kefalet altına alındığı, adresinin saptandığı, daha önce sabıka kaydının bulunmadığı dikkate alınarak Fahri Tekben’in tahliyesine, duruşmanın tutuksuz devamına, delillerin toplanmasına, bilirkişi raporuyla duruşmanın on iki ocak tarihine ertelenmesine karar verilmiştir.</p>

      <p class="paragraf-5 para-style-override-15"><span>Dehlize inercesine merdivenlerden beş kat aşağıya indim, çıkış kapısındaki nöbetçi polis kağıtlarımı sordu. Beş katlı binanın sessizliği korkutucuydu, sayısız koridor, yüzlerce salon ve oda bomboştu, tarih öncesinde binlerce parçaya bölünmüş bir mağara önü gibiydi. Akşamüzeriydi, cadde dev bir imbikti, kaldırım kalabalığı ve taşıtlar geçiyordu. Polise iyi akşamlar dileyerek kalabalığa karıştım. Vitrinlerin yanından yürüyerek saatlerce dolaştım. Ne kadar zaman tutuklu kalmıştım, bundan sonra gideceğim yer neresi soruları yeldeğirmeninin kanatlarıymışçasına zihnimin içinde uçuşup duruyor, geleceği öğütüyordu. Niçin terk edildiğimi, niçin tahliye edildiğimi kavrayamıyordum. Fahri Efendi’yi öldürdüğüm halde bununla doğrudan doğruya suçlanmamış, büyük bir olasılıkla başka birisine ait suç ve ceza üstüme yıkılmıştı. Keşke her şeyi duraksamadan, kısa ve kesin sözlerle itiraf etseydim. Evet Fahri Efendi’yi iyileşmesi olanaksız yaralı bir hayvan gibi ben öldürdüm, gözlerindeki acı öldür beni diye yalvarıyordu. Siz ona daha fazla eziyet edemeyin diye öldürdüm. Çünkü sizlerin varolduğu hayat alanında onun varolmaması gerekiyordu. Ceplerimi yoklarken tahliye kağıdımı buldum. Başkan Şahin Bey’in, karımla birlikte oturduğumu iddia ettiği adres yazılıydı. Hemen bir taksi çevirerek, şoföre beni kağıtta yazılı adrese götürmesini söyledim. Şoför mühürlü kağıdı baştan sona okuyunca şaşırmış göründü, bir idam hükümlüsünün elini kolunu sallayarak dışarıya çıkabilmesi hayret dedi. Arabasıyla şehri bir kılıç darbesi gibi yararken verdiği sigarayı gönül rahatlığıyla yaktım.</span></p>

      <p class="paragraf-5 para-style-override-15"><span>Taksiden tek katlı evin kapısında indiğimde gece olmuştu. Ev bahçe içindeydi. Arabayla çeyrek saat süren şehrin uzak bir tepesindeydi. Karanlıkta uyuklayan birkaç evden ve tepenin yamacında uzanan ışıklı bir köprüden başka şey gözükmüyordu. Şoför parasını alırken şantaj yaparcasına, gizlenecek yeri iyi bulmuşsun bey ağbi dedi. Cüzdanımdaki bütün parayı şoföre verdim. Adam takma altın dişlerinin sarısıyla sevindi, meraklanma bey ağbi dedi; seni hiç görmedim, buraya getirmedim, sen yoksun. Kapı zilini üç kez çaldım. Kapıyı genç bir kadın açtı, beni görür görmez boynuma sarılarak nerelerde kaldın dedi; meraklanmaya başlamıştım. Salona geçtim, geniş balkon penceresinden dipsiz karanlık seyrediliyordu. Basamaklı balkon kapısını aralayarak dışarı çıktım, yüzüme manzarayla birlikte gece serinliği çarptı; şehir ışıkları yanıp sönen masal ülkesiydi, tepenin altında yatıyordu, boğazın karşı sahilinde vapurlar uyukluyordu. Genç kadın koluma girip başını omzuma koyarak, artık geçmişte kalan kötü anıları unutmak için senin yokluğunda buraya taşındım dedi; beğendiğini söylersen sevineceğim. Kimseyi yanıtlayacak durumda değildim, sustum, geceye ve gökyüzüne baktım; çok önemli bir şeyi yitirdiğimi duyumsuyordum. Benliğimi, kafamı boşluk dolduruyordu. Birdenbire karanlığın yumuşak göbeğinde kalan evlerden bir kapı açıldı. Karanlığın dar bölümü kırılıp lamba ışığıyla dalgalandı; oradan, tek katlı başka evin kapı sahanlığından, bir kadın seslendi: Doru Hanım kocan mı döndü, haydi gözün aydın, tebrikler, demek açtığım fal doğruymuş, müjdemi isterim, mutlu beraberlikler dilerim, hoş geldiniz Fahri Beyefendiciğim, sefalar getirdiniz efendim. Karanlığa nokta vuruşu yapan ışıkta kadın durmadan kesik kesik konuşuyor, soruyor, yanımdaki Doru Hanım, kısa ve kesin sözcüklerle yanıtlıyor, evet Nevin Hanım, diyor, öteki kadın doğururcasına yeniden soruyor, yeniden konuşuyordu. Dakikalarca sevgili eşim olduğu iddia edilen Doru Hanım ile Nevin Hanım, telgraf telsiz diliyle konuşup anlaşmaya çalıştılar. İlerleyen dakikalarda Doru Hanım’la zorunluluk sonucu baş başa kalınca, konuşan kişiyi saklayan bu garip dillerini kullanmaya karar vererek rahatladım; belki, böylece kimseye zararım dokunmadan unuttuğum veya farkına varmadan yaşadığım hayat ve hafızaya keşif uçuşları yapabilecektim. Kendisine belli etmeden karımı baştan aşağıya süzdüm. Küçük biçimli yüzünde yorgunluğun, kendisinden daha güçlü her olayın vurarak biriktirdiği ürküntülerin soğukluğu vardı. Her an mahzunlaşan gözlerini havaya kaldırıp sertleştirdiği sesiyle, bir şeyleri örtmek istedikçe, küçük ama canlı gövdesi sanki ruhsal varlığıyla birlikte baskı altına giriyor, aklına ilk gelen en yakın yaşantının tepkisiyle eleştireceği direnç sözlerinde nefeslenip rahatlıyor, kısa bir süre sonra onu yeniden bedbinleştirecek herhangi bir yaşama anı çöküyor; ne yapacağını ve nasıl davranacağını kestiremeden ikinci üçüncü yaşama anlarına bir son fırsatı değerlendirircesine dalıyordu.</span></p>

      <p class="paragraf-5 para-style-override-15"><span>Yarı karanlıkta komşusuyla konuşan kadına baktıkça, hayatımda ilk defa gördüğüm birisi hakkında bütün bunları bilemeyeceğimi düşünerek, uydurduğuma yahut henüz yabancılığını yenemediğim öteki hafızanın bana dikte ettirdiğine inanıyordum. Koyu kestane rengine çalan kızıl saçlarını beyaz ensesinde topuz yapmış, omuzları açık pembe gece elbisesi giymişti. Delice bir arzuyla arkasından kollarımı karnının üstüne doladım, kalçalarını dirseğimle sıkıştırarak beyaz ensesinden öptüm. Komşu kadınla konuşmasına aldırmadan, az sonra yakalanıp yeniden tutuklanacak olan bir hapishane kaçkını gibi sürükleyerek balkondaki salıncağa yatırdım onu. Yüz milyonlarca insan yılında oluşan güneş sitemindeki herhangi bir yıldızın gözümüzde bir an ve bütün ömür için parlayıp sönüşü gibi, tüm cinsel hayatı kapsayan kırk beş dakikalık toplam orgazmı yaşıyordum. Sonra cehennemin kapısında durdum.</span></p>

      <p class="paragraf-5 para-style-override-15">Ölümü yaşayanlar uzun bir kuyrukta bekleşiyorlardı. Dişlerin gıcırtısı, zangırtısı, midelerin gurultusu duyuluyordu. Abuzer kılıklı görüntü sıradakilere birer kart dağıtıyordu. Söylememiş miydim dercesine göz kırptı bana, suç ve günahlarını itiraf etmeliydin, dedi. Sıradakiler birbirlerinin kartlarını görmek için toplanınca aralarında kavga çıktı. Hiçbiri kendi kartını beğenmiyor, başkasının kartını elinden kapmak, onları tökezletmek istiyordu. Önünde uzun kuyruk halinde beklediğimiz kapı açılınca, içerden kavurucu alevler püskürdü. Yüzümü sıcak pişirdikçe bir çöp çukuruna düşüyordum. Çevresinde yüzlerce sakat, kolsuz, kör, kesik bacaklı, giyitleri parçalanmış dilenci dans ediyordu. Yoksulluğun aptallaştırdığı manyaklaştırdığı hayaller halinde, kağıt kırpıntılarına, teneke, plastik kutulara, yiyecek artıklarına, şişelere, eskimiş ayakkabılara, araba lastiklerine, paçavralara saldırıyorlar; sırtlarına, iki kürek kemiklerinin arasına takılı kara şemsiyelerini birer yarasaymışçasına açıp kapatıyorlar, gözlerimi karartıncaya kadar uçuşup döneniyorlardı. Kavurucu sıcak ve cehennem ayini saatlerce, yüzyıllarca sürdü. Sararıp tozlaşmaya yüz tutarken her nasılsa dilencilerin birinden şemsiyeyi koparmayı, açıp kapadıkça kanatlanarak uçmayı, yavaş yavaş yüzyıllarca yükselerek balkondaki salıncağa dönmeyi akıl ettim.</p>

      <p class="paragraf-5 para-style-override-15">Doru Hanım sırtüstü uzanmış, zevkten kısılmış gözleriyle yüzüme bakarken, senin bu akşam döneceğini duyduğumda sofra hazırladım dedi. Ona kocası olmadığımı, beni ölmüş veya öldürülmüş bir başkasıyla karıştırdığını söylememeye karar verdim; seçilmiştim, evliliğin kuytusunda gizlenecektim. Kadını salıncaktan kaldırıp elinden tutarak hazırladığı sofraya götürdüm. Yuvarlak bir yemek masasıydı, tabaklar, çatal, bıçak, kaşık, soğuk mezeler, kristal sürahideki rakı, bardaklar, peçeteler, şamdandaki tek mum, çiçek vazosu ve servis arabasındaki yemekler özenle yerleştirilmişti. Büfenin üstündeki çerçevelerde bana benzeyen bir adamın değişik pozlarda fotoğrafları duruyordu; birinde Doru Hanımla adam gelinlik smokin giymiş gülümsüyorlar, öbüründe kayak kıyafetleriyle dağ evinde yemek yiyorlar, bir diğerinde adam çılgın hüznün acıklı ve durağan gözleriyle aynadaki yüzüne bakıyordu. Kadın saçlarını tarayıp üstüne başına çekidüzen verdikten sonra, pikaba guguklu duvar saatinin altında bir uzunçalar koydu. Davranışları biraz önce aramızda hiçbir şey olmamışcasına olağandı. Bardaklara su ve rakı doldurarak kadehini kaldırdı, hoş geldin dedi.</p>

      <p class="paragraf-5 para-style-override-15">Bu akşamınızı bana ayırmak nezaketini gösterdiğinize göre sizden bir şey rica edebilir miyim, diye sordum. Kadın, Brahms müziği eşliğinde gülümsedi, elbette, dedi; tek şart ileri süreceğim, artık bana eskisi gibi yeniden sen diyeceksin. Senli benli konuşabildiğim tek kişiyi de öldürmüştüm. Fakat bazı şeyleri çözümlemem gerektiği için kadının önerisini, içtensizlikle, hemen onayladım.</p>

      <p class="paragraf-5 para-style-override-15">Sevgili eşim, can yoldaşım, iyi ve kötü günlerimin biricik arkadaşı Doru, ey sen cehennem kapısından kovulup gelen adamın güzel yüzlü geniş kalçalı kadını, hayallerinin gerçeğinde kralı, hayatta uşağı oynayan adamın taht ortağı çileli imparatoriçe diye söze başladım: Bu akşam burada oynayacağımız oyunda sanki seni hayatımda ilk defa görüyormuşçasına yönelttiğim soruları, benim geçmiş yaşantılarımı bilen ve yıllardır beni tanıyan birisi gibi cevaplayacaksın. Beni ele vereceksin. Kendi içimdeki yabancıya yani evlendiğin adama yakalatıp tekrar tutuklatacaksın. Kafasına hapsedildiğim adamdan hiç gocunmayacağım. Çamaşırları, bulaşıkları yıkayarak, eşyaların kaleleştirdiği evimizin tozunu elektrik süpürgesiyle alarak, bebeğimiz olursa kakasını temizleyerek, pışpışlayarak, camları, kapıları silerek, elimde file günlük alışverişe çıkarak, üzüntüden boğulsam bile sevişeceğime, ailene iyi davranacağıma, hakaretleri, aşağılamaları cevaplamayacağıma, sözünüzü emir kabul edeceğime, emir ve komuta zinciri içinde seni ve yakınlarını yalnız bırakmayacağıma, çok para, daima daha çok para kazanacağıma, kutsal evliliğimizi kollayıp gözeteceğime ant içerim. Rakı kadehini peş peşe yudumluyor, kadını da içmeye zorluyordum.</p>

      <p class="paragraf-5 para-style-override-15">Doru Tekben olduğunu iddia eden, sana soruyorum. Ne zamandan beri kayıbım? Seninle nerede ve nasıl tanıştım? Ben kimim? Yaşadıklarım nedir? Kadına bir şeyler sorabildiğim için keyiflenmiştim. Kalkıp pikabı kapattı, her zamanki gibi kendinle ilgilisin ama kendini hiç tanımıyorsun dedi; oysa benim yarattığım düşten başka şey olmayabilirsin. Dövebilseydim onu belki bu karşılıklı düş kabukları kırılacak ikimiz de gerçek hayatımıza kavuşacaktık. Fakat Abuzer’in kapısını tuttuğu yargıçları doğrulamak istemiyordum. Korkulu düşten korkutucu gerçeğe uyanmayı yine ertelemeliydim. Dikenli deniz kestanelerinin doldurduğu fıçı içinde firariydim. Herkesin dünyasında yalancı ve madrabazdım. Doru, termosa hazırladığı kahveden kendisine bir fincan doldurdu. Çok ince, uzun bir sigara yaktı. Kendisini verilen role adapte etmeye çalışan aktris gibiydi. Zamansızlığı kovalayan bir hızla yüzü durgunlaşmıştı. Pikaba yeniden bir uzunçalar koydu.</p>

      <p class="paragraf-5 para-style-override-15">Evlendiğim üçüncü adamsın, dedi; ilk kocam yüzücülük hocası ve büyük bir kumarbazdı. Deniz Harp Okulu’ndan kovulmuştu. Tanıştığımızda ikimiz de öğrenciydik. Beyaz üniforması, yakışıklılığı etkilemişti beni. Evliliğimizin ilk yılında yazlığa gittiğimiz adadan karşı adaya yüzerken kaza geçirip boğuldu. İkinci kocam öğretmendi. Maaşı azdı, zor geçiniyorduk. Öğrencilerini toplayıp akşam yemeğine çağırırdı. Sabahlara kadar tartışıp sohbet ederlerdi. Roman yazıyordu. Dişlerinin arasındaki piposu ile evin içini kokutup dururdu. Anlayamadığım düşünce ve hayallerin peşinde yaşıyordu. Okuldan çıkıp eve gelirken en sık davet ettiği ve sevdiği bir öğrencisi tarafından tabancayla vurularak öldürüldü. Seninle şimdi de çalıştığım şirketin büyük satış mağazasında tanıştım. Üç yıl önceydi. Oyuncak reyonundaydım. Dışarıda kar yağıyordu. Anahtarla kurulan bir kukla satın aldın; kukla adam ellerini kollarını oynatıyor, derisini buruşturarak birkaç defa yüz değiştiriyordu. İthal malıydı, bir buzdolabı fiyatının yarı parasını ödedin. Paketin hediyelik mi sarılacağını sordum. Hayır, dedin. Yakışıklı değildin ama ses ve hareketlerine olağanüstü bir egemenliğin vardı. Arkandan gene de davranışında bir tuhaflık bulunduğunu düşünmüştüm, bilinmedik yabancı bir dili konuşur gibiydin. Bana ikinci kocamın garipliklerini anımsatıyordun. Üç gün sonra yine aynı saatlerde oyuncak reyonuna geldin. Islanmıştın. Bir file içinde satın aldığın kuklayı taşıyordun. Bundan memnun değilim, dilediğim gibi çalıştıramıyorum dedin. Bir başka oyuncakla değiştirmek istiyordun. Mağazamızda satılan mal geri alınmıyordu. Sana bunu söylediğimde itiraz edip, bağıra bağıra aldatıldığını söyledin. Senin akılevinden kaçmış bir zırdeli olabileceğini tahmin edemiyordum. Giyimin şık ve düzgündü. Çenende uzayan sakal çok pahalı ipek gömleğini örtüyordu. Kırk yaşlarında gösteriyordun. İlgi çekici bir adamdın. Kurmalı kuklayı neyle değiştirmek istediğini sordum. Daha canlı bir şeyle dedin. Kendiliğinden zıplayan top bile olabilirdi. Size yirmi tane futbol topu verebiliriz, dedim. Vazgeçtiğini, kurmalı kuklayı ne satmaya ne de herhangi bir şeyle takas etmeye hazır olmadığını söyledin. O halde yapacak bir şey yok dedim. Akşam buluşup birlikte yemek yemeyi önerdin. Aynı kattaki tezgâhtar kızların hepsi bize bakıyordu, konuşmayı belki fazla uzatmamak için teklifini kabul ettim. Kar erimiş, sokaklar vıcık vıcık çamurlanmıştı. Taksi tutup deniz kıyısı lüks bir otelin lokantasına götürdün beni. Yeniden kar serpiştiriyordu. Bazı akşamlar çıktığım erkeklerden çok farklıydın. Hemen konuşmaya dayalı bir beraberlik kurabiliyor, yanındaki insanı kendine karşı yabancılıktan sıyırdığın halde sana özgü bir dünyanın içinde yaşadığını belli ediyordun. Gece otelin deniz gören bir odasında beraberliğimizi sürdürdük. Dokunmamıştın bana. İktidarsız bir erkek olmandan kuşkulanmış, biraz da düş kırıklığına uğramıştım. Sabah beni işyerine taksiyle bırakırken tekrar arayacağını söyledin. İki ay ortalarda hiç gözükmedin. Mağazanın satış müdürüyle çıkıyordum, yakında kısım şefi olacak, yurtdışına araştırma gezisine gönderilecektim. Seni unutmak üzereydim. Telefonla aradığında sesini tanıyamadım. Gece yine aynı otelin aynı odasında kaldık. Bu defa, kayayı oymak isteyen kıpırtılı dalgalar gibi hırçın ve arzuluydun sevişirken. Kafadan kaçık olduğuna karar verdim. Ertesi gün mağazada uyuklayıp durdum. Rüyamda hep aletini kaldırmış bir fil üzerime saldırıyordu. Kovalarla içki içmiş, sarhoş, azgın bir dev fil şehrin ortasına bırakılmış; binaları yıkarak, insanları, taşıtları çiğneyerek beni arıyordu. Hakkında çok az şey biliyordum. Hiçbir işte çalışmadığını, aile ve miras hukukundan yararlandığını, bir tür serseri olduğunu anlatıyordun, bazen bir kadın olmama karşın, sana ve senin özelliklerine ne kadar çok benzediğimi fark edince şaşkınlığa düşüyordum. Sanki göremediğim, fakat varlığını duyumsadığım bir başka yanımdın. Seni yitirsem hep o satın aldığın kurmalı kukla gibi dokunulmadıkça cansız ve devinimsiz kalacaktım. Günler aylar geçiyor, aramıyor benim seni aramamı da istemiyordun. Günlerini birisini izleyerek veya bir şeylerin peşinde dolanarak geçirdiğini sanıyordum. Şirket benim yurtdışı gezimi geçici bir süre için iptal etmişti. Dalgınlaşmış, dikkatsizleşmiştim. Satış müdürünün randevularına da gitmiyordum. Mağazayı kapatırken beni sıkıştırmaya kalkınca adamı tokatlamış, ertesi gün depo memurluğuna görevlendirilmiştim. Bir başka yerde aynı olanaklarla iş bulmak kolay değildi. Anne babamı, birinci ve ikinci kocamdan doğan çocukları geçindirmek zorundaydım. Dört ay sonra bir buket kır çiçeğiyle geldiğinde sevinçten boynuna sarıldım. O akşam ikimiz de çok içip sarhoş olduk. İkimiz de ağlıyorduk. Sen, Can Kaya adında bir arkadaşının ölümünden dolayı hayata geciktiğini söylüyordun. Sabahleyin otelin hesabını ödeyip sabahçı kahvesine çay içmeye gittiğimizde evlenmeye karar verdik. Benim evimde oturacak, çocukları gerekli masrafı karşılamak koşuluyla bir yıl için annebabama bırakacaktık. Bir ay sonra otelin lokantasında evlendik. Nedense modaya uyup tekrar gelinlik giydim ve senin de smokin giymeni rica ettim. Evliliğimizin ilk yılında da kaybolmaların sürdü. Seni hiçbir zaman bir arkadaşın veya tanıdığınla beraber göremedim. Eve her dönüşünde tutarsız, çelişkili ve gerçek hayatta geçmesi olanaksız öyküler uyduruyordun. Eve her dönüşünde tutarsız, çelişkili gerçek dışı şeyler anlatıyordun, kendinden habersiz yaşadığına inanıyordum. Peşine düşmek, yarattığın muammayı çözmek seni çökertecek gibiydi. Ayrıca benim yaşantıma hiç karışmadığın için, yarattığın ikili ilişki ortamı kendimi dilediğimde hem bekâr hem de evli saymama yetiyordu. Kıskanmayı aşağıladığın halde benim bazı erkek arkadaşlarımı kıskandığını fark ediyordum. Zaten senin en belirgin özelliğin eleştirerek yaşayıp aşağıladığın şeyleri kendi hayatında kahırlana kahırlana yapman ve uygulamandı. Meryem’in bakire olamayacağını İsa’nın belki Romalı bir askerin çocuğu olduğunu söylüyor fakat kadınların yüz güzelliğinde bakire Meryem tablolarına benzeyenleri övüyor ve İsa ile Muhammed’in bir bulvar kahvesinde buluşup tanışsalar ne konuşabileceklerini anlatıyordun. Bir yıl önce tekrar gittin. Geçen hafta, bir aydır tutuklu olduğunu öğrendim. Annen, babanı tedavi ettirmek için bir yıl kalmak üzere yurtdışına gitmiş, sen de onların evine gizlice yerleşmişsin. Bir yıldır ne yaşadığını ben de bilmiyorum. O yüzden sorularının hepsini cevaplayamayacağım. Otuz yaşındasın. Hiçbir işte çalışmadın. Sen kimsin? Bilmiyoruz. Bilmediğim bir adamla evliliği bazı zamanlarda devam ettirmek serüven severliğimi doyuruyordu. Oysa sen de şimdi beni tanımıyor gibisin ve kendi hakkında bazı şeyleri benden soruyorsun. Şişmanlamışsın, gözlerinin çevresinde kırışıklıklar çoğalmış, gene yaşından fazla gösteriyorsun. Seni tutukluluktan kurtarmak için tuttuğum avukattan öğrendiğime göre kaybolduğun bu bir yıl içinde bazı küçük işlerde çalışmışsın. Kitabevinde tezgâhtarlık, badana işçiliği, garsonluk, turist rehberliği, muhabirlik ve şehrin bir deniz kasabasında balıkçılık. Hepsi gelip geçici işlermiş. Annebabanın senin adına bankaya yatırdığı paradan çok az harcamışsın. Avukat yaşama biçiminin normal bir insan göstergesi sayılamayacağını savunuyor. Yargıçlara senin akli dengenin bozuk olduğunu, hastaneye yatırılmadan önce mehil vermelerini söylemiş. Avukatla, Abuzer’in göğüs kafesindeki paslı kurşun diye alay ediyormuşsun. Senin yaşayış tarzın, biz olağan insanlara vaaz edilen tüm yaşayış türlerine yabancı ve ters. Hiçbir işte sürekli çalışmamak, hayatı okuduğun romanlardaki yaşantılarla özdeşleştirip algılamak, seni uyumsuz ve başarısız kılıyor. Annebabana kaç defa sana artık maddi bir destekte bulunmamalarını söyledimse de sözümü dinletemedim. Artık okuduğun tüm roman kahramanlarının öldüğünü bilmelisin. Akıl ve zekânın tek ölçeği yaşanılana uyumdur. Yarın akşam yemeğine ailem geldiğinde ablamın kocasına rica eder, seni bir işe yerleştirmesini söylerim. Lütfen kabul et! Sonra bir çocuğumuz olur. Görmemezlikten geldiğin toplumu yeniden değerlendirirsin. Ayakların yere basar. Her gün gazete okur, fıkra yazarlarından hazır fikir edinir, ilan ve reklamları izleyerek niçin çalışıp para kazanman gerektiğini öğrenirsin. Aile dostlarımız, arabamız, katımız, hafta sonu gezilerimiz, yaz tatilimiz olur. Bunlar az şey mi? Yeniden tutuklanır veya akılhastanesine kapatılırsan suçlu ve deli diyecekler sana. Ben kimim diye soruyorsun. Bilmiyor, ben de cevap veremiyorum. Çünkü hiçlikten sıyrılmış değilsin. Otuz yıl yaşadın ama yoksun. Anlıyor musun? Senin varolmanı istiyorum. Üç yıl önce satın aldığın o kurmalı kukladan eğer gerçekten farklıysan, yararlanıldığını kanıtlamalısın. Dilersen bizim şirketin satış müdürü bile olabilirsin. Saygın, sevilen, aranılan. Bak ablamın kocası da önce bizim şirketin kısım şefiydi, sonra işletme müdürü oldu, iş ve piyasa deneyimi edinince kendi işini kurdu, birçok kuru temizleme fabrikasının sahibi şimdi. Tanıdık tanımadık hep Tümer Bey diye peşinde. Neyle kıyaslayarak fena yaptığını söyleyebilirsin? Bir Hiç’i yani sıfırı ikiyle, üçle çarpabilir miyiz? Seni kendimi benzettiğim için bir hiç olmaya hayır diyorum. Senin aksine, kuvvetli maddi temeller yaratabilmek için yıllardan beri savaşım vermedim mi? Henüz çok genç bir kız iken, ahşap konak artığı evin pencerelerinden denizi çepeçevre kuşatan şehre bakar, binlerce ton ağırlığında kum örneği kalabalık insanların üstüme yıkılmasından korkardım. Konak, padişahın yorgancıbaşısına aitmiş; torunları, yüksek tavanlı geniş salonları bölmelerle birkaç odaya ayırtıp kiraya vermişlerdi. Paraya, mal mülk birikimine dönüştürülemeyen hiçbir şey değerli değildi. Babam gece gündüz çalışır eve yorgun ve sinirli dönerdi; cahil, fukara ve acımasızdı; anneme, kızkardeşi ve ağabeyiyle birlik olup ağlatıncaya kadar bağırır, söylenmedik laf bırakmazdı. Bizi dövmezdi ama aynı konağın ayrı bölmelerinde beraber oturduğumuz amcalarımın, halalarımın, yaşlı yeğenlerimin, dedemin ve babaannemin acımasız baskılarını hep duyumsardım. Ablam bir köşeye çekilir, büyük bir kabahat ve suç işliyormuşçasına, okul ödevlerini yapmaya çalışırdı. Kafasına takılı dünyayı mezun olacağı okulların diplomasıyla kazanmak istiyordu. Bir yaz akşamı, bayram mıydı anımsamıyorum, konağın arka bahçesine büyük sofra kurulmuş, kuyudan soğuk su, rakı çekilmiş, erkekler içip eğleniyor, kadınlar hizmet ediyordu. Dokuz veya on yaşındaydım, kendimi soyunmuş, denizin içinde buldum. Karşıda gökyüzünün yıldız yağmuru, apartmanlar sırt sırta, dimdik, ışıklar yanıp söndükçe eriyorlar, bir oluk ağzından çamur halinde akıyorlar. Yüzdükçe gövdemde serin ürperti. Oluk ağzında boşalan şehre doğru yüzüyorum. Ne var ki ilerledikçe, soğuk bir akıntıya kapılıyor, her uzvum tek tek betonlaşıyor, kımıldayamadan mermer bir heykel halinde kızkulesine çarpıyorum. Ayıldığımda bir kocakarı vücudumu mıncıklayıp duruyordu. Ertesi gün, konağa götürüldüğümde, kız kafamda tek fikir var: bu koca şehri yenemeyeceğime göre onun harcı olmak. Şimdiye değin ne yaptımsa bu değişken şehirle özdeşleşmek içindir. Sana bunları niçin anlatıyorum? Geçen kayboluşunda evi toparlarken, günce mi yoksa not mu dersin, bir defterini buldum. Bir sözün, yokluğun uzadıkça her gün değişik anlama soyunuyor, hayatımı gizliden gizliye balçığa daldırıp sıvıyordu: Tümce nedir? Benim çok önemsediğim bir sözcüğü kaybettiren organ. Hazmeden ve bağlayan. Yüzlerce insandan tek tümce. Ben niçin bir tek sözcük olmayayım? İlk önce bu sözlerinle ne demek istediğini anlayamadım. Rastgele, yollarda başıboş dolaşırken aklına geliveren sözlerinden biri sandım. Sonra tekrarladıkça kayboluşlarının paragraf başı olduğunu düşünmeye başladım. Kime söylesem başka türlü anlıyordu. Şirket müdürü sermayesini arttırmayan, daha ötesinde kuruluşunu holding haline sokamayan birimlerin yok olacağını mı söylemek istiyorsun dedi. Şaşırdım, ne cevap vereceğimi bilemedim. Şimdi senin yanında da şaşırmış durumdayım ve ne cevap vereceğimi bilemiyorum.</p>

      <p class="paragraf-5 para-style-override-15">Doru susmuş, üst üste yaktığı sigaralarının sonuncusunu söndürüyordu kül tablasında. Kalkıp pikabı kapattı, masaya bir defter bıraktı, yatmaya gitti. Deftere dokunmadım. Sabaha kadar karım olduğunu inkar etmeyen Doru Tekben’le seviştim. Gün ağarırken, otomobiline binip işine gitti. Öğleden sonra döneceğini, akşamüzeri misafirlerin geleceğini, annesini, babasını, çocuklarını, abla ve eniştesini karşılamaya hazırlanmamı söyledi. Evi derleyip toparladıktan sonra masanın üstünde karabatak gibi duran siyah kaplı defteri alarak kapının önüne çıktım. Bahçenin ilersindeki patikadan yürüyerek, kestane ağacının altına oturdum. Defteri açtım: Sahnede sadece sözcükleri kullanan bir adamın hayatıyla saatlerce oyalandım.</p>

      <p class="paragraf-5 para-style-override-15">Defter sırtımı yasladığım ağacın dibindeki çimlere düşmüştü, bana ait olduğu iddia edilen sözcüklerin ağırlığıyla gözkapaklarım kapatılarak uyumuştum. Önce otomobillerin korna sesleriyle, sonra Doru’nun adımı çağırışıyla uyandırıldım. Gözlerimi ovuşturarak patikayı tırmanıp evin salonuna girdim. Her birine defterler dolusu sözcüğün uzağından baktım. Saçlarını platin rengine boyatmış alabildiğine şık ama yapmacık bir kadın (Doru’nun ablasıydı herhalde), ebleh yüzlü bir kız çocuğunun saç tokasını düzeltiyor; gaga burunlu bir adam gözleriyle çevresinde ne varsa gagalayarak elindeki paketleri masaya bırakıyor; midesini tutup evin mobilyalarına fiyat biçercesine bakan yaşlıca bir kadın (ancak kaynana olabilirdi) salona girip önemsemiyormuş gibi davranalım diye taktik veriyor; ilk görüşte yüzündeki binbiryüzün karmaşıklığı fark edilen yaşlıca adam uzattın yeter diyor; iki çocuk masanın altında makasla pardösümün eteğini kesiyorlardı. Birkaç dakika esen soğuk hava hareketsiz asılı kaldı. Tamam, dedim içimden, bunlar benim yabancı olduğumu anladılar. Çıkıp geldiğim mahkemede bulunamayan önyargılı jüri üyeleriydi bunlar, Abuzer’in kararına uyacaklar, beni tavandaki avizenin çengeline asıp salladıracaklardı. Doru, yargıçların henüz sonuçlandıramadıkları davamı belki müebbet hapse çevirtebilirdi. Belki ömürboyu, hep böyle, o zamana kadar tanımadığım ve bana karşı olan jüri üyelerinin kesin kararlarını bekleyerek, önyargılarını değiştirmek isterken kendim değişerek, kendimden uzaklaşarak, küçülüp ufalarak kimsenin dikkatini çekmemeyi başaracaktım. Keşke herkesin bana niçin karşı olduğunu öğrenebilseydim. Büyücü varlığımla çocukların, baldızın, kocasının, annesinin, babasının nafakasını mı engellemiştim? Doru işadamı bir kimyagerle evlenseydi, şu gagaburunlu gagabakışlı adam, kurutemizleme fabrikalarını genişletme fırsatını daha kolay mı yakalayacaktı? Suçunu önceden kabullenen sanıklar gibi, işkence altında konuşturulanların kayıtsızlığıyla, hoş geldiniz dedim. Cevap vermediler, orada yokmuşum gibi susup hareketsiz durdular.</p>

      <p class="paragraf-5 para-style-override-15">Salon penceresinde şehir ışıl ışıl çalkalanıyordu. İşyerimi kastederek, neredesiniz diye sorduklarında, mahkemedeyim diyecektim. Adliye binasında görevli sanacaklardı beni, durmadan başkalarının sanısını pekiştirmem gerekecekti. Mahkemedeki adama günün birinde işleri düşebilir miydi? Eğer cevapları hayır ise, seni de kabullenmeyeceklerdi. İşte o yüzden, mahkeme ve yargıçlar vardı; deliller hep aleyhimeydi. Herşeyi yaşadığım sürece hep aleyhime biriktirmiştim. Onları ortadan kaldırmak hayatımı yok etmekle eşanlamlıydı. Fahri Efendi’yi öldürmekten aklanmamıştım. Daha fazlası diyorlardı. Daha iyi nişan almalı, kalbimin ve zihnimin tam ortasını vurmalıydım. Simyacı varlığımda açılacak gediğe, diledikleri, işlerine yarayacak bir kalp ve zihin yerleştireceklerdi. Ve o zaman delil yetersizliğinden serbest bırakılacaktım. O halde mahkemenin sanık sandalyesine oturmak ile adliyede görevli olmak arasında hiçbir ayrım yoktu. Kurtuluş hiçbir zaman tam değildi. Nereye kadar kaçsam gene dönüp dolaşıp koşmaya başladığım yere geldiğimi, belirli olay ve yaşantılardan sonra kavrıyordum. Oysa olaysız, yaşantısız var olabilme hünerini gösteremezdim. İster istemez bu acıklı duruma gülümsüyordum. Mahkeme çevresiyle özel ilişkiler kurmayı tasarlıyordum. Platin saçlı kadın (baldız sözcüğünün tatlılığını ona yakıştıramıyordum) öfkeyle ayağa kalkarak, yüzümüze gülüp bizimle alay etmek kimsenin haddi değildir, dedi. Doru, mezeciden getirdiği hazır yemekleri sofraya koyuyordu. Yüzüme ablasını değil de beni suçladığını söyleyen bir ifadeyle baktı; o an şehir cereyanı kesildi, karanlıkta kimse kimseyi görmüyordu. Karanlık huzur vericiydi. Doru iki gaz lambasının fitillerini yaktı. İri gölgeler duvara titreyerek dağıldı. Hışmına uğrayacağım insanlar sahici olma şansını kaybetmişlerdi. Suskun, şaşkın, kızgınlığın ortaklığında bakıyorlardı. Ben de onlara bakıyordum ne yapacaklar diye. Keyifleri kaçmıştı. Üstüme usta terzilerde diktirilmiş giysi gibi karanlığı giyinmiştim. Şimdi onlardan daha gerçektim. Çok kısa sürecekti bu. Şehir elektrik alıp lambalar yanınca, ışık, önce gölgeleri yakaladı; sonra yemek salonundaki misafirler silkinircesine gerilediler, asıllarına uygun olmayan poz ve davranışlarını buldular, dönüp kaldıkları yerden yeniden yüzüme baktılar: gülümsüyordum. Gagaburunlu adam (herkesin Tümer Bey dediği) bak ne kadar uzun boyluyum dercesine ayağa kalktı, şeker kardeşim dedi; bilmiyor değiliz, sözünü etmek istemediğimiz durumlardan yeni kurtuldun fakat bu demek değildir ki Koru’nun biraz önce söylediği gibi bizi alay mevzusu yapabilirsin. Doru’nun ablası Koru, kocası Tümer çevremdeki halkayı gitgide daraltıyorlardı. Onlara sımsıkı bağlı halkada Doru, anababası, beni kıskaca almışlar, mengeneyi habire sıkıyorlardı. Yoksa farkına varmadan, mahkemenin buyruğuyla, cellatlarımın evine mi gönderilmiştim? Çocuklar büyük bir zevkle, deli diye bağrışarak, altımdaki sandalyenin ayaklarını sallıyorlardı. Doru onlar adına ihanet ederek beni niçin kurtarmıyordu? Daha dün gece hayatından bazı bölümler aktaran, sevişirken beni sevdiğini söyleyen kendisi değil miydi? Fahri Efendi’nin biricikliğine karşın, birbirinden farklı birçok Doru Tekben, birçok Fahri Tekben ve binlerce durum vardı. Olağandışı bir kargaşa içindeydim. Hangisine evet desem bir başka yabancı bakıyordu gözlerime. Saymadığım kadar çoktu yabancı gözler, ölçemediğim kadar genişleyip derinleşiyordu karanlık. Hiçbirini beklemeden bardağımı içkiyle doldurdum. Gülümsediğimi bilmiyordum, gerekiyorsa gülümseyişimi geri alarak, sizlerden özür diliyorum dedim. Bardağımdaki içkiyi soluksuz içerek bitirdim. Midemde, gözlerimde, yüreğimde, zihnimdeki yangına bir tanker dolusu benzin püskürtmüş gibiydim. Alevler dışarıya karşı yalıtılmış içvarlığımda binlerce Fahri’yi patlatarak tutuşturuyordu. Seslerini kimseye duyuramadan bağırıyorlar, kendi acılarıyla eriyip külleniyorlar, fakat müthiş bir baskıyla sofrada oturan Fahri’yi zorluyorlardı: Susma, dağıt, ne pahasına olursa olsun küçülme, yık ve daha iyisini kur. Oysa ben, hayatımı tanıştırıldığım aile efradına burçluymuşumcasına, suskun ve hımbıl oturuyor, sanki gülümseyişime bile izin bekleyerek, kimden gelirse gelsin, tüm yanlış ve kötü sözleri olurluyordum. Masaya en son Doru’nun annesi oturdu, sen, dedi; saygılı bir adam olsaydın yiyip içmek için büyüklerini beklerdin. Masanın köşesine sıkıştırılmış, doğrusunuz efendim, haklısınız efendim diyor, şişedeki içkiyi bardağıma aktarıp duraksamaksızın içiyor, büyüklerimin sözlerine sürgün edildiğim uzak bir adadan kulak kabartıyordum. Tümer kayınpederiyle şakalaşıyor, kaynanasını kızdırıp gönlünü alıyor, karısına ve Doru’ya ukala tavırlarla her konuda bilgiçlik taslıyor, benimle konuşmayarak masada beni yok sayıyordu. Yok sayılmanın ilk boyutunu ben dikmedim mi? Herkes için yok sayılmak dürtüsüyle onları hiçleyerek, tepenin doruğuna bin güçle tırmanarak, kimsenin görmediği bayrağı dikip sonra tutuşturan ben değil miyim? İşte şimdi onların hücresine hapsedildim. Belki mahkemedeki yargıçlar böyle buyurmuşlar, onlar da uygulamışlardı. Cellatlarım son karar verilinceye kadar işkence altında tutacaklardı beni; bu ev ve Doru’nun aile yakınlarım diye misafir ettiği insanlar, mutlaka mahkemenin gizli üyeleri veya ajanlarıydı. Demek bir an boş bulunarak kendi ayağımla tuzağa düşmüştüm. Birbirinden farklı iki hafıza daima ötekisine ihanet ediyordu. Doru ile Koru’nun babası içeceği içkiyi azalttığımı doğrudan söyleyemediği için, evlat hızlı içiyorsun zararlıdır diyordu. Tümer kokluyor, içiyormuş gibi yapıyor, yine masaya koyuyordu kadehini. Doru’nun dün gece birlikte çektirdiğimizi iddia ettiği fotoğraflar büfenin üstünden kaldırılmış, yerlerine, Doru’nun ve çocuklarının fotoğrafları dizilmişti. Bir gün içinde, misafirlerin gelişiyle, Doru da değişmişti; Fahri Efendi’nin gövdesini dikiş iğnesiyle delik deşik eden terzi kadını andırıyordu. Tuttuğu çatal bıçak terzilerin kullandığı makas oluyor, makarna kalınlaştırılmış ameliyat ipliklerine dönüşüyor, misafirler ve Doru masaya eğilmişler, kırıp yardıkları kafatasımın içini didikliyorlardı; ayıklıyorlar, beynimin zarını sıyırıp söküyorlar, kıvrımında yiyip içiyorlar, geğiriyorlar, küçümsenmemek için küçümsüyorlar, suçlanmamak için suçluyorlar, yargılanmamak için yargılıyorlar, kepçeyi daldırıp tabaklarını dolduruyorlar, dişlerini dilleriyle karıştırıyorlar, tükürüyorlar, şapırdanıyorlar, her birinde otuz ikişer kazma dişleyip ezerek çiğniyorlardı. Çocuklar parmaklarını tuza banıp beynime dokunuyorlardı. Dehşet verici acıların ürküntüsünde kıvranıyordum. Artık yeter, lütfen bırakın diye söylendiğimi sanıyordum. Gözlerim işkencecilerin bıyıklarıyla oyuluyor, gırtlağıma pisliklerini akıtıyorlardı. Birbirine çarpan duvarlara tutuna tutuna tuvalete koşarak imdat diye bağırdım. Yüzümü ensemi suyla ovdum, tuvaletin penceresini açarak şehre baktım: gülümsüyordum.</p>

      <p class="paragraf-5 para-style-override-15">Sofraya geri döndüğümde Doru ve misafirler, çocukların geleceğini konuşuyorlardı. Beni ilk defa görüyormuşçasına, hepsi uzaktan, gözlerinin ucuyla süzdüler. Sarhoşluğumdan çekiniyorlardı. Ben de onlardan çekindiğimi belli etmemeye çalışıyordum. Nedenini açıklayamadığım bir itkiyle, sizleri, tek tek hepinizi kutlarım efendim, dedim, birbirine kenetlenip çıkarları için birbirinin içine dolanan kırkayak kuvvetindesiniz. Tümer içkiyi koklaya koklaya çakır keyif olmuştu, konuşması pelteleşmiş, gözleri yorgun manda gözleriydi, kapanıp açılıyordu. Kendisiyle gururlanan bir sesle, şeker kardeşim, dedi; o halde aferin sana, biz burada yalnızca aile değiliz, bir aşiret gibiyiz, kervancıbaşını soruyorsan benden başkasını bulamayacaksın, ben ne dersem o olur, aile o yöne sapar.</p>

      <p class="paragraf-5 para-style-override-15"><span>Sofradaki yemek artıklarını toplamışlar, masaya beyaz bir örtüyle bir şişe beyaz şarap getirmişlerdi. İçerden çocukların oyun sesleri duyuluyordu. Yaşlıca adam televizyon karşısında sızmış, uyukluyordu. Koru ile Doru, beni masada Tümer’le yalnız bırakmışlar, konuşulanları dinlemez gözüküp model dergilerini karıştırıyorlardı. Tümer’in kayınvalide diye seslendiği kadın, mutfaktan cevap yetiştiriyordu: Eğri büğrü ne gam oğul, dedi; ocağın sıcak tütüyor ama yok öyle yok böyleymiş, nasipse Allah veriyor, senden ben de memnun ve hoşnutum, berhudar ol, kesene bin bereket. Söz, dev bir sineğin ayaklarında geceyi seyreden penceredeki pisliğe yapışmıştı. Silkindikçe, pislik bir perde gibi tüm pencere camlarını kaplıyor, gece ile gündüz arasına duvar dikiyordu. Kadehi masaya bırakıp ayağa kalktım, sormuşlar dedim; ne zamandır delisin? Bildiğimden beri, demiş adam.</span></p>

      <p class="paragraf-5 para-style-override-15">Doru’nun misafirlerini uğurlamasını bekleyemedim. Bu evi sabah erkenden terk etmek kararıyla, içerdeki odalardan, sünger yatak ve battaniye alarak banyoya girdim; sünger yatağı küvete koyup battaniyeyi üstüme çektim. Uykumda sağanak halinde dökülen yağmur damlalarıydım o gece, sünger beni emip ağırlaştıkça küvet deliğine akmamaya direniyordum.</p>

      <p class="yildiz"><span>***</span></p>

      <p class="paragilk" xml:lang="en-GB">Keko’nun büfesi kahvenin tam karşısındaydı. Şehrin liman yönünden uzanan cadde, Keko’nun büfesi ile Memo’nun kahvesi hizasına geldiğinde daralıyor, yayalar ve taşıtlar sanki bir huni ağzından geçiyorlardı. Keko ile Memo kardeş çocuklarıydı, esmer, bıyıklı, sert insanlardı. Büfenin gerisinde geniş bir salon vardı, akşamları, mesai saatlerinden sonra meyhane olarak kullanılıyordu. Memo’nun kahvesi kaldırımdan beş basamak yükseklikteydi, caddeye bakan kubbeli çay ve oyun salonu eskiden vakıfların malıydı; duvarları süsleyen çerçeveli fotoğrafların hepsi, on altı defa devlet kurduğunu tespit eden ulusun ünlü yargıçlarına aitti. Kahve mahkeme binasından beş dakikalık uzaklıktaydı. Caddenin, mahkeme binasına sapan köşesinde, çimensiz, çiçeksiz, yapraksız, bodur ve yaşlı ağaçların doldurduğu park uykusunda unutulmuş gibi, sessiz yaşıyor, şehrin tanınmış kilise ve camisine yataklık ediyordu. Eskiden, o parkta, suçlular idam fermanıyla boğazlanırken, sabah karanlığında gelip seyirlik yer tutan yüz binlerce insan neşelenerek ıslık çalmış, seyyar satıcılar yılın en iyi satışını yapmışlardı. Kilise, cami ve devlet çağlarında da, halkı hoşnut kılan bu uygulama sürmüştü. Cezalandırılanların fotoğrafı Memo’nun kahvesinde asılı değildi, yargıç suretleri delici gözlerle caddeden gelip geçenleri süzüyorlardı; donuk, kıyıcı, hüküm vericiydiler. Burayı, kendimi göstermeden Abuzer’i izleyerek öğrenmiştim. Otele yerleştikten sonra gün ağarmadan uyanıyor, mahkeme semtinde dolaşıyordum. Büyük tiyatro oyuncularının titizliğiyle her sabah yüzümü makyaj yaparak değiştiriyor, mahkeme binasındaki görevlileri tanımaya çalışıyor, bazı yargılama salonlarına dinleyici olarak katılıyordum. Bütün davaların sanığı hissediyordum kendimi. Bilhassa cinayetten yargılananlara duyduğum yakınlık sıkıntıdan terleyerek makyajımın bozulmasına neden oluyordu. Hayatımın kulisinde rezilleşmekten paniğe kapılıyordum. Otel kâtibine, uzaklardan turneye gelen bir tiyatronun başoyuncusu olduğumu söylemiştim. Otele çok sık dönüp, giysilerimi ve makyajımı tazelediğimi görünce, oyunlarda ne cins roller aldığımı sormuştu. Öldüren, sonra kendisini öldürdüğünü fark edince kimliğini Araf’ta arayan, fakat kaybettiği kimliğini hiçbir yerde ve hiçbir kimsede bulamayan, bu ara ona uygun kişilik vermek için arkasını kovalayanlardan durmaksızın kaçan ölüme hükümlü adam oynuyorum dedim. Katip, matrak bir oyunda rol almışsınız diye gülümsedi. Otel defterinin meslek hanesine boşta gezer yazdı. Kahvaltı isteyip istemediğimi sordu. Keko’nun büfesinden aldığım sandviçlerle Memo’nun kahvesinde çay içtiğimi söyledim. İsabet buyurmuşsunuz diye cevap verdi: Keko ile Memo, parkta eskiden idam hükümlülerini ipe çeken iki cellattır, idare kadro bulup emekliye ayıramayınca, Adalet Bakanlığı’na devredilen vakıf dükkânlarını çalıştırmaları için onlara ucuza kiraya verdi. Bazen katlanamayacağım kadar korkunç şeydi insan olmak. Kahvede, kırıntılar boğazıma takılmış, nefes alamıyor, çırpınarak öksürüyordum.</p>

      <p class="paragraf-5 para-style-override-15">Memo başıma dikilmiş, sırtıma vuruyor, beyim korkmayınız diyordu; insan gırtlağı ziyadesiyle dayanıklıdır. Yatışınca, çay parasını ödeyip mahkeme binasına koştum. Helada yüzümün makyajını silip temizledim, kafamdaki peruğu kubura attım. Öğle vaktiydi. Koridorlar mahkeme görevlileriyle iki kat kalabalıklaşmıştı. Memurelerden birinin peşine düştüm, reddetti, yılmadan ikinci, üçüncü, dördüncü, beşinci defa kadınları denedim. Nihayet beşinci katta, en tehlikeli koridorda daktilosunu taşımaya Abuzer’in yardım ettiği bir kadına rastladım. Dudaklarını ciyak kırmızıya boyamıştı, esmer, tombuldu. İşönlüğünü askıya bırakıp merdivenlere yürürken, Doru’dan çaldığım bileziği cebimden çıkarıp yanına yaklaşarak, affedersiniz dedim; bu altın bileziği siz mi düşürmüştünüz? Yüzüme bakmadan hayır dedi. Biliyorum dedim; sizinle tanışabilmek için böyle konuşuyorum, izin verirseniz yemeğe birlikte gidelim. Haçe’yi hapishane binasının karşısındaki pahalı bir lokantaya götürdüm. Ona, uzak taşra ilinde büyük bir çiftliğin sahibi olduğumu anlattım; mahkemede önemli bir davam vardı, ilerde oraya kendisi gibi güzel bir kadını çiftliğin hanımı diye götürmeyi tasarlıyordum. Şarap şişesini yarılamadan, ikimizin de başı, rengarenk düş ve fantezilerle dönüyordu. Mahkemeye telefon açarak öğleden sonra gelemeyeceğini bildirdi. Ben de oteli aradım, tiyatrodan oyuncu bir hanım arkadaşımı getireceğimi söyledim. Katip sesimi tanımıştı, meraklanmayın dedi; otelimiz turistiktir. Babasının adını aktardığında Haçe nin cinselliğiyle deyimlendirdiği zevk, birdenbire, pis kükürt kokulu, karanlık, zebanilerin ve kayıp ruhların bağrıştığı, kurtların gövdeyi kemirdiği, havasız, mide bulandırıcı, leş ve ceset kokulu, alevlerin yandığı, küfür dolu, umutsuz, sonsuz, cehennem karanlığının hapishanesine dönüştü. Haçe, Keko’nun kızıydı. Cinsel organım Haçe’nin içinde dikilip kalmış, defalarca, hayatımın en yoğun tutkusuyla tat alıp vererek ilk ona boşaldığım halde, saatlerdir inmiyor, beni cehennemin suç ortaklığına zincirliyordu. İkindi, akşam, gece, sabah oldu; Haçe’nin gergin esmer kadınlığında pörsümeyen organımla sanki sonsuz kere sonsuz cehennem derinliğine daldım. Pişmanlık yararsızdı. Ona hayat ve ölümün ötesinde bağlanmıştım. İnsan hayalinin tasavvur edebileceği bütün korkular, kötülükler, acılar, her saliseye trilyon yıl karşılığında Haçe’nin cehennemine kışkırtıyordu beni. İşte Fahri Efendi’yi dahi yüz ayrı kez öldürebilirdim. Artık insanlık yok olmuştu. Cellat Keko’nun Çingene kızı Haçe’nin kadınlığındaki cehennem, insan soyunu ve tanrının tüm eserlerini yutmuştu. Dünya yırtık bir yardan kendi içine düşmüştü. Mahvolmuştu zaman. Haçe de bu bir defalık olağanüstü durumdan sıyrılıp kurtulamıyordu. Bittiği, tükendiği halde cehenneme döşediği köprüyü çıplak gövdesiyle destekliyordu. Karanlığın fırtınası, depremin sarsıntısı dindiğinde sonsuz bir uykuya daldık. Gözlerimiz yeniden geceye açıldığında kaç gün geçmişti, bilemiyorduk. Haçe o gece beni Keko’nun meyhanesine götürdü. Mahkemedeki yargıçların, sanık savunucuların, Abuzerler’in pek çoğu orada içip eğleniyorlardı. Haçe beni işaret ederek babasına,</p>

      <p class="paragraf-5 para-style-override-15"><span>-</span>Ben bu adamla bir oldum, dedi.</p>

      <p class="paragraf-5 para-style-override-15"><span>Keko kızının sözlerine umursamaz davrandı, bizi meyhanenin dibindeki masaya oturtarak meze ve içki getirdi. Garsonların yürüyüşü kadınsıydı, başlarına sivri külahlar oturtmuşlardı; giysilerini yeşil, mavi, beyaz, kırmızı benekler süslüyordu. Meyhane penceresizdi, taş duvarlara asılı şamdanlarda uzun mumlar yanıyordu. Masaların ortasında bir karış yüksekliğinde yuvarlak bir sahne vardı. Mahkeme koridor ve salonlarında gördüğüm yargıçların hepsi öbür yanda, bir loşluk ve uğultu içinde oturuyorlardı. Vitrin dolabının arkasındaki gizlenmiş kapıyı renkli incik boncuklardan perde örtüyordu. Jüstinyanus’un dansöz karısı gövdesini on beş yüzyıl önce satarken ihbar edildiğini duyunca hipodroma oradan kaçıyordu. Perdenin renkli boncuk dizilerinde çınçın ötüyordu Teodora’nın kahkahası; perde açıldıkça pantomim oyuncuları meyhaneye giriyorlar, yansıttıkları oyunlarda yargıçların yasa ilkelerini alaya alıyorlar, müşterilerin alkış şakırtısında uğurlanıyorlardı. Tuhaf şeydi, yargıçlar başkalarına uyguladıkları yadsımayı duydukları coşkuyla nasıl evetliyorlardı. Haçe’ye bunu sormak isterken kalkıp babasının peşinden arka bölmeye gitti. Birdenbire korku benliğime yürüdü. Yargıç ve mübaşirlerin on beş yüzyıllık eğlenti dekorunda, celladın mahzeninde, hep beraber içki içiyorduk. Hiçbiri beni yadırgamamıştı. Yoksa Haçe’ye mahkeme binasının beşinci katında rastgelişim planlanmış mıydı? Haftalardır mahkeme semtinde kimlik değiştirdikçe onlar tarafından belki adım adım izleniyordum. Otel kâtibi de mahkemenin adamı olabilirdi. Haçe’nin benimle beraberliği beğenisinden dolayı değildi, davranış ve sözlerimi denetlemek için görevlendirilmişti. Demek şimdiye değin ne yaşamışsam mahkemede yargılanmak içindi. Özenle ayrıksı tuttuğum Efendi’yi kandırılmak mahkum edilmek niyetiyle, kasten onların buyruğunda mı öldürmüştüm? Bir budala bir hain olduğumu kabullenmeliydim. İsa’yı ele veren Yehuda gibi bir başkasıyla paylaşmaya yanaşmadığım korkunç sevgi korkunç kıskançlığı doğurmuş, Efendi’yi aşağılatıyordum. Keko’nun etkinliğinde herkesin efendisi biziz diyordu yargıçlar. Kıs kıs gülüyorlardı. Yırtıcı hayvanların et iştahıyla meyhanenin dumanlı gürültüsünde bakıyorlardı bana. Küçük, kolay yutulacak lokmaydım. Yine dansöz karısının kışkırtısıyla imparator yeni bir buyruk yayınlar, yasama yollarını tepetaklak değiştirebilirdi; şehrin en büyük ilk despotu elinin altında yargıç ve cellat sürüsünü hazır tutuyordu; komutanları, din adamları, paralı askerleri, hazinesi vardı. Despot’un derlettiği medeni hukuk yasası şimdi burada ve her yerde geçerliydi; hükümranlığının tanrı katındaki ilahisiydi, hiçbir şey majeste imparatordan daha üstün daha kutsal değildir. Beni sevdiğim insana değil, kendi cinayet dininin adamlarına yargılatacaktı. Teodora’nın bacaklarının arasında oturuyordu tahtındaydı, hem tanrı hem de insandı. Ey yargıçlar, mübaşirler, din adamları! Putkırıcılarından yanlış dersler alıp Fahri Efendi’yi zedelemeyin. Kendi günahlarınıza benzetmeyin onu. Altın buzağının sırtına oturabilmek için her şeyi çarpıtmayın. Açık seçik söylüyorum size: Fahri Efendi’nin böğrüne tıktığınız samanlarda hiçbir zenginliği gizlemedim, suçlayarak yöneldiğiniz hiçbir zenginliği gasp edemeyeceksiniz. Ey Keko içkiyi kızınla gönder! Artık ayık kalmaya dayanamıyorum, Kaniçici pezevenk takımı. Anlamıyorsunuz. Anlamayın. Biz; ben ve kokuşmuş cesedim Bizans meyhanesinde içki içiyoruz. Sayenizde kimseye görünmez olduk, rahatladık. Kucağımda cesedimi taşıyorum. Sağ elimle kadehimi şerefsizliğinize kaldırıyorum. Ey Vizigotlar, Ostrdogotlar, Gotlar, Hunlar, Avarlar, ey Kapadokyalılar, Slavlar, Franklar, Germenler, ey Memo, ey kaçıncı Mehmed, Moğollar, İranlılar, Suriyeliler, Mısırlılar, ey Hakkı’lar, Tarık’lar, Cevdet’ler, Burhan’lar, Erkin’ler, ey neredesiniz ulan? Haçe siz seyredin diye yuvarlak sahnede şıkır da şıkır göbek kıvırıyor, durmuş vücudunu titretiyor, parmaklarında zil sırtüstü yargıçların masalarına eğiliyor, kağıt paraları memelerine dolduruyor, tüllerinden sıyrılıyor, külotunu çıkarıp atıyor, o ara on yaşındaki Teodora çıplak gerisini Keko’ya dayıyor, oturup kalkıyor, partizanlar, müzisyen garsonlar, denizin mavisinde soyluların servetini, bitkinin yeşilinde esnafın parasını, beyazda kölelerin havasını, kırmızıda askerin ateşini çalıyorlar. Gürültü taş duvarlara çarpıyor, yargıçlardan biri Haçe’nin terini siliyor, yargıçlardan biri onu masanın altına deviriyor, destekçisi papazların kilisesinde Jüstinyanus mozaikten resmini yapıştırıyor, sonra kırk bin zafer naracısını hipodromda öldürtüyor. Fahri oturuyor, Efendi oturuyor, sadece çıldırırcasına seyrediyorlar, mahkeme binasında peruğumun tıkadığı kenef kokusu taşarak yayılıyor, yeryüzünün dört bir yanına yüzyıllarca dağılıyorlardı. Haçe geri döndüğünde beklettim seni, dedi. Sırılsıklam ter ve et kokuyordu. Davranışı alınganlaştırmamıştı beni; bu sayede yargıçlarla bağlantı kurabildiğim için sevinmeliydim belki; zevk vericiliğini bildiğim bir bedenin suç ortaklığındaydık. Haçe’yi eteğinden yanıma çekip ağzımı ağzına götürdüm, dilini dudaklarımın arasına sokarken birdenbire yılan oluverdi. Tıslıyor, zehirli çatal diliyle yüzümde dolanıyor, meyhanedekilere seyrettirmek istercesine kıvranarak gövdesiyle vücuduma sarılıyordu. Korkunç bir kaşıntının altında eziliyordum. Mahkeme kürsüsündeki adamlar yargıç değildi; hepsi savcıydı, sadece suçluyorlardı: Kalk ayağa putperest herif! Söyle Fahri Efendi’yi niçin öldürmedin? Buyruğunuzu dinledim diyordum. Öldürdüm onu. İnsanlar arasına gömdüm. Katıla katıla gülüyordu kürsüdekiler. Kalk ayağa katil herif! Söyle babanı, ananı, kardeşini, arkadaşlarını, karını, imparatoru ve her şeyin sahibi olan tanrıyı niçin öldürdün? Haçe sok diyordu, daha derine, dibine kadar. Mutfağın küçük deposunda patates çuvalına yaslanmış, eteğini kaldırmış, yeniden kadın olmuştu. Hiçbir şeye zamanında yetişemiyor, tam varamıyordum. Her şey çok çabuk bir başka her şeye dönüşüyordu. Annem babama, babam bana, ben Fahri Efendi’ye, Fahri Efendi yeryüzüne, yeryüzü güneşe, güneş yıldızlara, yıldızlar galaksiye, galaksi başka galaksilere, başka galaksiler evrene, evren başka evrene oluşuyordu; şişerek dakikadan dakikaya. Haçe acele etme diyordu; öyle dur, boşalma. Patates çuvalından bir solucan duvara tırmanıyordu. Kürsüdekiler, ayakta sallanma çök, diyorlardı. Keko darbuka çalıyor, meyhanenin yuvarlak sahnesinde kadınlı erkekli Çingeneler dans ediyor, müşteriler el çırpıyordu. Garsonlardan biri sandalyeye tekme atıyordu idam sehpasında. Kasanın başında bir savcı iddiasını okuyordu:</span></p>

      <p class="paragraf-5 para-style-override-15"><span>Tavernamızın aziz müşterileri! Öğrenmiş bulunuyoruz ki sanat güneşimiz Teodora, kanserden ölmemiş, meyhanenin on iki numaralı masasında oturan şu sarhoş tarafından hançerle öldürülmüştür. Delilleri bize aktaran Keko kızı Haçe’ye adalet namına teşekkürü borç biliyoruz. Sanığın ve tanıkların dinlenmesinden sonra iddia makamı tekrar ölüm cezası talep etmektedir. Sanık işlediği hunharca cinayeti örtbas edebilmek için, sanki varlığı meçhul bir robottan emir almışçasına, büyük günah ve suçlarını toplum ve insanlık düzenine yıkmaya çalışmaktadır. Ahlak, fazilet, din, vatan, millet sevgisine, tarihimize, onur duyduğumuz devlet büyüklerimize dil uzatmaktadır. Başından önce dilinin koparılması vaciptir. Demektedir ki hâşâ huzurunuzdan, velinimetimiz, babamız, kurtarıcımız, haşmetli devlet başkanımız Jüstünyanus rüşvet karşılığı halkımızı yabancı ülkelere satmaktadır. Demektedir ki, savunduğumuz değer yargıları köpek pisliği menfaatimiz icabıdır ve işlediği cürüm cinayet değildir. Hayır, tavernamızın sayın müşterileri! Kimse bizim keyfimize karışamaz. Olay aynen şöyle gelişmiştir; Huzursuz ve sevgisiz bir ailenin sokak çocuğu olan Fahri Tekben, o yıllarda, imparatorluğu aklından bile geçirmeyen sayın doktor arkeolog Jüstinyanus’un kapı komşusuydu. Karşı apartmanların aynı kat yüksekliğinde oturuyorlardı. Haşmetli büyüğümüz o yıllarda Çinçin barında Teodora’yla yeni tanışmıştı. Dünya otoritelerini sarsan kazı gezisinden yeni dönmüş, bekâr yemeğini önce yeşillerin parti üyeleriyle, sonra kırmızılarla, sonra beyazlarla, sonra mavilerle yiyerek toprak üstüne çıkaracağı imparatorlukta hangi yolu seçmesi gerektiğini tartışmıştı. Daha sonra, bilindiği üzere, Çinçin barında aşığı Teodora’yı görmeye gitmişti. Teodora dansını bitirmiş, pahalı içki ısmarlayan, şehirleri köyleri yağmalayan barbarların masasına şen şakrak konsomasyon yapıyordu. Elinde evrak çantası sırtında eski püskü pardösüyle gelip, sabaha kadar bir bardak birayla oturan aşığına yüz vermiyordu. Ne var ki Çinçin barın patronu Belisarius ünlü dansözün aşığını anlamakta gecikmedi. Birkaç bardak birayı bar hesabına ısmarlayınca, Meryem’in ikinci evladı kadar temiz yürekli aziz efendimiz ve ulu ruhlu Jüstinyanus, çantasındaki projeleri müstakbel zevcesinin patronuna gösterdi. Adam Teodora’yı konsomasyondan alarak Jüstinyanus’un yanına oturttu. Teodora sordu: Benim için çalar mısın? Benim için öldürür ve savaşır mısın? Benim için imparator olur musun? Geleceğin, yedi iklimin, doğu ve batı illerinin büyük hakanı soruları evetleyince Teodora patronunun teşvikine uyarak Jüstinyanus’un evine yerleşti. Çocuk Fahri kısa pantolonuyla sokakta çelik çomak oynar iken, pencere camlarını kısa şortu ve dekolte bluzuyla silen bu güzel kadına tutkuyla bağlandı. Kocası aylar süren uzak iş gezilerine gidiyor, her geri gelişinde devlet yönetiminde yüz makam birden ilerlediğini müjdeliyordu metresine. Fahri kadının eve başka erkekleri de aldığını görüyor, kendisine yetişkin adam pozu vererek yazıp gönderdiği mektuplara cevap bekliyordu. Çocuk yaşıtlarının oyunlarıyla ilgilenmiyor, gece gündüz Teodora’nın penceresini gözlüyordu. Bir kez kendisine bakkal çırağı süsü vererek eve girmeyi başardı, Teodora’nın ayaklarına kapanarak kölesi bile olmaya razı olacağını bildirdi. Müşfik kadın ve “imparator cübbesi en güzel kefendir” diyen olgun eş Teodora, bu sokak piçini kırmadı, ayak işlerinde kullandı. Getir götür işlerinde de bırakmadı onu, bazı geceler yatağına aldı, ısıttı, kadınlığıyla onurlandırdı. Sonra yine bilindiği üzere Jüstinyanus imparator oldu, eşini imparatoriçe ilan etti, pek tabii oradan ayrılıp saraya taşındılar. Tavernamızın bol bahşişli müdavim müşterileri! Sayın konuklar! Sanık masasında içen cani bunu hiçbir zaman hazmedemedi. Daima karşı komşularını gözleyerek, daima birilerini, bir şeyleri alçaltmak için eleştirerek mutsuz, yılgın günümüze yetişti. Prokopius’la sözbirliği ederek tarihi gerçekleri çarpıttı. Votka, rakı, şarap, ızgara fiyatlarını pahalı tutsak da müessesemiz hiçbir fedakârlıktan kaçınmayarak, mahkeme kâtibesi ve sivil polis Haçe’nin yardımıyla cinayeti açığa kavuşturmuş bulunmaktadır. Aslında burada bir değil, birçok cinayet mevcuttur. Sanık binlerce yıllık süreci kapsayan insanlık birikimini yıkmak, cüce boyuna, dar kafasına uygun göreceli ve pek kişisel bir dünya yerleştirmek istemektedir. O gece Teodora’yı hançerle öldürdükten sonra, akşam uçağıyla şehrimizdeki evine dönerek neden olduğu anlamsız ve garip olayla dikkatleri başka yöne çekip dağıtabileceğini düşünmüştür. Aldanmıştır. Sözü uzatmayalım: Adalet Jüstinyanus’un temelidir. Ve hükümdarımız kararını vermiştir.</span></p>

      <p class="paragraf-5 para-style-override-15"><span>Kasanın başında garsonların getirdiği hesabı alıp paranın üstünü veren savcının çektiği söylevi, benden ve Haçe’den başka dinleyen yoktu. Kürsü, meyhane, yargıçlar, jüri üyeleri, sanık savunucuları, yaşadığımız çağ, yüzyıllar öncesi, Doru, Haçe, müzik, alkol, dans, gürültü, hepsi birbirine karışmıştı. Savcının söyledikleri ilgi çekiciydi; anlattığı şeyler, duruşmanın tutuksuz devamına karar veren yargıcın sözleri gibi doğru olabilirdi. Ben kimliğimi delilleriyle kanıtlayamadıkça, herkesin hakkımda ileri sürdüğü sözlerde doğruluk payı bulunabilirdi. Aleyhimde tanıklık edebileceğini umursamadan Haçe’yi alıp otele dönmek, onunla sevişmek, cehennem karanlığına yuvarlanıp kaybolmayı arzuluyordum. Elimi esmer bacaklarına değdirirken kalkıp babasıyla birlikte dans etmeye başladı. Tavernanın uğultulu eğlencesinde bir an için unutulmuş gibiydim. Bir loşluğun gölgesinde ansızın Fahri Efendi’yi gördüm. Bana dediğim dedik bir bakışla işaret veriyordu. Yıktığım bütün otoritelerin altında ezilmişçesine acıklı bir hali vardı. Gel, dedi Fahri Efendi. Gitmek niyetiyle yürüdüm. Boncuklu perdeyi koparıp gizli kapıdan çok dar, çok karanlık bir sokağa çıktım. Sessizlik ve yüzüme çarpan temiz hava pişmanlığımı artırdı; Seko’ya kötülüğümün ulaşmamasını yeğ tutardım, dedim. Önümdeki adımların taşlara çarpan takırtısını izleyerek, boş, karanlık sokaklardan yürüdüm. Sonra bir tepenin yokuş altında gözlerim aydınlıktan kamaştı. Binlerce vatlık ampullerle ışıklandırılmıştı hipodrom. Vahşi, ilkel çığlıklar, orman hayvanlarının kükreyişi, on binlerce elin alkış sesi işitiliyordu. Uzunlamasına büyük alanı kaplayan hipodromun sağ ve sol yanlarında ipek tentelerin koruduğu basamaklı tribünlerde, seyirci kalabalığı coşmuş bağırıyor; atlı araba yarışlarına, kaplanlarla, aslanlarla, birbirleriyle dövüşen gladyatörlere nara atıyorlardı. Bir elinde mızrak diğer elinde kalkan, belinde kılıç, tuhaf giyimli bir asker sırtımdan dürttü. Yabancı, ölü bir dilden konuştu. Anlamadığım halde, hayır iznim yok dedim. Sürüyerek imparatoriçenin önüne götürdü. İlk ve son defa gerçekten sevdiğim tek kadın Seko’ydu; tahtta Jüstinyanus’un yanına oturmuş, varlığı kuşkulu acayip bir yaratığı seyredercesine yüzüme bakıyordu. Demek beni terk ettikten sonra, Teodora’dan dul kalan Jüstinyanus’la evlenmişti. Artık dilediği kadar zengin ve kudretliydi, gene de bana baktıkça, böyle bir adamı eskiden nasıl sevebildiğine utanıp yüzü kızarıyordu. Dönüp Jüstinyanus’a ölü dilden bir şeyler söyledi. Tanrım onu hâlâ seviyordum! Despot, sevgilimi düşürdüğü köle pazarından mı satın almıştı? Yumruklarımı öfkeyle sıktım. Üzerine atlarken askerler beni sımsıkı yakalayarak, biraz ilerde dövüşecek esir bekleyen gladyatörün yanına götürdüler. Kabak kafalı, iri yarı bir zenciydi; sivri uçlu çivilerin kapladığı ağır bir balyoz vardı elinde. Keyiften sırıtarak balyozuyla saldırdı. Yana yattım, balyozun çivileri toprağa saplandı. Birkaç defa daha saldırdı. Kaçmaktan usanmıştım. Gladyatör kapkara yüzünde donuk beyaz sırıtışını çoğaltarak elindeki balyozu bırakıp, parmaklarıyla boğazımı yakaladı. Sırtüstü toprağa yuvarlanmış, sonucu bekliyordum. Gladyatör emir almak için imparatoriçeye baktı. Seko işaret parmağıyla öldürebilirsin buyruğunu verdi. Zencinin kütük kalınlığında kuvvetli parmakları, birer hapishane çubuğu gibi hayatıma kapandı.</span></p>

      <p class="yildiz">***</p>

      <p class="paragilk" xml:lang="en-GB"><span>Dalgaların çakıl taşlarında köpürdüğü bir sur dibinde uyandım. Dört beş adım ötede büyük bir künkten kanalizasyon pisliği akıyordu. Gün yeni ağarmıştı. Martılar sur yıkıntılarının dibindeki çöplüğe, kanalizasyon akıntısının rengini değiştirdiği denizin açığına dalıp çırpınıyorlar, birbirleriyle havada kapışıp gagalarındaki artığı almaya çalışıyorlardı. Ufuk çizgisinden donanmaya ait kapkara savaş gemileri geçiyordu. Güneş sabah alacasını dağıtmış, ortalığı hafif hafif sis bulutları kaplamıştı. Tüyleri yolunmuş uyuz bir köpek kafasını surların altındaki gedikten uzatarak havlıyor, üstüme atlamak için fırsat kolluyordu. Vücudumun her yeri dayak yemiş gibi ağrıyor, boynumu, kollarımı, bacaklarımı kımıldatamıyordum. Büyük güçlükle köpeği kovarak, gediğin öbür yanına geçtim. Raylarda zangırdayarak bir banliyö treni, vagonlarıyla şehir merkezine aktı. Asfalta topallıya topallıya yürüdüm. Gördüğüm ilk taksiyle otele döndüm. Sıcak duşun altında yarım saat yıkandıktan sonra yatağıma uzandım. Hemen uyudum; düş görmenin bilinciyle, ilk gençliğimde yatıp kalktığım odada babama rastladım. Yaşlanmış, saçları sakalları aklaşıp uzamıştı. Konuşmak istedikçe ağzından salya akıyordu. Beni görmüyordu. Fark etsin diye yaklaştıkça korkunç bir hızla biçim değiştirerek Keko’ya benziyordu. Hem beni fark etmesini istiyor hem de ona ne kadar yaklaşarak, değişimini nasıl önleyebileceğimi bilemiyordum. Odanın kapısı açılınca içeriye Haçe girdi. Konuşmadan çırılçıplak soyundu. Düşten seyredenleri görmüyorlar herhalde, diye düşünüyordum. Haçe yatağıma sırtüstü uzanıp bacaklarını iki yana açtı. Babam ağır aksak topallıya topallıya sallanarak yatağa gitti, Haçe’nin kasık aralarını derin ve sonsuz bir oyuktan hayatiyet çekercesine salyalarını saçıp öpmeye başladı. Yutkunuyor, yayılıyor, çimdikliyor, etin şehevi lezzetini, kadının kasılıp gevşeyen cinsel organının tadını içine sindirircesine kesik kesik soluklanıyor, gözleri yuvalarından fırlamış, sarsak elleriyle memeleri sıkıp mıncıklıyordu. Haçe ağzındaki sakızı şişirip patlatıyor, korkup çekinme babalık diyordu; biliyorsun, kısırlaştırdılar beni. Babam, Keko’ya benzeşen Hamid Bey, ak saçları darmadağınık titreyerek bastonunun sapından tutmuş, ince ucunu kadının orasına daldırıp sokuyor; karımdan boşanacağım, evimi, maaşımı, servetimi senin üstüne yapacağım diyordu. Fahri zaten meteliksizin teki, kadın parasıyla geçinir, diye ekliyor; kadının belini, kalçalarını, baldırlarını ısırıyordu. Okuduğum tüm kitaplar beynime devrilircesine sarsılıyordum. En yakınımdaki en büyük düşmanımdı. Ayağımı yere vurunca düş somut dünyaya değmiş, Haçe yataktan çırılçıplak kaçmıştı. Adamın yanaklarını tokatlıyor, parmaklarımla gırtlağını sıkıyordum. Çıldırmıştım, sonsuz geçmiş ve sonsuz gelecek bitmişti. Doğmuş, ölmüş olmanın hiçbir önemi yoktu. Yüz binlerce sayfa, akıllı ve erdemli sözcük bir hiç uğruna yazılmıştı; en güzel resim, en güzel heykel boş yere yapılmıştı; dünyanın en görkemli bestesi teneke gürültüsüydü; yücelerdeki ilim fasaryaydı; binlerce yıllık düşün birikimi çöplüğe atılmıştı. Hiçbir şeyin yararı yoktu insana. Parmaklarımın kenetlenip sıktığı gırtlak Keko’ya mı Hamid Beye mi aitti? Belki bunun da hiçbir önemi yoktu. Fakat yaşlıca bir kadın, tıpkı annem gibi bir kadın, dur yapma dur diye ağlıyordu. Altımdaki adamın boynunu bırakmış, yerden tavana kadar yükselen kitapları aşağıya yuvarlıyor, yırtıyor, parçalıyor; pencereden aşağıya atlıyordum. İşte o an Fahri Efendi’yi gördüm; eve doluşan polisleri aşağılıyor, kavga ediyordu. Telefon çaldı, ahizeye uzanırken uyandım. Otel kâtibiydi.</span></p>

      <p class="paragraf-5 para-style-override-15">Bir avukat sizinle görüşmek istiyor, dedi. Yatağım terden sırılsıklamdı. On beş dakika sonra yukarıya gönderin, dedim. Yeniden duş alarak giysilerimi değiştirdim. Aynaya baktığımda, boynumun kıpkırmızı olduğunu gördüm. Kapı çalındı. İçeriye benim yaşlarımda, saçları dökülmüş, şişman bir adam girdi. Sağ elinde sıkı sıkıya bir evrak çantası tutuyordu. Balkon kapısına dayalı masanın yanındaki sandalyeye oturdu. Denize, ufuk çizgisindeki uçak gemisine bakarak, odanın görüntüsü harikaymış dedi. Cevap vermedim, boynumdaki parmak izlerini saklamak için atkıyla boynumu sardım. Telefonla aşağıdan içki istedim, avukata da orta şekerli kahve söyledim. Evet, sizi dinliyorum, dedim. Beni tanımazlıktan gelmeni anlayamıyorum, diye cevap verdi; inan ki eski arkadaşlığımızın hatırına davanı kabul ettim, bazı kağıtları imzalaman gerekiyor, aksi halde karın Doru’nun ısrarına rağmen seni savunmaktan vazgeçeceğim. Senin şirket müdürlüğü yaptığını duymuştum, dedim. Cevdet’in ve Doru’nun otel adresimi nereden öğrendiklerini kestiremiyordum.</p>

      <p class="paragraf-5 para-style-override-15">Cevdet şık, kalın ceketinin cebinden kasıntılı bir tavırla sigarasını çıkarıp altın kaplama bir çakmakla yaktı; belki bilmiyorsundur, dedi; karın ve kızkardeşinin kocası bizim şirkete büyük hisseler yatırarak ortak oldular. Kat garsonu tepsiyle odaya girdiğinde uçak gemisinden bir helikopter havalanıyordu. Dalgaları savurup yükselerek, tersane üstünden kavis çizip ordu komutanlığı yönüne uzaklaştı. Cevdet çantasından aldığı dosyaları özenle masaya koyuyor, imzalanacak bölümleri açıyordu. Bardağımı yarı yarıya buzlu votkayla, diğer yarısını da limon su ve sodayla doldurdum. Şehir, oda balkonundan kiremit basamakları halinde deniz kıyısına iniyordu. Küçük bir hız teknesine binerek uzaklaşmanın düşünü kuruyordum. İmzalanacak bölümlere mekânik umursamazlıkla adımı yazıyor, düşsel tekneyi habire hızlandırarak koyu bir maviliğin derinlerine dalıyordum. Dosyalar kapatıldığında tabanlarımı yakan kızgın bir kumluğun ortasında Cevdet Çevik’e baktım: Şişman, yumuşak, dazlak yüzünde, gözleri yarı yarıya açık parıldıyordu. Odadan büyük bir memnuniyetle çıkarken Tarık’tan haber alıp almadığını sordum. Sakın duruşma gün ve saatini unutma, dedi; Tarık geçenlerde gelmiş, şehrin eğlence salonlarında tuttuğu kadınlarla büyük paralar ezdikten sonra tekrar kasabaya dönmüş, hep böyle yapıyormuş, yılda bir iki defa şehrimize gelip vur patlasın çal oynasın hovardalık yapıyormuş.</p>

      <p class="paragraf-5 para-style-override-15">Cevdet gittikten sonra, bardağıma yeniden içki doldurdum. Artık yolun sonuna geldiğimi hissediyordum. Bir şeyler bitmiş, yeni bir şeyler başlamamıştı. Çirkin kurbağa, koskoca denizi yutmuştu. Bavulumu toplayıp aşağıya indim. Otel kâtibinden hesabı istedim. Oyununuz bitti mi, diye sordu. Akşama doğru gelip, bavulumu alacağımı söyledim. Tanımadığım insanlar tarafından gözetlenmenin rahatsızlığıyla caddeye çıktım. Yüzyıllardır bana yabancı insanların kurduğu dünyada şaşkın hayvandan farksızdım. Ve şu dakika, Memo’nun kahvesinden başka gidecek yerim yoktu. Mahkeme binasının kuburunu peruğumla tıkayacağıma keşke bir hidrojen bombası dışkılasaydım. Yoksa Fahri Efendi’yi vurduğum gibi, babamı da öldürmüş müydüm? Yargıç Memo’nun kahvesine gidip, kapıya en yakın masaya oturdum.</p>

      <p class="paragraf-5 para-style-override-15">Caddede karışıklık. Kalabalığın içinde bir adam koşuyor, atlılar peşinden kovalıyor. Bir tabanca sesi patlıyor. Adam kaldırıma devriliyor. Otobüsler, arabalar, arka arkaya dizilmişler korna sesleri, bağırış çağırış ısırganotu, kahvenin camlarını çiziktiriyor. Tepeme bir subay dikilmişti. Elinde bir zarf tutuyor, ben diyor; İttihat ve Terakki partisinin komitecilerinden Yakup Cemil, deden yakın arkadaşımdı, kaçtım, hayaline geldim. Enver, Talat, Cemal, diyor; benim büyük cesaretimin yarattığı küçük adamlardı; bir nihilist, bir anarşist miydim, yok hayır, Haçe dediğin mahkeme ajanını mutlaka cezalandırmalısın. Zaten yoktu Yakup Cemil, hayaldi, silinip kayboldu. Memo çayla birlikte bir mektubu masaya bıraktı. Haçe’dendi:</p>

      <p class="paragilk para-style-override-18" xml:lang="en-GB"><span class="char-style-override-14">Aziz kurbanım!</span></p>

      <p class="paragilk" xml:lang="en-GB"><span class="char-style-override-14">Bil ki, suçlayan da, cellat da, kendi sanığının mahkûmudur. Evet, tanışmamız rastlantı değildi. Mahkeme heyeti tarafından önceden hazırlanmıştı. Bir dostluk nişanı olarak formaliteye boşveriyor, sana yüce mahkeme kurulunun kesin kararını iletiyorum: Akıl hastanesine kapatılacaksın. Mahkeme bu kararını gizli celselerde senin çevrendeki kimseleri dinleyerek verdi. Aferin sana. Doğrusu, dilediğini başarmış sayılırsın. Sana bu mektubu, şimdilerde aydınların, özentili burjuvaların, şehirli züppelerin, yeni taşra zenginlerinin, megolamanların küçük kitleler halinde göç ettikleri deniz kasabası Bolbol’a otobüsle hareket saatini beklerken yazıyorum. İlginç yeni görevlere atandım. Sayende rütbe aldım. Tedavi süreni kimlerin saptayacağı henüz belli değil. Seni özleyeceğim. Seni unutmayacağım. Sevgilim, bir tanem...</span></p>

      <p class="paragilk para-style-override-25" xml:lang="en-GB"><span class="char-style-override-14">Senin Haçe</span></p>

      <p class="paragraf-5 para-style-override-16">Mahkeme de mektup da, az önce gözlerimin önünde beliren Yakup Cemil gibi, büyük bir olasılıkla karmakarışık kafamın hayal ürünüydü. Bunu kesinkes bilemediğim halde, yanı başımda duran Memo’ya, istifimi bozmadan, neredeyse mutlu bir gülümseyişle, mektuba cevap vermeyeceğimi yineledim. Belki beni rahatlatan neden, mektupla kendi üslubum arasında benzerlik bulunmasıydı. Gerçi mektuptaki eda, kendisini benden üst düzeye koyan amir büyüklenmesindeydi; mahkûmiyete kısmen yakınlaşan bildiri <span>−</span>başka sözcük de pekala kullanılabilirdi burada<span>–</span> gizlice bana ait olduğu açıkça itiraf edilen bir mahremiyet (benimle Haçe) içinde aktarıldığı için tüm ciddiyetini bozuyordu. Ayrıca bu mektup yüce mahkeme divanının bir taktiği olabilirdi. Yargıçlar bana karşı dostluk nişanına niçin gerek duysunlardı? Haçe’nin benimle cinsel ilişki kurması üst makamların buyruğuyla, ast personelin görev sonucuysa, formalite zaten kendiliğinden bozulmuş oluyordu. Gene de benim iyice tanımadığım insanlararası hukuk geleneğinde bu tür bir yasa var olabilirdi. Her ne kadar, daha ikinci sözcükte ‘kurban’ olduğumun belirtilmesi kişisel yanılmaları önleyecek nitelikteyse de, boş bırakılan gelecek bana serbestlik tanıyordu. En can alıcı nokta karardı. Oysa kendimi bildim bileli akla mahpus yaşamıştım, bildirildiği gibi akıl hastanesinde geçecek günler ölmüş adamı bir kere daha öldürmeye yeltenmekten başka şey değildi. Yani bir adamın bir kadınla (Haçe veya bir başkası) yatmış, sevişmiş, coşmuş falan olması mahkeme açısından delil değeri taşımamalıydı. Kim olduğumu hâlâ nasıl açıklayamıyorsam, o ölçüde; Haçe’nin yargıçlarla, savcılarla, Abuzer’lerle babamla, arkadaşlarımla, eski sevgililerimle (herhalde kadın kadına yapay erkeklik organıyla), kardeşlerimle, henüz doğmamış torunlarımla, bir lahza dahi beraber olduğum uzak yakın tüm insanlarla tek tek yattığını biliyordum. Ne var ki, ben bu insanlarla beraberliğimden, kimsenin fark etmediği farklı olaylar yaratmıştım. Babamın mı, Keko’nun mu gırtlağını sıkmıştım? Keko eğer Haçe’nin görev ve rol icabı sahte babası idiyse, babam özkızıyla ve ben de öz kızkardeşimle yatmış olamaz mıydım? Günahlara diz boyu sıvanmışsam, şaşkın aklımı büsbütün şaşırtan Mahkeme Kurulu’nun bunda hiç mi etkisi yoktu? Belki gerçekten bu benim diyebileceğim hiçbir hafıza yoktu. Belki ben bizzat benzersiz bir hafıza yaratmak istiyordum. Ya da hafızasız yaşamak için Hamlet pozundaki İbiş gibi rol kesiyordum. İşte saydığım bu nedenlerden dolayı aleyhime tanıklık eden hiç kimse gerçek değildi. Hepsine itiraz ediyorum. Hayatımla kimseye hiçbir anlamda kâr dağıtamadığımdan, üzüntü duymuyordum. Büyük küçük kâr veremeyenlerin gönderileceği yer elbette akıl hastanesi olmalıydı. Ne yapalım? Kârhanelerin arka duvarları akılhastaneleriyle sırt sırtaydı. Senin.. Fahri.. Efendi Tekben...</p>

      <p class="paragraf-5 para-style-override-15">Memo’nun kahvesinde saatlerdir bomboş oturuyordum. Ön sol ayağını taşın üstüne koymuş aslancık heykeli, tablasının başında titreyen bir tek simitçi, adliye binası, cadde, sağlı sollu geçen taşıtlar, insanlar vardı. Her şey karşımdaydı. Ben de kendime karşı buralarda sürünmekten bıkmıştım. Otele dönüp telefonla taksi çağırttım. Resepsiyondaki adama nazik davrandım, çalıştığım tiyatro grubuyla uzak il ve kasabalarda turneye çıkacağımı söyledim, umduğundan fazla bahşiş verdim. Taksiye binip adresi verdikten sonra artık kendimi gördüğüm filmlerin cüretkar oyuncuları, kahramanları gibi hissediyordum. Taksiyi benzincide durdurtarak önce bir bidon benzin sonra fitil aldım. Şoförü memnunluğuyla aptallaştırmak için parasını peşin ve gerekenden birkaç misli fazla ödedim. Doru evde yoktu. Kapıyı tekmeyle kırıp açtım. Benzini halının üstüne, eşyalara, gazetelere, biblolara, kitaplara, fotoğraflara döktüm. Fitili yokuşun başına kadar uzattım. Daha önce casus filmlerinden ve askerlik eğitiminde öğrendiğim yöntemlerle yangını iki saat sonrasına ayarladım. Gişe hasılatı kıran filmlerin jönü pozuyla Nevin hanımın kapısını çaldım. Orta yaşın kurumaya yüz tutmuş alımlılığıyla gözlerime gülümsedi. İzin verirseniz Doru’yu burada bekleyeceğim, dedim. İçeriye buyur etti. Beyaz bir bluz altına deri pantolon giymişti. Birkaç adım atıp ayakta durdum. Doru’nun evindeki aynı güzel görünüm burada da vardı. Evlerin bulunduğu tepeden sonra birdenbire beliren çukur her <span class="char-style-override-4">an</span> düşme duygusu veriyordu. Birbirimize iyi komşuluk münasebetlerinden ve insanlıktan söz açtık. Kocası kabzımaldı, onu yalnız bırakıyor, uzun iş gezilerine çıkıyordu. Masanın üstünde değişik iskambil destelerinden açılmış fallar duruyordu. İçki ister miyim diye sordu. İçki ve müzik, dedim. Eliyle işaret ettiği müzik dolabından bir Çaykovski plağını pikapa yerleştirdim. Kadehimi kaldırırken, ölümsüz güzelliğinize sayın bayan dedim. Yanıma ayartıcı bir yakınlaşmayla sokularak, iltifat mı diye sordu. Belini kollarımla sararak dudaklarından öptüm, itiraz etmedi, elimi pantolonunun içine soktu. Tüylerini, tüylerinin altındaki iri kabarıklığını okşamaya başladım. Nasıl başardıysa, Çaykovski, plağın siyah yüzeyinden kalkıp aramıza geldi. Nevin hanımla tanıştırdım. İşte bu Çaykovski’dir dedim. Uzun boylu, yakışıklıydı, sakallarına kır düşmüştü. Üçümüz de bir üçüncü kişiden rahatsız olmuştuk. Kımıltısız bakışı, davranışı, susuşu ve bütün hayatını yansıtan yüzündeki ifade patetikti. Belki de bizim yanımızda olduğu için, müzik dolabından yalnızca teneke takırtılarının çıldırtıcı gürültüsü işitiliyor, her birimizi kendi gerilimimizin içine atıyordu. Nevin hanım elleriyle kulaklarını ve pantolonunu kapatmaya çalışıyor, iskambil kağıtlarındaki bütün serseri valelerin günün birinde geleceklerini biliyordum diye mırıldanarak uluyordu. Çaykovski’yle sözbirliği etmişçesine, kadının ellerini, ağzını sıkı sıkıya bağladık; sonra pantolonunu, külotunu çıkarıp divana sırtüstü yatırarak yeniden bağladık. İkimiz de terlemiştik. Çaykovski hem terliyor hem de öksürüyordu. Pahalı yemek takımlarının arasından bir mum bulup kadının orasına soktu. Ben de kibritimle mumu yaktım. Gün batmak üzereydi. Güzel, kristal bardaklara kırmızı şarap doldurduk. Diskin dönüşü bitince otomatik kol Çaykovski’yi kaldırıp plak koleksiyonunun içine bıraktı. Saatime baktım. Hava kararacaktı. Karanlık Nevin Hanım gibi yüz binlerce kadın tarafından yakılmış mumlar sayesinde eriyecek, binlerce çocuk, binlerce insan gün aydınlığını yaşarken belki güneşteki bir patlama bütün keşmekeşi sona erdirecekti. Ey millet! İşte ben de içimdeki güneşi kendi irademle patlatıyorum. Bulutlarımı üstünüze gönderiyor, kendi eksenim etrafında dönerek gündüzü geceye çeviriyorum. Bulunduğum tepe ansızın alevlerin yapraklanan ışığıyla sıcak sıcak aydınlanıyor. İmdat seslerini, koşuşmaları duyuyorum. Kadehimdeki kırmızı şarabı bitiriyorum. İtfaiye arabaları biriken seyirci topluluğunu yararak hortumlardan üstüme tazyikli su sıkıyor. Yanılmıyorsam yüzümde yırtık bir gülümseyiş vardı.</p>
    </div>
  </div>
</body>
</html>
