<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-5.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7-5.html" xml:lang="tr-TR">
    <div class="Basic-Text-Frame">
      <p class="split"></p>

      <p class="paragilk" xml:lang="en-GB"><span>Karşılıklı oynadık. İlk günden beri bir otelde bulunmadığımı biliyordum. Artık toplantılarınızda benden bıkıp, elime teybin şu mikrofonunu verdiğiniz için sizlere sonsuz şükran duygularımı sunarım. Duyamadığım alkışlarla</span> <span>lütfen kendinizi yormayın! Geçen hafta Dinleyici başımın bana resmen bildirdiğine göre; her ay teybe ancak on kaset miktarında konuşabilirmişim. Bu fon, benim gibi ayrıcalıklı müşterilere, diğer harcamalardan kısıtlama yapılarak sağlanabiliyormuş. Demek her aybaşı aşağıdaki gişeye inerek fişimi göstereceğim ve kasetlerimi alarak odama döneceğim, teybin düğmesine basacağım, mekânik şırıltı akarken, şimdi yaptığım gibi habire konuşacağım. Müthiş bir buluş efendiler! Sizleri kutlamamak mümkün değil. Kurumumuzun teyp-kaset arşivinde kimbilir ne kadar ilginç konuşmalar vardır. Belki bunlardan zamanla bir Ses Kütüphanesi oluşturacaksınız. Akılevi’nin bir kapısından tedavisi olanaksız hastalar girerken diğer yanda bizlere kapalı duran büyük kapının büyük vitrininde, sağlıklı müşteriler, kuyruğa girip, paralarını bastırarak dilediği cinsten konuşmayı sinema salonunun keyfiyle dinleyebilecekler. Bilmiyorum, Akılevi’nin assolistliğine aday gösterildiğimden dolayı teşekkür mü etmeliyim? Ne var ki bazı pürüzleri aktarmak durumundayım. Sağladınız ortamı olağan kabul ettiğimde mecburi unutkanlıkları nasıl sıralayacağım? Kalkıp tuvalete gittiğimde, bile bile sifonu çekmezsem, biyolojimin ürettiği o pis kokuyu nasıl anlatacağım. Sizlerle yüz yüze son buluşmalarımdan birine götürülürken özel bakıcımın kulağını çektim. Kızcağızın gözleri neredeyse acıdan yaşaracaktı. Kurumunuzun ziyaretçi bahçesindeydik. Ünlü heykel adamınız gene çömelmiş, sanki klozette ıkınıp sıkınıyor, bacağına dirseğini dayamış, yumruğu çenesine ha babam düşünüyordu. Gelip geçen herkes adamın üstüne tükürüyordu. Rahmet yerine tükürük yağmıştı zavallıya. Özel bakıcımın kulağına parmaklarımla uzanıp, ona sorumluluğunu anımsatmak elbette birinci vazifemdi. Fakat nedenini kavrayamadığım bir umursamazlık ve sertlikle, kızcağız şöyle konuştu: Beyefendi sarkıntılığa alışkanlığınızı sürdürürseniz sizi bağlatmak zincire vurdurtmak zorunda kalacağım. Dikkat buyurun lütfen! Bunu bana söyleyen asgari ücretten maaş alan bir akılevi müstahdemiydi. İster istemez adamı ıkınıp sıkılmasıyla baş başa bıraktım. Kabahat biraz da kendisindeydi. El âlemin önünde o ayıp düşünme işini uygulayacağına bir yolunu bulup bizim koğuşlardan birine yerleşiverseydi. Şimdi ağzımı şu mikrofona dayamış düşünüyorum da belki özel bakıcımın şikayetlerinden dolayı, günlerce, haftalarca, hatta aylarca sizin muhterem yüzlerinizi daima görmek bahtiyarlığından sıyrıldım. Mikrofon ve ben niçin kendi dünyamızı yaratmayalım? Üstelik konuştuğumun boşa gitmediğini, kasetlere dolduğunu bilmek de mutluluğumun artı değeridir. Niçin ben de yeni, gıpgıcır bir adam olmayayım? Ağırlıklarımı atıyorum. Bir kuş gibi hür ve hafif oluyorum. Uçuyor, akılevinizin tavanına çarpıyorum. Kanatlarım yaralanıp bereleniyor, sonra tekrar yediğim iğnelerden perişan yatağıma düşüyorum. Uyuyor, bir tıkırtı duyuyorum zihnimin içinde. Bu boğulma sesi bana mı sizlere mi ait? Kestiremiyorum. Aman tanrım! Bütün önemsiz işlerle beni mi görevlendirdin? Hemen sırtımdan yorganı atıyor, teybi elektrik prizine takıyorum. Motor homurdanıp esniyor. Düğmesine basıyor, uyan ulan diyorum. Vızt vızt diye acayip cevaplar veriyor, sonra küçük lamba ışıklarını yakıyor, geriniyor, dizlerime oturup mikrofonu elime veriyor. Sağol canım. Ey Millet neredesiniz? Dikkat. Anons veriyorum. Ey Millet kayıp bir cüzdan bulunmuştur. İstekliler iskele başmemurluğuna gelsin. Seçmen kartınız, sağlık cüzdanınız, hüviyetiniz, veya suskun vicdanınız da kabulümüzdür. Turnikeler tamam. Kapıları kapatın. Cüzdan sahibi salisede bulunmuştur. Şey, kasetleri karıştırıyorum galiba. Birileri hırsız var diye bağırıyor. Kaç Seko, kaç sevgilim! Ezileceksin. Yeryüzü işte göbeğinden çatlıyor. Mektubun kırmızı bir karpuzun kan rengindedir, bir kalp resminin ortasına serpiştirilen kelimelerin çekirdek gibidir. Peki ama beni niçin terk ettin? Niçin sevmekten yoruluverdin? Senin yüzünden kendimi sevemedim. Fahri Efendi’yi öldürdüm, karımın evini yaktım, yargılanıp mikrofona mahkum oldum, son durağa vardım. Odanın kapısını üstüme kilitliyorlar. Demir parmaklı pencereden geceye bakıyorum. Patır patır yıldızlar dökülüyor lodos çılgınlığına. Hayır, bütün sözleri, yaşadığım her şeyi silmeliyim. Çalıştıramıyorum. Geri dönmüyor tekerlekler. Uzaklık sadece son durağa doğru azalıyor. Kafamın içine düşmüştüm. Bir kaza sonucu yatakta yatıyorum. Beynim ağır, yumuşak bir pelte gibi. İncecik kılcal damarlarında hastanenin bozuk su tesisatını işitiyorum. Açıklıyorum: İnsanlararası ulaşım yollarındaki trafik sıkışıklığı nedeniyle dilediğim kimselere varamadım, kızdım, varlığımı yolun ortasına koydum. Bir yığın hayat sürücüsü zincirleme kaza yaptı. Görgü tanıkları arasında benden başka rapor tutan çıkmadı, ne yazık ki hiçbiri raporumu da imzalamadı. Biraz ötede daha büyük kaza yaptılar. Kazazedeler fonundan para, iş, aile dünyasına defedildiler. Ben de burada hâlâ bir trafik levhası gibi dikilip yatıyorum. Kar, kış, yağmur demeden çamurlanıp kirleniyorum. Bakıcım, yine altınıza kaçırmışsınız diyor. Sabah akşam beni aşılamaktan vazgeçin, diyorum. Bakıcımın ellerini, kollarını, kulak memelerini öpüyorum. Zile basıyor. Odaya bir izbandut giriyor. Kollarımdan, midemden, bacaklarımdan, omuzlarımdan yatağa bağlıyorlar. Kocaman bir iğneyi vücudumdaki ‘dur’ işaretine batırıyorlar. Rahatlıyor, güçsüzleşiyorum. Günlerce uyuduğumu söylüyor elektrikli saat. Kapının tepesindeki ışıkla yazar ekran, konuşun, durmayın teybinizin mikrofonuna konuşun diye uyarıyor beni. Savaş pilotları Londra şehrine takırtı yağdırıyor. Ey alet! Senin gibilerin içinden fırladığı bütün kafalar Hitler, Mussolini, Roosvelt, Stalin, Franko amcalara bağlanmışlardı. Bizim mahalleden epey uzakta otururlardı. Babam Yuşa tepesinde nöbet tutar, sinyalleri dinlerdi. Bir neferi asker olmak istemediği için kurşuna dizmişler, tüm neferata da bu ibret verici merasimi zorla seyrettirmişlerdi. Vatan, millet, Dicle, Fırat, Kızılırmak kurtarılmış, İnönü savaşlarından galip gelinmiş; Gazi Hazretlerine ve Milli Şefe dahi hürmette kusur etmemiş iken kulaklarımızı radyoya dayayıp özlemini çektiğimiz muasır medeniyeti dinliyorduk. Ne kadar gürültücüydü bu medeniyet. Bir petrol tüccarı, şafak sökerken, kırk devesiyle Medine şehrine giriyordu. Doğar doğmaz kulaklarımı tıkadım, savaşla değil de ayak oyunuyla kaybettiğimiz şeyleri işitmezlikten geldim. Israrla öğretilen her şeyin tersinin doğru olabileceğini düşünüyordum. Böylece, yani düşüncesizliğimle, bütün sürüyü Fareli Köyün Kavalcısı gibi peşime taktım, doldurduğum kasetlerin içine attım. Çocukları da alıp elektromanyetik alanın dışında kalan güneşli bir buluta götürdüm. Sonra büyüdüm, otuz beş yıl yaşadım. İzbandut’umu çağırdım; bir noter, bir avukat getirmelerini söyledim. Vasiyetnamemi hazırlayacaktım. Hukuken bu benim için mümkün değildi. Kurumunuzun vesayeti altındaymışım. Yine altta mı kalmıştım? Kimden izin aldınız, diye sordum. Yakınlarınızdan dediler. Tanıyamadığım açıklayamadığım yakınlarım akıleviyle işbirliği içindeydiler. Vizite saatinde doktora da aynı iddiayı aktardım. Dosyanız kabarık, dedi. Sizinki kabarık değilse akıl sağlığınızdan kuşkulanmalısınız, diye cevap verdim. Bakıcıyı çağırdı. Artık bana iğne yapılmamasını tembihledi. Yakında akılevinde serbest dolaşıma bırakılacaktım. O halde biraz daha bilgi döktürebilirdim sevgili mikrofonuma: Milli Şef kulağına pilli işittirici cihaz takmadan yıllar önce, Gazi Hazretlerinin emriyle Lozan’a gönderildi. Aldı verdi aldı, bir pazarlıktan geri dönerken kulağındaki ilk hastalık belirtisini teşhis etti. Çokbilmiş suratlı bir Lord kekre laubalilikte konuşuyordu “Şimdi vermemekte ısrar ettiğiniz parçaları ilerde siyaset ve iktisat yoluyla daha ucuza elden çıkaracaksınız.” Gazi Hazretlerinin hiçbir şeyini değil de eskiye ait kabullendiği borçların ödeme işlemini Milli Şef de tamamlayamadı; 1950’lerde bir başka parti, yeniden birkaç misliyle borç alarak borçlarımızı ödeyebildi. İşte benim otuz beş yıllık hayatım ülkemizin bu pek akıllı, sağlıklı dönemine rastgelir. Nitekim Büyüklerimizin dedikleri elli yıl içinde doğrulandı; muasır medeniyete ve mutlu hayata kavuştuk. Gitgide büyüyen şehirlerimizde gitgide büyüyen köylerimizi kurduk. Yıllarca pilav, döner, acılı lahmacun, kebap; ve eşek, köpek, kedi etinden Mister Sandwiç yedik. Artık yeter diyoruz. Akılevimizin mönüsünden yararlanacağız. Büyük devrimler yapacağız. Tüm acemiliklerden kurtularak tarihte görülmemiş ölçüde bilgilenerek, akılevinin yönetimine kendi kafamızı getireceğiz. Dağbaşını duman aldığında büyük kafalarımızla tüm küçük kafaları ezeceğiz. Yeryüzü milleti kocaman kafalarımızdan dinozorlardan duyduğu ürküntüyle korkacak. Birer akıl faşisti olacağız. Hayır, bütün bunların hiçbiri olamayacağız. Küçük kafaların dar ufuklarında eriyip gideceğiz. Sana saraylar, malikaneler layık diye alay edecekler. Biz de, ağzını şapırdatarak lahmacunla beslenen yiğit ve halkçı şairleri Schiller sayamadığımız için onları akıl sarayımıza davet edemeyeceğiz. Yalnız kalacağız. Hep yalnız kalacağız. Izbandut sen de kapımda dikilip durma! Defol! Aklıma dokunuyorsun.</span></p>

      <p class="paragraf-5 para-style-override-15">Yer sarsıntısını andıran uykudan kalktığımda odamın kapısı ardına kadar açıktı. Kafatasımı çatlatacak yoğunlukta sessizlik geliyordu koridorlardan. Yorgundum, ürkmeyecektim. Teybin mikrofonu komodinin üstünde cansız bir kukla gibi duruyordu. Sanki Akılevi’nin bütün müşterileri binadan ayrılmıştı. Odamın yanındaki koğuşlar da boştu. Çıkıp yürüdüm, beş kat aşağıya indim. Resepsiyonun önünde bir kadını bakıcıma benzettim. Yanına gittiğimde, merhaba, dedi; ben de sizi bekliyordum. Çok şıktı, makyaj yapmış, tanımayacağım kadar güzelleşmişti. Yüzüne, üstüne başına dikkatlice baktığımı görünce, kurumumuz için bugün özel bir gün, dedi; izin verirseniz size ben refakat edeceğim. Küçük pilli teybimi yanıma almadığım için pişmanlık duydum. İlerde, söylemediğim sözleri bana karşı delil olarak kullanmalarından korkuyordum. Şimdi odamda mikrofonuma konuşurken, önemli olanı nasıl sıraya koyacağımı bilemiyorum. Anlattıkça ikinci defa işkenceden geçiriliyor, acı ve sevinci birbirine karıştırıyorum. Sonuçta hiçbir şey çıkmıyor. Sonuçta ben de yok çıkıyorum. Bildiğiniz gibi, adam kendisini tedricen öldürüyor. Bunu belli etmek istemiyor, söze hep söz karıştırıyor. bakıcımın adını dahi bilmediğimi düşünüyordum. Adım Zambak, dedi. Koluma girdi. Köy kökenli beyaz tenli bakıcım giyinip boyanınca şehirli bir Zambak oluvermişti. Saçlarından, ensesinden parfüm kokusu yayılıyordu. Bir kadında, bir insanda fark edemediğim ne kadar çok ve değişik mahremiyet vardı. Kolumda, sırtına giydiği kürkün yumuşaklığı ezilip duruyordu. Odamdan dünyanın içine atılıvermiş, öldürülmüş bir tilkinin post sıcaklığına muhtaç kalmıştım. Gidelim, dedim. Resepsiyonun önünde hastalarını bekleyen diğer bakıcılara el sallayıp oradan ayrıldık. Akılevi’nin mülkü epey genişti; inişli çıkışlı yokuşları, bahçeleri, blok apartmanları, havuzlu lokantaları, giyim kuşam dükkânları, gazinoları, mahfilleri, büroları, lojmanları ve bütün buralarda çalışan bir yığın personeli vardı. Bakıcım, Akılevi’nin başkanlık sistemiyle yönetildiğini, bu yüce makama babadan oğla yarışma sonucunda geçildiğini söylemişti. Bir çeşit krallık kurulmuştu. Hastane ya da otel diye tanıtılan bu kuruluş, dış dünyayla gizli ilişkiler içindeydi: Uçsuz bucaksız sınırlarının ötesine, onarılmış, aklı başında adamlar ve kadınlar ihraç etmekle övünüyordu. Bakıcım üç tekerlekli motosikleti durdurttu. Sürücüsü bu faytona öykünen taşıtı çalıştırırken, üstümdeki pijamayı çıkarmamış olduğumu fark ettim. Zambak’ın güzelliği, şıklığı, kürkü ile benim yatak kıyafetim gülünç bir tablo oluşturuyordu. Ne var ki sürücü bizi yadırgamamıştı. Motoru pat patlatıp iki metrelik dar sokaklarda dolaştıktan sonra bir dükkânın önünde durduk. Karşıda nalbant vardı, mahalle at sidiği ve dışkısı kokuyordu. Ben dükkâna girerken, Zambak da yarım saat izin isteyip Nalbant’a gitti. Tezgahtar adam beni tıraş etti, saçlarımı taradı, sonra numaralanmış hazır bir giysiyi giymem için önüme bıraktı. Belki aylardır aldığım hapların etkisiyle hiçbir şeye itiraz etmiyordum. Kurulmuş otomat gibiydim, sadece bakıyor, gözlüyor, tepki vermiyordum. Kendimi kutlayabilirdim. Artık kendimi saklamayı öğrenmiştim. Aynada kendimi karakter rollerine aday olan yarım jönlerin on sekizinci kopyasına benzettim. Tezgahtar, çok yakıştı dedi. Yeni giydiğim giysinin cebinde para arandım. Gerekli değil, dedi tezgâhtar: müessesemizde para kullanılmıyor. Sonra kasayı açarak nazar boncuğuna benzeyen yüzlerce mavi taşçıkları gösterdi. Vay canına, dedim; demek insan hayatta yaşadıkça değil de deli oldukça çok şey öğreniyor. Estağfurullah, diye cevap verdi orta yaşlı tezgâhtar. Aklıma takıldı, dedim; deminden beri yaptığınız hizmetin karşılığını ben hangi boncukla ödeyeceğim? Hafifçe, bayalığıla kaçmayan bir sırıtışla gülümsedi, az ötede dedi; Zambak hanım müessese adına mesai yaparak sizin için gerekli boncukları kazanmaktadır, aldığı maaşa tüm çalışmaları dahildir, sınırlarımızın içinde bu tür işkolları birbirine bağlanarak zincirleme sürdürülmektedir. Adam merakımı uyandırmak için mi konuşuyordu, bilmiyordum. Tezgahtardan çok, günler önce konuştuğum dinleyici doktorların edasını taşıyordu. Çağdaş yöntemlerle çalışmayı huy edinmişlerdi. Yürüyerek Nalbant’ın işsahasına geçtim. Uzun boylu, zayıf, kumral, çizmeli bir adam Zambak’ın memesini avuçlarına almış, ısıra ısıra öpüyordu. Atlar huysuzlaşıp kişniyor, kadın da yanındaki atın sipsivri organını okşayarak yatıştırmaya çalışıyordu. Akılevi’nin krallık topraklarında sürek avlarının yapıldığını duymuştum, akıl dışına veya resmi aklın ötesine kaçmaya kalkışanları av köpekleri ve süvariler kovalıyordu. Herhalde Nalbant denilen adam bu bölümün şefiydi; elinin tersiyle beni kovarak, git kapıda bekle dedi. Ne kadar beklediğimi hesaplayamıyordum. Belki bir saat, bir gün, bir mevsim, bir yıldı. Durduğum yerde titriyordum, at sidiği kokusundan midem bulanıyordu. Hafif hafif terliyor, yitik, insansız bir zaman içinde ileriye doğru kaydırıldığımı hissediyordum. Düşünmem yasaklanmıştı. Testereyle kesilen ağaç dalları gibi fikirlerim budanmıştı. Başkalarının idaresi altındaydım, düşünmemeli, sessiz kalmalı, çıt çıkarmamalıydım. Kimse benden insan, kişi olmamı talep etmiyordu. Yaslanayım derken yanlışlıkla Nalbant’ın kapı ziline dokundum, yirmi dört melodi çaldı. Üç tekerlekli faytonumsu motosiklet kapıda durdu, biraz sonra da Zambak telaşlanarak geldi. Yanaklarımdan öptü, sakın üzülme, dedi; benim bu akşamki tek gerçek sevgilim sensin. Kafamın içi öylesine bulanıktı ki hangi akşamdan söz ettiğini anlayamıyordum. Galiba Alaaddin’in sihirli lambasını arıyorduk, kimin elinde olduğunu, kimin elinde ne kadar kaldığını bilmiyorduk. Motosikletin sepetinde saatlerce patpatlanarak dolaştık, dar sokaklardan, geniş caddelerden, şık, ışıklı bulvarlardan geçtik, dağ dere tepe düz aştık, gökyüzünden üç elma düştü; insanlar doğdu, büyüdüler, yaşlandılar, insanlar ölmeden önce aç sefil, zengin, bencil idiler, saçları beyaz beyaz uzadı, toprağa düştüler, hiçbir şey yok olmadı, bitmedi; çünkü sürücü bizi bir han restoranının önünde bıraktı. Orada da insanlar vardı.</p>

      <p class="paragilk para-style-override-18" xml:lang="en-GB">Zambak koluma girmişti; üç tekerlekli motosikletten kraliyet ailesine ait bir faytondan iniyormuşçasına, böbürlene böbürlene ayaklarımızı toprağa değdirdik. Han restoranı da bu yörenin pek çok yapısı gibi dar bir sokaktaydı, kapının önünde gelen müşterileri İzbandut karşılıyordu. Herhalde bütün müşterileri tanıyordu, belki herkes bu hanın değişmez müdavimiydi, herkesle ayaküstü birkaç dakika senlibenli konuşuyordu. Daha kötü olasılıkla, İzbandut, her birimizin koğuşunda bekçilik yapmıştı. Sokak deniz kıyısı küçük bir alandan başlayıp, incik boncukçu dükkânlarıyla, sandaletçilerle, turistik eşya satıcılarıyla, meyhanelerle sürüyor, gene bir başka alanda bitiyordu. Birincisine kıyasla daha genişti o alan; balıkçı tekneleri, kalyonlar, yelkenliler, çeşit çeşit yatlar vardı. Hepsi oyuncaktandı, sahte bir denizde sahte bir gölde belki gerçek bir havuzda yüzüyorlardı. Ne var ki insanlar düzineler halinde içlerine doluşup gezilere çıkıyorlardı. Alanın ucundaki yapma mendirekten açılarak, denizlere, koylara, körfezlere gittiklerini söylüyorlardı. Sokaktaki kadınlı erkekli kalabalığın giyimi de tuhaftı. Bazıları pijamalarını hiç çıkarmamışlardı ya da grapon kağıdından, kırmızıdan, yeşilden, maviden, turuncudan, siyahtan, mordan her rengin en çığırtkan tonunu seçip alelacele diktirterek giyinmişlerdi. Kimisi de çıplaktı; pazılarıyla, omuzlarıyla, memeleriyle, bacaklarıyla, saçlarıyla, kalçalarıyla, tırnaklarıyla, popolarıyla, ten renkleriyle, bir vücudun sahip olduğu doğal her şeyle övünüyor gibiydiler. Hep geziniyorlardı; bir sokaktan bir başka sokağa koşuşturarak, yavaş, aheste yürüyerek, süzüşerek, bakışarak, dükkânlara, yemekhanelere, meyhanelere, diskoteklere girip çıkıyorlar, konuşuyorlar, bağırıyorlar, sonra tek tek veya gruplar halinde küfürleşerek sarmaş dolaş gecenin karanlığında odalara kayboluyorlardı. Zambak’ın dediğine göre, İzbandut bizi daha önce rezerve ettirilen yerlerimize oturttu, iyi geceler diledi. Üç katlı han binasının ya da bir kervansarayın ortasındaki bahçedeydik; park yerlerine konulan cinsten tahta masalarla, sıralarla, taburelerle döşenmişti. Avlunun çevresine dıştan bakıldığında az çok geniş odaların bulunduğu galeriler gözüküyordu. Birçok merdivenle birinci kata çıkılıyordu. Oturduğumuz üstü açık dikdörtgen bahçe hol ve avlu olmak üzere iki kısma ayrılmıştı, hol avludan küçüktü. Sol köşede bar vardı, iki yanına saksılar içinde güdük kaktüsler bırakılmıştı. Girişin karşısındaki mutfaktan garsonlar meze, yemek, içki şişelerini taşıyorlardı. Beyaz sakallı bir adam içkisini yudumluyor, saksafon çalıyor, müşteriler yavaş yavaş masaları dolduruyorlardı. Zambak’tan öğreniyordum; hanın ikinci katı kumarhaneydi, memleketin çok satan gazete patronlarından biri burasını emekli Başkomserle birlikte işletiyordu. Giriş kapısının solunda butik vardı, güzel bir kadın vestiyerlik yapıyordu. Dayanamadım, Zambak’a çiş vaktim geldi diyerek birinci katın merdivenlerine tırmandım. Dışarıdan bakana yanlış sanı uyandırıyordu; aksine, çok lüks çok geniş bir başka mekândı burası. Balkonlar dışa doğru genişletilmiş, oda duvarları içten yıkılarak büyük salonlar ve odalar haline getirilmişti. Tavanda görkemli kristal avizeler asılıydı. Lui Kenz stilinde sandalyeler dağıtılmıştı köşelere. Restoran, playboy veya gece kulübüydü. Cumbalar, kafesler, basma perdeler göze çarpıyor, müşteriler lakerde kokoreç yiyorlardı. Pırıl pırıl gümüşten dokuz yüz ayar bir kapı vardı, oradan bir başka salona geçiliyordu. Ahır dekoruyla döşenmişti, şöminedeki ateş sönmek üzereydi. Yemek salonundan önce günün en ünlü tabloları sergileniyordu. Lüks bir odada müşterilerin seyisleri, jokeyleri, şoförleri, hizmetkârları video teyp ve renkli televizyon ekranından şovları seyrediyorlardı. İlerdeki salonun tavanları örülü kemerle, rüstik tarzda döşenmiş olan barın ikinci kısmına geçiliyordu. Kalamar, ahtapot, karides servisleri yapılıyor; kristal sürahi ve bardaklarla şampanya, konyak, viski dağıtılıyordu. Garsonlar kırmızı ceket, siyah papyon, siyah pantolonluydu. Servis arabalarında av etleri ve her çeşit balık taşınıyordu. Nihayet tuvaleti buldum! Kapısı maundandı, kristal aynaların önünde kokular, traş losyonları duruyordu. Tuvalet kağıtları altın çengellere geçirilmişti. İkinci kattaki kumarhaneye çıkacak kuvvetim kalmamıştı. Ben de babam gibi banyoda, tuvalette mi ölecektim? Ikınarak, yapayalnız, beynime anılar ve kan hücum ederken. Bağırarak en uzağımdan en yakınıma kimseyi çağıramadan mavi zemine mi yığılacaktım? Fahri Tekben de babası Mehmed Salih Hamit Bey’i örnek alıp haksızlığın rahmetine dayanamayarak Hakkın rahmetine kavuşmuştur. Akılevinin verdiği ölüm <span class="char-style-override-4">kağıdı</span> ilişiktedir. Numaralı giysimin bir yanını boydan boya kırmızıya, diğer yanını mora boyuyorum. İşte yine başımı kaldırıyorum. Kristal aynanın önündeki bütün rujları bütün alyanaklı kadınlara inat kullanıp bitiriyorum. Sonra kapıyı kilitleyip küveti sıcak suyla doldurarak soyunuyor, içine giriyorum. Yavaş yavaş gevşiyorum. Kırk çeşit düğmeden birine basıyorum: Müzik sesi duyuluyor. Metal kordonlu ahizeyi elime alınca deliklerden su yerine kadın sesleri fışkırıyor yüzüme. Boyalar silinip akıyor. Gözlüğünü kalp cebinde tut, diye söyleniyorum kendime; unuttuğun insandır. Göremiyorum, körelmiş gibiyim. Kapı kilitli olduğunu umursamayarak açılıyor, içeriye şişman geniş kalçalı hizmetçi kadın giriyor. Soyunarak küvetin içine dalıp beni yıkamaya çalışıyor. Şişman yağlı karnından, tombul baldırlarından, sarkık iri memelerinden değişik renklerde sıvı akıyor. Düğmeleri büyük bir hünerle kullanıyor, nasıl beceriyorsa fil, at, eşek, timsah, su aygırı olmamı sağlıyor. Şişman yağlı gövdesini ısırıp dişleyerek yiyip bitiriyorum. Babam gene dirilmiyor, orada öylesine hareketsiz yatıyor. Sonra yediklerimi kusuyor, tükürüyorum, parçalar birbirine mıknatısla çekilircesine hızla bütünleşerek şişman hizmetçi kadına dönüşüyor. Erkeklik organımı, kadının bir deniz mağarası gibi açılan yosunlu apış arasından çekiştire çekiştire zorla geri alıyorum. Hesap pusulasını imzalatıp gidince, kapı tekrar kendiliğinden kilitleniyor. Her uzvumda büyük yangın acısıyla kalkarak, meni beyazlığındaki yüzüme kristal aynada vuruyorum. Ellerimin kireçleri dökülüyor, giyinip kaçarak aşağıya iniyorum.</p>

      <p class="paragraf-5 para-style-override-15">Zambak masanın üstüne çıkmış, çıplak ayak zil çalıp dans ediyor; bahçedekiler de el çırpıp tempo tutuyorlardı. Büyük eğlence başlamıştı. Büyük kalabalıkta hiç kimseyi doğru dürüst seçemiyordum. Ellerim ceplerimde kırış kırış, avuç içi teriyle incelmiş bir kağıda rastlıyor. Alnımdan vurulmuşçasına koşarak merdivenleri tırmanıyor, kendimi tekrar maun kapılı banyo tuvalete kilitliyorum. Kağıttan okuduğum sözcükler birer birer parmaklarımdan akıp mavi zemine damlıyordu: “Benim sevgili dostum Fahri bana hayat boyu sana dost diyebilmenin iznini verdiğin için minnettarım tam şu anda ne yazık ki tam şu son zamanda anlamak zorundayım çok açık olarak bütün olmuş olanlar ve olacaklar hakkında düşündükten sonra sevgili bir insana gerçekten dost diyebilmek büyük bir teselli ifade ediyor bana ben şimdi fakat muhakkak çok geç gördüm dostluğu ne kadar değerli tutmak gerektiğini sen dün telefon konuşmasını öylesine enerjiyle kesince anlamaya başladım bir konuşmanın sağlayacağı güven değildi söylediğim çünkü benim için hadiselerin ayırt edilmesi gerekliydi ben tartışma istemiyorum ben görmek istiyordum ki sen de bu maddenin eşyanın hükmettiği dünyada birşeyler kurabilirsin bu toplumun bu bütün gündelik inşa sesleriyle bütün bunları sana teklif etmekten korkuyordum çünkü insanlara birşeyler yapmalarını zorlamayı arzu etmiyordum ya da bununla seni ötekilerin önünde ispat edebilmek biliyorum ben de birçok hatalarla kuşatılmış insanım belki benim en büyük hatam beni kör eden ortama çevreye güvenmiş olmaktır kendimi kenetlenmiş bağlanmış görünce kuşkulandım nerede koparma imkânları vardı nereden nerede tekrar başlamalıydım o halde karar verdim çıkmaya vahşi kinin içinde ve körlüğün kendimi uzaklaştırmayı deniyordum kendime karşı düşmanlığı koyuyordum her insan benim öfkemi tiksintimi hissediyordu başlamak istiyordum yalnız şu insanlarsız tekrarlanan maskeleriyle sen bütün bunları olduğu gibi doğru tanımıştın tanıdığını kabul etmek zorundayım ve bu atılan kapsülde ben de bizim beraberliğimize rastlıyordum fakat burada düşen temeller yoktu fakat buna rağmen bozuyor mahvediyordum daha dün izole edebileceğimi düşünüyordum fakat hayır onlar beni tuzağa yollamak istiyorlar fakat ben yoluma gideceğim kendime seçtiğim gördüm ne kadar değerli bir şeyi harikuladeliği yıktığımı sevgi barışın ve dostluğun yapısı fakat sözlerin senin son sözlerin bir mühür gibi duruyordu seni ben hiçbir zaman tanıyamamıştım ve buna rağmen bu mektubu sana göndermek istiyorum hangi duygularla bakacağını bilmiyorum her şeyi unutmanı isteyemem bunu fazla istek olduğunu biliyorum hayır onu senden rica etmiyorum sana burada dostluk içinde elimi uzatıyorum senin kararın artık onun üstünde sen burada altın kapıyı mutluluğun odasını gösterdin henüz mutluydum o yüzlersiz girişin kenarında ve pencerenin arkasında fakat onlar olduklarından dolayı ve benim için en değerli mükemmel gizli ödevim hayatımı burada yapmaktı titriyordum koşuyordum birdenbire fark ettim mutluluğun bu evinde sevgilimi sevgiyi unutmuştum adımlarım çekiliyordu geri dönemezdim her şey kalbimde bir gölge kamerasının içindeymişçesine saklı kalmalıydı bu satırlarla ne geçmiş ne şimdi ne gelecek için rica etmek istemiyorum bu satırlar yalnız benim gerçek duygularımın sana açılışını vermeli senin benden daima beklediğin gibi zamanı çağırdık bu defa ve baskı yaptık belki doğru olmamıştır sana çok açıkça söylemek istiyorum seni sevdim ve bu hassas örgü içimde hiç bozulmadı bu biçimi sevgiyi sen gösterdin bana ben bu yüzden de daima bütün gücümle sana minnettarım bana yükselen güneşi sen gösterdin biliyorum gerçekten doğru söylemek istediğim bu sözlere cevap alıp alamayacağımı bundan dolayı sana her şeyin iyi olmasını hayatın için başarı diliyorum senin bağlantını gerçeği minnetle kabul ediyorum senin Seko.”</p>

      <p class="paragraf-5 para-style-override-15"><span>Mektubu yırtıyor, atomik parçalara ayırıyorum. Niçin yüzüm kızarıyor? Niçin ellerim böylesine kötü terliyor? Merdivenlerden iniyor, Zambak’ın masalardan masalara zıplayarak, sarhoş, çılgın bir dansı sürdürdüğünü görüyorum. Az ötede kucağından savrulduğu adamı Hakkı’ya benzetiyorum. Niçin herkes sonunda birbirine benzemekte inatlaşarak üstüme geliyor? Han restorandan dar sokağa çıkıyorum. İzbandut yüzüme kötü kötü gülümsüyor. Eğlenemiyor musunuz, diye soruyor. Giydirildiğim elbisenin ceplerine o mektubu kimin koyduğunu soramıyorum. Zambak aslında Haçe midir diye soramıyorum. Babam hayatını bende nasıl sürdürebilir diye soramıyorum. Sanki soramadığım bütün soruların bütün cevaplarını İzbandut o kötü gülümseyişinde gizliyor. Her sorunun belki böylesine güçlü kapı uşağı vardır. Yürüyerek mendireğe gidiyorum. İşte yıldızlar birbirine çarparak çakmaklanıp karanlık göğü aydınlatıyorlar. Kalabalığın koşuşturduğu dar sokaklara konfeti halinde dökülüyorlar, insanlar çiğneyip geçiyorlar; içkievlerine, müzik çalan barakalara, uğultulu salonlara giriyorlar. Üstünde “malımızın kalitesi rakipsizdir” yazan bir naylon torbaya yıldızları dolduruyor, soyunuyor, torbayla birlikte sahte denize dalıyorum. Katran katılığı beni boğacakken torbayı açtığımda yumuşuyor, aydınlanıyor, ağzından yıldızlar fışkırıp dağıldıkça binlerce değişik ve çeşitli balığa dönüşerek denizi canlandırıyor. Artık yüzebiliyorum, dalıp çıkıyor, ileri doğru kulaç atıyorum. Birdenbire tellere takılıyorum. Bir balık kadar olamıyorum. Akılevinin beni mahpus kıldığı hudutlardan geri dönüyorum. Dört bir yanıma kapan yerleştirmişler. Başkalarının tat veren zehrinde fare gibiyim. Karanlıkta kuruyorum. Her şeyi unutmuş, hiçbir şeyi önemsemiyormuş rolünü ne kadar daha sürdürebileceğim? Her şeyi herkesle birlikte ne yapacağım? Mahvolacağım ve her şeyi uyku ilaçlarınızı aldığınız bardağın suyuna karıştıracağım. Kötü, çok kötü olacaksınız. Her şey sizi hazırlıksız yakalayacak, beklenmedik durumlarda, başkalarına karşı güçlü pozlarla silahlandığınız anda içyüzünüzü itiraf etmek zorunda kalacaksınız. Hayatınız ve aklınız karışacak. Birbirinizi ısırarak, çiğneyerek taşıt bulup merkezdeki kıyamete herkesten önce yetişmek isteyeceksiniz. Dış ve iç rahatınızı sağlayan gücü başkalarına kaptırmak ürküntüsüyle az önce vitrin üstüne vitrin kalınlığında yüksek kültürünüz, yüksek aklınız ve insansal değerlerle kendinizi övdüğünüz, anlattığınız, sevdiğiniz, paye verdiğiniz adamların, kadınların, tanıdıkların, arkadaşların ve ortakların kollarını, bacaklarını keseceksiniz. İşte kahininiz böyle söylüyor. Kahininizin cebine yıllanmış bir aşkın mektup ve acısını yerleştirerek kızdırdınız biçareyi. Aklını oynattı, aklı totemlerinizin çevresinde döne döne dans ediyor akılevinin bir günlüğüne programlanmış şenliğinde. İşte kendi kendime gülüyorum. Hangi kapılardan akılevinin yeraltına sızdığımı da söylemeyeceğim. Kıyamet gününü bilip problemlerin çözümünü bilemeyeceğim. Akılevinin kral dairesine okunmuş bütün casus kitaplarının ustalığıyla gizlice girip dosyaları tetkik buyuracağım. Sonra tahtta oturuyorum. 23 Nisan çocuklarını nisanın 23’üncü gününe bırakıyorum. El çırpıp vezirimi çağırıyorum. Bel kırıp ayaklarıma kapanıyor: biz ettik sen etme haşmetlim, diyor. Ey vezirim! Kalk ayağa! Koskoca akıl imparatorluğunun vezirliğine layık davran. Padişah babam devletimin bekası için banyo tuvalette, tuvaletin kenarında ölü bulunmuştur. Yönetim el değiştirmiştir. Akıl, dünya ve insanlar da değişecektir artık. Yeniçeri ağası, Şeyhülislam, Kadı Efendi, Sancaktar, Silâhtar Üzengibaşı, Törencibaşı, Giysicibaşı, Odabaşı, Hazinedar, Kilercibaşı, Muhafızlar, Kazasker, Defterdar, Nişancı, Kapıcıbaşı, Ahırcıbaşı, kim var kim yoksa, hepsi, hepsi tez elden huzurumda etek öpsünler. Sarayımın kapıları halka açılsın. Her odasında piyano, klarnet, org, keman, ud, saksafon, kanun çalsın. Tebdil kıyafet Han Restoran’a yapacağımız baskın yeter ki anlaşılmasın. Patoloji servisindeki tüm mikrop çeşitleri ortalığa saçılsın. Kobaylara rütbe, makam, mertebe veriyorum. Vezirim: Eyleme sultanım, diyor; alışılmış denenmiştir, güvenlidir, sarar, korur bizi. Tahtımdan hiddet ve öfkeyle kalkıyor, vezirime iki tokat, bir tekme atıyorum. Bakıyorum, vezir hem cüce hem de topaldır, korkudan dili tutulmuş kekelemektedir: Bi bi biz de ok ok o okula gi gi git gide gide bil bil bileydik anlardık bu şak şak şak a aadan. Vezirimin yüksek matematiğe ulaşamayıp alçak matematik okuduğu için cüce kaldığına inanıyorum. Azıcık, yeterli miktarda acıyorum ona. Senin adın Avni olsun, diyorum. Bundan böyle gerçek bir padişahın takma adını kullanacaksın. Eteklerimi savura savura arz odasına geçiyor, belli etmeden, kaş altından muhafızların hal ve davranışlarını gözetliyorum. Halledilmekten müthiş korktuğum için, naralanarak, bağırarak, şişinerek, birbirimizi karşılıklı dinleyip konuşmaya alıştırılmadığımızdan habire söylev vererek efendi nizamını bozmamaya çalışıyorum: Ey teveccühüne mazhar olduğum akılhanenin müflis halkı, kafesleri, payitahtımın kubbealtı sahnelerini kaldırıyor, karmakarışık, tutarsız, çelişkilerle dolu bilincinizde arzı vücut buluyorum. Teşrifatçıyı, Katipbaşı’yı, Avcıbaşı’yı, Sofracıbaşı’yı defedip yakın ilişkiler kurduğum kimseler tarafından zehirlenmekten korkmadığımı ispatlıyorum sizlere. Aramıza sadece cücemi ve vezirimi, yani Avni’yi koyarak, kendim ve makamım adına onu hırpalamanıza içtenlikle izin veriyorum. Benim fani vücudum günün birinde elbet kanatlanıp göçecek ama itiraz edip bu saraya, mezara, hastaneye kapattığınız aklım, bacak aralarınızdan mikroskobik hallerde çıkıp makro dünyayı kuran yetiştirmeleriniz tarafından fetva alacaktır. Övgü ve yergi son bulup asıl meseleye dönüldüğünde görülecektir ki, hayat ve akıl aynı yerde durmuyor. Onları alan insanötesine geçmiştir. Hepbana hepbize dönüşecektir. Bu başarılmazsa hepbirlikte hepyoka dönüşülecektir. Kanunnamemin birinci maddesine böyle yazılsın. Madde iki: Her birimiz ömürboyu rastladığınız diğer her birinizin dış ve iç şartlarıyla karşılıksız ilgilenecek, müthiş meraklanacak, bilgilenecek, zaafları zaaflarınız olacak, üzüntüsü üzüntünüz olacak, birbirinizi kendinizde araştırıp arayacak, birbirinizi kendinizde alt edip bir başkasını alt edemeyeceksiniz. Bu görevi kasten ihmal edip yerine getirmeyenler derhal imparatorluğumuzun dışındaki uygar denilen topluma atılacaktır. Madde üç: Hiç kimse kendisi gibi olmaktan ve başkası gibi olamamaktan dolayı suçlanmayacaktır. Madde dört: Sevgi dışarıdan tanımlanmayacak, sevginin rahmine gidilecek, imparatorluğumuz sevginin rahminde yaşayıp cumhuriyet idaresini orada kuracaktır. Madde beş: Boncuk kullanılmayacak, kimse kimseye boncuk dağıtmayacak, ihtiyaç duyulan eşyalar hepbirlikte üretilip hepbirlikte kullanılacaktır, dirimgücü insanın insana ve bilinmeyene ulaşılması için harcanacaktır. Madde altı: Ölüm yürürlükten kaldırılacak, keşfedilen eski ve yeni her şey hayat için hayata uydurulacaktır. Dileyenlere, izin alındıktan sonra kendi rızasıyla ölme hakkı verilecektir. Bu hak devredilmeyecek, taşınmayacak, kutsanmayacaktır. Eski ölüler de dilerlerse yeniden diriltileceklerdir. Madde yedi: Makam, rütbe, yetki, kural, yasa, hiyerarşi, okul, daire, vb. şeyler bulunmayacak, her şey hayatın akışına göre otomatik işleyecektir. Madde sekiz: Kimse kimseye bağımlı olmayacaktır. Herkes istediği aklı, vücudu, yüzü, cinsiyeti seçebilecek; kendisinden herkese sorumlu olacak; sanatçılığını kendisini başkaları için aşmakta kullanacaktır. Madde dokuz: Kimse dilediği takdirde yalnız bırakılmayacak, yalnızlığın ve aşkın gözyaşları son bulacaktır. İsteyen dilediği kadın ve erkekle yatabilecektir; karşısındaki buna izin vermezse tıpkısının aynısı kopyasıyla yetinmek zorunda kalacaktır. Madde on: Herkes varolan ve varolacak her şey için iktidar, güç, yetenek, imkân sahibi kılınacaktır, bu ortam behemal hepbirlikte öncelikle hazırlanacaktır. Madde on bir: Bu söylev kürsüsünden otuz beşinci yıl nutkunu vaaz edenin bir deli olduğu unutulmayacak, kürsü hergün ve her saatte akılevinin bütün müşterilerine nöbetleşe açık tutulacak; herkes kendi kanunnamesini özgür bırakılarak serbestçe vaaz edebilecek ve burada mevcut herkes hepbirlikte dinlenildikten sonra karşılıklı tartışılıp bir tek kanunname yaratılacak ve buna uyup uymamakta herkes tekrar serbest bırakılacaktır. Ey akıl gazileri şimdi sofracıbaşımın söylev kürsüsüne koyduğu bir duble rakıyı içip yemin ediyor ve kırk beş santim tiftikten yapılma börk giyenleri saygıyla selamlıyorum. Avni el çırpıp sözlerimi çılgınca alkışlıyor, takla atıp koşuyor, bir futbol amigosu gibi dinleyicileri coşturmaya çalışıyordu. Arz odasında koyu bir sessizlik vardı. Patlak verecek fırtına gibi bir takım insanlar mumya kımıltısızlığındaydı. Vezirim son bir takla atıp ellerime yapışıp devletlim haşmetlim diye inledi; lütfen hemen tahtınıza oturun. Korkmuştum, usulca sıvışıp ilerdeki salonda tahtıma oturuyorum. Korkunç bir gürültüyle alkışlar ortalığı çınlatıyor, yaşa varol nidaları gümbürtüyle akıyor. Cebimdeki iri keselerden birkaçını vezirime verip, içindeki mavi boncukları, halkıma, ehil kafadarlarıma dağıtmasını emrediyorum. Sonra birkaç dakikalık şok tedavisinin etkisiyle elimi kaldırıp tebaamı susturuyor, uzak, soğuk, bilgiç, hükümran bir tavırla şöyle sesleniyorum: Ben yüce hakan ve deniz güçlerinin başbuğu Sultan Mehmet Salih Hamit Bey’in oğlu, yüce hakan ve akıl güçlerinin başbuğu Fahri, göğe ve yere egemen olan Tanrı ile büyük başhekimimiz adına, biz buradaki müşterilerin benimsediğimiz ve kanunlaştırdığımız on bir kuralla, Tanrının yüz yirmi üç bin peygamberinin adına dedemin, babamın ve hayatım ve çocuklarımın hayatı ve kuşandığım kılıç hakkı için ant içiyor ve diyorum ki madem beylik katıma, benim hakanlığıma boyun eğmek üzere imparatorluğun soyluları, müdavimleri ile sınırlarımızın dışındaki memleketlerin elçisi sayın ve necip Fuchs Xandiros ve tercüman Logaritma’yı kullarım olmayı kabul etmem için gönderdiler: kendi töre ve adetlerini ülkemin her yanında muhafaza etsinler, barındıkları şehirlerin işlerini kendileri çevirsinler. Bütün zenginlikleri, holdingleri, şirketleri, firmaları, bankaları, ithalat ve ihracat kotaları, fabrikaları, villaları, uçakları, arabaları, ev, mağaza, tarla, çiftlik, bağ ve değirmenleri, pazarları, ticaret eşyaları, silahları, hükümetleri, metresleri, çoluk çocukları, işçileri, uşakları kendilerinin olsun. Ülkeme bağlı ulusların yaptıkları gibi onların da ticaretle serbestçe uğraşmak ellerinde olsun. Karada ve denizde gidip gelebilsinler. Ülkemin öteki bölgelerinde nasılsa haraç, rüşvet müstesna, bunlar da başka şey vermesinler. Gelecekte benim için aziz ve perişan kimseler olsunlar. Ben bunları otelimin, hastanemin başka koğuşlarında oturanlar gibi savunacağım. İbadetleri kendilerine kalsın. İlâhi söylesinler. Ama çan çalmasınlar. Ben onların işyerlerini akılevi yapmayacağım. Yurttaşları İstanbullu, Ankaralı, İzmirli, Adanalı, Kayserili, Eskişehirli, Mersinli, İskenderunlu, Cenevizli, Peralı tüccarla ticaret eşyaları ile, çoluk çocuklarıyla serbestçe gelip gitmek ellerinde olsun. Önceden almış olmaları gereken canları tahsil etsinler. Paralılar kendi tüccarları arasında çıkacak davalara bakmakla görevli yargıcı kendi aralarında seçmekte serbest olsunlar. Kendi hayat madenlerini kendileri kurutsunlar. İşte ben de sizin gibi insandan başka şey değilim.</span></p>

      <p class="paragraf-5 para-style-override-15"><span>Sözümü bitirdiğimde uyruğum saygıyla eğilip karşımdan çekiliyor. Muhafızlar da mermer salonun kapısına çıkıyorlar. Vezirimle yalnız kalıyorum, birkaç karışlık boyuyla sırıtarak iyi idare ettin patron diyor. İçime bir hüzün çöküyor. Keşke siyahilere mat olmak pahasına vezirimi verip, fillerimi, piyonlarımı kurtarsaydım diye düşünüyorum. Bu adam vezirden çok soytarıya benziyor. Avni ne düşündüğümü anlamış gibi, siyah ve beyaz kareli mermer zemindeki taşları toplayıp torbaya dolduruyor, sonra iki kale arasındaki karelerden birine bağdaş kurarak konuşuyor: Sahibim, davranışlarımın, hareketlerimin, zafer ve mağlubiyetlerimin muhterem efendisi! Birdenbire satranç kurallarını değiştiremeyeceğin gibi, toplumumuzu, toplum koşullarını, dünyayı, insanları, korkularını, psikolojilerini, ahlak ve kötülük nedenlerini de tek bir günde değiştiremezsin. Belki ve hatta hiç değiştiremezsin. Aklın aklımdan gocunmayacaksa sözlerimi dikkatle dinle. Bu sarayda ve sahip olduğu topraklarda, sınırlarımızın ötesinde komşularımızda, daha ötelerde hiçbir zaman entrika eksik olmaz. Oysa hepimiz bir tek ve aynı dünyada yaşıyoruz. Nalbant önünde bekletilmen bile programın, entrikanın sonucuydu. Yıllardır beni burada, bildiklerimi, anladıklarımı, tepkilerimi geri alarak cüceleştiriyorlar. Artık bir akıl arsızıyım ve adımı dahi bilmiyorum, sen Avni dedin, yarın bir başka padişah beni bir başka şeye dönüştürebilir. Her an rahatlıkla her şeye dönüşebileceğim için, sarayımızın yönetimi tarafından daimi vezirliğe tayin edildim. Bu akşamki şenlikte misafirlerimize akıllı adamı oynayacağız, her birimiz ne kadar iyi ve ne kadar mükemmel iyileştirildiğimizi sergilemek zorundayız; böylece saray sahipleri ve yönetim kadrosu misafirlerimiz arasında bulunan işverenlerden tahsisat alabilecekler. Sana tavsiyem, hiç değilse bu gece misafir ile müşteriyi birbirine karıştırmamandır. Haçe’yi, Zambak’ı soracak iken muhafızlar kapıyı açıp mızrakları arasında bir adamı getiriyor, Mustafa Kemal kulunuz diyorlar. Vezirim zıplayarak omzumdan kulağıma sufle diyor: sadece ve sadece isim benzerliği efendimiz. Künyeni, kimliğini söyle, diyorum karşımdaki adama. Mızraklı muhafızlar geri çekilir çekilmez, adam, cebindeki tespihi çıkarıp şaklatarak, sen kim oluyorsun diye başlıyor; ben muhalifim, her şeye muhalifim, sana da sarayına da aklına da muhalifim, biz burada senin aklının kuklaları olmaya da muhalifiz, oynamayacağız, konuşmayacağız, seni ve her şeyi muhalefetimizin içinde boğacağız. Muhafızlarım adamı sürükleyip götürürlerken arkasından sesleniyorum: ikiye bölün, bir parçası iktidar, bir parçası muhalefet olsun. Taht koltuğumdan kalkıp sarayımın mermer zeminli salonunda enine boyuna dolaşmaya başlıyorum. Avni tütünle doldurulmuş bir pipoyu elime veriyor, esas duruşta, dimdik dikilerek kibritle pipomu yakıyor. Hükümranlığımdan, yalnızlığımdan sıkıldığımı anlıyorum, cüce vezirimi işaret parmağımla yanıma çağırıp, topraklarımda basit yurttaşlarımın arasında teftişe çıkmak istediğimi, saraydaki gizli yoldan beni geçirmesini söylüyorum. Avni endişeleniyor, şikayetlerini sunmak için kullarımın bekleştiklerini belirterek, devletimizin, akıl iktidarının bir an olsun boş bırakılmayacağını, aksi halde akılsızların, baldırı çıplakların saltanatımızı yıkabileceklerini, bizleri de akılsızlığın toplumsal hücresine ömür boyu hapsedeceklerini tarihteki örnekleriyle açıklamaya girişiyor. Bırakıyorum, dakikalarca anlatıyor; ben de ölümünden yararlanıp Efendi’nin yerine geçerek mirasını üvey evlat soğukluğuyla harcayan aklın ve prensiplerinin insansızlığından nasıl kurtulabileceğim sorusunu duygularımla sorguluyor, son gecemi, son gecemde patlatacağım havai fişekleri, bir ışık gibi karanlıkta sonsuzlukta yanıp söneceğimi, kötülüğümle, düşmanlığımla akla oynayacağım oyunları ölü doğmuş yaşantılarımda düşünüyorum. Vezirimin sözünü kesiyor, yeter diyorum; korkma, vezirlikten emekliliğini temin edeceğim, oturup deniz kenarındaki barakanda son saatlerimizin hatırasını yazacaksın, şimdi yol aç, çıkalım buradan. Avni akrobat çevikliğiyle tekerlekli bastona atlayıp yanıma kayarak, minicik elinin serçe parmağını parmağıma kenetleyerek garip bir tarzda vedalaşıyor; sonra mermer tabandaki satranç karelerinden birini açıp havaya kaldırıyor.</span></p>

      <p class="paragraf-5 para-style-override-15"><span>Demir bir merdivenle yeraltına iniyoruz. Kapak kapandığında metroyu, tüneli andıran yeraltı sokaklarında birbirine uzak mesafeli ampuller yanıyor; canlı ısısına hassaslar, otomatik çalışıyorlar. Belki her ayrı kare ayrı yeraltı yoluna açılıyordu. Keşke hayatımı daha iyi oynasaydım, keşke vezirime daha iyi şeyler vaat edebilseydim diye pişmanlıklarımı içimden geçiriyorum; bu muazzam yeraltı dünyasını kimin kurduğunu, kimlerin idare ettiğini soramıyorum. Belki de buranın sahipleri, tanrıları, sultanları bambaşka yaratıklardı. Soğuk bir ürperti geçiyor vücudumdan. İri gölgeler titreşiyor duvarlarda. Birçok sesi karmakarışık, bir arada işitiyorum. Herhalde büyük bir şehrin altındayım, işaretsiz, rutubetli, toprak, lağım kokulu yollarda üst üste yığılıp kaybolmuş eski çağlara ait değişik şehirlerin kalıntılarına, mezarlarına, kafataslarına, heykellere, kap kaçaklara, süs eşyalarına, altına, taştan tunçtan demirden silahlara, müzik aletlerine, mağara resimlerine, hayvan iskeletlerine, dişlere, arabalara, kayıklara, sonra tanklara, jetlere, tramvaylara, öbek öbek çöp yığınlarına, elektronik aletlere, kitaplara, istasyonlara, bir sürü şeye, uzay gemilerine ve ne olduğunu bilemediğim nesnelere rastlıyorum. Ayağım takılıp düşünce, cüce vezirimin yüzüne ilk defa bakıyorum: köseliğinin sakladığı yaşlı yüzünde bir çocuğun saf, soylu gülüşüyle elimi tutup yerden kaldırıyor beni. Bu başkalarının rüyası değil senin gerçeğin diyor. Koşmaya, nedenini bilemeden var gücümle kaçmaya başlıyorum. Cüce de kendinden, topallığından umulmayan hızla peşimden koşuyor. Saatlerce şehri boydan boya kat edercesine kovalandıktan sonra, kaslarımdaki yanmayla, konserve kutularından bir teneke dağın tepesine düşüyorum. Avni nereden bulmuşsa başıma bir Romalı askerin tüylü kaskını geçiriyor, münasiptir patron diyerek tavandaki kapağı iteleyip açıyor. Tekrar Han Restoran’ın bulunduğu dar sokaktayım, gecenin içinde, eğlencenin, çılgınlığın, o yaşayan insanların sesleri duyuluyor.</span></p>

      <p class="paragraf-5 para-style-override-15"><span>Diz kapaklarıma tutunup bir adım ötemdeki kapıdan içeriye giriyorum. Barın kenarındaki yüksek tabureye tüneyerek içkili yemekhanenin ahalisini selamlıyorum. En azından üç, dört, beş yüzü olan insanlar altıgen gülüşlerle, birbirinden farklı bütün ağızlarıyla, kahkahayı basıyorlar. Barın gerisindeki camekânlı vitrinde palmiye, deniz, karanlık ve gece var; çok uzaklarda, karşı sahillerde yanıp sönüyor ışıklar. Tüylü kaskımı çıkarıp bardağımın yanına koyuyor, barmen kadının gözlerine, kırmızıya boyanmış dudaklarının arasındaki parıltılı dişlerine bakıyorum. Yüzümü bir süre çiğnedikten sonra, tanıdım, sen, sen de mi buradasın diye bağırıyor. Şıp orada şıp burada, her yerdeyim. Kadın, Levend adında bir adamı çağırıyor yanına, gel, diyor; ilkokuldaki sıra arkadaşım Fahri’yle tanıştırayım seni, on yaşındaydık, kara kalemle resimlerini yapar dururdum. Levend elini uzatıyor, eskiden pilot olduğunu, evlendikten sonra erken emeklilik ikramiyesiyle ve ikisi de mallarını mülklerini satıp buraya yerleşerek bu dükkânı açtıklarını anlatıyor. Ayşe, diyorum, git başımdan, ben sana göre değilim çok yaşadım, sevemez oldum, kafamın içi karıştı, yoruldum, insanları ve dünyayı hazmedemedim, git başımdan, ben sana ve aşk şiirlerine göre değilim, hafızamı kaybettim, darmadağınık her şey, yeniden kurup yaratıyorum, alfabeye tersinden başladım, ölmek ve yaşamak için, az sonra Han Restoran’da toplandığımızda son sahneyi oynayacağım, önemli ifşaatlarda bulunacağım, yaşamayı beceremediğimi itiraf edeceğim, okul müdüründen, devlet başkanlarından, annebabamdan, bana emeği geçen ve hiçbir fedakârlığı benden esirgemeyenlerden özür dileyeceğim, başaramadım, onlar da nüfus cüzdanımdan fotoğrafımı söküp alacaklar, vadesi bu kadarmış diyecekler, ilk göz ilk kalp ağrım, git başımdan, ben artık sana göre değilim, geç kaldın, daha o zamanlarda resmimi yapmakla yetinmeyecek beni okulun ve hayatın kabadayılarına karşı tercih edecektin, borazanları, yayları ve isabetli oklarıyla varlığımı delik deşik ettiler; yalnız kalmak pahasına küçük bedenimde taşıdığım olumsuza karşı imparatoru bilecektin, Ayşe git başımdan, artık içimdeki yara kabuk bağlamıyor, kan hep akıyor, yaşananlarla doldurulmuş içimdeki hayat bir balon gibi patlıyor, sönüyor. Levend’in irade dolu, sert, biçimli yüzünde bal rengi gözler duruyordu, kısa saçları, tıraşlı, kuvvetli boynu, ensesi, geniş, güçlü omuzlarının arasındaydı; sizi baş başa bırakayım diyerek, uzun avcı boyuyla yanımızdan ayrıldı. Kıyaslanınca, işte Romalı savaşçı kaskım da bir maskeli baloda şarlatanın giydiği şapkaya dönüşüvermişti. Bir duble votka daha! Fakat sen hep taklit oynadın, dedi Ayşe; mesafe açıyor, acılarının, ciddiye aldığın her şeyin konuşulmasını istemez gibiydin. Ama dedim; kullanılan kelimeler kullanılan hayat gibi yıpratılıp eskitilmişti, onlarla kaybedip onlarla bulmak istemediğim hafızanın içine gömülmekten korkuyordum, onlarla uzlaşırsam reddettiklerinde de uzlaşacağımı sanıyordum. Fakat hiç reddetmeseydin hiç istememek için. Ama her şey mümkündü, insanlara, sana, sengillere inanabilirdim. Fakat gelmiyor, yakınlaşmıyor, aramıyordun. Ama güzeldin, zengindin, başaranlar arasındaydın, arananlar tarafından aranıyordun. Fakat sen başkaydın. Ama seninle sürekli başka kalamazdım, değişir, başaranlara, arananlara benzer ve şu kadar olsun konuşamazdım, kapatıldığım akılhanede hayalini dahi bulamazdım. Fakat şimdi şu an. Ama levent gibi kocan var, ben bütün bunları akılevinin bana verdiği mikrofonun filtresinden geçiriyorum, geçiriliyorum, varoluyorum. Fakat tut elimi, hisset beni, hissedeyim seni. Ayşe’nin elini değil de avuçlarımda başını tutuyorum, ince çenesinden birkaç Ayşe yüzü eriyip bardağıma damlıyor, içiyor, sarhoş oluyorum. Ama iri yarı bir adam yaklaşıyor yanımıza, abla diyor; askıntı oluyorsa dağıtayım suratını. Teypte menekşe gözler çalıyor, işsahibi Levend Bey’in işaretiyle şefgarsonun gönderdiği ayı patronun karısı tarafından elinin tersiyle kovuluyor; ön ayaklarındaki pençeler kıllı ayının komut alan beyninde titreşiyor. Fakat açıkta demirli duran tekneye kaçabiliriz. Bardağımdaki son damlayı yudumluyor, Ayşe’nin peşinden gidiyor, palmiyeye bağlı küçük sandalı çözüp açılıyoruz. Küreklere asıldıkça Ayşe’nin dudaklarına değiyorum denizin sessiz karanlık kıpırtısız yüzeyinde, yirmi beş yıl uzaklıkta. Az önce kıyısından ayrıldığımız kasabanın, köyün, şehrin, dünyanın, sarayın, kervan yolunun görüntüsünü seyrediyor, uğultusunu işitiyorum. Beyaz, kağıttan, ortası yıldızlara yükselen tekneye biniyoruz. Ayşe’yle birlikte; ayaklarımızda suyun serinliğini hissediyoruz. Ayşe atkuyruğu saçları, siyah okul önlüğü, beyaz yakasıyla, annemle annen bizi konuşuyorlar, diyor; büyüyünce ressam olacağım, seninle evleneceğim. Gökyüzünden bir dizi yıldız koparıp Ayşe’nin atkuyruğu saçlarına takıyor, gecenin gelini oldun diyorum. Dudaklarımızda ışığın, hayatın kırpışmasıyla öpüşüyoruz. Havuzun duvarındaki bir çocuk bir devin uzun kollarıyla uzanıp kağıttan beyaz teknemize iğne batırıyor. Bak, işte batıyor diye bağırıyor. Ayşe o an çocukluktan sıyrılıp kadınlaşıyor göğsünde irileşen memeleri, dar beli, geniş kalçaları, diri, etine dolgun gövdesiyle. Sahilden tüfekle ateş ettiler, diyor. Öteki tekneleri siper alıp içkili yemekhanenin palmiyeli iskelesine dönüyoruz. Levend dürbünlü tüfeğini duvara yaslıyor, karısını çekiştirip yemekhanenin arkasındaki kulübeye götürüyor. Kıllı ayı da beni içeriye çağırıyor. Mutfak boşluğunda nasırlaşmış balyoz yumruklarıyla vuruyor, ayyaş, manyak, serseri, pis zampara diye küfrediyor. Yüzümdeki kanı lavaboda yıkayarak yeniden barın kenarındaki yüksek tabureye oturuyorum. Salonun vitrin camından kedi içeri girmeye çalışıyor, ön ayaklarını havaya kaldırmış, camı tırmıklıyor, kayıyor, yeniden tırmanıyor, yeniden düşüyor, karanlıkla kalabalık arasındaki camı göremeden debeleniyordu. Dibi kalın kadehi cama fırlatsam hayali parçalayabilir miydim? Levend’in müşterileri, konuşmalarına, tartışmalarına, yiyip içmelerine dalmışlardı. Vücudum, kafamın içi ağrıyordu. Oturduğum döner tabureden hiç kalkmış mıydım? Dışarıda, tam bu sırada, kırmızı külahlı bir cüce kendi cüssesine eşit bir kediyi kapıp o küçük sandala bindiriyor; denizde, karanlıkta kayboluyorlar. Kıllı ayı tepemden eğilerek bir şişe içkiyi önüme bırakıyor, hesabınıza yazılmayacak, patron ısmarladı diyor. Ayşe yeniden bara geliyor, bardak, çerez veriyor. Hülya’yı hatırlar mısın, diye soruyor; benim kadar ondan da hoşlanırdın, ressamlığı beceremedim hostes oldum, Hülya da üç kız bir erkek anası oldu. Avucumdaki alkışı tezgâha vururken denizdeki bir çift küreğin sesini duyuyorum; işte gerçeğe dönüyoruz, zil çaldı, düşlere beş dakika paydos diyoruz. Ata binercesine gerçeğe biniyor, dizginleri tutup dörtnala menzile koşturuyoruz. Ey nöbetçi, surların kapısını aç, muhteşem aygırının sırtında gerçek geldi: hayalin bütün ejderhaları öldürüldü, sur içindeki şehir tehlikeden kurtarıldı. Sultan sözünde durdu, ekonomistlerin, politikacıların, sosyologların, askerlerin izniyle gerçek ile hayat izdivaç yapıp düğün dernek eğlenecekler. Beyaz peynir ticaretinden Tıntınoğullarının kızı Nebile reklam ajansının metin yazarı Nedim’le evlenecek. Sırtlarına balkonlardan çiçek atılmayacak. Nedimeler bulunmayacak. Halk iki yana açılıp, ortalarından, çamur sıçrata sıçrata hayat ile gerçeğin geçmesini bekleyecek. Eşekarılarından korktukları için balaylarını bu yörede geçirecekler. Sur içinde çok çalışıp çok yoruldukları, pahalı arabalarından medeniyetten dubleks katlarından, meşru ilişkiden, laik</span> <span class="char-style-override-4">emlaklarından</span> <span>sıkılıp tabiata âşık oldukları için yılın yedi ayı burada tatil yapacaklar. Burada müesses nizamın sarı iktidarını kuracaklar. Peşlerinden onlara benzer züppe, özenti bir yığın gelip inhisarlar idaresinden kaçtıkları savıyla, bu anadolu, ortaçağ bohemyasında, bu yumuşak ılıklığın içinde toplanacaklar. Yıllar sonra rastladığım ilk göz, kalp ağrım Ayşe ile pilot emeklisi kocası son model korsanlara, haydutlara kumanya hazırlayacaklar; bahşiş, güneş, deniz alacaklar karşılığında. Biz burada şifahen bulunuyoruz, gerçeğe de git artık diyoruz. Abuzer’e, İzbandut’a, Kıllı Ayı’ya tahammül edemiyoruz. Hepimiz buradayız, siz de biz de buradayız, mutluyuz. Dümbelek seslerini Han Restoran’dan işitiyoruz. Fakat iyi nişancıdır, diyor Ayşe; dileseydi Levend bizi öldürürdü. Ama sürek avı başlamıştır. Başlarındaki sarıkları düzeltip, ayaklarıyla atlarının karınlarını dövüp, bir hışımla ileriye atılmışlardır. Borazanlar ötüp, seslerini dağlardan dağlara yankılandırıp, sınırdaki bir kaçağı haber vermektedirler. Beylerin köleleri, aylarca eğitilmiş, aç bırakılmış doğanları, şahinleri kollarında taşımaktadırlar. Köpekler havlayıp uluyup koşuşmaktadırlar. Eğlencenin maratonu, Tophane, Karaköy, Eminönü, Sarayburnu arasında şehiriçi vapurlarının manevra alanı kadardır. Av sınır taşlarında çabuk kıstırılıyor. Kimse telaşlanmıyor. Köleler bileklerindeki doğanları, şahinleri, Yeni Cami’nin güvercinleriymişçesine, serbest bırakıp havaya salıyorlar. Yırtıcı kuşlar yükselip geniş daireler çiziyorlar bulutların altında. Etin sıcak, kanlı iştahıyla karartı halinde ansızın avın üstüne çöküyorlar. Gagaların saldırısı, kanatların patırtısından avın feryadı dahi duyulmuyor. Beynini oyuyorlar, kemiklerini paramparça kırıyorlar, gözlerini deliyorlar, kalbini, bağırsaklarını, etlerini didikliyorlar; sonra köpekler akan kanı yalıyorlar. Emirverenler, sultanlar, prensler, prensesler, köleler şehvet duygusunun ten yorgunluğuyla geri dönüp av kıyafetlerini değiştirerek buraya geliyorlar. Korkunç şeyler anlatıyorsun, diyor Ayşe; masalsı ve korkunç. Cehennem bir gözetlemedir, diye yineliyorum; insan bir koyu kandan, güneşe, ışığa, ona uyan aya, yeryüzünü aydınlatan gündüze, ışınlara örtü çeken geceye, yeryüzüne, yeryüzünü döşeyene, kötülüğü ve iyiliği öğretene, çirkinliği, güzelliği bilene, içersinde bulunan ağırlıkları çıkarınca, içini temizleyen kurtuldu, kirletense umutsuz oldu. Ayşe cevap vermiyor. Birbirimizi tanımadığımızı, eski ile yeninin rastlaşmadığını ikimiz de anlıyoruz.</span></p>

      <p class="paragraf-5 para-style-override-15">Yanıma kara gözlüklü, kara giysili, kara papyonlu bir adam yaklaşıyor, cebinden çıkardığı akılevi görev kartını gösteriyor. Kurumun kurallarına aykırı davranıyorsunuz, diyor; vaktiniz azalıyor, Han’a gitmek zorundayız. Raporuma eklenen karneyi Ayşe’ye uzatıyor. Tezgahtaki kadın elini bulaşık bezine kuruluyor, çok isterdim fakat sana olumlu not veremeyeceğim diyor. Ama sen benim öğretmenim misin mastürbasyona yattığım hayalimin metresi misin, değilsin, diyorum; iltimas dilemiyorum, hayattan mezunum, her şeye bambaşka öz vereceğim, bırakın. Görevli kolumu dürtüklüyor, verdiği notun yanındaki düşünce hanesini dolduran hocahanım kılıklı kadını göstererek, hanımefendi diyor; girdiğin, yeniden gireceğin tam teşekküllü heyetin en önemli doktorlarındandır.</p>

      <p class="paragraf-5 para-style-override-15">Her kapısında birer kapan sanısına kapıldığım dar sokakta, gözlüklü görevliyle itişip çekişiyoruz. Zamanla uymaya alışırsın, diyor; eskiden ben de kurumun müşterisiydim, deminki doktorun raporu sayesinde mevki verildi, görevlendirildim. Önce büfede çalıştırdılar, sigara alışverişi yaptım, kârdan pay verdim, küllerini, pisliklerini temizledim; sonra ziyaretçileri koğuşlara götürüp getirdim, denileni yaptım, müşterilere ait önemli gelişmeleri zamanında üstlerime bildirdim, sorularına istenilen cevapları verdim ve davranışları gösterdim. Gecenin yarısı tenhalaşan sokağa, diğer yarısı da barakalardan taşıp gelen seslere karışmıştı. Han Restoran’ın kapısında İzbandut’a teslim ediliyorum, vestiyerdeki kadınla selamlaşıp kalabalık bir masada Zambak’ın yanına oturtuluyorum. Efendim, hoş geldim, sefalar getirdim, bu şölene çiçek bulamadım, tarlayı, dikenler doldurmuştu, dilimle ezip kelimeleştirdim, merhaba. Yine aynı terane, diyor Cevdet; şişman hem de dersini bilmiyor. Dönüp masadakilere dikkatlice bakıyorum; hepsi burada, yaşıyorlar, yaşlanmışlar, kılıkları, şekilleri, jestleri değişmiş.</p>

      <p class="paragraf-5 para-style-override-15">Hakkı kadehini kaldırıyor, tokuşturuyoruz. Müşteri, misafir, ziyaretçi, görevli; hangi sıfatla bulunuyorsunuz, diye soruyorum. Tarık sevecenlikle, acırcasına, böbürlenerek elime dokunuyor, hiç birinin değeri yok bizim için diyor; hem içinde hem de bunların dışındayız. Yoksa onlar yönetimin buyruğuyla arkadaşlarımın, tanıdıklarımın maskelerini mi takmışlardı? Kurumun oyuncuları, müstahdemleri miydiler? Bu yüzleri, sesleri, kostümleri ne amaçla ödünç alıyorlardı? Hayata hile katıyorlardı. Zambak sufle et, konuş, açıkla. Beyhan hayret diyor Burhan ile öpüşürken. Han’ın kumarhanesinden Fazilet Arar iniyor, oğlunun yanına geliyor, Hakkı çek yaz diyor; yine kaybettim yine kazanacağım. Çeki Cevdet yazıyor. Fazilet hanım bu meblağı yıl sonunda cirodan düşeceğiz diyor. Hazreti Hayret dualarımı kabul et, ne olup bittiğini anlamama yardım et! Şehri, hayatı bizler zapt ettik, yetiştirildik, büyüdük, şirketlere avukat, hissedar, yönetime üye, hastanelere doktor, bankalara müdür, ticarethanelere sahip, siyasete iktidar, gazetelere muhabir, yatırımcı, üniversitelere öğretmen, işletmeci, matbaacı, gemilere kaptan, sahnelere aktör, şarkıcı, inşaatlara mühendis, müteahhit olduk. Hazreti Hayret devam et lütfen! Biz sana karşıt bile değiliz, beğenilmeye ihtiyacımız yok, tarihin, zamanın içinde yol alıyoruz, biz, sen hariç sadece birbirimizin yoldaşıyız. Piyanonun başından tombul, şık, çok boyalı bir kadın ayağa kalkıyor, Belde bu (dudakları ıslak, aralık), mikrofonu tutuyor, sayın konuklar, diyor; ilk kocalarımdan ve şimdi Han’ın müdürü olan Hakkı’yı buraya davet ediyor ve gecenin önemini belirtmesi için kendisinden birkaç söz rica ediyoruz. Garsonlar bahçenin çevresindeki sütunlara yaslanıyorlar, müşteriler, konuklar, konuşmayı yiyip içmeyi bırakıp dikkat kesiliyorlar. Hakkı masadan kalkıp piyanonun üstünde duran mikrofonu alıyor, yıllar sonra hepimizin bir araya gelip toplanması beni heyecanlandırıyor, diye söze başlıyor: bildiğiniz üzere şirketimiz onuncu yaşına basmıştır. Dostlukla değilse de hayatın genel prensipleriyle kurduğumuz ortaklık yürümüş, koşmuş, bütün çit ve engelleri aşarak hedefe varmıştır. Bu konuda hepimiz bir diğerimize teşekkür borçluyuz. Gecemiz kutlu olsun. Bu adam neyi kutluyor, diyorum; sus ve dinlemesini öğren, diye bağırıyor Burhan. Alkışlanıyor Hakkı, masaya geri dönüyor, müzik çalıyor, masalardaki çiftler dansa kalkıyorlar. Süzülerek geceye yükselen alkol buharı, sigara dumanı altında, bahçedeki loş ışığın içinde, müziğin hafif ritminde birbirlerinin vücutlarına sarılı dönüp duruyorlar.</p>

      <p class="paragraf-5 para-style-override-15">Bütün bunların hepsi taslaktı. Bir yaşama taslağı. Hazreti Ulan hangi cehennemin dibindesin? Hazreti Hayret keçi sakalından, kırmızı kuyruğundan çekiştire çekiştire Hazreti Ulan’ı masanın üstüne getiriyor. Kimse görmüyor onları; tabakların içinde, içki bardaklarında, salatanın yeşilinde, limonun sarısında, balığın kılçıklarında tuhaf, kendilerine has dansı sürdürüyorlar. Masada yalnız bırakıyorlar beni. Ay ve yıldızlar çarpışarak gökyüzünü genişletiyorlar. Bir saksafon sesi, bir akşam, bir kalabalık. Hayatım boyunca tüm tanıdıklarım, hepsi burada. Ve bütün davranışlarını, konuşmalarını, hayatlarını, kendilerini, kendilerinde kaybedilen her şeyi, yıldızlı bir gökyüzü berraklığında şimdi hatırlıyorum. Bardağımı Hayret ile Ulan’a çarpıyorum. Tabaklardaki artığı atıştıran iki böcek kaçıyor. Müzik kesiliyor, dans bitiyor, masalara geri dönüyorlar, garsonlara yeniden bir şeyler ısmarlıyorlar. Şirretleşme, haydutlaşma, diyor Tarık. Parmaklarından tuttuğu Zambak’ı kendi yanına oturtuyor, onu idare ederim diye ekliyor; bildiğini sanan, sanısını gizleyemeyen bir çılgın. Diğerleri de soğuk, itici yüzüme bakıyorlar. Onların bakışı üstümde toplanınca anlamsız, içi boş her şeye dönüştürülüyorum. Yere bir şey düşürmüş gibi yapıp masanın altına iniyor, bağdaş kurup oturuyorum. Ayaklar bacaklar, çıplak kadın baldırları, sonra birbirlerini kovalayıp ezilmekten kaçarcasına Ulan ile Hayret. Uzakta, bir su birikintisinden yüzüp gelen vezirim cüce Avni’yi görüyorum. Elinde penise benzer bir nesne taşıyor. Belde eğilip masanın altına bakıyor, sızmış galiba, bırakın, orada kalsın diyor. Ayakkabısını çıkarıp çıplak ojeli ayak parmaklarıyla saçımı okşuyor. Eteğinin altına giriyor, kımıldadıkça, yavaş yavaş donunu bacaklarına sıyırıyorum. Yukarda konuşuyorlar. Masadaki kadehlerini ortaklığın sağladığı kazanç ve kâra kaldırıyorlar. Belde bacaklarını, iki yana, gepgeniş açıyor. İşte her şey, varlığın sırrı gibi, uzun, kilsi, kara yaprakların ortasında duruyor. Hayret, Ulan, Vezirim arkamda yan yana durmuşlar, bir kesik gibi kızartıya akan ağzı seyrediyorlar. Tarık sol elini indirmiş Zambak’ın dizini okşuyor, sermayeyi onar milyon arttırıp üretimi çoğaltarak farklı pazarlara açılmalıyız diyor; sonra sesini yanındakine göre alçaltıp; zenginim, dilersem, benimle yaşarsan seni bakıcılıktan kurtarabilirim. Cevdet, avukat bürosunda edindiğim çevreyi şirkete yüzde on primle aktarabilirim, diyor; ayrıca yöneticiye yapacağımız yardımla faizlerin nasıl ayarlanacağını tavsiye edebiliriz. Personel harcamaları azaltılmalı, toplu sözleşme, grev haklarını yasaklatmalıyız, diyor Burhan; kalkıp Beyhan’ı tuvalete götürüyor. Vezirim penisi elime veriyor, alıp işitilmez hışırtıyla kara yaprakların içine, kesiğin ağzına, Belde’nin ormanına, gece kuşlarının ötüştüğü, hayvanların bağrıştığı karanlığa, her şeye sokuyorum. Hazreti Hayret, Hazreti Ulan, tahtımın veziri cüce Avni belimde sürüklediğim sırığı olanca güçleriyle itekliyorlar. Belde’nin sesi hırıldıyor, iyi diyor kekeleyerek alacağımız dış kredi kesinleşti, daha fazla mal sokabiliriz piyasaya. Koordinasyonun dağılmaması için toplantılarımızı periyodik hale getirmeliyiz, diye bir öneride bulunuyor Hakkı; kendi içimizde kesin hesap sonuçlarıyla açık, dışımızda ise kapalı ve tartışmasız olmalıyız. Belde inliyor. Ne oldu diyorlar. Çok iyi mükemmel, diye cevap veriyor; devam edin, ileriye, hep ileriye. Ormanın karanlığında vahşi, ilkel hayvanların çığlıkları duyuluyor, ıslık çalıyor fırtına kalın gövdeli ağaçların dallarında, artan sıcaklığın, alevlenen yangının çatırtısı, gürültü, ırmak halinde kasılıp ağızda boşalıyor. Hakkı beş parmağını masaya vuruyor, biz diyor; insanların, bu ülkenin düşü olacağız, umut, sevinç, keder, acı, haz, ev, saray, çocuk, istikbal, hançer, zehir, uyku, bilinç, felek de, çark da bizim planlarımızdan doğacaktır. Belde hariç hepsi coşkuyla ayağa kalkıyor. Cücenin verdiğini cüceye iade ediyorum. Gönüllerine, vicdanlarına, namuslarına kapısından giremediğim bütün kalabalık, kilide uymuş anahtar gibi, hep birlikte tükürükler saçarak marş söylüyorlar:</p>

      <p class="paragraf-5 para-style-override-18"><span class="char-style-override-16">Ortaklığımız yenilmez güç denemesinde,</span></p>

      <p class="paragraf-5"><span class="char-style-override-16">her ortağı bir yıldırım başarının tepesinde,</span></p>

      <p class="paragraf-5"><span class="char-style-override-16">şirketi pazarı korumaktır azmimiz,</span></p>

      <p class="paragraf-5"><span class="char-style-override-16">coşar istikbal aşkı çıkarlarımızın gür sesinde</span></p>

      <p class="paragraf-5 para-style-override-18"><span class="char-style-override-16">Ortaklığımızın öz cevheri taşar kirli paradan,</span></p>

      <p class="paragraf-5"><span class="char-style-override-16">her ferdimiz ölür de dönmez kavga meydanından</span></p>

      <p class="paragraf-5 para-style-override-18"><span class="char-style-override-16">Şirketimizin hastanesi sınırlar üstünde ticaretin şanıdır,</span></p>

      <p class="paragraf-5"><span class="char-style-override-16">tarihe güç sözü ortaklığın armağanıdır,</span></p>

      <p class="paragraf-5"><span class="char-style-override-16">göğsünü koğuşunun her karışı uğruna siper alan,</span></p>

      <p class="paragraf-5"><span class="char-style-override-16">çalışanlarımızın en aziz sevgili toprağıdır</span></p>

      <p class="paragraf-5 para-style-override-18"><span class="char-style-override-16">Ortaklığımızın öz cevheri taşar kirli paradan,</span></p>

      <p class="paragraf-5 para-style-override-26"><span class="char-style-override-16">her ferdimiz ölür de dönmez kavga meydanından.</span></p>

      <p class="paragraf-5 para-style-override-21">Belde de toparlanıp kalkınca ikinci marşa bir soprano sesle katılıyor: “Bencil doğar kuleleri gölgeler bu renk. Mavi sularda yanar altın bir çelenk, özlem dolu bir göçmenlik gönlümüzde cenk, sermayem parlasın şehrin üstünde -Her yaşam bir sarmaşık gibi, nefretimle sularım bu yeri, korkuma bahçe yaparım, ceketime taktığım rozetleri- Şimşekli sözlerle bin ölüm, çelikten kasalarıyla gelse bir akın, çıkarlarımızın güçlü midesi mikrokozmos, yer cennet gök cehennem şanlı makrokozmos.” Marşlar bitince, sararmış, gergin yüzleriyle yumruklarını sıkıp indire kaldıra hanın küçük bahçesindeki havayı dövüyorlar. Sinirsel bir ipnoza tutulmuşçasına, bağırtılarıyla, dört bir yanın göğünü inletiyorlar. Pusmuş, masanın altında oturuyorum. Vezirim cüce Avni ayakkabı, sandalet sürüsü arasından sıvışıp kaçıyor. Korkuyorum, korkunun ecele faydası yok diyerek ünlü çobanbaşlarının sözlerini, dua edercesine, içimden geçiriyorum. Yenilmişliğin ezikliğiyle içimdeki yaşama ve isyan coşkusunu üzüntü bastırıyor. Han son konaklama yeri miydi? Yoksa farklı insanlarıyla bir başka yaşama alanına buradan varılabilir miydi? Tek bir hareketle birbirlerini selamlayıp oturuyorlar. Garsonlar müşterilere, muhafız postunda, yeni servis açıyorlar; ben de yerden kalkıp beni bomboş bekleyen sandalyeme oturuyorum. Cüce gibi küçücük ve yalnız kalıyorum bu büyük kalabalığın içinde. Bu sırada dışarıdan bir topluluğun bağırtısı, uğultusu geliyor.</p>

      <p class="paragraf-5 para-style-override-15">Abuzer kapıdan hanın bahçesine koşuyor, delilerin baskınına uğradık diye ortalığı velveleye veriyor. Garsonlar mutfaktan kaptıkları bıçaklarla kapıyı tutmaya çalışıyorlar. Az sonra başlarında cüce vezirim Avni olmak üzere timler halinde bir bölük pijamalı kadın, erkek içeri doluşuyorlar. Bahçenin dört bir yanını sararak, merdivenlere dizilerek, balkonlardan sarkarak, şemsiye tellerinden yaptıkları oklarla tek tek müşterileri nişan alıyorlar. Beyaz saçları darmadağınık, kirli, yırtık pijamasından dayak izleri gözüken, yaraları kabuk bağlamış yaşlı bir adam elinde tuttuğu üstü mücevher dolu kocaman palasıyla diğer katlardaki bütün müşterileri aşağı indiriyor. İsyancıların başkomutanı herhalde bu, diye mırıldanıyor Burhan; müzeden padişahların silahlarını çalmışlar. İsyancı askerler Abuzer’i, İzbandut’u ve Görevli’yi sütunlara bağlıyorlar. Hakkı diklenmeye yeltenince saçlarını sıyırıp geçen bir ok duvara saplanıyor. Herkes donup kalıyor. Sivrisinek vızıldasa sesi duyulacak. Avni bir sıçrayışta siyah piyanonun üstüne atlıyor, mikrofona konuştukça sesi hoparlörden akılevinin bütün sınırlarına doğru yayılıyor.</p>

      <p class="paragraf-5 para-style-override-15">Bütün koğuşlardaki isyanın başarıyla sonuçlandığını hükümdarım Fahri’ye arz ederim. Akıl mahkemesi kurulup suçluları yargılanmadan önce hükümdarımın sekreterlere değil de bana yazdırttığı metni okuyacağım: Millet! Dostlar! Düşmanlar! Sayenizde istemeyerek hayatımın imparatoru olmak zorunda kaldım. Sizlere inanabilir, sizleri sevebilirdim. Fakat aranızda geçirdiğim bunca zaman içinde kurduğunuz dünya, sürdürdüğünüz insansal ilişkiler ile vaat ettiğiniz nimetleri kabul edemeyeceğimi iyice öğrenmiş bulunuyorum. Beni bu günlere, bu anlayışa yetiştiren sizlersiniz. Artık hayatın öğrenciliğinden, tam ortasından geçip yaşantıların acısında rastladığım isyankârlığımı da sizlere terk ediyorum. Lütfen kendinize isyan edin. Kendinize ve başka insanlara böyle olmaktan utanın. Her şey olabilir, her şeyi başarabilirsiniz ama yeryüzünde yaşayan bütün insanları kendinizi sevdiğiniz ve koruduğunuz gibi sevip koruyabilir misiniz? Sizlerden dolayı intihardan başka yol bulamayanların acılarını, mutsuzluklarını yüklenebilir misiniz? Yani sen Hakkı megaloman içtepişinle ilk önce en yakınındakileri niçin umutsuzluğun stadında boğdun? Seçip yaşadığın hayat bir kör kurşun gibi dilediğin insanları imkânsız kılıyor. Babanı aşmak uğruna ananın aşkına böylesine muhtaç mıydın? İşte müdürsün ve diyelim ki büyüksün; sen bu kadar mısın? Sen Cevdet huzurlu evinin huzurlu bahçesinde çiçek yetiştirmek için mi dünyayı ve insanları görmezlikten geliyorsun? Kazandığın para, araba, ev, içdekorasyonu, eşyalar, video televizyonun başkalarında da aradığın hapishanenin küçük hücresi değil midir? Evet sen bu kadarsın? Daha ötesi olamayanlardansın. Sen Tarık emek harcamadan sahip olduğun maddi şeylerle kurbağa gibi şişinip vraklıyorsun, soydaşlarınla birlikte ötüşün koro halinde bataklıktan işitiliyor, zıplama yeteneklerini yitirmeye değer miydi vücudunda yenildiğin cinsel iştah? Saygıya değmez hayat ve toplumumuzun saygısız bayanları bayları! Buradan çıkabilmek için sizlerin onay ve notlamalarınıza ihtiyacım var mıydı? Benim bir hayal ürünü olduğumu ve hayalin her şeye muktedir olduğunu niçin bilemediniz? İşte yanıldınız pek çok gerçeğin iktidar sahipleri. İşte günlerce uğraşarak gizlice, sinsice kurduğum imparatorluğumun elemanları tarafından kuşatılıp esir alındınız. Başkomutanım Ulubatlı Hasan ziyaret günlerinde Düşünen Adam heykeli çevresinde izmarit dilenirken gördüğünüz on beş numaralı koğuşun sakinlerindendir. Takdim ederim. Her biri, barışta ve savaşta, uykuda, düşte, gerçekte her zaman ve her yerde akılevine ve yönetimine doğruluk ve muhabbetle hizmet ve ilkelere ve nizamlara ve doktorlara itaat edeceğine, hasta olmanın namusunu, şanını canından aziz bilip icabında akılevi, yönetimi ve verilen görev uğruna seve seve hayatını feda eyleyeceğine hastalığın nedeni, namusu üzerine ant içmişti. Nedir ki içirilen uyutucu şurup dahi etkisini uzun süre devam ettiremedi çünkü Düşünen Adam heykel olmaktan vazgeçip her akşam yanımıza gelerek bizimle konuşmaya başlamıştı. Aklın yolu bir değil daha fazladır, diyordu. Sizler normalden kaçtığınız için buradasınız, diyordu; normali yaşayanlar sizleri buralarda toplayıp biçimde ve özde misli görülmemiş oranlarda hayatı kendi doğallığının ötesine zorladılar. Düşünen Adam’ın konuşmaları ayartıcıydı; doktorlarınızın, ellerindeki sopayla ya da kendilerinin dahi inanmadıkları tedavi yöntemleriyle topluluğumuzu güdenlerin ifşaatlarına, buyruklarına, koydukları yasalara, yaşama formüllerine aykırıydı. Böylece sizleri devirip yerinizi almaya karar verdik. Düşünen Adam da bizleri kışkırttıktan sonra kaidesine yerleşip yeniden heykel olmaya karar verdi. Kendisine burada alenen teşekkür ederiz. (Vezirim metni okurken ben Fahri bu küçük bahçedeki herkesin içinden ne konuştuğunu işitiyorum, beynime bir kobaymışçasına ameliyatla sokulmuş aygıt.) Ve sadece yazıklanıp bilmezlikten geldiğiniz bu kalabalık sizlere aslınızı yansıtmak için hiçbir fedakârlıktan kaçınmayarak özel hayatınızdaki bütün gizlediğiniz şeyleri toplayıp belgelemiş bulunmaktadır. (Hakkı: Susturmalı, ne pahasına olursa olsun konuşturmamalı onu, şirketi ön planda tutup gerisinde kurduğum acenteleri bilebilir mi?) Ve kapı görevlileriniz dahi yöntemleriniz taklit edilerek ele geçirilmiştir. (Cevdet: Az önce marş söylerken beraberliğimizi birbirimize kanıtlamamış mıydık, keşke bu davete gelmeseydim, kafamın içi çatlıyor, içindekiler ortalığa dökülecekler, çiçeklerim, bahçem, piyanonun üstündeki komedyen midir, şovmen midir nefret ediyorum senden, programda müthiş sürpriz yazıyordu, bu muydu, davetiye elli bin lira, eskiden iki dört dosya adliyeler duruşmalar, demekti, yemin etmiştim mesleğe başlarken, Fahri yüzüme bakıyor, okuyup banda alıyor sanki, karımın şişman sıcak yumuşaklığı, çocuklarım, patronlarım, ortaklarım, kârveren problemsiz arkadaşlarım, itimat uyandıran sessiz hayatım, uygulamaya sıraya koyduğum yaşantılarım, on bin verip hediye alacağıma oturup kendi evimde yiyip içerim, babam gibi bir kadeh, bir ölçü, başarının ölçüsü yine ölçülü olmaktan geçer diyorum ben de oğluma, bu gece fazla içtim, elli bin lira, muhasebeciye söylemeli vergiden düşmeli, yaşadıklarımı da yaşayamadıklarımdan düşüyorum, çok kazanırsam zarardan düşeceklerim çoğalır, dördüncü kadeh tehlikeliydi, beşinci kadehi içtiğimde, Belde, dedim içimden, garsoniyerim olsaydı gelir miydi, zengin program, bir yığın figüran tutmuşlar, merdivenlerde, balkonlarda, elli bin lira, artık arabamı değiştirmeliyim, Reno’yu karıma verip, ihaleye girip, telefon açıp söyledim, aynı fiyattan olmaz, güven verici dürüstlüğüm, itirazım var çalıyordu, eleştiren de eleştirilsin, oğlum eski dolaplardan en eski fotoğraf makinemi bulmuş, oynamış, bozmuş, kırmış, arkadaşlarını çekecekmiş, çekmesin, değmez, elektronik oyuncaklarıyla oynasın, dersine çalışsın, sahnedeki komedyen, mızrağı gözüme tutmuş, Hakkı’yı yutmuyoruz, Burhan’ı Beyhan’la evlendirseydik, Tarık, önce küçük hesaplar sonra büyük dünya, akvaryum, suyuyla çiçekler boyunlarını mı bükmüş, kim yazmış, hâlâ sürüyor mu konuşması soytarının?) Ve akıl ve zekâ boş bir gurur gibi önce özgür sonra uşak... (Burhan: Geceyi berbat etti, huyu böyle, tutturmuş program metnini ben yazacağım diye, dikkatler dağıldı, kimse dinlemiyor, Fahri dinliyor, zaten hiç sevmedik onu, benzemiyorduk ona, izole olmanın savunulacak övünülecek yanı yoktu, kapısını yokladık, tıktıkladık, geleceğe umudumuz yoktu, doğrularımız karşılığını uzayda değil de yerde bulsun istiyorduk, doğru konusunda aykırılık yeni değildi, doktorun dediği contrauersial kafa mı, nereden bilebilir nasıl emin olabilirdik, evet bize bir benzemezliği vardı, inkar ettik, bir başına mağrur sağlamdı, kolay kolay kırılmaz gibiydi, son zamanlarda yaralanma sözcüğünü sık kullanıyordu, kanmıyorduk, sızıntıydı, her zaman kendine güvenini vurgularcasına hep kendisinden memnun gibiydi, sözleri sonsuza doğru hiç bitmeyecek gibiydi, anlamıyorduk, konuşmalarının arasında çözemediğimiz yarıklar bir çeşit susuşlar vardı, geçmişi anımsayışı da bir başkaydı, kadınlarımızın portmantodan paltolarını alırken “kokusundan mı tanıdın” demişse, kadın da “çok adisin” diye cevap vermişse olayı çok başka türlü dinlerdik ondan, ikileme düşerdik, ifadenin kesinliği zihnimizi oyalardı, oysa yüzümüze en yaralayıcı sözü kendisi söylerdi, hak eder miydik, onun sevda ya da aşk öyküleri de hep başka olurdu, sonunda Bay Muteberlerini bulup onu terk etseler bile soylu bir yapıtın dramatik sahnesini yorumlar gibi bir mektup ya da konuşma olurdu, en siliğimizin bile Bay Muteber’e bir benzerliği olurdu, terk edildiğinde uzlaşmaz en can yakıcı tavrı ile onca insan düşkünlüğüne rağmen kendi katına çekilip tetikte beklerdi, boş bulunup yanına varanlar ağızlarının payını alırlardı, arkasından şimdi yaptığı gibi parmağını gözümüze doğrultup “sen şusun maskeler düşürülsün” açıklamaları başlardı, şaşırır, bocalar dururduk, maskeler aşağı harekatından sonra en ilginç suçlaması da “hangi biriniz insana en muhtaç olduğum zaman yanımdaydınız” sorusu olurdu, irkilirdik, suçlama batıcıydı, insanın insana muhtaçlığını ondan duymaya alışık değildik, yakıştıramazdık, ondan böyle bir çağrıyı aldığımızı da anımsamazdık, içimizden biri şöyle konuştu: Zamanın herkes için geçerli impersonel anlamı varmış, algılanması mı neyse, işte bu bazı kişilerde azalır yitermiş, bu kişi zamanı kendi içindeki etkilere göre varsayar kabullenirmiş. Fahri de öyle, kendi anlarını muteber sayıp bizleri göz ardı ediyormuş, bu görüşü çok beğenip kendi aramızda çok alkışladık, içimizden bunu karışık bulanlar da çıktı, farkına varmadan bütün bunları ezberlemişim, söyleyen kimdi, Hakkı mı, doktor mu, bir başkası mı, anımsamıyorum…) Ve sağanak halinde düşüşten düşüşe yuvarlandıkça filizlenen bu saldırı serpiyor insanların çabasını yüzümüzle kırdığımız aynaya. (Tarık: Çok iyi, eğleniyorum, çok iyi, bir yudum daha, konuş komedyen, suçla, kendi ağına takıl, Tarık senin tahminlerinin ötesinde, hatta kendisinin bile şaşkınlıkla karşıladığı kadar iyi, bu mutluluğa dayanabilmesi zor, her an ölebilir, böylesi mutluluk mutsuzluk gibi, arsenik gibi bir şey, ama sadece çektiriyor, doğa işini biliyor, mutluluğun aşırısından kaçın diyor, mutluluk zehirlenmesine uğramamak için, biraz iyi, biraz Zambak, benimsin, değilsin, eski dostlar ve geçmiş seni terk ediyorum, kazancımı harcayacak denli bonkörüm, yarın yok mu, yarına satırbaşı yapıyorum. Fahri maskeler düştü diyor, düştü ise gördüğüne inanmak mı istemiyor, her birimiz kendimizi yaşıyoruz, rüzgar, yelken, körfez, açık fırtına, söylenenin insan için anlamı ne, benim gemim benim körfezimden ayrılıp başkalarının açık denizine açılmayacak çünkü benim gemim yoktu, şaşırmamalı, benim aslında zaten gemim hiçbir zaman olmadı, olamayacağını da zamanında anlayamadık, açılan açık denize çoktan açılmıştı, biz sadece sahildeki şirin tekneleri küçümseyip var olmayan gemiler yarattık kendimize, her an demir almak için, bizi hazır bekleyen beyaz şiir yüklü gemiler yarattık, niçin, küçük dünyaları aşmak, boyutlu dünyalara yol almak için mi, ya da kendi küçüklüğümüzdeki dayanılmaz tiksintiye karşı savunma mıydı bu, yalan gerçeğin yerini bazen ne kadar güzel tutar ama nereye kadar, niçin bir türlü bizi hazır bekleyen gemiye binip de yol alamıyorduk, evet, bir gün bulaşıcı hastalık yüzünden karantinadaydık, bir gün her nasılsa bir kağıt eksikti evraklarımızın arasından, evet, bir gün rotada yanlışlık olabileceği kuşkusu üzerine sefer son anda iptal edildi, evet bir gün gemide önemsiz bir gün önemli arızalar çıkıyordu, bir gün hava şartları uygun değildi, evet bir gün limanla ilgili rüsumu ödeyemediğimizden izin verilmedi, selam olsun vesairelere, çok insani zırıltılarla meşgul Fahri çıktı mı gemisine, boyadı, temizledi, hazırladı mı onu, hayır şu meyhane, şu orospu koleksiyonu, şu oyun, kaptan bütün köşe başlarında, önemli işinden kalkıp kalkmayıp ayrılamıyor, gidemiyor çünkü zavallı kaptan gemim yok diyemiyor, kendisinin kaptan olmadığını itiraf edemiyor, ben sahile inip iyodun değerini anlıyorum, yaş otuz beş, iniş başlıyor, sahile balık tutmaya iniyorum, değerini anlıyorum, kovam dolu, akşamüzeri yokuşu tırmanıyorum, Allah’a şükrediyorum) Ve daldan meyve düştüğünde acıların denizine yüzünü boğdu. (Belde: Ne anlatıyor bu şovmen, küçücük boyundan büyük konuşuyor, garsonları görevlileri niçin bağladılar, niçin çözüyorlar, aykırı bir şeyi gerçeğe benzer oynuyorlar, doyamıyorum nasıl da acıkmışım çocuk doğurmaya, eteğimin altından düşüveren canlar, içimde, hep içimde kalsın canlılık, dünya bir rahim gibi içimde kalsın, biliyorum, hiç ölmeyeceğim, kızlarım da oğullarım da beni yine arzulayacaklar, beni, beni, yalnız beni, başım dönüyor, yerin sarsıldığını, büyük bir zelzelenin ta dipten yeryüzüne yükseldiğini duyuyorum, fark etmiyorlar mı, sarsılıyoruz, işte hepsinin yüzü sarardı, cüce, sunucu, her neyse hâlâ anlatıyor, rüzgar çıktı, masa titriyor, tabaklar, çatallar, bıçaklar zangırdıyor, bahçedeyiz ama her şey üstümüze devrilirse, niçin kaçmıyoruz, tekrar o yabancı şehre dönmek, sonuncu kocamın hoşgörüsüyle yaşamak, yaşamak istiyorum, Fahri bir tiyatro yönetmeni gibi oyunun peşinden gitsin, gitsin, girsinler hayatıma, sonra çıksınlar, başkaları, içkime yabancı bir madde mi karıştırdılar, dönmüş Beyhan bir şeyler söylüyor, dinlemiyorum, kalkmak istiyorum, dinlemiyorum, bacaklarım tutmuyor, görüyorum, Hakkı müthiş sinirleniyor, pantolonunun arka cebinden kocaman bir çakı çıkarıyor, açıyor, Fahri elini tutmak istiyor, çok kuvvetli, başaramıyor, üçüncü sallanışta tekrar fark ettiler zelzeleyi, herkes kalkarken kaçışmaya, tam bu sırada Hakkı elindeki çakıyı piyanonun üstündeki cüceye fırlatıyor, saplanıyor, göğsünün ortasına bir kemiğin kırık sesiyle, kan kıpkırmızı şorul şorul fışkırıyor, Fahri bağırıyor, görüyorum, merdivendekiler balkondakiler garsonlar davetliler müşteriler kavga ediyorlar, birbiriyle herkes, hem zelzele hem kavga, duvarlar çatlıyor, birbirlerini yaralıyorlar, görüyorum, Fahri gidip ölü cücesini göğsüne bastırıyor, hüzün, biri itekliyor, düşürüyor ölü cücesini, işte şimdi Han’ın kapısında kaçabilmek, bir an önce kaçabilmek için neredeyse birbirlerini ezecekler, kargaşa, tanımadığım birisi beni de tutup kaçışanların arkasına yetiştiriyor, görüyorum, bir sütun, birkaç sütun ortasından kırılıyor, duvarlar devriliyor, teypteki müzik hâlâ çalıyor, görüyorum son defa, Fahri yıkıntıların toz toprağın karanlığın içinde yazdığı metni okuyup bitiremeyen cücesini aranıyor bir çılgın gibi molozlarda eşelenerek.) Ve.</p>

      <p class="yildiz">***</p>

      <p class="paragilk" xml:lang="en-GB">Ve hepsi gitti. Işıklıyazarekranın camı çatlamış, uyaramıyor beni. Küçük bir ampul küçük bir işaret, fener gibi yanıp sönüyor çok uzaklarda. Teybin fişini prizden çekiyorum. Düğme iriliğindeki mikrofonu pilli ufak cep teybine bağlayarak beşinci kat görevlisinin odasına giriyor, ismimin yazılı olduğu dolaptan bütün bantları alarak çantaya dolduruyorum. Eşyalar yere yıkılmış, duvarlar çatlak. Sadece yıkıntı. Sadece sessizlik. Kendi sesimden ürküyorum. Kopup parçalanarak aşağıya yuvarlanmış demir parmaklıklı pencereden gecenin karanlığı giriyor içeriye. İnsansız, ıssız binada, akılevinin uçsuz bucaksız topraklarında o korkunç yer sarsıntısı da işte şimdi anlamsızlaşıyor. Koğuşlara, boş yataklara, görevlilerin odalarına yaşayan var mı diye merakla bakarak, geldiğim gibi, yıkık merdiven boşluklarından atlayarak tekrar aşağı iniyorum. Parktan, koru yolundan, kafası kopmuş Düşünen Adam heykelinin yanından yavaş yavaş geçerek sonra koşmaya başlayarak, kalbimin küt küt attığını, bacaklarımdaki gücü, vücudumdaki enerjiyi, mikrofona hırıldayan soluğumu karanlığı yırtarcasına duyuyorum. Gün ağarmadan, diyorum, gün ağarmadan insanların gittiği, insanların olduğu yere varmalıyım. Ormandan, bataklıktan geçerek, tepelerden aşarak habire koşuyorum. Saatlerce, durmadan, dinlenmeden ayağımın toprakta çıkardığı sesten umutlanarak habire koşuyorum. Peşimden, günlerce konuştuğum mikrofonun kordonu bir göbek bağı gibi kilometrelerce uzayıp geliyor. Gecenin yenilgisini dikenli telörgünün çepeçevre sardığı sınırdaki nöbetçi kulübesinin boşluğunda görüyorum. Demirkapı ardına kadar açık, kimse yok, özgürlük değilse de, az ötede şehrin, şehir ışıklarının aydınlattığı, insanların doldurduğu geniş, uzun caddeler bir buluşma bir ayrılık gibi başlayacak. İşte son tepeden aşağıya iniyor, denizin kokusunu alıyor, kumsala vuran dalgaların sesini işitiyor, az kaldı diyorum; hızımı arttırmalıyım. İşte bir rüzgar, bir ateş, bir sözcük gibi geçiyorum demirkapının ötesine. Hâlâ nereye olduğunu bilemeden bütün gücümle koşuyorum. Tuhaf değil mi demir kapının ötesinde sanki hiçbir sarsıntı yaşanmamış; insanlar, insanlar, insanlar bir gülücükle selamlanırcasına akıp geçiyorlar sağımdan solumdan. Farlarını yakmış arabalar ışıktan bulutlar çoğaltarak sanki benimle yarışıyorlar. Buğulanan gözlerimde görüyorum, o, işte bekliyor beni karşı kaldırımda. Yirmi adım, birkaç saniye daha. İki göz ışığa tutulmuşçasına, bir araba mı çarpıyor bana. Asfalta uzanmışım, soğuk çok soğuk bir şeyle doluyor içim. Artık acı yok kafamda. Birileri beyni paramparça olmuş diyor. Ah bu mikrofon tek anladığım. Son bir gayretle ellerimi uzatırken kordonun benden koparıldığını anlıyorum.</p>
    </div>
  </div>
</body>
</html>
