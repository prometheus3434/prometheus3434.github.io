<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css_r1.css" rel="stylesheet" type="text/css" />
</head>

<body>
  <h1 class="chapter"><span class="color0">Ö<span class="small1">LÜMSÜZLER</span></span></h1>

  <div class="block">
    <p class="bl_right">Gör artık, bizim gözlerimizle körleşmeden gözlerin.</p>

    <p class="bl_right">—RUPERT BROOKE</p>
  </div>

  <p class="nonindent"><span class="dropcaps">1</span>923 yılının o masum yaz mevsiminde yazarı tarafından bizzat imzalanarak (kitabı eski kitapçılara satmadan önce imzalı yaprağı yırtma inceliğini gösterdim) bana armağan edilen, Camillo N. Huergo’nun <i>Seçilmiş</i> adlı novellasının ince kurmaca cilası altında bu denli büyük bir kehanet gizlediğini kim bilebilirdi ki? Kapağı, Huergo’nun beyzi çerçeve içindeki bir fotoğrafı süslüyor. Bu enstantane fotoğrafa her bakışımda çok şeyler vaadeden bir yazı yaşamını baharında solduran o akciğer hastalığının kurbanının biraz sonra öksürüvereceği duygusuna kapılırım. Adını koyalım, verem, yazarı bendenizin sıkça kapıldığı yücegönüllülük patlamalarından birinde kendisine döşendiğim mektubu cevaplamaktan da alıkoymuştur.</p>

  <p class="indent">Kaleme aldığım bu notların başındaki cümle yukarıda andığım novelladandır; Akademi üyesi Dr. Montenegro’dan bu cümleyi İspanyolcaya çevirmesini rica ettim ama olumlu sonuç alınamadı. Konuya aşina olmayan okura meselenin ne olduğu hakkında kısa bir fikir vermek üzere, Huergo’nun anlatısını şöyle bir özetleyeceğim:</p>

  <p class="indent">Hikâyeyi anlatan, Güney bölgesinin içerilerinde, Çubut’da yaşayan İngiliz çiftlik sahibi Don Guillermo Blake’a bir ziyarette bulunur. Blake, aklı fikri sadece koyun yetiştirmekte olmayan, meşhur Platon’un daldan dala atlayan öğretileri ve cerrahi tıp alanındaki en son ve en olmayacak yeniliklerle de ilgilenen biridir. Don Guillermo okuduklarının ışığında beş duyunun gerçekliğin algılanmasını önlediği ya da çarpıttığı ve bunlardan kurtulabilseydik, dünyayı olduğu gibi, -sonsuz ve zaman dışı haliyle- görebileceğimiz sonucuna varır. Eşyanın ebedi örneklerinin ruhun derinliklerinde yattığı ve Yaradan’ın bize bahşettiği algılama organlarının <i>grosso modo</i> birer engel olduğunu düşünmeye başlar. Bunlar dış dünyada varolan her şeye karşı bizi kör eden, aynı zamanda da dikkatimizi saptırarak içimizde taşıdığımız görkemi gözardı etmemize yolaçan kara gözlüklerden başka bir şey değildir.</p>

  <p class="indent">Blake, günün birinde gerçeklikle tanışacak birini yetiştirmek üzere çiftlikte çalışan kızların birinden bir oğlan çocuğu peydahlar. Babanın ilk işi oğlanı ömür boyu uyuşturmak, kör, sağır ve dilsiz yapmak, onu tat ve koku duyularından kurtarmak olur. Gene aynı amaçla bu seçilmiş adayın kendi bedeninin farkında olmaması için gereken bütün önlemleri alır. Gerisi terleme, kan dolaşımı, beslenme, hazım ve dışkılama gibi işlevlerin yerini alacak donanımların işidir. Tümüyle özgürleşen oğlan ne yazık ki hiçbir insani ilişkiyi de tanımamaktadır.</p>

  <p class="indent">Bazı önemli işleri olan yazar çiftlikten ayrılır. On yıl sonra bir daha gelir. Don Guillermo ölmüştür; oğlu eskiden olduğu gibi türlü makinelerle dolu eski, tozlu bir kulübede yaşayıp gitmektedir, soluk alıp verişi doğal, kalp atışları düzenlidir. Hikâyeyi anlatan, oradan bir daha dönmemecesine ayrılmak üzereyken, yere düşürdüğü sigara izmariti kulübeyi yakıp kül eder ve bunu rastlantı sonucu mu yoksa bilerek mi yaptığını kendisi de hiçbir zaman kestiremez. Huergo’nun, dönemine göre oldukça şaşırtıcı sayılabilecek ama günümüzün bilim adamlarını, astronot ve füzelerini düşünürseniz çoktan aşılmış hikâyesi böyle sona erer.</p>

  <p class="indent">Ölmüş gitmiş, unutulmuş bir yazarın hikâyesinin şu rastgele özetini yapıp kurtulduktan sonra -ondan bir çıkar ummuyorum ne de olsa- şimdi tekrar asıl meseleye dönüyorum. Belleğim beni 1964 yılının bir cumartesi sabahına götürüyor; ünlü jerontolojist Dr. Rail Narbondo’yla randevum vardı. Acı bir gerçek ama, bizler, dünkü delikanlılar da giderek yaş alıyoruz; sık saçlar seyreliyor, kulaklardan biri işitmez oluyor, kırışıklıkların içi kir doluyor, azı dişlerinin yeri boşalıyor, bir öksürük gelip yerleşiyor, kamburumuz çıkıyor, ayak çakıllara daha çok takılır oluyor, yani uzun sözün kısası aile babaları da kuruyor, kavruluyorlar. Kuşku yoktu artık, genel bir kontrol için Dr. Narbondo’yu görme zamanı gelmişti, hele onun işlevini yerine getirmeyen organları değiştirmekte uzmanlaştığı düşünülürse.</p>

  <p class="indent">O gün öğleden sonra oynanacak Palermo Gençlik - İspanya Spor kulüpleri maçında en ön sıradaki yerimi alıp takımımı coşturamadığım için, için için üzülerek Corrientes caddesinde, Pasteur yakınlarındaki kliniğe yollandım. Şöhretini duyanların da yakından bildiği gibi bu klinik Adamant Binasının on beşinci katını işgal etmektedir. Asansörle (Electra Şirketi yapımıydı) yukarıya çıktım. Dr. Narbondo’nun pirinç levhasıyla gözgöze gelince zile bastım, içeriden ses seda gelmedi, bütün cesaretimi toplayarak yarı açık kapıdan sızdım, bekleme odasına girdim. Orada <i>Hanımlar, Sizin İçin</i> ve <i>Jumbo</i> dergilerinin en son sayılarıyla başbaşa, guguklu saat on ikiyi çalıp beni koltuğumdan zıplatıncaya kadar vakit öldürdüm. Birden aklıma geldi, kendi kendime ‘Ne oldu acaba?’ diye sordum. Bir dedektif gibi her adımımı hesaplayarak, yandaki odaya doğru bir iki adım yürüyüp içeri bir gözattım, en ufak bir gürültü duyduğum an tabanları yağlamaya hazır olduğumu da itiraf etmeliyim. Aşağıdan, sokaktan klakson ve araba gürültüleri, bir gazete satıcısının sesi, bir yayaya canını bağışlayan acı fren sesi geldi, ama çevremde kesin sessizlik egemendi. Laboratuara ya da bir eczanenin arka odasına benzeyen bir yerden geçtim boylu boyunca. Her tarafta aletler ve çeşit çeşit şişeler vardı. Erkekler tuvaletine ulaşmaya çalışmanın verdiği aceleyle, laboratuarın dibindeki bir kapıyı itip açtım.</p>

  <p class="indent">İçeride, bakınca anlam veremediğim bir şey gördüm. Etrafı duvarlarla çevrilmiş bu yuvarlak bölme alçak tavanlıydı, neon lambalarıyla aydınlatılmıştı, içerideki boğucu duyguyu hafifletecek tek pencere yoktu. Odada dört ‘şahsiyet’ vardı, ya da daha doğrusu dört mobilya. Renkleri duvarla aynı, yapıldıkları malzeme tahta, biçimleri kübikti. Herbir kutunun üzerinde, kafes şeklinde bir deliği ve altta posta kutularının zarf atılacak yerlerine benzeyen bir yarığı bulunan daha küçük ikinci bir kutu duruyordu. Izgaraya benzeyen kafeslerden içeriye dikkatle baktığınızda dehşetle, size bakan göz gibi birşeyleri farkediyordunuz. Yarıklardan ise arasıra ne anlama geldiğini Ulu Tanrının bile anlayamayacağı bir inleme ya da fısıltılar korosu yükseliyordu. Bu kutular birbirlerine dönük olarak, bir kare yapacak biçimde yerleştirilmişlerdi, küçük bir meclis oluşturuyorlardı. Kaç dakika geçti, bilmiyorum. Tam bu sırada doktor içeri girdi: “Beklettiğim için özürlerimi kabul edin Bustos. Bugünkü Palermo Gençlik - İspanya Spor maçı için bilet ayırtmaya çıkmıştım da,” dedi. Kutuları işaret ederek devam etti sözlerine: “Sizi Santiago Silberman, emekli Mahkeme Kâtibi Luduena, Aquiles Molinari ve Bayan Bugard’la tanıştırayım.”</p>

  <p class="indent">Mobilyadan hafif gurultular yükseldi. İçgüdüsel olarak elimi uzattım ama onlarla tokalaşma zevkini tadamadan uslu uslu geri çekmek zorunda kaldım, dudaklarıma buz gibi bir gülümseme yerleşti. Kendimi antreye dar attım. “Bir içki. Sert bir içki,” diye kekeledim.</p>

  <p class="indent">Narbondo elinde içi su dolu dereceli bir kapla laboratuardan çıkıp geldi, suyun içine köpüren birşeyler damlattı. Allah razı olsun - bu feci tat beni kendime getirdi. Açıklama, küçük bölmenin kapısı kapanıp sıkıca kilitlendikten sonra geldi:</p>

  <p class="indent">“Benim Ölümsüzler’in sizi bu kadar etkilediklerini gördüğüme pek sevindim, azizim Bustos. Kim derdi ki Darvin’in yarım yamalak insanlaşmış şebeği <i>homo sapiens</i> böylesi bir kusursuzluğa erişecek? Burası, benim evim, sizi temin ederim ki Amerika’da da Dr. Eric Stapledon’un yöntemlerinin sonuna, kadar uygulandığı tek yer. Hiç kuşku yok ki elim bir kayıp olan bu doktorun Yeni Zelanda’daki ölümü bilim çevrelerinde büyük bir şaşkınlık yaratmıştı, hatırlarsınız. Şu da var, onun taslak halindeki çalışmalarını bir iki Arjantin çeşnisi ekleyerek geliştirdiğim için kendi kendimi tebrik ediyorum. Tezi, kendi başına -sonuçta gene dönüp dolaşıp Newton’ın elmasına geliyoruz- oldukça basit. Bedenin ölümü, adına ister böbrek deyin, ister akciğer ister kalp ya da işte her neyse, bir organın işlevini yerine getirememesinden başka birşey değil. Organizmayı oluşturan ve kolayca eskiyip gidebilen çeşitli parçalar leke tutmaz, polietilen parçalarla değiştirildiğinde insan ruhunun, öyle ya hatta sizinkinin -Bustos Domecq’in- bile, ölümsüz olmaması için hiçbir neden yok. Sizin o felsefi incelikleri geçin bir kalem; beden vulkanize edilip ara ara yeniden kalafatlanabilir, böylece zihin yaşamayı sürdürür. Cerrahi insanlığı ölümsüzlüğe ulaştırdı. Yaşamın esas hedefine varıldı - zihin kesintiye uğrama korkusu olmadan yaşamayı sürdürüyor. Ölümsüzler’imizden herbirinin firmamızın güvencesi altında ebediyetin birer tanığı olacaklarından emin olabilirler. Gece-gündüz açık tutulan bir elektrik yükleme sistemiyle tazelenen beyin, içinde bilyeli yataklarla hücrelerin işbirliği yaptığı son organik cephedir artık. Gerisi formika, çelik ve plastik. Soluk alıp verme, beslenme, üreme, hareket -dışkılama bile!- geçmişte kaldı. Bizim Ölümsüzler’den herbiri birer gayrimenkuldür. Doğru, bir ya da iki küçük ayrıntı eksik. Konuşma becerisi, söz söyleme bunlar daha da yetkinleştirilebilir. Maliyete gelince, kaygılanmayın. Yasayla ilgili bürokratik engellerin aşılmasını sağlayan bir yol bulduk, aday mülkünü bize devrediyor. Narbondo Şirketi -ben, oğlum, onun soyundan gelenler- yaşamanızı, hiçbir değişikliğe uğratmadan, zamanın sonuna kadar idame ettirmekle görevli oluyor. Şunu da söyleyeyim, ‘memnun kalmazsanız paranız geri verilir’ çeşidinden bir garanti bu.”</p>

  <p class="indent">Sözünün burasında elini omuzuma koydu, iradesinin yavaş yavaş beni ele geçirdiğini hissediyordum. “Ha-ha-ha! Görüyorum ki iştahınızı kabarttım, kanınıza girdim, azizim Bustos. Bir iki ay yeter, işlerinizi yoluna koyar, sonra gerekli imzalarla birlikte herşeyi bizim ellerimize bırakırsınız. Ameliyata gelince, tabii eski bir dost olarak size indirim yapmak isterim. Yüz bin yerine sizden doksan beş bin alırız - peşin tabii. Gerisi sizin. İkamet, bakım gibi çeşitli hizmetleri karşılamaya yeter. İşin tıbbi tarafına gelince, acısız hallediliyor. Bir bacağı kesip yerine yenisini koymak gibi bir şey. Kaygılanmaya gerek yok. Ameliyat tarifesinde sakin olun, gönlünüzü ferah tutun. Ağır yemekler yemeyin, tütün ve alkol almayın, o pek sevdiğiniz ithal viskiden bir iki kadeh yuvarlayabilirsiniz tabii, o kadarcık olur. Hepsinden önemlisi aman sabırsızlanmayın.”</p>

  <p class="indent">“Neden iki ay?” diye sordum. “Bir ay yeter de artar bile. Anestezinin etkisi geçince uyanıp bir de bakarım ki sizin o kutulardan biri olmuşum. Adresim ve telefon numaram sizde var. En geç cuma günü buradayım.”</p>

  <p class="indent">Ben kaçış yolunu aranırken elime bir kart tutuşturdu; Nemirovski &amp; Nemirovski, Hukuk Danışmanlığı Şirketi vasiyetnameyle ilgili ayrıntılarda emrimde olacaklardı. Metro çıkışına kadar kendime son derece hakim olarak yürüdüm, sonra fırladım, uçarcasına indim basamaklardan. Hiç zaman kaybetmedim. Hemen o gece, ardımda en ufak bir iz bırakmadan bir otele taşındım, otel defterinde adım Aquiles Silberman olarak geçiyor. Bu mütevazi otelin ta arkasındaki odamdayım şimdi, yüzümde takma sakalım, gözlerimde kara gözlükler, olup bitenleri kâğıda geçiriyorum.</p>
</body>
</html>
