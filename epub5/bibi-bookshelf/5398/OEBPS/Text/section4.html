<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Veganizm: Ahlakı, Siyaseti ve Mücadelesi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Bölüm 1: Beslenme ve Sağlık</b></span></span></p>

  <p class="p5"><span class="sz">&nbsp;</span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Zülâl, veganizmi sen de ben de, mutlakiyetçi bir şekilde tanımlıyoruz. Hayvan sömürüsünü bütünüyle yaşamlarımızdan çıkarmak bu anlamda önemli bir amaç. Fakat, hemen her mutlakiyetçi ve kapsayıcı bir çerçeve çizme çabasında olduğu gibi, veganizmde de bazen belli başlı sorunlar ortaya çıkabiliyor. Bu diyalogda amacımız, iki vegan olarak bu sorunları tartışmak. Bir özeleştiri ihtiyacından çok, veganizmin dogmatizm olmadığını, eleştirilerden muaf olmadığını göstermeye çalışmak olarak görüyoruz bu çalışmayı.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Önce, veganizmin en sağlam argümanı olan beslenmeyi tartışmakla başlamak isterim. Artık kuşkuya yer yok, veganlık ömrünüzü uzatır, kalbinizi, damarlarınızı ve kemiklerinizi korur. Kanser ve şeker hastalığı gibi illetlerin ortaya çıkma olasılığını ciddi oranda düşürür. İnsanların çoğunun önlenebilir hastalıklar nedeniyle acı çektiği ve öldüğü günümüz toplumunda veganizm epey ciddi bir tez öne sürüyor: Veganlık yan etkisi olmayan bir şekilde sağlığınızı iyileştirir. (Hoş, bu kadar çok sigara tiryakisinin olduğu toplumda, kalp damar sağlığını ciddiye almayı önermek çok afaki geliyor kulağa, farkındayım. Bunu da yeri gelince tartışalım.) Öte yandan, bu argümanı tersten okumamak lazım. Veganlar da kansere yakalanabilir, veganlar da kötü beslenebilir, veganlar da sigara/alkol müptelası olabilir, veganlar da strese bağlı rahatsızlıklara yakalanabilir. Fakat, istatistiki olarak tüm bunların riski, etoburlarla karşılaştırıldığında ciddi derecede düşüktür.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fakat, iğneyi yine de ara sıra kendimize batırmalıyız bence. Benim kafamı kurcalayan bir iki mesele var. Birincisi, B12 meselesi. Günlük ihtiyacımız, mikronlar düzeyinde ve dahası B12‘yi depo edebiliyoruz karaciğerimizde, ama yine de veganların B12 ihtiyaçlarını beslenme yoluyla karşılaması mümkün değil, zira B12 üreten bitki yok. Etoburlar, malum, vücudunda halihazırda B12 olan hayvanın kanına bulanmış etleri ya da hayvanların kendi vücudunda ürettikleri süt ya da yumurtaya geçen B12’yi tüketerek ihtiyaçlarını karşılıyorlar. Dolayısıyla, B12’yi veganların vitamin haplarından alması zorunlu görünüyor. Ayrıca, diyetisyenler ciddi bir şekilde uyarıyor hep, spiriluna gibi ‘vegan’ B12 kaynakları yeterli değildir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Sormadan edemiyorum, veganlık doğal bir beslenme değil mi yoksa? B12 sorunu şu anlama geliyor benim için: demek ki vegan beslenme bütüncül bir beslenme sistemi sağlayamıyor, zira sürekli ve düzenli olarak harici takviyeye gerek var.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bunu, bir de evrim meselesine bağlayabiliriz. Açıkcası, taş devrinde kimin ne yediği beni ahlaki olarak pek bağlamıyor. Ama, biyolojik olarak diyeyim, vegan olarak mı evrildik tam bilmiyorum. Meşhur karşılaştırmayı hatırlayalım, insan (homo sapiens) biyolojik olarak otoburlara daha yakın; dişleri, sindirim sistemi, pençe/el yapısı gibi bir çok kanıt sıralanabilir. Dahası, hayvanlar aleminde eti pişirerek yiyen, yemek zorunda olan tek canlı, malum, insan. Tüm bunlar, sanki etoburluğun evrimin son aşamalarında ortaya çıktığını gösteriyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fakat, geçenlerde okudum tekrar, et yemeye başladıktan sonra insanın gerek bilişsel gerek fiziksel evrimi hızlanıyor. Bu argümanı, veganlara karşı çok kullanırlar. Taş devrinde insanlar mecburen veganken, medeniyette ilerleme çok yavaştı. Ta ki insanlar et pişirip yemeye başladılar, evrim hızlanarak ilerledi, insanlık ve uygarlık karşılaştırma kabul etmeyecek şekilde gelişmeye başladı.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Sen ne dersin?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Söylediklerinde katıldığım noktalar olduğu gibi katılmadıklarım da var. Birincisi, 'veganlar da sigara tiryakisi olabilir' demişsin. Öncelikle tam anlamıyla vegan olan sigaradan uzaktır. Sigara şirketleri hayvanlar üzerinde zalimce deneylerini uygulamaya devam ediyor. Bir insan sadece vegan besleniyorsa ama veganizm felsefesini hayatının temeli yapmamışsa sigara içmekte bir sorun görmeyebilir tabii. Belki de bu nedenle kitabın ilk başlığını 'Veganlık nedir?' sorusuna ayırmalıydık. Çünkü vegan beslenen herkes tam bir vegan olmayabilir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">B12 konusuna gelince... Bu sadece veganlara özel bir sorun değil. Et yiyen ama beslenmesi yeterli olmayan başka insanlarda da çıkabilir. Fakat veganlar için ayrıca dikkat edilmesi gereken bir konu olduğu da ortada. Vegan bir insanın B12 eksikliği yaşamaması için bu vitaminle desteklenen besinleri alması ya da dışardan özel haplarla takviyede bulunması gerekiyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Vegan beslenmenin bütüncül bir beslenme sistemi sağlayamadığını söyledin. Bu etoburların da sıklıkla dile getirdiği bir görüş. O zaman ben de şunu söylüyorum. Etobur beslenmenin de insan sağlığına zararları kanıtlanmış durumda. Senin de saydığın gibi kalp ve damar hastalıklarının, kanserin baş nedenleri arasında yer alıyor ve bu ispatlandı. Bir etoburun ortalama kolesterolü 210, vejetaryenin 161, veganınki 133. Neden veganlığın doğurabileceği B12 eksikliği gerekçe gösterilerek veganizmin iyi olmadığı savunulurken, etobur beslenmenin zararları göz önüne alınıp ondan vazgeçilmiyor? Sürekli et ağırlıklı beslenen bir insanın yakalanabileceği hastalıklar, vegan beslenen bir insanın yaşayabileceği sorunlardan daha mı az önemli?<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Tabii bu soruların yanıtları, vegan beslenmede ortaya çıkabilecek B12 sorununa nasıl çare bulunması gerektiğini anlatmaz. Bu konuda birbiriyle son derece çelişen görüşler olduğunu bilmek lazım. Bir kısım uzman, veganların B12'yi hiçbir şekilde alamayacağını savunurken, bazıları da bakteriler aracılığıyla bu sorunun üstesinden gelinebileceğini söylüyor. B12'nin insanın ağız çevresinde yer alan bakteriler tarafından üretilen enzimlerden ortaya çıktığı da savunuldu. Araştırmalar sonucunda şu ortaya çıkıyor ki, veganların yapması gereken, B12 katkılı besinleri sık tüketmek ve kendileri için üretilen özel vitaminlerden almak.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">'Vegan beslenme doğal değil mi yoksa?' diye de bir soru var. Doğallık neye göre, kime göre? Vejetaryen atalarımızın alışkanlıkları mı doğaldı, sonradan et yemeye başlayan insanoğlununki mi doğal? Konuyu evrim meselesine bağlarsak, senin de altını çizdiğin gibi, insanın biyolojik yapısının otoburluğa uygun olduğuna kuşku yok. Diş, bağırsak ve el yapısı vs. tamamen bunu destekliyor ve bilim insanları da bunu kabul ediyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">'Taş devrinde insanlar veganken gelişme çok yavaştı, sonra et yiyince evrim hızlandı' yaklaşımını ciddiye alamam. Elbette günlük yaşantısında merakının peşine düşen ve sorunlar karşısında çözüm arayan insan, zaman ilerledikçe yeni keşifler yapacaktı. O aşamada eti yemeye başlamasının etik olup olmadığını bugün 21. yüzyılda tartışmak, bana göre de anlam ifade etmiyor. O zamanın bilgi, birikim ve deneyimi ile şimdiki arasında devasa farklar var. O gün oturup onca bilinmeyen varken, bir vegan hareketin başlamasını beklemek ne kadar boşsa, bugün oturup insanlar et yediği için uygarlaştı demek de o kadar boş.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Beni ilgilendiren ve dehşete düşüren şey, bugünkü modern toplumda, insanoğlunun, kendisiyle kıyaslanabilecek derecede bilince sahip olduğu bilim tarafından kanıtlanan hayvan türüne uyguladığı zulüm. Medeniyet bu kadar ilerlemişken, elzem olmayan o zulmün hala keyif için devam ediyor oluşudur başlıca sorun. Bugünkü dünyada 'insanlar vegan olsa, uygarlık batar, tamamen geriye gideriz' denemez. Aksine son olarak Doktor Neal Barnard'ın açıkladığına göre 1 saatte 1 milyon hayvanı kesip yiyen Amerikalılar böyle devam ederse dünyanın sonunu da getirebilirler.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu noktada 'azıcık et yiyelim, iki kader şarap içelim, sağlıklı olalım!' anlayışı gerçek bir paradoks olarak ortaya çıkıyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Veganizmi tanımlamak zor. Kimi zaman 'vegan kimdir?' sorusu daha önemli görünüyor bana.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Senin yaklaşımın bana 'Halo Etkisi'ni anımsattı. Bir alandaki olumlu ya da olumsuz bir durumun, o alanla doğrudan ilişkisi olmayan başka bir alanda da var olacağını düşünmek Halo Etkisi denilen önyargıdır. Bence, vegan sigara da içebilir, kapitalist de olabilir, sanat düşmanı da olabilir… Listeyi uzatmak mümkün, ancak ben, veganın kim olduğu meselesinde oldukça esneğim.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bunun bir iki nedeni var: Bir, zaten bir avucuz. Pragmatik olarak, politik bir hareket yaratmak gerekiyorsa (ki gerekiyor), 'vegan kimdir?' sorusunun yanıtında çok hoşgörülü ve esnek olmalıyız. İkincisi, biraz ezik gelse de kulağa, kimileri çıkıp bana da aynı şekilde eleştiri getirebilir (içki içen vegan olur mu, diyerek misal). Son olarak, senin dile getirdiğin düşünce, bana açıkcası biraz hayalperestçe geliyor. Keşke veganlar devrimci olsa, güzel müzikler dinlese, abur cubur yemese, iyi güzel insanlar olsa, sigara içmese... Ama, eminim senin de başına gelmiştir, zerre kadar ortak noktamın olmadığı, yapmacıklığı ve avanaklığıyla bana yaka silktiren bir çok veganla da tanıştım. Haliyle, nasıl sigara içen vegan oluyorsa, bunlar da var.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Dahası, bu noktada ben çizgiyi çekmenin zor olduğunu düşünüyorum. Sigara, elbette provokatif derecede aşikar bir mesele belki, ama iş içki gibi zararlı zevklere gelince ne olacak? Örneğin, kimi içkiler vegan değil (Guiness bira, Campari gibi). Bunları hariç tutarsak, tarifi itibariyle vegan olan bir içkiyi içen vegan olur mu? Hani, hayvanlara kategorik bir zararı olmasa da, kendi öz bedenine ve varlığına (alkoliklik derecesine varmasa da) içkiyle zarar veren bir kişi vegan olarak adlandırılabilir mi? Örneğin, bitirdiğim üniversitede hayvan deneyi laboratuvarı ve hatta 'fare çiftliği' vardı. Bir iki kilit uhulama eylemi yapmaya çalıştık, afişler astık ama elbette bir faydası olmadı. O zaman ahlakçı olarak o üniversiteye gitmemeli miydim? Bunun tam tersi de var malum. Bir çok 'kapitalist' vegan arkadaşım da var. Örneğin, kendisi hayvan deneyi yapmasa da, hayvan deneyi yapan şirkete (L'Oreal) ait olan Body Shop'ta muhasebeci olarak çalışan vegan bir kişi gerçekten vegan mıdır? Bu sorular bence zor meseleler politik olarak bakınca; zira ne kadar yürekten istesem de birçok kişi bu zorluklarla baş etmeye çalışmıyor. Dahası, belki biz şanslıyız, bu çarka girmemeyi becerebildik. Beceremeyenler ne olacak?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Sigara meselesinde, öte yandan, değindiğin nokta elbette elzem. Zira, ufak bir internet araştırması zaten görsel olarak da teyit edecektir, sigara şirketleri de belli başlı kozmetik ve ilaç şirketleri gibi hayvan deneycisidir. Peki ya, bahçesinde, çiftliğinde yetiştirdiği tütünü kurutup tüttüren ne olacak? Yani, hayvan deneyi/zulmünü denklemden çıkarınca, tütün müptelası vegan, vegan mıdır? Ya da ot içen vegan mıdır?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Hatta, benim ikinci el deri kıyafet giyen vegan arkadaşlarım vardı. İkinci el kıyafet dükkanlarından deri ceket alıp giyiyorlardı. Gerekçeleri de basit. İlave bir hayvan zulmüne yol açmadıkları için, zaten var olan ikinci el deri kıyafeti giymekte sorun görmüyorlardı. Bu bence oldukça benmerkezcil ve bencil bir yaklaşım açıkcası. Ancak, bu arkadaş örneğinde, politik doğruculuğu nereye kadar götürmem gerektiğini kestirememiştim.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Yanlış anlaşılmak istemem, veganlar sigara içsin, ot çeksin demiyorum elbette. Ancak, çizgiyi nerede çekeceğiz bilmiyorum. Benim kendi yaşamımda çizgilerim basit ve net, ama bir çok insanın böyle bir netliği yok. Böyle bir netliği bekleme hakkımız var mı diğer insanlardan?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Sağlık meselesine dönmek gerekirse… Kuşkusuz, B12 ihtiyacının yarattığı hayat kalitesi düşüklüğü, etoburluğun yarattıklarıyla karşılaştırılamaz bile. Ara sıra bir küçük hapı yutmak hayat kalitesinde bir gedik yaratmaz bile bana kalırsa. Öte yandan, kalp-damar sağlığını, önlenebilir bir şekilde beslenme nedeniyle mahveden birinin (ki eminim hepimizin ailesinde, çevresinde gani gani böyle insanlar) hayat kalitesindeki düşüklük ciddi bir derecededir.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Dahası, veganizmden mucize beklemek de hata bence sağlık alanında. Vegan olup ekmek arası patates kızartmasıyla beslenmek de mümkün (üniversite yıllarımın bir dönemi!). Yahut, vegan olup masabaşına çakılıp, fazla kilolara bağlı sağlık sorunu yaşamak da mümkün elbette.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Etoburların yeni argümanlarından olan 'kararınca yiyelim' tezi de orta yolcu görünmeye çalışan bir yol bence. Öğlenleri beyaz tavuk etli salata, akşamları da buğulama balık yiyerek nispeten sağlıklı yaşanabilir belki. Dahası, bu argümanı savunanlar, senin de işaret ettiğin gibi, Fransız paradoksunu, Japon paradoksunu örnek gösteriyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fransız diyeti eti bol, şarabı eksik olmayan, adabıyla ve 'savoir vivre'iyle desteklenmiş bir kültürdür. Biyolojik olarak baktığımızda, ortalama bir Fransız'ın bir hafta yediklerini alt alta sıralayıp incelediğimizde iç karartıcı bir tablo ortaya çıkıyor; yüksek kolestrol, yağ ve şeker tüketimi gibi. Bu tabloya bakınca insan, kitlesel sağlık sorunları görmeyi umuyor Fransız toplumunda. Ancak, gel gör ki, insanların çoğu bu sorunları yaşamıyor ve nispeten sağlıklı olduklarını beyan ediyorlar. Literatürde de bu duruma 'Fransız Paradoksu' deniyor. 'McDonaldslaşmadıkları' için bundan da gurur duymak için bir tez olarak da kullanıyorlar.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu paradoksun bir çok aceleci açıklaması mevcut. Kimileri, yavaş yavaş adabıyla yenen uzun öğle ve akşam yemeklerinin obeziteyi önlendiğinden dem vuruyor. Kimileri de, kararında içilen şarabın damarların sertleşmesini engellemesinden. Kimileri de stressiz hayatın bu kalp-damar risklerini dengelemesinden.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Veganizm karşıtları bu argümanı kullanarak, adabıyla yendiği zaman etin o kadar da riskli olmadığını söylerler. Hatta bazan bir adım ileri gidip Japon Paradoksu'nu da öne sürerler. Her türlü deniz canlısını çiğ ve pişmiş, farklı farklı şekilde bu kadar çok yiyen bir millette neden bu kadar az ağır metal zehirlenmesi var? Demek ki adabıyla denizleri korursak, adabıyla yersek balık faydalıdır, der bu argüman. Elbette, Japonya'nın hala balina avını yasaklamadığından, çiğ balığa bağlı rahatsızlıkların neredeyse normal ve alışıldık kabul edildiğinden söz etmezler.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kültürel tutuculuğun ve milliyetçiliğin ciddi bir bileşen olduğu Fransız (ve belki de Japon) toplumu ve mutfağı için, bu paradoks iyi bir haber. Zira, yüzyıllar içinde tecrübe edilmiş, asırların süzgecinden geçmiş bu gelenekler, kimileri iddia edecektir, insanların kültürel evrime karşıt olamaz. Zira, toplumlar kendilerinin köküne kibrit suyu eken bir edimde bulunmazlar.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fakat, ayrımsanmıştır, bu tezin ele gelir yanı yok. Osmanlı'nın torunlarıyız diye, hala Viyana surlarını mı bombalıyalım? Geleneğimizde (?!) kadına ve çocuğa eziyet var diye, cinsiyetçiliğe devam mı edelim? Toplumumuzun geçmişi, öyle ya da böyle hayvan eziyetini olumluyor diye, zamanın getirdiği değişimleri ve gelişimleri bir kenara bırakıp, eski tas eski hamam, ortaçağdaki gibi mi yaşayalım?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Veganizm karşıtlarının, sırf karşı-argüman üretmek için, böyle saçma argümanlarla huzurumuza gelmeleri çok komik geliyor artık bana. Fakat, gene de Fransız paradoksunu es geçmeyelim.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Buradaki sorun, bana kalırsa, aceleci bir nedensellik kurmaktır. Yüzyıllardır, 21. yüzyıla kadar, insanlar kararında yiyordu mecburen. Genetik olmayan obezite sayıca azdı, zira iyi yiyecek bir lükstü. Kalori pahalıydı. Dolayısıyla, insanlar elbette şölen havasında et yediklerinde vücut bunu tolere edebiliyordu. Nasıl, ilk yenilen köfteden sonra hemen kalp krizi geçirilmiyorsa, benzer şekilde, arasıra yenilen et de hemen insanın damarını tıkamaz. Süründürür belki, ama zaten 'sürünme' yaşamın bir parçasıysa, etin verdiği zarar arada kaybolur gider.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu meseleye ben 'Vehbi Koç Açmazı' diyorum. Ne kadar doğru tam bilmiyorum, derlerdi ki Vehbi Koç günde 8-9 tane sigara içiyormuş. Ölene kadar da içmiş. Kendisinin doksan küsur yaşında öldüğü düşünüldüğünde, Vehbi Koç'un bünyesi bir şekilde sigaranın zararlarını tolere etmiş görünüyor. Elbette burada göz ardı edilen onlarca faktör var; çevre, genetik, hekime ulaşım gibi. Ancak, sırf bünye belli bir miktarda kullanıldığında zararlarını tolere edebiliyor diye, sigara içmek ne kadar saçmaysa, sırf ertesi gün kalp krizi geçirmeyeceğiz diye (hatta belki hiç geçirmeyeceğiz diye) et yemek de o kadar saçma. Lafın yeri geldi, anlatayım, bir de Vehbi Koç Açmazı'nın tersi var. Buna da 'Titiz Vegan ve Saksı' diyorum. Her şeyi tamamıyla kitabına uygun bir şekilde yapan, sporundan stresine her şeyi düzgün bir şekilde çekip çeviren bir vegan bile kaldırımda yürürken kafasına düşen saksı nedeniyle ölebilir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ancak, belirtmek lazım. Tüm bu meseleler ihtimal hesabı mevzuları. Diğer bir deyişle, kötü beslenme sağlık sorunları riskini ciddi bir şekilde arttırır. Ama yine de küçük bir olasılıkla, değindiğim gibi, kimi etoburlar uzun yaşayabilir . Ancak, ihtimal yine de değişmiyor. Etoburluk, sağlık sorunları riskini çok ciddi oranda yükseltir. Çoğu zaman, Türkiye toplumunun şu olasılık/ihtimal gibi kavramları ciddi anlamda hayatına hiç uygulamadığını görüp şaşırıyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Çok uzattım farkındayım. Tüm bu noktalar, bence veganlığın ahlaki ve politik argümanlarla desteklenmedikçe tam olamayacağını gösteriyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Dile getirdiğim bu meseleler hakkındaki görüşün nedir?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Ben iki noktanın altını çizmek isterim: 1. Vegan bir insan kusursuzdur, sigara içmez, edebiyattan hoşlanır ve mutlaka sosyalisttir demiyorum. Elbette edebiyattan hoşlanmayabilir ve sosyalist olmayabilir. Ancak sigara konusu hayvan deneylerine uzandığı için veganlığı ilgilendiriyor. 2. Bu aşamada vegan beslenme ile veganlığı hayat felsefesi olarak benimsemiş insan arasındaki farkı netleştirmek lazım. Biraz önce onu tek bir cümle ile geçmiştim ama belki de ayrıntılandırmak iyi olacak. Vegan beslenen her insan, veganizmi bir yaşam felsefesi olarak benimsememiş olabilir. Mesela Bill Clinton, doktoru önerince sağlık nedeniyle vegan beslenmeye başladı ama ayağında en pahalı deri ayakkabılarla geziyor. Çünkü etik vegan değil. Veganizme etik yaklaşıyorsanız, onu hayatınızın her aşamasına sokmanız gerekir, aksi halde kendinizle fena halde çelişiyorsunuz. Sigara içen birisi vegan besleniyorsa, belli ki veganlığı bir felsefe olarak benimsememiştir. Çünkü eğer dert ettiği, hayvana yapılan zulme karşı durmaksa, sigara deneylerini de reddetmesi beklenir. Sigara konusu edebiyat gibi değil bu nedenle. Sigarada işin ucu hayvan zulmüne varıyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">İçki konusunda ise şunu söylemek isterim: Alkolle bir sorunum yok. İçilen içki hayvana işkence edilerek elde edilmiyorsa, benim açımdan hiçbir zararı yok. Kimse sadece vegan bir içkiyi tercih ettiği için vegan olmaz ama bir veganın vegan içki içmesi doğrudur. Çağa ayak uydurmak için o konuda akıllı telefonlarda kullanılan uygulamalar bile yapıldı. Giriyorsun içkinin markasını sana vegan olup olmadığını söylüyor. Bazı biralar vegan değil mesela. Ben içki seçerken bunlara dikkat ediyorum. Aynen içinde hayvansal ürün olmayan besin maddesi aradığım gibi, içkide de aynı dikkati gösteriyorum. Kişinin kendi bedenine verebileceği zararın konuyla ilgisi yok. Çünkü kişi, kendi aklı ve iradesi doğrultusunda kendi bedeni ile ilgili kararları almaya yetkindir. Buna karışırsa bir tek doktoru karışır. Ama hayvansal madde içeren bir içki, hayvanın iradesi dışında ona uygulanan zulmü işin içine kattığı için veganlığı etkiler. Ot konusunda ise bir sıkıntı yok. Üretim sürecinde hayvana zulüm içermediği sürece içip içmemek kişiyi bağlar. Bu örneklerden de anlaşıldığı gibi, benim 'etik' vurgumun boş bir ahlakçılık ile uzaktan yakından ilgisi yok; oradaki vurgu esasen 'zulüm' ile ilgili. Bu ayrıntı çok önemli. Veganlar, hayattan elini ayağını çekmiş, eğlenmeyi de bilmeyen insanlar değildir. Sadece içinde/arkasında zulüm olan hiçbir şeyden zevk almamayı biliriz.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Verdiğin üniversite eylemi örneğine gelince, o bence konuyu aşırı derecede abartma olur. O zaman iş 'her gün milyonlarca hayvanın katledildiği bu dünyada yaşamamak lazım' noktasına varır ki, bu, çözüm yerine çözümsüzlük getirir. Akıllı bir vegan, okumaya devam eder ancak çevresini bilinçlendirmek için çalışırdı. Devam ettiğine göre sen de o yolu seçmişsin. Ayrıca şunun da ayırdına varmak lazım. Bir vegan, dünyadaki bütün yanlışlıkları düzeltmeye muktedir değil ki... Veganım diyorsan ve o düşünce sistemini hayatının her anına yaydıysan, yapacağın şey, hayvan zulmüne engel olmak için elinden geleni yapmak ve o zulümden doğrudan faydalanmamak. L'Oreal örneğini vermen iyi oldu. Orada sorun var. Çünkü o marka hayvanlara işkence uyguluyor ve sen de o kurumdan para alıyorsan veganlıkla çelişir bu. Üniversite varlığını hayvan deneylerine borçlu değil ve onun üzerinden para kazanmıyor. Ama sadece ticari amaçla hayvana acı çektiren bir firmadan maaş almak, bir vegan için etik olmaz.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Deri giyen ve kendini 'vegan' sananlarla ben de karşılaştım ve onlar da aynı politik doğruculuğu kullanıyorlardı. Hatta bir tanesi, 'Yeni kıyafetler için para harcayacağıma hayvanlara yiyecek alırım,' diyor ve deri mont ve ayakkabılarla dolaşıyordu. Benim aklım ve yüreğim, böyle bir konuda kar-zarar hesabı yapamıyor. Aptal olduğumdan değil, ama bu kadar önemli ve iddialı bir karar almışsam, onun arkasında dururum. Başkalarına hayvanların da yaşama hakkı olduğunu anlatmaya çalışırken, kolumda deri çantayla gezmem. Gerekirse bir bez torbayı çanta yaparım ama kendi kendimle çelişmem. Pragmatizmin de bir sınırı var; ikiyüzlülüğe kılıf olduğu anda bütün çirkinliği çıkıyor ortaya.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Böyle bir netliği diğer insanlardan bekleme hakkımız var mı? Ben hep şunu söylerim. Yaşadığımız dünya ideal olsaydı, herkes vegan olurdu ama bu dünya ideal olmaktan ÇOK uzak. Bu durumda herkesin bu gezegende somut olarak yaşayacağı bir hayatı varsa, onu kendi aklı ve duyguları doğrultusunda kurgulayacaktır. Çevremde daha çok vejetaryen, vegan olursa çok sevinirim; çünkü bu hayvanlar, dünya ve insanlar için çok daha iyi olur. Ama kimseyi bu konuda zorlayamam. Vegan olduğunu söyleyenlerden beklentim ise, doğal olarak daha fazla. Kendileriyle çeliştiklerinde bunu onlara söylemekten çekinmem. Sadece kendi sağlıkları için vegan besleniyor ama kürkle geziyorlarsa ya da hayvana yapılan eziyeti umursamadan sigara içmeye devam ediyorlarsa, 'Ben veganım' diyerek yanılgılara meydan vermesinler, 'Vegan besleniyorum' desinler. Bu etik konusuna ilerde yeniden döneriz dilersen. Çünkü gerçekten çoğu veganın da kavrayamadığı bir alan bu.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">'Eti adabınca yersem bir şey olmaz ya da sigarayı fazla abartmazsam bir şey olmaz' yaklaşımı ile 'Veganlar sağlıklı yaşar, onlara bir şey olmaz' yaklaşımı arasında ikincisi lehine bilimsel kanıtlar çok daha fazla. Etin ve sigaranın zararları ortada. Ama yine de her iki yaklaşımın da farklı bünyelere göre farklı sonuçlar doğuracağı da açık. Bir süre önce vejetaryen bir arkadaşım, B12 eksikliği nedeniyle paniğe kapılıp tekrar et yemeye başladı. Oysa ben uzun yıllardır veganım ve bende B12 eksikliği yok ama et yiyen başka tanıdıklarımda var. Beslenme şeklinin yanı sıra, genetik gibi faktörler de başat rol oynuyor. Kesin hesaplamalar yapma olanağı yoksa, hep ihtimallerden söz ediyor olacağız.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Senin de dediğin gibi, et yiyen ya da sigara içen birisi anında ölecek değil ama zaman içinde ortaya çıkan zararları ben değil bilim söylüyor. Bazı insanlarda o söylenenlerin tersinin olması, geneli değiştirmiyor. Elbette herkesin başına gelen bir kaza ile pisi pisine yaşamını kaybetmesi de mümkün. O nedenle benim veganlığı bir yaşam felsefesi olarak seçerken temel çıkış noktam etik oldu. En öncelikli dürtüm, hayatımdan zulmü çıkarmaktı. 'Hangisi sağlıklı, hangisi sağlıksız?' tartışması hep olacak. Biliyorsun, bir ara 'yumurtanın fazlası kolesterol yapar, zararlıdır,' dendi, herkes çok yememeye özen gösteriyordu. Sonra 'haftada 2-3 tane yemek lazım,' dendi, birden satışlar arttı. Son durum nedir bilmiyorum. Bana göre insanlar, yemeyi çok sevdikleri hayvansal ürünleri aklamak için sürekli çaresizce çaba içinde. Oysa bilmiyorlar ki vegan mutfağında etin yerine geçecek ne güzel yiyecekler var.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ben bu etik nedeni öne sürünce, kimisi 'kendiliğinden ölen hayvanları yemek' konusunda ne düşündüğümü soruyor. Zaten ölmüşse ve ölmeden önce ona bir işkence uygulanmamışsa yemem gerekir diye düşünüyorlar bunu sorarken. Ben işte o noktada bunun sağlık için iyi olmadığını söylüyorum. Bir cesedi pişirip yeme düşüncesinin benim açımdan kabul edilebilir bir yanı yok ama bu karşımdakini etkilemiyorsa, ona onun kendi sağlığının kötü etkileneceğini anlatmak gerekiyor. Kendiliğinden ölen hayvanı yeme konusuna sen nasıl yaklaşıyorsun?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Etiğin tek kriteri, pragmatist değilim, acı/zevk değil benim için. Kaldı ki nasıl her bitkiyi yemiyorsam (bazıları zehirli, bazıları zararlı, kimileri lezzetsiz), sırf acı çekmeden öldü diye bir hayvanı yemek için yeterli bir neden bulamıyorum. Nasıl bilmediğim bir meyveyi sırf dalından düştü diye yemiyorsam, ölü bir hayvanı yemek için yeterli nedenlerim yok.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kaldı ki, şu 'kan akıtma' meselesinde bir bilgelik olduğunu düşünüyorum (dur dur, yanlış anlama, ahlaki bir bilgelik değil, köylü bilgeliği sözünü ettiğim). Çoktandır bu meseleyi eşelemedim, ancak hatırımda kalan bilgilere göre, katledilen hayvanın kanının akıtılmasının nedeni terörize edilmiş olan hayvanın vücudunda oluşan kimi hormonların ya da maddelerin hayvanı yiyen insana zararlı olabileceği. Diğer bir deyişle, kanını akıtmadığınız vakit o kanın zararlı olabilme riski var sanırım; kan zehirlenmesi diyorlar buna). Benzer şekilde, kendiliğinden ölen bir hayvanın yarattığı risk de, ölüm nedeninin büyük ihtimal bilinmemesi. Yıllar önce hayvanların da kanser olduğunu falan öğrendiğimde safça çok şaşırdığımı anımsıyorum. Lafın kısası, ölen bir hayvanın, otopsi yapmamışsak eğer, neden öldüğünü bilemeyiz. O hayvanı yersek hastalık bize de geçebilir. Bu, en basit ve naif argüman.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Daha ciddi boyutuyla ele almak gerekirsek, sana tamamıyla katılıyorum. Acı, önemli bir argüman hayvan yemekten kaçınmak için; ancak tek argüman değil. Sağlık nedenleri de bir o kadar ciddi. Et acısız elde edilmiş ve hadi varsayalım zararsız bir şekilde ölen sağlıklı bir hayvandan elde edilmiş olsa bile, yine hayvansal kökenlidir. Bünyeme almak için yeterli şartları taşımıyordur, kabaca söylemek gerekirse. Nasıl eceliyle ölen yaşlı insanları 'proteini ziyan olmasın' diyerek mangalda pişirmiyorsak, ölen bir hayvanı da ziyan olmasın diye yemek kusurlu bir yaklaşım. Evvela, ziyan olan bir şey yok, zira karbon döngüsüne katılarak en nihayetinde nişasta olarak geri dönecek bize. Dahası, eceliyle ölmüş hayvan yemenin katledilerek öldürülen hayvanı yemenin pratik zeminde yolunu açacağını düşünüyorum. Günün birinde eceliyle ölenler yetmeyince, insanların mezbahaları tekrar kurabileceği ihtimalini canlı tutuyor bu fikir. Zira en nihayetinde böyle 'evrimleştik'. İnsanlar hemen koyunu evcilleştirerek işe başlamadı. Önce eceliyle ölen ya da kolay yakalanabilen hayvanlar yenmeye başlandı . Bu işin nerelere varadığını da gördük.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kaldı ki, işin sosyo-politik boyutu da önemli. Et endüstrisinin sürdürülebilir olması için, kapitalizmin hayvanların ecelleriyle ölmesini bekleme lüksü yok. Hayvansal ürünleri tüketmek istiyorsak, bunun bir endüstriye yol açacağı, nihayetinde de bu endüstrinin ciddi bir hammadde ihtiyacı olacağı belli. Ecelleriyle ölen hayvanlar bu yeterli hammadde akışını sağlayamayacaktır. Haliyle, bu soru ancak 'ideal dünyada', et üretimi ve tüketiminin şimdiye oranla ciddi bir oranda az olduğu bir dünyada manalı olacaktır. Eh, o ideal dünyada bu soruya güler geçerim - hele insanlar kitlesel olarak mezbahaları kapatıp, ormanda eceliyle ölen hayvan aramaya başlasın, gerisi kolay.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu meselenin, etten sakınmanın gerekçelerini berraklaştırması açısından önemli olduğuna inanıyorum. Nasıl, ölüsevicilik ya da ölü-yamyamcılığı tüyler ürpertiyorsa, kategorik olarak eceliyle ölen hayvanları yemeye karşıyım. Bu düşünce bende benzer bir ürperti yaratıyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Öte yandan, bu soru bana daha da ilginç bir meseleyi hatırlattı: Sentetik et. Kısaca açıklayım. Varsayalım, biyologlar laboratuvarda sentetik et ürettiler. Yağıyla, lezzetiyle, kolestrolüyle doğal etten hiç bir farkı olmayan, ancak hayvanlara zarar vermeden üretilen bir et tahayyül edelim. Acaba bu eti yemek vacip midir?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Hemen belirteyim, tofu ya da seitan gibi bitkisel ürünlere dayalı üretilen sahte et (fake meat) değil söz ettiğim. Biyokimyasal olarak etle tamamıyla aynı olan, hayvansal proteine sahip gıda laboratuvarında üretilen bir maddeyi kastediyorum. Hatırlıyorum, PETA'nın böyle bir meydan okuması vardı, böyle bir eti ilk üretene yüklü bir ödül vereceklerdi. PETA'nın pragmatist yaklaşımına göre gerçek hayvanları öldüreceğinize bunu yiyin demek mantıklı olabilir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ancak, ben yine de böyle düşünmüyorum. Örneğin, sigara yerine e-sigara denen elektronik aleti 'tüttürmek' ne kadar sağlıklıysa, et yerine sentetiğini yemek de o kadar sağlıklıdır. Muhakkak, yaratılan acıda çok ciddi bir azalma söz konusudur, bu inkar edilemez. Ama yine de, sırf daha az acı yaratmayı becerebildi diye bir maddeye 'gıda' demek mümkün değil benim için.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Lafın kısası, ben sağlık nedenlerinin de ahlaki nedenler kadar emperatif olduğunu düşünüyorum. İnsanlar, ahlaki olarak bizle hem fikir olmasalar bile, tıbbi ve çok aşikar ekonomik nedenlerle hayvan sömürüsünden uzak durmalıdır. Zira ideoloji ve ahlak dışında da, çok daha objektif bir çok argüman var sağlık sahasında etoburluğa karşı.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Öte yandan, madem sağlık meselelerinden dem vuruyoruz. Bana göre oldukça zor bir sorundan dem vurayım: İlaç. Hemen her ilacın, ABD'de bu işle yükümlü FDA'den (Food and Drug Administration / Gıda ve İlaç İdaresi) onay alması için hayvan deneylerinden geçme zorunluluğu var. Kısacası, hasta olunca tükettiğimiz istisnasız her ilaç, hayvan deneylerinden geçerek piyasaya sürülmüştür. Bu sadece ABD'ye özgü bir uygulama değil elbet, hemen her ülke de benzer uygulamaları takip ediyor. Bu koşullar görünen o ki veganların ister istemez hayvan deneyli ürünleri kullanmaya zorluyor. Nasıl Procter&amp;Gamble ürünlerini hayvan deneyleri (ve bunun yanında milyonlarca başka) gerekçeyle kullanmıyorsam, acaba ilaç da mı kullanmamalıyım?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Geçenlerde, bir bilim dergisinde tekrar okudum. Araştırmalara göre, hayvan deneylerine dayanarak onaylanan ilaçlar ve dozları nedeniyle ölen insan sayısında yüksek oranlarda artış varmış. Kısacası, bir farenin karaciğeri bilmem ne kadar dozu tolere edebiliyor diye, bizim karaciğerimiz de aynı tolerans seviyesine neden sahip olsun? Bu dogmatizm nedeniyle birçok hasta sağlıklarını ve hayatlarını kaybediyormuş. Öte yandan, yanlış anlaşılmak istemem. İnsan deneylerini de savunuyor değilim elbette. Neme lazım, not düşeyim!</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Çok demagojik bir soru oldu farkındayım, ama yine de senin düşünceni merak ediyorum.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Ben sırf acı çekmeden öldü diye bir hayvanı yeme düşüncesine zaten çok uzağım. Veganlığı seçmemde öncelikli neden etik ama sağlık da tamamen önemsiz değil elbette; sadece etik nedenler başat belirleyici, onu vurgulamak istedim. Belki şöyle dersem daha net anlaşılır: Hayvan yemek insan sağlığına yararlı olsaydı bile, ben bir cesedi mideme indirmekten dolayı keyif alamazdım. Çünkü zaten cesedi bünyeme almak istemiyorum. O düşünce beni altüst ediyor. Eğer sağlık nedeni öne çıkarılırsa, bir gün bunu yemenin faydalı olduğu yaygın olarak kabul edildi diyelim, o zaman yiyecek misin o kendiliğinden ölen hayvan cesetlerini? Ben bu soruya tereddütsüz hayır diyorum. Bu noktaya vurgu yapmak istedim.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Yurtdışında marketlerin vegan ürünler reyonunun önünde durup bakıyorum; vegan sosis, vegan sucuk gibi ürünler garibime gidiyor. Ben o tatları aramıyorum ki... Üstelik bazısının içinde fazla kimyasal madde var ve çok yediğin zaman onlar da zararlı. Ancak bitkisel kökenli tofu, seitan gibi ürünler faydalı ve bunlar vegan mutfağının da temelleridir. <span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Hayvansal proteine sahip gıda laboratuvarında üretilen sahte et konusu beni rahatsız ediyor. Et bağımlılığından kurtulamayan insanların kaçış yollarından birisi bu. Sonuçta o bağımlılığı sona erdirmiyor. Benim tercihim yine açık; ben o sahte etleri yemem. Zaten et yemeyi reddediyorum çünkü. Ama PETA'nın yaklaşımının da, hayvanların çok daha az katledilmesine yol açacağı gerçeğinden hareket ettiğini görebiliyorum. Bu nedenle de bu konuda PETA ile mücadele içinde olmam.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Benim etik neden konusunda ısrarcı olmamın nedeni, sadece sağlık nedeni ile vegan olduğunu söyleyenlerin işi yiyecekle sınırlı tutup deri, kürk giyerek hayvan katliamına devam etmeleri. Çünkü deri giymenin kendisinin sağlığına zararlı bir yanı yok. 'İnsanlar, ahlaki olarak bizle hem fikir olmasalar bile' diyerek etik boyutunu çıkarırsan, veganizmi sadece beslenme ile sınırlandırmış oluyorsun. O zaman kürk giyen insanı eleştirme hakkın da olmuyor... Çünkü hayvansal besin tüketmeyen bir insan bile büyük bir ikiyüzlülükle, 'Deri ayakkabı daha sağlam. Bu somut bir gerçek,' yanıtını verebiliyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Sanırım bu aşamada bal konusuna da değinmek lazım. Veganlara hep<span class="Apple-converted-space">&nbsp;</span> 'İyi de neden bal yemiyorsun? Sen yemezsen ziyan olacak, hem bitkisel kökenli,' sorusu gelir. İnsanlar bir konuyu derinliğine araştırmayınca yüzeysel bilgilerle doluyor. Balın elde edilme sürecini incelemedikleri için bilgileri de yetersiz çoğunlukla. Balın üretimi için arıların doğal yaşam koşullarından koparıldığını, suni döllenmeye maruz bırakıldıklarını, kraliçe arının hapsedilip öldürüldüğünü bilmiyorlar. Bal üretim sürecinde de zulüm var. Kedi, köpek gibi arı da bir hayvan. Bu durum sadece sağlık nedeniyle vegan besleneni rahatsız etmeyebilir ama etik veganı eder.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Gelişen teknolojiyle birlikte hayvan deneylerinin yerine yeni alternatifler bulundu. Bunlar gelişmiş ülkelerde uygulamaya konulan yöntemler. Mesela Alternatif Yöntemleri Onaylayan Kurumlararası Koordinasyon Komitesi'nin (ICCVAM) onaylayıp tavsiye ettiği bazı yöntemler var. Bunlar hakkında burada ayrıntılı söz etmek gereksiz olabilir. Çünkü birçok tıp terimini bilmek gerekiyor ama şu söylenebilir. In vitro denilen bu deneylerde, deri testlerinde kullanılmak üzere laboratuvarlarda geliştirilen hücre ve doku kültürlerinden, bakteri kültürlerinden, bilgisayar üzerindeki simülasyonlardan faydalanılıyor, DNA çipleri kullanılıyor, otopsi de çeşitli bulgular elde etmeye yarıyor, ayrıca mezbahalardan elde edilen hayvan dokusu artıkları kullanılıyor. Sonuçta hayvan deneyleri, hayvanlardan alınan sonuçların insanlarda da alınabileceği düşüncesine dayanıyor ve bunların kesin doğrular olduğu savunulamıyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Çok açık ki, bu deneylerin sürmesinin nedeni kapitalizm. Tıp sektörünün yarattığı dev bir çark bu. Özel üretim çiftliklerinde üretilen hayvanlar üzerinden kazanç sağlayan çok insan var. Bu zincirin kırılmasını engellemek için her türlü önlemi alıyorlar. Ama aslında hayvan deneyleri konusunda araştırma yaptığımızda karşımıza 3 R kuralı da çıkıyor. Ta 1959 yılında iki İngiliz bilim insanı, mikrobiyolog Rex L. Burch ve zoolog William Russell tarafından önerilen bu 3R, Replacement, Reduction, Refinement (yerine koy, azalt, sadeleştir) kelimelerinin baş harflerinden oluşuyor. 1959'da basılan 'The Principles of Humane Experimental Technique' (Methuen, London, 1959) adlı kitapta yer alır bu. Deneylerde kullanılan hayvan sayısının alternatif yöntemlerle azaltılması ve kullanılanların da acısının azaltılmasını savunmuşlar o dönemde ve bugün birçok kurum bunu kendine ilke edinmiş durumda. Aradan geçen 54 yılda insanoğlu aya insan bile çıkardı ama hayvan deneylerini azaltarak yok etme konusunda büyük bir gelişme sağlanamadı. Yine de Avrupa'da bazı hükümetler her yıl bu alternatif yöntemleri araştırmak için milyonlarca dolar harcıyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ayrıca senin dediğin gibi, hayvan ve insan fizyolojisi farklı olduğundan deneyle elde edilen birçok sonuç da kesin bir yargı belirtmek için yanıltıcı oluyor. Hayvan deneyleri ile ilgili internette biraz araştırma yaptığımızda şu bilgiler çıkıyor karşımıza: İnsanlarda görülen hastalıkların yalnızca % 1.16'sı hayvanlarda görülüyor. Hayvanlar üzerinde yapılan testlerde elde edilen bilgilerin % 92'si insanlar için geçerli değil, ama hiçbir canlıya zararı olmayan hücre kültürü toksikoloji testi % 85 oranında doğru. Bütün bunlar ortadayken dünyada her saniyede 33 hayvan test laboratuvarlarında can veriyor. İnsanlarda görülebilen hastalıkların önemli bir kesimi hayvanlarda görülmüyor. Bu arada ben bunları söylerken insan deneylerini onaylıyor değilim; alternatif yollara bakılmasını öneriyorum. Zaten ilaç endüstrisinde dönen oyunları, pis işleri tam olarak kimse su yüzüne çıkaramıyor. Amerika'da bu konuda yazan, film çeken oluyor ama o dokunulmazlığı var o şirketlerin. İşin ucu siyasete çıkıyor. ABD başkanlarını finanse edenler o şirketler. Hayvan deneyleri de o sektörün varlığını sürdürmesine yarıyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu arada geçenlerde ilginç bir şey yaşadım. Yeri gelmişken ondan da söz etmek isterim. Morrissey, turnesi sırasında ülseri kanayınca hastaneye kaldırıldı ve konu medyaya yansıdı. Onunla ilgili bir haberi Twitter'da paylaşmıştım. Birisi benim tweet'i alıp şu yorumu eklemiş: 'Et girmeyen yere dert girer.' Morrissey, katı bir vejetaryen olduğu için o yorumu yapmış. Ben de kendisine bunun yanlış olduğunu, asıl et giren yerde kanser, kalp ve damar hastalıklarından her yıl milyonlarca insanın öldüğünü ve ülserin etoburlarda çok fazla görüldüğünü söyledim. Aynı kişinin verdiği yanıt şu: 'Atın ölümü arpadan olsun diyebilirim azılı bir etobur olarak. Moz reise bir şey olmasın da ne yerse yesin.' Bir an düşündüm; arpa yerine konan hayvan eti oluyor burada. Oysa arpa ile katledilen hayvan arasında devasa farklar var; hayvan hissediyor, doğuruyor, yavrusu var, gözü var, koşuyor, yürüyor, bir topluluk içinde yaşıyor. Aradaki fark net ama görmek istemeyen görmüyor bir türlü.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Belki de bu kadar laftan sonra veganlığın temelini biz de 3 R gibi şöyle formüle edebiliriz: ESD = Etik (hayvanlara çektirilen zulmü, acıyı yok etme) + Sağlık (insan sağlığına fayda) + Doğayı koruma. Benim açımdan etik olmazsa olmaz, diğerleri de elbette temel faktörler. Ne dersin?<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Evvela, senin biraz önce dediğinin ben de altını kalınca çizmeliyim: 'Eğer hayvan yemek insan sağlığına yararlı olsaydı da ben bir cesedi mideme indirmekten dolayı keyif alamazdım'.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Deri giyen veganlardan söz edince benim de aklıma hemen 'hayvanları koruma dernekçisi' etoburlar geldi. Türcülüğün hangi aşamasıdır bu bilinmez ama, kedi köpeği koruyup inek koyunu yemek nasıl bir ruh halinin yansımasıdır, anlamak güç.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Öte yandan, deri karşıtlığı üzerine düşününce benim aklıma şu geliyor. Deri alternatifi materyallerin çoğu (polardan tut da, pleather'a, bir çok polyester bazlı sentetik materyaller) endüstriyalizmin bir ürünü. Acaba gerçek vegan olmak illa ki böyle bir endüstriyel aşama mı gerektiriyor? Biraz daha provokatif olmak gerekirse, derinin yerine petrol bazlı maddeler kullanmak mübah mıdır?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Benim petrol ürünlerinin kullanımını onayladığım, onaylamak zorunda kaldığım nadir noktalardan biri bu. Sonuçta, sera etkisini yaratan gazların çok çok ciddi bir oranı araba sanayisinin bir ürünü. Petrol kullanımını, kabaca söylemek gerekirse, ahlaklı alanlara sınırlandırdığımız vakit, çevreye yaratacağımız yük tahripkar olmaz diye düşünüyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu nokta senin önerdiğin ESD'ye elbette bağlı. Ama, bana göre, ESD'ye bir 'P' eklememiz gerekecek. PESD, etik-sağlık-doğa üçlüsünün politikayla kuvvetlendirilmiş hali olacaktır.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu konuyu belki yeri gelince daha detaylıca konuşuruz ama, vegan hareketin önündeki önemli iki engel, devlet politikaları ve kültürdür. Şimdi, et yemeyi (Fransız mutfağı, Türk-Osmanlı mutfağı gibi) sırf bir kültürel zenginlik diye sürdürmenin akla gelir yanı yok. O zaman, misojeniyi, homofobiyi de kültürümüzün bir parçası diye yaşatalım. Buna hatta göçmen düşmanlığını ve elitizmi de ekleyelim. Kimi kültürel 'zenginlikler' insana, insan olmayan hayvana ve doğaya zararlıdır. Bunu sürdürmek de ancak kültürel muhafazakarlıkla ya da kuvvetli politikalarla mümkün olabilir bana göre.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Dolayısıyla, burada laf, vegan hareketin içindeki anti-otoriter kanada geliyor. Zira, hangimiz yaşamamıştır ki bunu, vegan/vejetaryen olmak, bir başkaldırıdır. Hepimizin başkaldırısı elbette farklı şiddette, hepimizin gördüğü tepki de farklı derecede.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Devletin et kültürünü, yukarıda da değindin, lobi örgütlerine tav olarak sürdürmesi, işin politik yönünün göstergelerinden biri. Hep aklıma gelir bu meseleler konuşulurken, şimdi de anlatmak isterim. Bir yakınım, İzmir'in bir köyünde 'hayvancılık' yapıyor. Yaklaşık on beş yıldır bu şekilde geçiniyor. Geçinmek dedim de, kıt kanaat ve zor bir geçim sağlayabiliyor ancak. Bunun nedeni de açık: Evvela hayvancılık/hayvan tarımı çok pahalı bir iş. İdeal dünyada da bunu yapsanız, kapitalist dünyada da yapsanız, enerji/kalori verimi haliyle çok düşük. Düşününce bunu görmek kolay; güneşten gelen enerji önce bitkilere gidiyor, bitkiyi yiyen hayvan da bunu ilk kendisi için kullanıyor, insanlar da ancak hayvanın depoladığını tüketebiliyor. Arada, enerji döngüsünde bu enerjinin ciddi bir kısmı yok olup gidiyor. Hayvana on-yirmi veriyorsun, bir anca alıyorsun.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Haliyle, bu şekilde işlemek zorunda olan bir sanayiyi desteklemenin en kolay yolu devletin teşvik vermesidir. Kamunun kaynaklarını bir çukur olan hayvancılık sektörüne gömmektir bu. Kuşkusuz, bu da politik bir hamledir. Politik irade, karar verir, kamunun kaynakları çiftçiye aktarılır;<span class="Apple-converted-space">&nbsp;</span> düşük faizle kredi verilir, sigorta primleri affedilir. Hatta hatta, bu da yetmez, kredisini ödeyemeyen çiftçinin borçları da affedilir her seçim dönemi. Benim değindiğim yakınım da, bu kıyaklar olmasa, mümkün değil evine ekmek götüremez.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu, hayvancılık yapan çiftçilerin para idaresinden anlamamasından kaynaklanmıyor. Hatta, kapitalizmin çarkına girince işlerin daha da çirkefleşmesinden de kaynaklanmıyor. Dikkat edersen aslında kapitalizmin fiyat politikalarından falan bahsetmedim, zira konuyu o kadar karmaşıklaştırmaya gerek yok (kapitalizmin hububat fiyatlarıyla geçen iki üç yıl içinde küresel piyasada nasıl oynadığı da apayrı bir mesele). Sözün kısası, çok ciddi fedakarlıklar ve maddi - manevi teşvikler olmazsa, etobur düzenin sürmesi zor. En kötü ihtimal, geleneksel toplumlarda görülen bir şekle, etin bir festival yiyeceği düzeyine indirgenmesiyle nihayetlenir durum. Amerikancı beslenmeyi falan düşününce, et yemenin de bir adabı vardı, diyor insan. Etin, diğer bir deyişle lüks olması gerekiyor. Farkındayım, lüks olması eti cazibe odağı haline getirebilir, getirmişti de. Ancak, günümüzde 'ilerleyen tıptan' öğrendiklerimizin, felsefi ahlakın artık daha yaygın olmasının, çok iyimserleşmem gerekirse, bu cazibeyi ezecek potansiyale sahip olduğunu düşünüyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kısacası, bir mekanizma (toplum ve devlet çarkı), yetişen nesilleri etle, sütle büyütüyor ve onları hayvansal ürün müptelası haline getiriyor. Nasıl on yıllar önce sigaranın mübah ve zararsız bir şey olduğu mantığı için de aynı mekanizma çalıştıysa, benzer mekanizma şimdi de et/hayvan tüketimi için işliyor. Bu mekanizmayla aynı kararlılıkta mücadele etmek şarttır. Aksi takdirde 'Moz reisin evine dert girdiğini' düşünen dimağlar güldür güldür çağmaya devam eder.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Deri alternatifi materyaller konusundaki görüşüne ben de aynen katılıyorum. Petrol kullanımından tasarruf oto sanayisinde yapılırsa, tahrip çok büyük ölçüde azalacaktır zaten.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">ESD'ye eklediğin P, yani politika, sonuçta gerekli tabii. Ben, etik-sağlık-doğa üçlüsünü zaten politikanın temeli olarak gördüğümden, onu ayrıca almamıştım ama düşününce doğru bir vurgulama olacağında hemfikirim.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Vegan/vejetaryen olmak, elbette ciddi bir başkaldırıdır. Ben içimde yaşadığım bir devrim sonucunda o başkaldırıyı gerçekleştirdim. Önce kendi kendimle hesaplaştım, sonra da tek başıma kalacak olsam da yolum bu yoldur dedim. Bu kararı vermeden önce toplum tarafından benimsenen ve herkese dayatılan kuralları, alışkanlıkları sorguluyorsun. Kapitalizmin güdümünde önceden kalıplara konulan hayatlara uyman bekleniyor, o sömürü çarkına herkesin girmesi isteniyor. Vegan yaşayan bir insan o çarkı reddediyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Et konusunda devletin verdiği teşvikler inanılmaz boyutlarda. Senin de anlattığın gibi aslında çok masraflı bir iş hayvancılık. Peki nasıl oluyor da insanlar bir fast food restoranında koca bir menüyü bir sandviçten daha ucuza yiyebiliyor? Bunun nedenini araştırdığımızda işte karşımıza o teşvik rakamları çıkıyor. Hükümetler halkı obezlikten patlayacak hale getiren fast food sanayisini bu şekilde desteklemiş oluyor, arkasından obezlikten kurtulmak isteyenler çareyi ilaçlarda arıyor ve böylece o da desteklenmiş oluyor. Yanlışı başlatan hükümet politikası ve onun çözümünü engelleyen de yine o. Aynen sigaranın bir zamanlar reklamlarla teşvik edilmesi gibi. Hatırlarsın sanırım, biz çocukken evlerde misafir odasında bir çanağın içinde çeşitli sigaralar olurdu; gelen misafirlere ısrar kıyamet ikram edilirdi. Bir adetti bu toplumda. Çünkü sigara içmenin 'cool' olduğu şeklinde bir görüş vardı. Oysa artık iş tersine döndü; sigaranın zararları tartışılamaz hale gelince, bu kez bakanlıklar sigara karşıtı reklamları kendileri yayınlatıyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Veganizm konusunda da böyle bir gelişme var. Amerika, son dönemde giderek artan obezite ile nasıl baş edeceğini tartışıyor. First Lady Michelle Obama, konuyu kendisi bizzat takip ediyor, televizyon programlarına çıkıp konuşmalar yapıyor. Amerika'da birbiri ardına ünlü isimler vegan diyeti benimsediklerini açıklamaya başladı. Bill Clinton, sağlık nedeniyle vegan besleniyor; Oprah Winfrey, bir hafta vegan beslenip izlenimlerini izleyicileriyle paylaştı; ünlü TV programcısı Ellen DeGeneres ve kız arkadaşı vegan, boksör Mike Tyson vegan, şarkıcı Pink neredeyse tamamen vegan olmuş... Bunlar o toplumda rol modeli denilen insanlar. Hepsi de her yerde vegan beslenmenin faydalarını ve nasıl bu sayede sağlıklı kaldığını halka anlatıyor. Dünyanın en büyük fast food zincirlerinden Subway, geçen yaz menüsünde 3 yeni vegan seçeneğe yer vereceğini duyurdu. Arka arkaya vegan beslenmeyi öneren kitaplar yayınlanıyor. Geçen sonbaharda PBS televizyonu tamamen vegan yemeklerin yapıldığı 'Vegan Mashup' adlı bir seri program yayınladı. Bunların hepsi önemli gelişmeler. Veganlık konusundaki bu modanın tamamen sağlık nedeniyle olduğu açık tabii. Bazıları etikten de söz ediyor ama bu çapta desteklenmesinin nedeni obezite ile mücadele. Türkiye'de henüz böyle bir gelişme yok, bırak veganı, vejetaryenlik konusunda bile bu tarz bir bilinçlenme yok. Bazı yerlerde arada bir yazılar çıkıyor ama kebap memleketinde bunlara pek kimsenin aldırdığı yok...</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Yine de Amerika'dan çıkan trendlerin başka alanlarda kısa bir sürede Türkiye'ye taklit yoluyla da olsa ulaştığını düşünürsek, acaba bu konuda nasıl bir gelişme olacak? Bir de merak ediyorum; trendler genellikle gelip geçici olduğuna göre, Amerika'daki veganlık modası ne kadar sürecek? Ben en son geçen sonbaharda Kuzey Carolina'ya gittiğimde yine yiyecek bulma sıkıntısı yaşadım. Sen ne dersin Amerika'dan yayılan bu trend konusunda ümitlenebilir miyiz? Kalıcı olur mu, etkisi ne kadar sürer, dünyaya yayılır mı?..<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Gerçi bunların yanında şu bilgiyi de vermek isterim. Gallup tarafından geçen yaz (9-12 Temmuz 2012) yapılan bir araştırmaya göre, Amerika'da 18 ve daha büyük yetişkinler arasındaki vejetaryenlerin oranı, 1999 ve 2001'de yapılan araştırmalara göre artış göstermemiş, aksine % 6'dan % 5'e inmiş. Veganların oranı ise ilk kez araştırılmış, o da % 2 çıkmış. Bu araştırma bir 5 yıl sonra yapılırsa, acaba vejetaryen/vegan beslenmeyi destekleyen o çabalar karşısında oranlar artacak mı?<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Batı'nın diyetini ele alırken, Amerika'yı Avrupa'dan kesin bir şekilde ayırmak gerektiğini düşünüyorum. Amerika'nın ihanet edebilecek bir kültürü olmadığından, sadık kalacak bir kültürü de yok. Haliyle, deneysel diyetlerin, icat edilen diyetlerin Amerika'da çıkmasının açıklamalarından biri de bu bence. Öte yandan, Avrupa'daysa, biraz önce değindiğimiz Fransız Paradoksu'nun etkisini unutmayalım, vegan diyete sağlık konusundaki bilgisizlik nedeniyle ilginin pek yoğun olmadığını düşünüyorum.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">ABD'deki obezite, kapitalizmin insanları göz göre göre nasıl zehirlediğinin en açık ibaresinden biri. Eminim ikimizin de epey anısı vardır bu soruna dair. Yemek yapmayı bilmeyen obezler, kahvaltının şekerle dolu gevrek ve sütten ibaret olması gibi birçok garabet… Öte yandan, insanların çoğunun 'etik' gibi bir kriteri olmadığından, pop veganizmin yayılmasında bir sakınca görmüyorum. Elbette, mayası çok iyi tutmayabilir. Bugün vegan olanlar, iki ay sonra cayabilir. Ancak, politik olarak veganizmin görünürlüğü biraz da böyle artar. Beğenelim beğenmeyelim, Lady Gaga'ların kanaat önderi olduğu bir toplumda, sırf ünlü birileri veganlaştı diye veganlaşacak bir çok insan vardır. Bu beni rahatsız etmiyor. Zira, aksi takdirde, benim rahatsızlığımın, diğer bir deyişle kitlenin veganlaşmak için kullandığı gerekçelerle hemfikir olmamamın bedeli ağır: Kitlesel hayvan katliamı. Haliyle, bu manada PETA'nın çelişkilerini de anlayabiliyorum. Kitle cinsiyetçiyse, pop kültür saplantılıysa o kitleye ulaşmanın başka yolu olmayabilir. Bunun, biraz sığ ve pragmatist zihniyetin hayvan özgürlük hareketinden değil, hareketin içinde yer aldığı toplumdan kaynaklandığını düşünüyorum. Aksi takdirde, alalım bir elimize Engels, bir elimize Kropotkin, gidelim köy kahvesine propaganda yapalım. Bu sığlaşma tavizini sindirebiliyorum ben, diğer bir deyişle. Aksi takdirde, elitist ya da burjuva gibi damgalanmak da istemiyorum elbette.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Sağlık modalarını ele alırsak, veganizmin, örneğin Atkins diyeti gibi diğer moda diyetlerin karşısında ciddi bir avantajı var. Çünkü vegan diyet çok bariz bir şekilde sağlıklı. Fazla ıspanak yemeye bağlı olarak kalp krizi geçiren vegan duyulmuş bir şey midir? Oysa Atkins'in kendisi kalp krizi geçirerek öldü. Bu ve benzeri örnekler, bu moda akımlar arasında veganizmin ve vejetaryenliğin kendini sıyıracağına dair umut veriyor bana.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Değindiğin vegan/vejetaryen oranları üzerine düşünürken, bilhassa Amerika'nın göçmen politikalarını göz ardı edemeyiz. Demek ki, değindiğin iki tarih arasında etoburlar otoburlardan daha fazla artmış. ABD'nin göçmen politikaları sıkılaştıkça, bu oranların nasıl oynayacağını göreceğiz. İlginç bir deney olur bu bence. Ben beş ya da on yıl sonra bu oranların yükseleceğini düşünüyorum. Öte yandan, endüstriyel tıp sanayisi de, hemen her hastalığı düzeltmek için ciddi bir çaba içinde. Kimi zaman, ben mi çok alınganım bilmiyorum, ama tıbbın ilerlemesinin insanlara sahte bir umut verdiğini düşünüyorum. 'Kötü beslen, hareket etme; gerekirse bir tansiyon hapı atarsın' gibi bir mesaj var tıp/ilaç sanayisinin ardında. Dolayısıyla, bununla da savaşmak gerekecek.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ancak, nihayetinde bu modayla beraber veganizmin elitleşmesi, snoblaşması gibi bir mesele de var. Organik sebze/meyveye, tropikal meyve sularına, ucuz hamburgere verdiği paranın 5-10 katını verebilecek, hatta vermek bir yana, bundan gocunmayacak bir kitlenin oluşmasını veganizm açısından incelemek de önemli. Acaba, bu züppe/elit zümre, vegan hareketin burjuvazisi midir? Yani her salatamıza keten tohumu, her öğünümüze chia tohumlu smoothie mi eklemek gerekiyor?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Laf gelmişken, kendimi tutamıyorum, zira ben hala Türk/Osmanlı mutfağının ideale yakın derecede vegan dostu olduğunu düşünüyorum. Kuşkusuz, saray yemekleri dahil epey geniş bir et seçkisi de var bu mutfağın; bunu inkar edecek değilim. Ancak, bardağın dolu tarafı da, inanılmaz zengin bir vegan çeşitliliğe sahip olması bu geleneksel mutfağın.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Buradaki akıl almaz nokta, Türk/Osmanlı mutfağının sokakta ve lokantalarda adil bir şekilde temsil edilememesi. Zira, dünyanın en zengin 3-4 mutfağından biri olan bir kültürün, en basit ve sıradan yemekleri yaygınlaşmış. Dolayısıyla, biraz önce anlattıklarına referans vermek gerekirse, söz konusu olan, kötünün modalaşmış olması. Buna kontratak olarak, iyiyi güzeli modalaştırmakta çok bir sorun görmüyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu kötü modanın arkasında bir iki neden var bence. Birincisi evvela, sebzenin çabucak bozulması, yani ekonomik neden. Diğer bir deyişle, nohutlu patlıcan yemeğini yapmak için, lokantaların menülerini her mevsimde yenilemeleri, elde kalan yemeklerin bayatlaması riskini kabul etmeleri, dahası bütün o sebzeleri stoklayarak finansal kayıp yaşayacakları gerçeğine itiraz etmemeleri gerekiyor. Haliyle, bu da sebze yemeklerinin fiyatını arttırıyor. Dışarıdan bakınca, et yemeği ile sebze yemeği arasında 1-2 lira fark olunca, tercihin et yemeğinden yapılması şaşırtıcı gelmiyor bana. Zira, lokanta işletmecileri, çok bariz bir şeye işaret ettiğimin farkındayım, sebze yemeği sunmak ve yemek için yeterli inisiyatif sunmuyor tüketiciye. Diğer önemli nokta da, sebze yemeği olarak satılan yemeklerin, sıradan bir esnaf lokantasını düşün, cidden basit ve sıradan olması. Sıradan bir etobur olsam, uyduruk bir nohut yemeği yiyeceğime, azıcık daha para verip Ali Nazik yerim. Bence, son bir neden de, pide ustası bulmak kolayken, düzgün sebze yemeği repertuvarına sahip aşçı bulmanın, mektepliler dışında, zor olması. İstanbul'da yediğim en güzel vegan yemekleri etobur lokantalarında yemişimdir örneğin. Zira, meze ustası olarak anılsa da hala, iyi sebze yemeği yapmak şişleri mangala dizmekten daha fazla maharet ister.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Moda meselesine döneyim tekrar. Bilhassa batıda bu saydığım nedenlerin öyle ya da böyle biraz sorgulanır olması ve muhtemelen biraz daha rahat bir şekilde değiştirilebilmesi, insanların daha deneysel olabilmesi, vegan modanın çıkmasına vesile olmuştur bence. Ama vegan modanın da işi azıya aldığı yerler yok değil. Mesela makrobiyotik ya da raw/çiğ vegan diyet hakkında ne düşünüyorsun?<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Pop-up veganizme ben de karşı değilim. Her ne kadar altı doldurulmasa da, eksikleri olsa da yine de bir bilinç yaratılması konusunda önemli bir katkı. Veganizmin snoblaşması konusu beni de rahatsız ediyor. Bir arkadaşım bana vegan yemek tariflerinden oluşan bir yemek kitabı hediye etmişti. Sevinerek açtım, okumaya başladım ama benim o tarifleri uygulayabilmem için ancak New York'ta yaşamam lazım. O kitapta sözü edilen malzemelerin büyük bir kısmı İstanbul'da yok. Neyse ki dediğin gibi Türkiye'de var olan birçok farklı mutfakta vegan dostu yemekler var. Özellikle Ege mutfağı bir harika. Ne yazık ki yurtdışında hep kebap, döner bilindiği için bana, 'Sen orada ne yapıyorsun?' diye soruyor vegan tanıdıklar. Meze kültürünü, zeytinyağlı sebze yemeklerini bilmiyorlar tabii.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Lokantalarda sebze yemeklerinin tercih edilmemesinde bence iki neden var: Birincisi, Türkiye'de erkeklerin çoğu 'et yemeden doymam' mantığıyla hareket ediyor ve sanki et yiyenin daha maskülen bir görüntü verdiği şeklinde bir izlenim var. 'Erkek vejetaryen mi olur?!' lafını öyle çok duydum ki... O nedenle Türkiye'de vegan olan bir erkeği ayrıca takdir ediyorum. Toplum tarafından dikte edilen tüm önyargılara karşı çıkmış oluyor bu tavrıyla. İkinci neden de, söylediğin gibi, sebze yemeklerinin iyi yapılamaması. Sebze yemeğini lezzetli yapmak kolay değildir. Hem içine koyduğunuz malzemelerin kalitesi önemli hem de neyi, ne kadar koyacağınız... Oysa aşçıların çoğu, önüne hazır kesilmiş gelen eti ateşin üzerina atıp pişirmeyi kolay buluyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Moda meselesinden söz etmişken, bu etsiz pazartesi konsepti hakkında görüşün ne? Geçenlerde İstanbul'da bazı veganlar yine onu kutluyorlardı. Ben, o konseptin yanlış bir görüşe dayandığını söyledim kendilerine. Yani pazartesi günleri etsiz, haftanın diğer günleri etli mi oluyor böylece? Bunları anlatınca, en azından insanların etsiz de olabileceğini anlamaları açısından bir başlangıç yaratacağını söyleyerek savundular. İnsanlar iki ay vejetaryen oluyor, sonra yeniden ete dönüyor, 1 gün et yemese ne olacak? Birden bire, 'Yahu ben haftanın geri kalanında hayvan katliamına destek vermiş oluyorum' diye bir aydınlanma mı yaşayacak? Zaten ayrıca çoğu kişi her gün de et yemiyor. Bir sürü yoksul insan var, her gün et mi yiyor onlar? Sonuçta bence çıkış noktası yanlış bir kampanya. Birtakım sosyetik insanların 'Bakın biz de duyarlıyız! Haftada 1 gün et yemiyoruz' diyerek etrafa çevreci görünme pozları bunlar. Nitekim biz o arkadaşlarla böyle fikir ayrılığına düştükten sonra Prof. Gary Francione'nin de sosyal medyada 'Meatless Monday? NO. Vegan Everyday' yazan bir posteri paylaştığını gördüm.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Makrobiyotik çiğ vegan diyete bağlı kalmak iyi ama ben pişmiş yiyecekleri de seviyorum. Kimseye bir zararı olmayan sıcacık bir mercimek çorbasından niye vazgeçeyim? İşin uzmanları o diyetin faydalarını anlatıyor, bence bağlı kalabilen kalsın. Ayrıca çiğ vegan yemekler arasında deneyip çok beğendiklerim de var. Fırsat oldukça tadıyorum ama sürekli ona bağlı kalmayı kendim için şart görmüyorum. Bir de çiğ vegan restoranlar sanırım belli bir kesime hitap ettiğinden iyice pahalı.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kafamı kurcalayan sorulardan birisi geldi şu an aklıma. İlaç şirketlerinden ve dönen dolaplardan söz ettik biraz önce. Aşıların çoğu hayvandan elde ediliyor. Bu durumda çocukların aşılanması konusuna nasıl bakıyorsun? Benim bir tanıdığım var. Kendisi vegan ve çocuğunu da öyle yetiştiriyor. Çocuk şu anda 2 yaş civarında ve hiç aşı olmadı, herhangi bir hastalığa da yakalanmadı. Annesi, doktor kontrolünde herhangi bir sorun yaşanmadığını söylüyor. Bugüne kadar okuduğum bazı makalelerde de hayvan deneylerinden ve dokularından elde edilen bazı aşıların insanlarda riskli durumlar yarattığı, mesela çocuk felci aşısının maymun modellere dayandırılmasının büyük yanlışlar ortaya çıkardığı anlatılıyordu. O nedenle artık o aşı, insan diploid hücre kültüründe yetiştiriliyor. Aşıların her durumda etkili olduğuna dair bir bulgu yok, sadece belli oranlar var elimizde. Yapılan araştırmalarda bazı aşıların yan etkilerinin de tehlikeli olduğu belirlendi. Yine de aşının faydalarını savunan bilim insanı da az değil. Çok tartışılan bir konu. Bu durumda sanırım verileri değerlendirip karar verme yetkisi ailelere ait. Benim bu aşamada 'şu doğrudur, bu yanlıştır' deme yetkim yok. Ama aşıların ilaç şirketlerine büyük rant sağladığının da farkındayım. Bu kadar büyük rantın olduğu yerde acaba gerçekler ortaya çıkabilir mi?<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Cinsiyetçilik ve etoburluk üzerine yaptığın gözlem çok doğru. Hatta biraz daha genelleştirirsem, hiyerarşinin farklı türlerin birbiriyle bilinçli ya da değil işbirliği yapması ciddi bir mesele. Ama, ben yine bu cinsiyetçi yaklaşımda da, kendi iç mantığına göre bile, birçok saçmalık görüyorum. Sıradan bir etobur erkeği ele alınca, bu erkek algısının hiç öyle aslan kaplan gibi kuvvetli, atak ve zinde olmadığını anlamak güç değil. Kısacası, geğire geğire, koca göbeğini kaşıya kaşıya kebap tıkanan bir erkek, maço erkek kalıbına da uymuyor. Kimi zaman, etoburluğun geri tepmesinin yarattığı hayal kırıklığı ve saldırganlığın bu cinsiyetçi türcülüğü yarattığını düşündüğüm oluyor. Düşünsene, o kadar kebap ve künefe yiyor, ancak iki kat merdiven çıkamıyor. Haliyle etobur zihniyet kendi faşizan erilliğini dahi yok ediyor bir süre sonra. Maço, bunun çelişkisini fark edince, faturayı kendi gırtlağına değil, sana bana kesiyor. Bu meseleleri konuşmuşken Carol Adams'ın 'Pornography of Meat' kitabını anmadan geçemeyeceğim.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Çiğ beslenme diyetetik açıdan yeterli mi bilmiyorum açıkcası. Örneğin, kimi sebze pişmediğinde bazı besin değerlerinden faydalanılamıyor diye okumuştum çok kere. Öte yandan, elbette, aşırı pişirme de birçok besin değerini yok ediyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Değinmeden geçemeyeceğim, benim pek dahil olmadığım, çok da benimsemediğim akımlardan biri de veganlığın spiritüel bir tonla ele alınması. Doğa Ana'nın otlarında ve meyvelerinde şifa aramak gibi fazla ruhani yaklaşımlar beni huzursuz ediyor. Veganlıkta da mucize aramamak lazım. Bu 'New Age' spiritüelliğe sataşmasam olmazdı!</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Sorduğun iki soru üzerine yüksek sesle düşüneyim şimdi. 'Etsiz Pazartesi' meselesinde cidden kafam karışık. Vegan/vejetaryen diyetin ve yaşam şeklinin görünülür kılınması için küçük adımlarla başlamak o kadar mantıksız gelmiyor bana. En nihayetinde, vegan politikanın hedefi olan etobur kitleyi etkilemenin bir yolu olarak Etsiz Pazartesi meşrudur bence. Dahası, bunu uzun boylu bir stratejinin ilk adımı olarak da görebilirim ; ama bunun bir şartı var elbette: Devamı gelmeli. Önce etsiz pazartesiyle başlayan etsiz günlere, etsiz perşembe, sonra etsiz çarşamba falan eklenmeli zamanı gelince.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Meselenin diğer yönünü de görebiliyorum. Misal, arkadaşlarımdan biri, 'ben de veganım, yemek yemediğimde' derdi. Kimileri de, 'ben uyurken veganım' diye espri yapmaya çalışırdı. Etsiz Pazartesi de bunun gibi. Ancak, Etsiz Pazartesi'ye karşı çıkmanın, filler ve çimenler paradoksu yaratmaması da lazım. Etsiz Pazartesi, görünen o ki, öyle ya da böyle et tüketimini azaltıyor. Eğer insanlar orta veya uzun vadede bu 'kayıplarını' telafi etmek için diğer günler aşırı et tüketimine yönelmiyorsa, Etsiz Pazartesi et tüketimini azaltmaktadır. Dolayısıyla, ideolojik ve felsefi olarak mükemmel olmasa da, işe yarıyor görünüyor. Haliyle, fraksiyon farklarımız uğruna daha fazla hayvanın ölmesine göz yummak da çok hatalı bir yaklaşım olur. Sırf genel geçer manada politik olarak doğru bulmuyorum, ideallerime uyduramıyorum diye, Etsiz Pazartesi'ye karşı çıkıp hayvan katliamının azıcık da olsa azalmasına mani olmamazlık edemem. Bu lüksüm(üz) yok. Farkındayım, 'yetmez ama, evet' gibi geliyor kulağa biraz.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bence bu mesele, 'reformizm mi devrimcilik mi?' tartışmasının örneklerinden biri. Devrimcilik elbette kesin çözüm, ancak reformizmin sonuç alma şansı çok daha fazla ve başarı şansı daha yüksek. Nerden bakarsak bakalım, toplumun ezici çoğunluğunu etkileyip değiştirmenin tek yolu, aşama aşama, yavaş yavaş, alıştıra alıştıra değişimler sunmak. Lafı gelmişken, ben de sana sorayım. Flexitarian yani yarı vejetaryenler hakkında ne düşünüyorsun? Hani şu 'mümkün mertebe' vejetaryenlerden söz ediyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Değindiğin ikinci mesele olan aşı meselesi, neredeyse çözümsüz bir sorun bence. Sorunu ikiye ayıralım. Bir, ebeveynin çocuğuna yaptırdığı aşı. İki, insanın kendine yaptırdığı aşı. Bu ikisi arasında bence ciddi ahlaki farklılık var. Dahası, çocuklara yaptırılan aşıların kimisi, boğmaca, çocuk felci, kuduz çok ciddi hastalıklar. Tamam, belki verem ve difteri gibi kimi hastalıklar artık neredeyse silindi; ama unutmayalım, bu hastalıklar, yaygın ve zorunlu aşı politikalarıyla sayesinde bu kadar nadir hastalıklar haline geldi (çiçek hastalığı gibi). Öte yandan, aşı politikalarının ardında 'ebeveyn devlet' mantığı var, ne olur olmaz, aşıyı basalım diyen bir devlet politikasıyla karşı karşıyayız. İkinci kategori, yetişkinlerin olduğu grip aşısı gibi aşılar. Bunların ardında ciddi bir ilaç sanayi propagandası olduğu açık, verimi düşük grip aşısı propagandalarından anlayabileceğimiz gibi.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu mesele bana, nefsi müdafanın bir şekli olarak görünüyor. Kendimi ve yakınlarımı çocuk felcinden korumak için aşı olmak bana yanlış gelmiyor. Benzer şekilde, aslanın yediği ceylan için de üzülecek değilim. Sorun, veganlığın karşı çıktığı, gereksiz acı yaratılmasıdır. Aşı meselesinde, bu acı gerekli olabilir. Farkındayım, suistimale çok açık bir nokta bu. İyimserleşirsek, çözüm önerim aşı üretiminin daha insani ve ahlaki hale getirilmesini dilemek olur. Hayvan kobaylarda üretilmek zorunda mı aşılar, bilmiyorum. Acaba, bu antikorları üretmenin başka yolu yok mu? Emin olamıyorum. Yahut, madem zamanında hayvan deneyini yaptın, aşını icat ettin, acaba hala bu deneyleri aynı amaçlar için tekrarlamak lazım mı? Madem bir bedel ödedik bu aşılar için zamanında, günümüzde bari bu aşıları kullanalım ki, tüm bu acılara değsin.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Dedim ya, mesele, nefsi müdafanın bir türevi bence. Yaz vakti, yazlık mahallelerde sivrisinek öldürmemek için SinKov benzeri mamüller kullanıyorum. Kimileri de saksıda fesleğen gibi bitkileri sinekleri kovduğunu söyler. Ancak, örneğin, sıtma sineğinin bol olduğu bir yerde yaşıyor olsam, cidden hiç acımam yaklaşan sineği öldürürüm, zira sıtma olmaya hiç niyetim yok. Yaşar Kemal romanlarından bunun acısını hepimiz öğrenmişizdir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ancak, aşı meselesinin, politik açıdan özellikle, veganizm açısından çok hassas olduğunu düşünüyorum. Zira, çok rahat bir şekilde aşı yapmayan/yaptırmayan veganlar örnek gösterilerek veganizmin ciddiyeti ve inanılırlığı sarsılabilir halk gözünde. Böyle bir riskin görece büyük olduğunu düşünüyorum. Zira en son istediğim şey, veganlığa dair olan 'zor'<span class="Apple-converted-space">&nbsp;</span> ve 'radikal' algısını perçinlemek olur.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> 'New Age' spiritüelliğe sataşman çok yerinde oldu! Bu konuda tamamen senin gibi düşünüyorum. Veganlığın o ruhani yorumu beni ilgilendirmiyor, hatta rahatsız ediyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ne yazık ki Etsiz Pazartesi konusundaki görüşlerimiz ters. Aslında az önce açıkladım ama şunu da belirtmek isterim: Bu konseptin, hayvan katliamının azalmasına katkıda bulunduğuna dair net bir bilgi yok. Öyle olması umuluyor ama eti reddetmeyen birinin haftanın geri kalanında o etsiz gününü telafi etme arayışları içine girmeyeceğini kimse garanti edemez. Elbette birden herkesin vejetaryen/vegan olacağına inanacak kadar saf değilim, bunun zaman içinde yavaş yavaş gerçekleşeceğini biliyorum. Ancak Etsiz Pazartesi konsepti yanlış. Daha duyduğun ilk anda 'O zaman geri kalan etli' çağrışımı yapıyor. 'Yetmez ama evet!' anlayışına benzetmen çok isabetli. Gereksiz bir iyi niyet var orada ve asıl amacı gölgeliyor, oyalıyor. Ben hayatım boyunca -miş gibi yapılmasından, ikiyüzlülükten nefret ettim. Veganlık da o ikiyüzlülüğü kaldırmayacak, net olunması gereken konulardan birisi. Haftanın bir günü yemeyip, 6 günü yiyebilen insanın vegan olmasını ummak, bana reform olarak da görünmüyor. Sadece birileri kendini kandırıyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu çerçevede baktığımda yarı vejetaryenlik (flexitarian) da aynı şekilde bana tutarsız geliyor. 'Tavuk, kırmızı et yemem ama balık yerim' diyen pesketaryen, 'tavuk, balık yerim ama kırmızı et yemem' diyen pollotaryen gibi türleri var. Onlar sağlık ya da bazı inançlar nedeniyle bu tür tavırlar alıyorlar. Merkezinde etik olmadığı için yaşam hakkını bütüncül bir şekilde düşünemiyor ve kolaylıkla hayvanlar arasında ayrım yapabiliyorlar. Ben zaten bu anlayışı reddettiğim için etik veganım, onu daha önce tartıştık. Yani bir insan tavuk yemeyip balık yediği için onu takdir etmemi gerektiren bir durum yok; hayvanlar arasında yapılan bu ayrımı da mantıklı bulmuyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bugün medyaya yansıyan bir haberden söz etmek isterim. Aşı konusunu konuştuğumuz bir sırada okumam ilginç oldu. Et endüstrisinin şu anda Amerika'da üretilen antibiyotiklerin 4/5'ini tükettiği ortaya çıkmış. İnsanların tükettiği antibiyotik oranı azalırken, et endüstrisinin tükettiği oran artıyormuş. Amerikan Et Enstitüsü, 2011'de önceki yıla göre % 0.2 daha fazla et üretildiğini ve bu sektörde antibiyotik kullanım oranının % 2 arttığını tesbit etmiş. Demek ki hayvanlarda antibiyotik kullanım oranı giderek yoğunlaşıyor. Hindilerde bulunan salmonella bakterisinin % 78 oranında bir antibiyotiğe, yarısının 3 ya da 4 antibiyotiğe direnç gösterdiği ortaya çıktı. Tavuk göğsü diye satılan et ürünlerinde bulunan salmonellanın yarıya yakını en az bir antibiyotiğe dirençli çıktı. Tavuk ürünlerinin % 95'inde de Campylobacter bulundu. <span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu sonuçlar da gösteriyor ki, hastalıklardan kurtulmak için aşı peşinde koşan insan, aslında birçok hastalığı hayvanlardan kapıyor. Dolayısıyla vegan bakış açısına göre şunu söylemek olanaklı: Bunca hayvanı katledip hastalık kapılıyor. Sonra da o hastalıklardan kurtulmak için daha çok hayvan katledilip aşı peşine düşülüyor. Bu, bana hiç mantıklı gelmiyor. En iyisi gelin siz, hayvanları rahat bırakın, hastalıkları azaltın diyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bir de söylemeden geçemeyeceğim. Sıtma örneğini vermişsin ama bu biraz etoburların 'Diyelim ki ıssız bir yerde aç kaldın ve sadece balık var, yemeyecek misin?' sorusuna benzedi. Issız bir adada kalma olasılığım ne kadar bilmiyorum ama o ütopik durumu bahane ederek hayatımı ona göre düzenlemem. Ben hayatımı içinde bulunduğum duruma ve günlük yaşantıma göre kurguluyorum. Yaşadığım ortamda vegan bir hayat sürmem için uygun koşullar var. Şöyle olsaydı, böyle olsaydı diyerek gerekçeler bulmak kolay. O zaman pragmatizmin ucu da sonsuza kadar çok açık olur.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Veganlık, insanın kalbinde ve aklında başlayıp neticelenen bir felsefe. Ben hiçbir zaman bunun çok kolay olduğunu söylemedim. Yeşilist (yesilist.org) sitesine yazdığım yazıda söylediğim gibi, Türkiye'de vegan olmak yalnızlıktır. Bu bir gerçek. Ben, bunu uzun yıllardır kendi deneyimime ve tanıdığım diğer insanların izlenimlerine dayanarak söylüyorum. Çünkü vegan olmak, dayatılan toplum kurallarına, aile geleneklerine karşı çıkmayı ve insanın kendi kontrolünü eline almasını gerektirir. Sonuçta büyük bir irade testidir. Fakat onun karşılığında hissedilecek vicdan huzuru da müthiş derecede tatmin edicidir. 'Radikal' nedir yeniden tanımlanmalı belki de. Bana göre de hayvanların çektiği zulme duyarsız kalmak, aşırı zor ve 'radikal' bir durum. Aynen 'normal nedir?' sorusuna verilecek farklı yanıtlar olması gibi. Bana göre normal olan başkasına göre anormal olabilir. Neyse konuyu dağıtmayayım, veganlık ne aşırı zor, ne de çok kolay. İnsan kendi içinde hesaplaşmasını tamamlayınca gerisi çözülüyor zaten.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p5"><span class="sz">&nbsp;</span></p>
</body>
</html>
