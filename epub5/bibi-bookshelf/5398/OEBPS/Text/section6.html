<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Veganizm: Ahlakı, Siyaseti ve Mücadelesi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Bölüm 3: Ahlak ve Etik</b></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Etik kavramı veganizmin özünü oluşturuyor. Başlarda bir ara değinmiştik ama elbette onu derinliğine tartışmak gerekir. 'Fakir insanlara bile yardım etmiyoruz, ne hayvanı?' şeklinde bir yaklaşım var mesela. Ondan başlayabiliriz. Hayvanlara bakış açımı dile getirdiğimde birçok etobur bunu dile getiriyor. Yani demek istiyorlar ki, 'Dur bakalım, önce insanları halledelim, sonra vakit ve para kalırsa sıra onlara da gelir.' Son derece çarpık bir düşünce bence. Çünkü hayvanlara yapılan zulmü reddetmek için insanlık aleminin, ya da en azından sadece kendi ülkesini baz alıyorsa, o ülkedeki insanların tamamen refah içinde olmasını beklemek gibi bir zorunluluk saçmalık. Üstelik bu hiçbir zaman gerçekleşmeyecek bir ütopya. Bütün dünya gerçek bir sosyalizm ile yönetilmediği sürece, bu olanaklı değil. Bu durumda hayvanlar baştan gözden çıkarılmış oluyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Oysa benim düşünceme göre, hem insanlığın hem de hayvanların iyiliği için aynı anda çalışmak mümkün; biri diğerinin gerçekleştirilmesine bağlı değil. Bir de hayvan haklarını savunduğunda 'Neden hayvanları insanlardan daha çok seviyorsun?' şeklinde son derece mantıksız sorularla karşılaşıyor insan. Benim asıl peşinde olduğum, bütün zulmün; insanın insana, doğaya ve hayvana uyguladığı zulmün ortadan kalkması. Bunu bir amaç olarak ortaya koyunca, hepsini reddetmek zorundadır insan. 'Benim zulmüm iyidir, seninki kötü,' denilirse, bir diğeri de 'Hayır, benimki iyi seninki kötü,' der.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu meselenin özü vicdanda bitiyor. Burada altını çizdiğim kavram daha önce de değindiğimiz gibi kuru bir ahlakçılık değil; daha iyi, eşitlikçi ve barışçıl bir dünya yaratabilmek için, duyguları, karar verme mekanizmaları olan ve sinir sistemine sahip olduğundan acıyı insan gibi yaşayan varlıkların acıdan arındırılmasından söz ediyorum. Hayvanları katlederek elde edilen yiyecek ya da eşyalar olmadan da insan yaşamının sürdürülebileceğini tartıştık önceki konuşmalarımızda. Öyleyse 2013 yılında hayvanların yaşadığı onca işkencenin, acının gerekçesi nedir? İnsan bencilliği, duyarsızlığı gerekçe olabilir mi? Tabağınızdaki et, gerçekte mezbahada katledilmiş bir hayvandır. 'O katliamı ben yapmıyorum,' diyerek zulümde payı olduğunu inkar edebilir mi insan? Bunun Orhan Gencebay'ın eşi Sevim Emre'nin üzerindeki kürk tepki alınca, 'Ben mi öldürdüm hayvanı?' diye yanıt vermesinden farkı var mı? Daha da garibi, Sevim Emre'ye ateş püsküren etoburların tutarsızlığının bir açıklaması var mı? Bir hayvanı yemek için katletmekte sorun yok ama giymek için katletmek şeytan işi...<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Artık ilkçağlarda avcılıkla yaşanan bir dönemde değiliz, pazarlar, marketler çeşit çeşit yiyecekle dolu. Hayvansal besin almadan sağlıklı yaşanabildiği de ortada. Öyleyse nedir bu hayvan kesip yemeye olan düşkünlük? Alışkanlık, tat duygusu vs. Öyleyse alışkanlık ve tat duygusu, etobur insanın vicdanından daha güçlü.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bütün bunların ucu yine türcülüğe gidiyor. Kendi türünden olan insana öncelik veren, o konuda duyarlılığı gelişmiş insan için de hayvan alınıp satılabilecek, işkence edilebilecek bir alt tür. Bu konuda dün ilginç bir gözlemim oldu. İstanbul'da Galata Köprüsü'nde balık tutanların yanında bir adam kalp krizi geçirip ölmüş, yanındakiler de ambulans gelip cesedi alıncaya kadar balık tutmaya devam etmişler. Bu olay medyada haber olunca, klasik tepki şuydu: 'İnanamıyorum! Bu kadar mı insanlıktan çıktık biz?!' Elbette tepkilerde doğru bir yan var. Ölen birinin yanında hiçbir şey olmamış gibi keyifle balık tutmaya devam edebilmek, nasıl bir kişilik yapısıdır, nasıl bir duyarsızlıktır bilemiyorum… Ancak o dehşet verici duruma tepki gösterenlerin de görmediği şu: Orada o adam ölmese de aynı anda başka yaşamlar sönüyor. Balıkların acıyı hissettikleri bilim insanlarınca ispatlandı. Hatta ölümü nasıl yaşadıklarını anlatan bir videoda oyuncu Joaquin Phoenix rol aldı ve balık gibi çırpınarak boğulma sahnesini canlandırdı. Balıklar da sudan çıktıklarında insanın kalp krizi geçirmesine çok benzeyen bir duyguyu yaşıyor. Oysa balık avı insanlar için bir hobi olarak görülüyor. Gerçekler bilinmese, balıkların neye maruz kaldığı ortaya konmamış olsa, duyarsızlık bilmemekten kaynaklanıyor diyeceğim ama artık herkes her şeyin farkında. Peki nerede kaldı etik?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Birkaç hafta önce, acele acele yemek hazırlıyordum. Sebzeleri doğrarken elimi kestim, hem de biraz derinden. Epey kanadı. Canım çok acımadı ama yine de rahatsızlık verdi bu kaza bana. Acaba, sen (ya da başka bir arkadaş) o esnada yanımda olsan bana yardım etmez miydin? 'Hastanelerde acılar içinde kıvranan onlarca insan varken, sen yardımı hak etmiyorsun' mu derdin yoksa? Yahut, 'sadece basit bir kesik, kolun kopmadıkça senin için parmağımı kıpırdatmam' mı derdin?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kısacası, sonuna kadar katılıyorum sana. Hatta, türcülüğü bırak, sıradan bir solcu kimlere 'yardım etmeli' o halde? Homofobiye karşı mücadelede aktif olsa bu sefer ekolojik harekettekiler alınacak, küreselleşme karşıtı harekete girse bu sefer feministler alınacak. Sözün kısası, insanlar farklı farklı nedenler ve motivasyonlarla birçok harekete dahil oluyorlar. Bunlar arasında öncelik olduğunu iddia etmek, muhalif hareketler arasında bir hiyerarşi kurmak demektir. Daha da vahimi, bu dar kafalılar, vegan hareketi destekleyince sanki bizlerin diğer siyasi meselelerde söyleyecek sözümüz yok sanıyor. Ne tuhaf!</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ama öte yandan, açık konuşalım, bu zihniyeti anlayabiliyorum. Bu zihniyet, nasıl insan önce kendi ailesine, sonra arkadaş çevresine ve en son olarak da belki tanımadıklarına yardım etme hissiyatına sahipse, bireylerin de kendi türlerine öncelik vermesi gerektiğini düşünüyor. Bu taa eski çağlardan kalma, evrimsel bir korunma güdüsü bence. Bilmediğine, tanımadığına güvenememekten; bildiğine, tanıdığına yardım etme ihtiyacından kaynaklanıyor belki de. Hani, çok eşelersen türcülüğün altında bir evrimselci korunma güdüsü ve korkaklık görmek zor değil bence.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fakat, bu zihniyetin boş bırakıldığında özcü siyasete yol açtığını görmek lazım. Irkçılık, dincilik, heteroseksizm, cinsiyetçilik, türcülük gibi bütün ayrımcı ideolojiler zaten bu biyolojik ya da evrimsel güdünün kontrolden çıkmasıyla destek bulur. Ahlak, burada evrimsel güdülerimizi kontrol edebilecek en önemli parametre bence. Yoksa kas gücü kadınlara göre yüksek diye hepimizi cinsiyetçi/erkekçi, türün devamı için kadın-erkek gerekiyor diye heteroseksist olalım.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Yoksa senin de değindiğin gibi, neden hayvanları daha da sevdiğimizi sorup dururlar bize. İşin tuhafı, bir varoluşçu olarak, ben ne insanları ne de hayvanları <i>per se</i> 'seviyorum'. İnsanları ya da hayvanları illa ki sevmek mi gerekir onların haklarını korumak için? Hatta, sen değinmemişsin, ben de hemen anımsatayım. Kimi zaman, hayvanları öldürmeye karşı olduğumu (avcılık, mezbahalar vs) söyleyince, kimi aklı evveller 'O zaman, kaplanın öldürdüğü ceylanı da korumaya çalış' gibi akla hayale sığmaz laf ebelikleri yapar. Eminim sen de karşılaşmıssındır bu sözlerle.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kürk meselesini düşünürsek, ben sanırım, yeme'nin, giyme'ye üstün olduğunu kabul edebilirim. Diğer bir deyişle, eğer bir sıralama yapmak gerekirse, giymek için bir hayvanı öldürmek, yemek için öldürmekten daha gereksiz bence. Ama değindik biraz önce, mantıksızlık zaten ölen hayvanın bakış açısını tamamıyla yok saymaktan kaynaklanıyor; hayvan ölmüş, ne için öldüğü sadece bizim zihni faaliyetimiz olarak kalacaktır, ölen hayvan açısından manasız olacaktır. Farkındasındır, bu, tüfekle mi tabancayla mı adam öldürmek daha kötüdür tartışmasına benziyor. Böyle bir soruya, cinayet meselesinin özü gibi davranmak saflıktır. Benzer şekilde, hayvan sömürücüleri de hayvanları nasıl 'kullanacağımızı' sıraya koymak istiyorlar - ama konu bunun pazarlığı değil, bunu apaçık ortaya koymak lazım.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Uzatmayayım, etik nerede kaldı diye sordun. Bunun muhasebesini yaparken, ahlakçılığın, ahlakı bir iktidar odağına, uyulması gereken evrensel ilkeler silsilesine dönüştürmemesi gerek elbet. Ben insanların çoğunun, ahlaki duyguları olduğuna, ama buna rağmen ahlaklı olmadıklarını düşünüyorum. Kimimiz için ahlak bir kriterken, çoğumuz için değil. Muhakkak bunun nedenleri daha politik ve sosyolojik belki de. Ancak, vicdani ve ahlak gibi maneviyat meselelerini düşününce, dimağı ve gönlü önce İslam sonra diğer birçok dogmatik saçmalıkla zehirlenen insanların önünde pek de başka bir seçenek olmadığını görüyorum. Bu da beni karamsarlaştırıyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ancak, ahlaki itki veya görev duygusu gibi hislerin post-kapitalist ve pragmatist dünyada ikinci plana atıldığını unutmamalıyız. Ucu doğrudan kendine dokunmayınca, orta ve uzun vadede hayvan katliamının kendisine bile ne kadar zarar verdiğini göremeyen bencil homo economicus gitgide daha da ciddi bir trajediye dönüşüyor. Ahlak, elbette bu sistemde bir kriter olamıyor. Vicdanlar sarhoş ediliyor. Anlaklar, iki gün sonrasını hesap edemiyor, aptallaşıyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Senin de söylediğin gibi, evet fakirlere bile doğru dürüst yardım etmiyoruz. Belki hepimizin kendi hayallerimize göre fakir olması ('ben kendim fakirim'), belki dilencilik gibi bir sömürünün fakirliğin trajedisini gölgelemesi ('fakir değil tembel bunlar'), belki de devlet gibi bir organizmanın bireysel ve toplumsal sorumluluğu köreltmesidir ('nerede bu devlet!') asıl neden.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fakat, yine de hiç unutmuyorum; vegan hareketin en kuvvetli olduğu ülkelerden biri olan İsrail'den bir arkadaşımla yıllar önce bu konuyu tartışmıştık. Hayvanlara neden öncelik veriyoruz sorunsalını ciddiye almıştık. Acaba, hayvanları zayıf olarak gördüğümüzden mi? Yoksa, hayvan istismarı ve sömürüsünün aciliyeti miydi neden?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Söz ettiğim arkadaşın örgütünün adı One Struggle'dı (Tek Mücadele). Hayvan sömürüsünden tut da, cinsiyetçiliğe ve diğer bir çok sömürü mekanizmalarının aynı sömürü düzeninin farklı yansımaları olarak görüyorlardı. Söylemeye ne gerek, elbette ben de bu görüşe katılıyorum. Hayvanlar ezilmesin, insanlar ezilsin dediğimiz yok. Ancak, karşı cenah, 'insanlar ezilmesin, hayvanlar ezilsin', dediğinde buna sessiz kalacak değiliz. Mesele, onyıllar önce bıyıklı solcu abilerin, kadın sömürüsü meselesini küçümsemesine, heteroseksizmi ciddiye bile almamasına ne kadar benziyor değil mi?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Acaba, insanların vicdanlı olmasını beklemek hayalperestlik mi? En temel tutarlılığı beklemek, bu zevk aleminde çocuksu bir rüya mı?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Bazen bunun hayalperestlik olduğunu düşünüyorum ama bunun beni yılgınlığa sürüklemesine izin vermek de istemiyorum. Çabalar sonucunda bir kişi bile bu mücadeleye katılmak isterse, o önemli bir değerdir diye bakıyorum. 'Damlaya damlaya göl olur' mantığıyla sürdürülmesi gereken, çok meşakkatli bir çaba bu. Yine de çoğunluğun her zaman hayvan istismarına duyarsız kalacağı gerçeğini de yadsımamak gerek. Dün Sinop'un Türkeli ilçesine bağlı Güzelkent beldesinde olanlar kamuoyuna yansıdı. Köpekler zehirlenip sonra da çöp arabalarında preslenmiş! Belediye Başkanı da 'İnsanlar bu köpeklerden şikayetçiydi. Kuduz olsalar daha mı iyiydi?' diyerek kendisini savunuyor. Şimdi bu tür bir olayda bu vahşeti gerçekleştiren insanda vicdan, ahlak aramak boşuna. Belli ki hayvanları 'eşya' olarak gören korkunç bir zihniyete sahip. O insana ne dersen de, kafası almayacaktır. Bundan umudum yok.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ancak çoğunluk olamayacağız diye hayvanların yaşam hakkını savunmaktan vazgeçecek değiliz. Ben yemenin giymeye üstün olduğunu da kabul etmiyorum; ikisi de 'insan ihtiyacı için hayvan öldürülebilir' fikrine dayanıyor. Bu yüzyılda artık o fikrin hiçbir geçerliliği yok. 'İhtiyaç' diye ifade edilen şeyin gerçekte tat duygusuna olan bağımlılık olduğu ortada; bunu daha önceki bölümlerde konuştuk.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ahlak/vicdan meselesine sonradan kazanılabilecek bir özellik olarak bakmak doğru mu bilemiyorum. İnsanların hem doğuştan getirdikleri hem de sonradan eğitimle kazandıkları özellikler var. Bir insana ahlaklı davranmanın ne olduğu evde, okulda öğretilebilir ama aynı ailenin iki çocuğu birbirinden tamamen farklı olabiliyor. Eğitimin rolünü azımsamıyorum elbette ama demek ki tek belirleyici değil. Kişilerin duyarlılıkları çok farklı. Mesela son Emek Sineması olayında bunu bir kez daha düşündüm. Olayları izlediysen, toplumun çok geniş bir kesiminin Emek Sineması'nın yerine bir AVM yapılacak olmasına gösterdiği güçlü tepkiyi görmüşsündür. Bu çok iyi bir şey; kapitalist çarkın vahşi işleyişine isyan ediyor insanlar. Polisin orantısız güç uygulayarak bırışçıl bir topluluğun üzerine biber gazı ve tazyikli su sıkması çok tepki topladı. Ancak o sırada benim altını çizdiğim tezat bir durum da vardı. Artvin'in Hopa ilçesinde HES karşıtı eylemlerde çıkan olaylarda emekli öğretmen Metin Lokumcu yine gaz bombalarına maruz kalmış ve astım hastası olduğundan yaşamını kaybetmişti. O zaman susan çoğu kişi, Emek Sineması söz konusu olunca meydanlara indi. Yanlış anlaşılmasın; Emek Sineması için gösterilen tepkiyi de ayakta alkışlıyorum ama benim sorduğum şu: Metin Lokumcu bir insandı, polis faşizmiyle can verdi. Onun için neden bu kadar ses çıkmadı?<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ben bunu sorunca, 'Bıktık artık 'x olayda neden sustunuz da y olayında konuştunuz?' sorusundan' diye yanıt veriyorlar. Oysa ben, hak ve demokrasi mücadelesinin bir bütün olduğunu düşünüyorum. Emek Sineması'nın yıkılmasına tepki gösterenlerin çoğunun argümanı, 'Ah! Küçükken orada ne filmler izlerdik. Ne anılarım var orada!' şeklinde bir anı fetişizminden kaynaklanıyor. Bir insanın bir haksızlığa karşı çıkması için illa o konuyla ilgili bir anısının mı olması gerekir? Bir zulme karşı çıkmak için illa onun bir yakınımıza mı uygulanması gerekir? Bu sözünü ettiğim olay sırasında, insanların duyarlılıklarının farklı alanlarda yoğunlaştığını daha net fark ettim. Benim söylediğim bütüncül mücadele düşüncesi ütopik kalıyor sanırım... Herkes her konuda duyarlı değil tabii ama son 10 yıldır Türkiye'de olanlar bir yap-boz tablonun birbirine bağlı parçalarıydı. Belki de bu zamanla net görüldü.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu örnekten yola çıkarak şu yorumu yapabiliriz: Kendilerine bir şekilde dokunmayan haksızlık/zulüm konusunda bazı insanları harekete geçirmek olanaklı değil. Bu durum, hayvanlara yapılan zulüm konusunda insanların seyirci kalmasının ardındaki nedeni de açıklıyor. Hayvanların, etinden, sütünden, yumurtasından, yününden faydalanılması gerekli ve doğru olduğu öğretilmiş insanlara. Farklı bir tür canlı olarak gördüğü hayvan ile empati yapmayı aklından bile geçirmiyor. Vicdan meselesinin arkasında bence bu empati kurma gücünün de payı var. Vicdan, kendimiz yaşamasak bile başka bir varlığın yaşadığı acılara duyarlı olmakla ilintili. Bir bu bir de; doğduğumuz günden bu yana bize doğru olarak sunulanları sorgulamakla ilgili. Hayvan haklarından söz açınca, en iddialı solcunun bile, 'Ne yapalım dünyanın düzeni bu,' diye yanıt vermesi beni o nedenle hayrete düşürüyor. Dünyanın düzeni diye bir şey yok; şu andaki sistem insan ürünü. Korkunç haksızlıkları da içinde barındıran bu sistemi tutup sarsmak, bazen 'Bu yanlış!' diye haykırmak gerekir. Vicdan ve sorgulama cesareti el ele olmadıkça, toplumların ileriye gitmesi de olanaklı değil. Dünya tarihini incelediğimizde, bu iki özelliği kendinde bulunduran yüreklerin devrim yarattığını görüyoruz. Hayvan hakları konusunda da aynısı geçerli. Sayımız az olsa da, 'Bu yanlış!' diye bağırmayı sürdüreceğiz.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Ben kimi zaman senden de iyimserleşiyorum. Damlaya damlaya biriken göl, kimi zaman, eşik değeri aştıktan sonra çağlayabilir. Mühim olan o eşik değere erişebilmek bence. Kuşkusuz, zahmetli ve zor bir yol bu; aksi takdirde zaten üzerinden geçile geçile eskimiş bir yol olurdu bence.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Verdiğin örnekleri ve trajedileri düşününce aklıma gelen bu meselenin diyalektik bir konu olduğu. Kültürel evrim ve sanayileşme sonrası kazanılan değerler ve birikim olmadan, vegan kültürü yaymak çok mu zor? Sinop'un beldelerinde, Hakkari'nin yaylarında vegan kültürü yaymak için illa ki klasik Marxist teorinin öngördüğü aşamaları mı beklemeliyiz? Kısacası, eğer mesele ahlaksa, neden bu ahlak, sosyal zemine ve ekonomik yaşama bu kadar bağlı? Kuşkusuz, insanların ahlak algısıyla yaşadıkları hayat arasında çok kuvvetli bir bağ var. Ancak, yine de, ahlaki değerlerin yeşermesi için ne yapmamız gerekiyor, sorusunu çok acil ve elzem buluyorum. Kısacası, bir ahlaki uyanış ya da devrimin fitilini nasıl ateşlemeliyiz? Burada mesele elbette sadece veganizm değil: Siyasi ahlaktan, din-dışı kamusal ahlakın oluşmasına kadar çok geniş bir zemindeki kırılmadan ve kıvrılmadan söz ediyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Öte yandan, insanların çoğunun bencil olduğu sonucunu çıkarıyorum anlattıklarından. Ancak, şuna da dikkat etmeliyiz. Bu bencilliğin toplumun bir ürünü olduğu, eğitimle de nesilden nesle aktarıldığı açık bence. Biraz önce de değindiğim ahlaki-politik devrim olarak düşünülebilecek proje, bence insanların aşırı-bencil olmasına yol açan toplumsal zorunlulukları kaldırmak zorundadır. Yoksa, tadını beğendim, cikciklemesi hoşuma gitti, üstüne binip gezmekten hoşlanıyorum diye diye, hayvan sömürüsü devam edecek.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">İnsanların bencilliği denince hemen aklıma şu provokatif soru geliyor. Şehir dışında bir yerlerde gezerken, küçük bir gölün yakınından geçiyorsun. Birden, gölde boğulmakta olan bir insanı ve bir köpeği fark ediyorsun (varsayalım ki köpek bir şekilde kaza geçirmiş ve yüzemiyor). Etrafta kimse yok. Yardım çağıracak ya da bekleyecek zamanın yok, hemen suya atlaman lazım. Her ikisini de kurtaracak zamanın da yok. Ne yaparsın?<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl<span class="Apple-converted-space">&nbsp;</span></b> Bu tür soruların doğru tartışma zemini yarattığını düşünmüyorum. Muhtemelen hiçbir zaman o durumda kalmayacağım. Bu aynen, 'Ee, vegansan diyelim ki bir gün tek başına ıssız bir adaya düştün, o zaman ne yapacaksın?' gibi bir soru bence. Ama böyle gerçekleşmesi fazla hayal ürünü olan bir durum ortaya çıkarsa, ben de şartları zorlayıp bir şekilde köpeği üzerimdeki giysileri kullanarak diğer insana bağlayıp ikisini de kıyıya çekmeye çalışacağımı söylerim. Benim için 'Orada iki insan olsa hangisini seçersin?' ile 'Bir insan bir hayvan olsa hangisini seçersin?' arasında bir fark yok.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Mesele elbette ahlak ve ben bunun ekonomik ve sosyal zemine tamamen bağlı olduğunu düşünüyorum. Marxist teorinin öngördüğü aşamalar, zamanla insanlardaki ahlak duygusunun olgunlaşmasını sağlıyor elbette. Ama içinde yaşadığımız dönemde kapitalizm, neo-kapitalist politikalarla iyice azmış olduğundan, çoğunluk henüz bencilce faydacılık ve bireycilik sarmalına sıkışmış durumda. Bunu aşmayı sağlayacak politik devrimin çok önemli bir parçasıdır veganizm. Hayvanlara uygulanan onca işkence devam ederken, sömürü tümüyle devam ederken bunu nasıl sağlayacağız? Son yıllarda hayvan refahı konusunda yürütülen çalışmalar daha etkili olmaya başladı. Yavaş ilerlese de, en azından kentli, eğitimli kesimin dikkatini çekecek düzeye geldi. Yine de gerçekleri bilse de, kendi keyfinden ödün vermek istemeyenler ağırlıkta. Bunun değişmesi çok daha uzun bir zaman alacak.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Geçenlerde bir üniversite öğrencisi genç bir okuyucum e-posta göndermiş. Et yemediği için annesi kendisini herkesin içinde zor durumda bırakacak sözler söylüyor, et yememenin kötü bir şey olduğunu sürekli tekrarlıyormuş. Kendisini dışlanmış hissettiği için benimle dertleşmek istediğini yazmış. Veganlara uygulanan bu dışlama tavrı hep var; bana da çok uygulandı. Arkadaşların buluşur seni çağırmazlar, üstelik onlar bizim yediklerimizi yiyebilirken bizimle aynı masaya oturmak onları rahatsız eder. Sen toplu buluşmalarda sıkıntı olmasın diye konuyu hiç açmasan da, şiddetsizliği savunduğunu bildikleri için seninle olmaktan tedirgin olurlar. İnsanların vicdan/ahlak kavramları üzerinde durup düşünmeye başlaması için süren sisteme katkıda bulunduklarını, hayvanların sömürülmesine bir şekilde katkıda bulunduklarını anlamaları gerekiyor. 'Çok solcuyum ama hayvanlar konusunda pek duyarlı değilim,' cümlesindeki mantıksızlığı nasıl algılayacaklar?<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Eğer bu sömürü düzeni zincirlerden bir halkaysa, hayvanlar da o halka içinde yer alıyor. Zinciri kırmak için insan, doğa, hayvan arasında yok edip tüketmeye dayanan ilişkinin bozulması şart. Doğanın son yıllarda verdiği sinyaller açıkça görülüyor, buna bağlı olarak hayvanların da soyu tükeniyor. Ben yine bilimden medet umuyorum bu aşamada. Bunları lafla değil, verilerle ortaya koyacak bilimsel çalışmalar çok değerli. Türkiye gibi geri ülkelerde bu sözünü ettiğim türden çalışmalar ve bilimsel veriler değerli olmasa da, Avrupa ve Amerika bir şekilde onları mecburen göz önüne alacaktır. Zaten diğer devrimlerde de olduğu gibi, veganizm konusunda da başı yine gelişmiş ülkeler çekecek. Bu fiziksel zorunlulukların ışığında zamanla ahlaki yönden de gelişme olacaktır. Sinop'un yaylalarında veganizmin pek şansı yok. Kendisini sömüren iktidara birkaç kilo erzak karşılığında oyunu veren insanlara, hayvanın yaşam hakkını anlatmanın olanağı var mı? Her şeyin başı eğitim. Ekonomik koşullar, gelişen teknoloji-doğa ilişkisi ve zamanın da katkısıyla sağlanacak bu bilinç. Bu da yakın bir gelecek değil. <span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Ben bu soruları 'Anneni mi seversin en çok babanı mı' tarzı saçma sorulara benzetiyorum. Her iki şeyin karşılaştırılabilir olduğunu, seçme zorunluluğunun meşru olduğunu varsaymak baştan saçma elbette. Kabul, seçimlerimiz bizi var eder ama, paralel bir evrende yapacağımız, var olma ihtimali neredeyse ama neredeyse sıfır olan hayali senaryolarla vegan bireylerin varoluşunu anlamaktansa, ağzımı bozacağım, dön de kendine bak demezler mi? Belki böyle hayali senaryolarla bizi köşeye sıkıştıracaklar, ama dönüp etobur hayatlarına baksalar, hemen her gün kendi yaptıklarını görecekler. Tuhaf bir çelişki.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Şu sıralar, kapitalistler tarafından yazılmış, son on - yirmi yılda dünyada baskın olan neo-liberal ekonomilerin ve politikaların gerçek anlamda kapitalist olmadığını, kapitalizmin bu kadar vahşi öngörülerde bulunmadığını iddia eden kitaplar okuyorum. Açıkcası da etkileniyorum. Amerikancı emperyalist neo-liberalizm, kapitalizm bile değil. Adam Smith'in bu kadar vahşi ve ilkesiz bir sistem öngördüğünü iddia etmek güç. Dolayısıyla, 'imparatorluk' düşmeden, bu sistemin zayıflamasını öngörmek zor. Haliyle, ben bunun bencillik bile olmadığını düşünmüyorum; zira kısa vadeli, at gözlüklü bencillik, bencillik bile değil.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ayrıca, ahlaki olarak bakıldığında et yemenin gerekçesinin tat zevki olduğuna inanmıyorum, bu gerekçenin samimi olduğuna da inanmıyorum. Evvela, bu argüman, et dışındaki yiyeceklerin tatsız ve banal olduğunu kabul etmem anlamına gelir. Kuşkusuz, birçok kişi sebzeleri çok banal ve zevksizce pişiriyor olabilir. Kerevizi onyıllardır aynı kötü şekilde pişiren bir sürü eşim dostum var. Eh, öyle kötü pişirilmiş kerevizi ben de yemem. Haliyle, özensiz ve zevksizce ortaya sürülen sebze yemekleri, vegan gıdanın önünde de bir engel. Ayrıca, tatları için et yiyenlerin ukala bir şekilde gurmeciliğe soyunmalarını tahammül edilir bulmuyorum. Mutfakbilminde yanmış et ve karbonhidrat tadını oluşturan kimyasal reaksiyondan, Maillard Reaksiyonu, çok bahsedilir. İnsanların tat olarak tercih ettikleri bu reaksiyon, etlerin yanık bir şekilde pişmesi sırasında oluşuyor. Hatta, kızarmış ekmekler, patates kızartması, kavrulmuş soğan gibi birçok diğer yiyecek de Maillard reaksiyonu nedeniyle bize lezzetli geliyor. Dolayısıyla, insanların beğendikleri aslında basit bir kimyasal denklem. Haliyle, bunu kopyalamak da kolay, etsiz bir şekilde tekrarlamak da. Etin tadını sevdiğini iddia eden, damak zevkleri kokoreçle şiş kebap arasına sıkışmış, hatta ve hatta kendi damak zevkinin içinde yaşadığı toplum tarafından dayatıldığını göremeyen kitlenin zevkini neden ciddiye alayım? Dahası, kitlesel zevkin kendi kişisel zevki olduğunu sanan, annesi ve babasından gördüğü dışında yemek yemeyi akıl edemeyenin 'zevk' olarak öne sürdüğünü, neden bu aymaza Oscar Wilde muamelesi yaparak ciddiye alayım? Elitistçe mi geliyor kulağa, eh, et yemek kadar büyük elitistlik var mı, önce bunu düşünmeleri gerekir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Biraz önce de söylediğin gibi, özellikle yeni vegan/vejetaryenler bu sorunlarla uğraşmak, bu aymazları ciddiye almak zorunda. Yer yer ben de bir çok vegandan, yaşadıkları sıkıntılara dair mesajlar alıyorum. Hiç unutmadığım oldukça trajik meselelerden tut da, yemek tarifi bulmaya çalışan veganlar, sırf muhafazakar toplumun baskı mekanizmaları nedeniyle zorluklar yaşıyorlar; hatta bir 'tarım' ülkesinde bu zorlukları yaşıyorlar. Benim artık hiç tahammül edemediğim, bir öğünde, bir sosyal akşam yemeğinde et yemediği, kendisine et sunulmadığı zaman sanki dünyası ters dönmüşcesine 'komalara giren', demediğini bırakmayan zavallılar.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Gündelik dildeki anlamıyla ahlak ve ahlaksızlık burada daha da belli oluyor. Nezaketin ve görgünün dahi çoğu etoburda yeterince oturmadığını defalarca gördüm: 'Bir kere yesen ne olur yani?' basitliği bu dangozluğun başyapıtlarındandır. Haliyle, cinayete (yani hayvan katliamına iştirak etmeye) teşvik eden bu ideolojinin, bence asıl düşmanımız olan taraflarından biri de bu; toplumda kabul görmesi. Zaten defalarca bu uzun sohbetimizde değindik buna, tekrarlamayayım. Ancak, ahlak (aslında ahlaksızlık) da, gerek felsefi gerekse gündelik hayattaki anlamıyla, bu sosyal kabülün kemikleşmesinin en önemli elementlerinden.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ben kimi zaman kapitalizm öncesi toplumun aslında, miktar olarak çok et yemediğini, bilimsel veriler ve şehirli kültürün artık etten uzak durması sayesinde, et yemenin nispeten azaldığını görüyorum. Orta-üst ve üst sınıfta et yemenin azaldığını, ancak alt ekonomik grupta ise, ucuzlaması nedeniyle bunun arttığını görüyorum. Elbette bunun nedeni neo-liberal politikaların tuhaf bir şekilde eti ucuzlatması. Biraz önce anlattığıma bağlayacağım bunu. Gerçek kapitalizmde devlet sübvansiyonu olmaz. Haliyle, devlet sübvansiyonları, ucuz krediler, affedilen kredi ve sigorta borçları olmasa, nah et bu kadar ucuz olur!<span class="Apple-converted-space">&nbsp;</span> Dolayısıyla, bu kapitalizm bile değil, çürümüş oligarşik bir faşizm. Hatta ve hatta, buğday ve mısır gibi endüstriyel tarım ürünleri de bu sübvansiyonlarla yaratılmasa, ekmek göbekleri de olmaz, toplumun çoğu ekmek ve makarna dışında da bir şeyler yer. Kısacası, bürokratlar ve politikacıların ellerindeki müthiş iktidarla, kitlelere ne yemeleri gerektiğini söylemeleri, dahası bunu hem akla hem bilime hem de insanın mide ve kalbine rağmen yapabilmeleri affedilir değil. Bu oligarşi değil de nedir? Gerçek kapitalizmde, hamburgerin tanesi 20 dolar civarında olur, zira et endüstrisi vergilerle sübvanse edilmedikçe yaşayamaz.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Haliyle, denklem çok basit değil mi? Bu oligarşik neo-liberalizm kendi ahlakını insanlara dayatıyor, kitle de bunu, bu ahlakın kendi uzun ve kısa vadeli menfaatlerine karşı olduğunu dahi inadına görmeyerek, sahipleniyor. Ahlak, bence burada iktisadın bireysel izdüşümüdür. Et pahalı diye ağlayacağına, bir düşün et niye pahalı? Et ucuzlasa acaba yarın, havyar ve fois gras ne kadar pahalı diye mi ağlayacaklar? Etin, öte yandan ucuz olması, toplum olarak kuyumuzu kazıyor: Artan obezite, daralan tarım alanları, yükselen kalp damar hastalıkları (aslında buna hastalık da denmez, mikrobu yok ki bunun!)… Kapitalistçe konuşmak gerekirse bile, et yemek çok pahalı, iktisadi olarak irrasyonel bir şey. Eh, haliyle kapitalizmin ahlakı dahi bence etten uzak durun der.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ancak, bir de işin burjuvazi yönü var. Belki fark etmişsindir, 'yemek züppeliği' (food snobism) de yayılıyor. Sebze güveç bile yapamayanlar, ceplerindeki paralarla güya gurme sebze yemeklerine dadanıyor, tofuyu lüks bir yemek haline getirip, iPhone'larıyla yedikleri yemeğin resmini Instagramlıyorlar. Aşçı yaratıcılığının bir sanat olduğuna çoktan ikna oldum, ama züppelerin moda peşinde veganizme koşmaları, Sertab Erener ve benzerlerini yaratmıyor mu?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Züppelik ve trendler arasındaki korelasyon malum. Gerçekten ne olduğunu bilmedikleri bir fikrin arkasına moda diye takılanlar, bir süre sonra onun hiç kendilerine uygun olmadığını görünce zaten anında bırakıveriyor. Sonra da bırakınca, kendilerine haklılık kazandırmak için, Erener gibi 'Et yemeyince aklım durdu,' gibi dayanaksız açıklamalar yapıyorlar. Biz bu kadar zamandır yemiyoruz ama aptallaşmadık… Bu türlü açıklamalar çok talihsiz. Bırakıyorlarsa bıraksınlar, onca insanı yanlış yönlendirmeye hakları yok.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kapitalizm konusundaki açıklamaların ilginç. Ben bir sosyalist olarak kapitalizmin mantığına çok uzağım. Adam Smith'ten bu yana kapitalizm de kendi içinde giderek vahşileşti ama sonuçta çıkış noktası o olan bir düşünce sisteminin bugüne varması şaşırtıcı değil. Kapitalizmin faydacılık faktörü elbette sömürülecekti; insanın kendisi dışındaki bir türün çektiği ızdırabı umursaması kapitalizmin mantığına uymuyor. İşçiyi ölümüne sömüren bir hareket içinde, azami faydayı sağlamaya koşullanmış türcü insanların işlettiği bir sistem, hayvanı umursamaz. O nedenle ancak obezite ya da kalp damar hastalıkları gibi sorunlar, et tüketimini sınırlayacaktır. Sonuç olarak açık ki, veganizm kapitalizm ile tezat içinde. 'Hayvanlardan şu kadar gelir elde ediyoruz, bu kadar fayda sağlıyoruz,' diyenlere, 'Ama bu kadar da zulüm gerçekleştiriyorsunuz. Bu olmadan da insan hayatı sürer, teknoloji gelişti, alternatifleri var,' diyoruz. Bana göre insan doğasındaki iki temel özelliğin çatışması var burada. Faydacılık ile etik çatışması bu. Aynen kapitalizm ile sosyalizm arasındaki karşıtlık gibi görüyorum. Sol düşüncede olduğunu savunan birçok kişinin de göremediği bu. Çünkü onlara göre etik sadece insanla sınırlı.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Hayvansal ürünlerden uzak durabilmesi için kültürel yapıda değişiklik olması gerekiyor. Veganizmin Amerika ve Avrupa'da daha fazla ilgi görmesi de tesadüf değil. Mesela hayvanlara büyük işkencelerin yapıldığı Çin'de bu yönde bir gelişmenin olması bugün çok zor görünüyor. Canlı her şeyi çiğ çiğ yiyorlar; içinde yaşadıkları kültürde normal bir durum o. Aslında insanların içine doğdukları toplumların değerlerini sorgulaması özgürlüğe giden yolu da açıyor. Bunun sonuncunda etik değerlerimizi oluşturabilir, hayatımızı şekillendirebiliriz. Ama tersine genel olarak çoğu kişi, toplum tarafından kucaklanma isteği ile dolu. Öyle olunca da pikniğe gidip mangal yapmanın güzel bir şey olduğu düşüncesini derhal benimsiyor. Pikniğe gitmek, çimenler üzerinde yiyip içmek, insana hoş bir duygu veriyor elbette ama o mangalda kızartılan et, bir zamanlar o çimenlerde gezinen hayvanlara ait. Bunu düşünen yok. Bunu biliyorlar ama yanlış demek işlerine gelmiyor; gerekçeler de hep daha önce konuştuğumuz gibi sağlık, tat, düzen böyle vs. Düzene karşı çıkmak değil, onunla bütünleşmek isteyen insanın sorgulayıcı olmasını bekleyemeyiz. Bu durumda biz gerekçelerinin hepsini çürütsek de, o vicdani bir sorgulamaya girişmeyecektir. Bence etik, bireyin toplumla bütünleşme arzusu yüzünden engelleniyor. 'Herkes öyle davranıyorsa, ben de onlara katılırım,' diyor çoğu kişi. Bir vegan olarak karşılaşabileceği zorlukları, dışlanmayı göze alamıyor muhtemelen. Eğer tek nedeni tat değilse, büyük ölçüde bu. Tabii konu hakkında hiç düşünmeyenler de var.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Dediğin gibi devlet sübvansiyonuyla giderek ucuzlayan et, alt gelir seviyesindeki ailelerin mutfağına daha çok giriyor. Üst gelir seviyesindekiler de etin zararlarını keşfettikçe ondan uzaklaşıyor. Devletin tek derdi ise, hayvancılık sektörünü desteklemek; çünkü kapitalist sistemde önemli yeri olan bir sektör bu. Bir yandan devlet, bir yandan toplum manipülasyonuna maruz kalan insan, gıda politikalarını incelemediğinden 'Ne istersem onu yerim!' diye düşünüyor. Oysa çok etkin bir yönlendirmeyle hareket ediyor. Ben sevmesem de etin tadını bire bir tutturduğu söylenen alternatif ürünler var; onları denemek yerine daha sağlıklı olduğunu sandığı ete yöneliyor. 'Bir de bunu dene, belki seversin, hem zulme de bulaşmamış olursun,' diyorsun umursamıyor. Sistem insanı öyle bir kalıba sokmuş ki, kendini devrimci sanan bile o kalıptan çıkmanın olanaksız olduğunu düşünüyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Instagram'da yemek fotoğrafı paylaşma konusuna hiç girmeyeyim... Gerçekten gurme olan bir aşçı yapıyorsa anlaşılabilir ama ne yese çekeni hiç anlamıyorum. En dayanamadığım şeylerden birisi…</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Sonuçta hemfikiriz; neo-liberalizm kendi ahlakını kitlelere dayatıyor ve bunu sorgulama isteği duyan insan sayısı çok az.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Peki sence bu zincir nasıl kırılabilir? Neo-liberalizm bugün dünyanın büyük bir kesiminde egemen. Hayvan haklarındaki etik konusuna dikkat çekmek için neler yapabiliriz? Bence neo-liberalizm ile hayvancılık sektörü arasındaki bağlantıyı ortaya seren çalışmalar etkili olabilir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Değindiğin gibi, dışlanmışlık meselesi, hemen hemen her özcü politikayla itişmeyi göze alanın karşılaşacağı bir sorun. Cinsiyetçilikten, heteroseksizme, veganizmden opera-severliğe neredeyse her alanda bu böyle. 'Kitle' derken hep aklıma bu yığın geliyor;<span class="Apple-converted-space">&nbsp;</span> birey olarak zerre iktidarı olmayanların, farkında bile olmadan, nisbeten gayrı-iradi olarak bir araya gelip, en güçlü toplumsal iktidarı yaratması ve işin daha da kötüsü, bu iktidarın rasyoneliteden, heyecandan olabildiğine uzak olması. Derler ya, düşmanımın bile akıllısı yeğdir. Veganizmde bu çok aşikarlaşıyor. Bir yerden sonra, lafla, iknayla bu işin çözülemeyeceğini anlıyoruz elbette.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Dolayısıyla, ben evvela bu zinciri kırmanın bir formülü olduğunu düşünmüyorum. Belki de toplumsal hareketleri ezeli ve ebedi bir mücadele kılan da bu realitedir. Benim idealim, bu zinciri sürekli ve sürekli kemirmektir. Günümüzde veganizmin hedef kitlesi, iktisadi politikalardan cinsiyetçiliğe, tıp eleştirisinden güncel etiğe değin türlü türlü sahaya yayılıyor. 'Hattı müdaafa' ile bu meselenin çözülmesinin mümkün olduğunu düşünmüyorum. Kuvvetli bir harekete, adanmış aktivistlere, süreklilik arz eden eylemlere, cezaevine girme riskini göze alabilen eylemcilere ihtiyacımız var. Aksi takdirde ortalık kendine hayvansever diyen etoburlara kalır.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu meselenin, yani güya aynı hedeflere beraber yürümesi gereken kitlenin hareketin çukurunu kazmasını meselesinin, acil bir şekilde üzerine eğilmemiz gereken bir konu olduğuna inanıyorum. Diğer bir deyişle, eğer mesele yeteri kadar politikleşmezse, piyasa hayvanseverlere kalacak, hayvan hakları ve özgürlüğü ile otobur mücadele, toplumda 'konkenci teyzelerin' hobisi olarak görülecek. Haksız da sayılmazlar hani. Zira, toplumun nezdinde, 'et alacak paramız yok' argümanına sosyo-politik bir cevap veremeden, yediği pirzolaların kemikleriyle köpeklerini besleyenleri bu harekette görmek istemiyorum elbette. Kaos GL'nin eski yıllardan kalma sloganı, 'Eşcinsellerin özgürleşmesi heteroseksüelleri de özgürleştirecek', hoşuma gider bu bağlamda. Hayvan özgürlüğü mücadelesi, aynı zamanda insan hakları mücadelesidir. İnsanın namuslu ve ahlaklı kalma mücadelesidir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Neo-liberalizm deyince, bu ülkenin yetiştirdiği en büyük düşünürlerden olan Emre Yılmaz'ın lafı aklıma geliyor hep. Alıntılamadan duramayacağım: “Çalışmak, egemenlerin son on bin yıldır insanlığa dozu devamlı artan bir şekilde dayattıkları bir zordur. 19. yüzyıla kadar angarya ve kölelik gibi metotlarla baskıya dayanan yaptırımlar, 20. yüzyılda yerlerini teşviklere ve çok çalışmanın faziletlerini yücelten ahlaki propagandalara bıraktı. (...) Çalışmamak ayıp oldu. (...) Eskiden insanları zorla köle yapardık. Şimdi seve seve geliyorlar. Kapitalizmin en göz kamaştırıcı başarısı budur.”</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Düşmanı tanımak gerek. Kapitalizm, Marx'ın ta kaç yıl önceden öngördüklerini, Marksizm'den farklı bir şekilde, çok başarılı bir şekilde icra etti. Krizlerde batması gerekirken, kendi kurtuluşunu yarattı; 'solcu' Obama'nın bankaları, devletin parasını kullanarak bataktan çıkarmasını hatırlayalım. Kapitalist hangi ekonomide batan şirketin devlet tarafından kurtarıldığı görülmüştür! Kapitalizmde batan, batar. Bu kuvvetli ekonomik zihniyet, ahlaktan matematiğe (matematiksel oyun kuramı, örneğin), diyetimizden cinselliğimize (erkek, et yer!) her alana kendini angaje etti. Marksist bir perspektiften bakarsak, burada şaşırtıcı bir şey yok. Ancak, benim eklemek istediğim, daha önce de dedim, kapitalizmin bile bu kadar ahlaksız olmadığıdır. Bu patatesin bile bokunu çıkararak yağ ve tuz deposu Ruffles'ı yaratan ABD liberterizminin/liberalliğinin kapitalizmin de bokunu çıkarmasıdır mesele. Neden kapitalizm deyince aklımıza ABD - İngiltere geliyor da, örneğin, Norveç ve Finlandiya gelmiyor. Onlar az mı kapitalist? Ama aynı anda dünyanın en müreffeh sosyal toplumları. Bu çelişkinin, tartıştığımız meselenin aydınlanması açısından elzem olduğunu düşünüyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bence, mesele ekonomide düğümleniyor. Bilhassa İkinci Dünya Savaşı'ndan sonraki dönemde, kapitalist ekonomi bilmi çok ilerledi, hatta kendi çelişkilerini çekinmeden açık etti, aleni bir şekilde tartışır oldu. Psikoloji bilmiyle akraba olup, davranışsal ekonomi adlı sahayı yarattı ve insanların ekonomik motivasyonlu eylem ve davranışlarını araştırdı. Ancak gel gör ki, bizler, sosyalistler, anarşistler, bu alanda çok geri kaldık. Ütopyalarımızı dillendirmeyi ekonomik proje olarak gördük. Hala çoğumuz borsanın ne olduğunu doğru dürüst bilmez, iktisadi proje deyince hala kolhozları öne sürer ya da İsrail'deki kibbutz'lar gibi tarım odaklı romantizmi dile getirir. Artık kabul etmeliyiz, ciddi bir ekonomik modele ihtiyacımız var. Hem insanların, hem ekolojinin, hem hayvanların ve dahası kalbimizin ve aklımızın buna ihtiyacı var. Biz bu modeli yaratamadıysak, suçu kapitalizme atmak istemiyorum artık. Suç bizimdir. Gecesini gündüzüne katarak çalışan, hatta bunu para için bile yapmayan, kapitalist ekonomiyi ayakta tutmak için ciddi fedakarlıklar yapanların yanında bizim iddialarımız cidden sönük kalıyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Lehman Brothers çöktükten sonra bilhassa gün yüzüne çıktı ki, şirketi batıran CEO'lar, yine kapitalizmde bile olmayacak kadar pişkin bir şekilde, çok yüklü tazminatlar ve hisse opsiyonları aldılar batırdıkları şirketten. Dahası, hepimiz biliyoruz, bu işadamları bu işi para için yapıyor olamazlar, zira aritmetik olarak kazandıkları parayı ömürleri boyunca harcayıp bitirmeleri mümkün değil. Kapitalistlerdeki bu aşkı, bu şevki bizde göremiyorum. Delicesine, gecesini gündüzüne katıp, paraya zerre kadar ihtiyacı olmadığı halde bu kadar çalışan bir burjuvazi eminim Marx ve Engels'i de şaşırtır. Rakibimiz, düşmanımız bu. Düşmanını tanımadan onu alt etmemiz mümkün değil. Kapitalistlerin anladıkları dilden konuşmamız gerekiyorsa, bu dili öğrenmemiz şart. Aksi halde, bizler kafamız karışık bir şekilde bocalarken, atı alan Üsküdar'ı geçecek, bu yolda da çok insan ve hayvan acı çekecek ve daha çok ekolojik felaket yaşanacak.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Dışlanmadan söz ettik ya, şu anda bir kitabın çevirisini yapıyorum; orada bu konuya ışık tutabilecek ilginç bir tespit var. Kitap, Chris Hedges'in yazdığı '<i>War Is A Force That Gives Us Meaning</i>'. Hedges, toplum tarafından dışlanan entelektüellerin bir kriz ya da savaş zamanında milliyetçilik duygularını körükleyip, aniden o güne kadar eleştirdikleri liderin arkasında yer alabileceklerini ve böylece ihtiyaçları olan toplumsal kucaklamaya kavuşacaklarını, bu tür entelektüellerin çok tehlikeli bir hale gelebileceğinden söz ediyor. Sonuçta dışlanma duygusundan kurtulmak için insanlar daima çoğunluğun arasına katılma eğiliminde; ayrıksı durmak herkesin kaldırabileceği bir duruş değil. Ben birçok insanın bu yüzden veganizme yaklaşmadığını düşünüyorum. Çünkü yaptığım sohbetlerde, 'İyi ama vegan olan çok az. Bu kadar küçük bir azınlık olarak yaşamak çok zor olmalı," diyen çok.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kapitalistlerin neden sistem işlesin diye gecesini gündüzüne katarak çalıştığı sorusu çok boyutlu ama bir boyutu da kesinlikle kapitalizmi benimseyen mantığın kâr odaklı olduğu gerçeği. Çünkü harcayamayacak da olsa kendisini başarılı görmesinin tek koşulu, olabildiğince çok para elde etmek. Sosyalist bir insanın ise başarı anlayışı çok farklı; eşit ve hakça paylaşıma dayalı, özgür bir sistem düşlüyor. Kapitalist, var olanın devamını sağlamak için çalışırken; sosyalist, hayalini kurduğu sistemi yaratmak için mücadele veriyor. Ama bu hayalin işe yarar bir ekonomik modele dayanması gerektiği de açık. Kapitalist deyince aklımıza Amerika ya da İngiltere geliyor elbette; çünkü o sistemlerin anavatanı orası. Kapitalizmin hakim olduğu ama sosyal devlete özgü bazı uygulamaları da sistemin içine entegre eden sosyal demokrat devletler de var.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kâr ile etik arasındaki ilişki, doğası gereği ters; kapitalizm bunu farklı göstermeye dönük politikalar uygulayabilir ama ben bunların nihai durumda aldatıcı olduğu görüşündeyim. Bana göre bazılarının savunduğu 'demokratik kapitalizm' boş bir hayaldir. Amerika'daki Villanova Üniversitesi İnsan Bilimleri ve Augustinian Geleneği Bölümü'nden Prof. Eugene McCarraher, 'Kapitalizmin doğası ve mantığı uslanmaz bir şekilde açgözlüdür. Kâr ve üretimi maksimize etme ihtiyacının sürüklediği bir mülkiyet sistemi olarak kapitalizm, sürekli olarak dönen bir birikim girdabıdır. Kapitalistler, para kazanmak için yeni yollar ararken kapitalizmi zaten birçok defa yeniden şekillendirmiş durumda. Kâr hatırına değişim, kapitalizmde tek değişmeyen şeydir,' diyor. Ben de bu uyduruk değişimlere kanmayanlardanım. Bugüne kadar yapılan reformların, toplu pazarlık, iş dünyasındaki düzenlemeler ve refah devletini yeniden şekillendirmekte başarılı olduğu kabul edilebilir. Fakat bunlar ne kadar etkili olursa olsun, tamamen değiştirilmedikçe, sonuçta kapitalizmin özü aynı kalıyor. Ana amacı kâr maksimizasyonu olan bir sistemde ne yaparsanız yapın, hırs yarışında bir piyon olacaktır insanoğlu...<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Marx'ın toplumsal değişme kuramı elbette ki bize ışık tutuyor. Alt yapı ile üst yapı arasındaki ilişkide alt yapı belirleyicidir. Sosyalist bir toplumun kurulmasıyla insan da değişim geçirecek ve bilinçlenecektir. Ancak bugüne kadar sosyalizmi tam anlamıyla uygulayan bir ülke çıktığını düşünmüyorum. Bir süre sonra iktidarın kudretiyle toplum üzerinde baskı uygulanan rejimlere dönüştü çoğu. Gerçek sosyalizm, eşitlikçi ve özgürlükçüdür. Bu nedenle az önce söylediğin, 'Hayvan özgürlüğü mücadelesi, aynı zamanda insan hakları mücadelesidir,' sözü çok önemli. Toplumun bunu kabul edeceği noktaya varması için gelişen teknolojinin, vegan ürünler konusunda yeni alternatifler yaratacağını ve bunların daha ucuz ve yaygın bir hale gelmesiyle bir ilginin yaratılabileceğini umuyorum. Örneğin İstanbul'da artık tamamen vegan ürünler satan bir Vegan Dükkan var! (<a href="http://vegandukkan.com/"><span class="s3">http://vegandukkan.com</span></a>) Kısa bir süre önceye kadar sadece vegan ürün satan bir dükkanın İstanbul'da açılması pek de mümkün görünmüyordu. Orada satılan ürünlerin önemli bölümü ithal ama bu işin başlangıcı. Türkiye'de üretilmeye başlanan vegan ürünler de giderek artıyor. Bunlar Türkiye gibi etobur bir ülke için çok önemli.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Sonuç olarak, bence de dediğin gibi bugünkü dünyada sosyalist bir ekonominin işlerliğini artıracak yollar üzerinde çalışılması lazım. Ama tabii bu noktada soru şu: Amerika'nın 21. yüzyılın emperyal ağası olarak petrol savaşını sürdürdüğü bu küreselleşen dünyada kapitalizmin hışmından nasıl kurtulacaksın? Latin Amerika'dan yükselen ses önemli tabii ama konunun bizim düşlediğimiz hayvan özgürlüğü boyutuna varması, şimdilik uzak görünüyor. Gerçek bir devrim olana kadar atılan ufak adımlarla ilerlemeyi sürdüreceğiz sanırım.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Haklısın, Hedges'in dile getirdiği aslında, sanırım bizim 'dönek' dediğimiz durum. Akademisyenlerin, entelektüellerin bir yerden sonra bu dışlanmışlıktan ve hatta daha kötüsü, yalnızlıktan sıkılıp 'cayabileceklerini', karşı safha geçebileceklerini, halk dalkavukluğuna tenezzül edebileceklerini anlamak zor değil. Hatta, malum, dönekler, gerçek'inden daha da tehlikelidir. Sol cenahtan dinciliğe dönmüş biri benim için saf müminden daha tehlikelidir. Ne de olsa, daha önce de anlatmıştım ya, dönek, düşmanını iyi tanımıştır zamanında.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Veganizm meselesinde ben de bunu her gün pratik hayatımda elbette yaşıyorum. Kim istemez, artık toplumla didişmektense, uyumlu ve huzurlu bir sosyo-politik hayatım olsun, gönül rahatlığıyla bir şeyler yapmakla günlerimi geçireyim birçok meselenin politik aciliyeti düşünmeden...</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu minvalde, örneğin, biraz önce değindiğin 'ufak adımlar' konusunda tereddütlerim var. Bir yanda bunun ister istemez bizi oportünizme sürükleyeceği korkusunu, bir yandan da karamsarlığa kapılma endişesini taşıyorum açıkcası. Kuşkusuz, günü kurtarmak gerekliliğinin farkındayım, her gün ben de bu farkındalığı yaşıyorum. Markete gittiğimde ölü hayvan reyonundan geçerken, pazarda alışveriş yaparken ölü balıklarıyla gurur duyan balıkçıyla gözgöze geldiğimde kaçınılmaz realitenin bıktırıcılığıyla karşılaşıyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ama öte yandan, senin de verdiğin güzel haberlerden sonra, Vegan Dükkan örneğin, keyfim biraz da yerine geliyor. Benim yaşadığım kentte de bir vegan dükkan var. Etoburların her gün yaşadığı lüksü ben de haftada bir vegan dükkana girince yaşıyorum: Etiket okumadan bir şey alabilme. Öyle ya da böyle, ufak adımlar olmasa nefes bile alamayacağız.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Neyse, siyasi veya devrimci meselelere çok daldık. Hatırlarsan, veganizme etik yaklaşımları tartışıyorduk genel olarak.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ben, belki de biraz mesleki yıpranmanın etkisiyle, şunu belirteyim düşünce provokasyonu yaratabilme hevesiyle. Etik meselesine çok saplanıp, etik dogmatizm yaratmamak gerektiğini düşünüyorum. Diğer bir deyişle, etik de aslında akla kara değildir; herhangi bir meselenin etik analizi için mesele hakkında neredeyse tümel bilgiye sahip olmak gerekir. Bilimin çok hızlı değişip geliştiğini düşünürsek, şüpheci bir şekilde sormamak elde değil: belki ileride yeni bir şeyler öğrenip ahlaki yargılarımızın değişmesi mümkün müdür? Değişmeyen tek şey şiddet karşıtlığı (ahimsa) mı olacak? Acaba gelecekte bir gün ahlakımız şiddeti hoşgörür bir şekle dönüşecek mi? Bazen düşünüyorum, 20. yüzyılın başındaki hümanistler belki bizim günümüzde kapitalizmde insana nasıl davrandığımızı görse, kuru kitlenin 'ahlaki duyarsızlığını' görse, acımasızlık ve vahşetin kapitalist ahlakın neredeyse bir normu olduğunu fark etse nasıl bir şaşkınlık yaşarlardı. Kim bilir, bu hızla gidersek, belki de insan için de hayvan için de yaşam hakkının kutsallığını sorgulayabiliriz.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Öte yandan, ahlakta da çok ciddi bir şekilde pluralizm de vardır. Ahlak felsefesi ve hatta dinler tarihi birbiriyle çelişen, mücadele eden, birbirinin kuyusunu kazan ahlaki düşünce ve ekollerle doludur. Örneğin, pragmatikler deontolojistlerden nefret ederken, relativistler kendilerini kimseye yarandıramaz. Kimi primitivist ya da natüralistlerin de hayvan yemeyi gerekçelendirebildiğini, bunu da gayet tutarlı ve 'ahlaki' bir şekilde yaptıklarını biliyorum. Kısacası, önkabullerimiz farklı diye, onlara ahlaksız demenin doğru olduğunu düşünmüyorum. Derler ya, ahlak var, ahlak var.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Dolayısıyla, unutmamamız gerekiyor. Belki de o kadar yerin dibine soksak da belki etoburlar da bunu bir ahlak/etik çerçevesinde yapıyorlardır. Pek ciddiye alıp dile getirmeseler bile, belki onlar da bizi ahlaksız, doğanın dengesini bozma meraklısı ütopistler olarak suçluyorlardır. Acaba, Muhammed'in Kafirun suresinde dediği gibi, 'Senin dinin sana, benimki bana' mı demeli, herkesi kendi ahlakına mı zindan etmeliyiz? Ya da şöyle diyeyim, acaba etoburları hemencecik aceleci bir şekilde 'ahlaksız' diye damgalamalı mıyız? O zaman, onlar da bizi damgalamaz mı?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Etik meselesi genel olarak bakılırsa akla kara değildir ama bazı konular vardır ki orada ak aktır, kara da kara. Mesela başkasına zarar vermek amacıyla yalan söylemenin ahlaki olmadığı konusunda bir tereddütüm yok. Bunun gibi hayvan hakları konusunda da benim için kesin yanlışlar var. Şu ana kadar tartıştıklarımız da ortaya koyuyor ki, bir hayvanı öldürmek 'zulüm' olmadan gerçekleşmiyor. Bu durumda, içinde zulüm/işkence olan her şey gibi onu da eleştirme hakkımız olduğunu düşünüyorum. Ben daha önce birçok yerde söyledim ve yazdım, seninle bu uzun konuşmamız sırasında da söylemiş olabilirim; herkesin vegan olması gibi ütopik bir umut içinde değilim. Her bireyin bu dünyada yaşayacağı tek bir hayatı var ve onu istediği şekilde kurgulayacaktır. Ancak benim de bildiğim doğruları açıklama hakkım var; dileyen katılır, dileyen katılmaz. Altını çizmek isterim ki, tanımadığımız insanlara ahlaksız demiyoruz ve zaten öyle bir hakkımız da yok; mesela bir insan belki çoğunlukla ahlaklı biridir ama hayvanların yaşam hakkının elinden alınması konusundaki tutumunu etik bulmadığımı söyleyebilirim.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">'Senin dinin sana, benimki bana', farklı inanış ve mezheplerin birbirine saygıyla yaklaşması için iyi bir söz. Fakat benim hayvanların çektiği işkenceye duyarsız kalmamı sağlayacak bir söz olamaz. Benim karşı çıktığım, acıyı insan gibi hissedip yaşayan, doğuran, yavrusu olan, sosyal ilişkiler geliştirebilen, gözü, kulağı olan, koşan, yürüyen, yüzen, uçan varlıkların hayatlarının insan eliyle bilinçli olarak alınması. Bunu etik bulmuyorum ve o nedenle de vegan oldum. Beni bu yüzden damgalayacak olan varsa hiç durmasın.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Mesela Türkiye'de birisi ördeğe tecavüz etti; bu olayı tecavüz edilen ördek olduğu için komik bulup gülenler var. Şimdi ben bu davranışı, 'Ne yapalım, onun da espri ve etik anlayışı böyle' diyerek ses çıkarmayacak mıyım? Tecavüz suçunu işleyenin cezalandırılması için ilgili yerlere başvururum ve o olaya gülmenin etik olmadığını söylemekten de çekinmem. Hoşgörü, saygı çok güzel şeyler ama bazı hassas konular var ki anlayışla karşılanamıyor ve espri kaldırmıyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Aslında daha önce konuştuğumuz bir konuyu da bu noktada hatırlamakta yarar var. Bir vegan da tamamen ahlaklı bir insan olmayabilir; mesela iş hayatında dolandırıcılık yapıyorsa, bu da onun o konuda etik olmayan bir davranış içine girdiğini gösterir. Vegan olmak da bir insanı hayatın tümünde ahlaklı yapmaz. Bunun da altı çizilmeli.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Benim bu konudaki tavrım net.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Ben bu 'Halo' etkisini çok deneyimledim, anlatmışımdır. Halo etkisi, bir insanın iyi ya da kötü huylarının diğer alanlara da kayacağına dair hatalı inanca verilen isimdir. Mesela, başarılı bir şarkıcının sağ tandanslı politik görüşlerini öğrenince şaşırmamız, Halo etkisine bir örnektir. Zira, bir insanın müzik kabiliyetinin yüksek olması ile devrimci olmak arasında mantıksal bir bağ yoktur. Ancak, mantıksal bağ eksikliğine rağmen, türlü insani nedenlerle böyle bir beklenti içine gireriz, işte Halo etkisi budur. Keza, bir mafya babası, çok iyi bir eş ya da aile babası olabilir, her ne kadar gün içinde onlarca kişiyi öldürüyor veya öldürtüyor olsa da.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Eh, veganlarda da vaziyet farklı değil. Benim aslında, tesadüfen ya da değil, bir dönem etrafımdaki arkadaşlarımın neredeyse çoğu otoburdu. Haliyle, sırf otobur diye bir insanın mükemmel ve şahane bir karaktere sahip olacağını elbette kimse iddia etmiyor. Ama yine de, nasıl sağcılara ve etoburlara karşı olağan bir önyargımızın olması doğalsa, bunu farkında olup, biraz daha insancıl bir tutum takılmaya çalışmak da normaldir bence.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ancak, bazı meselelerin aslında günümüz entelektüel dünyasında tuhaf bir dokunulmazlığı var. Bilim ve sanat bunlardan biri. Genelde nispeten açık fikirli ve özgürlükçü insanlar, bilim ve sanat önündeki kültürel engellere karşı çıkar. Örneğin, dini nedenlerle evrim teorisi araştırmalarının engellenmesine ve okullarda yaratılışçılığın bir gerçekmişcesine öğretilmesine karşı çıkmak, her aklı başında insanın yapacağı şeyler. Öte yandan, örneğin sanatın kollarında iş biraz karmaşıklaşıyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Aklıma hemen Almadovar'ın bir filminde bir çocugun bir horozun kafasını koparma sahnesi geliyor. Gerçek bir sahneydi bu. Öte yandan, Hollywood'da kimi dizi ve filmlerde, hayvan hakları örgütleri görevlileri bulunuyor, hayvanların zarar görmediğinden, suistimal edilmediğinden emin olmak için. Dolayısıyla meselenin iki karşıt ucu da ilginç.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Sanatı sanat için yapan sanatçıların hayvanları istismar etmesini engelleme hakkımız var mı sence? Yoksa, sanat bunu aşacak kadar kuvvetli ve önemli midir?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Ben sanat için hayvanların kullanılmasının savunulmasını anlamıyorum. Buraya kadar tartıştığımız her bölümde insan ile hayvanın yaşam hakkı arasında fark olmadığını konuştuk. Hayvan özgürleşmesi, hayvan mülkiyetini reddeder. İnsanın, üzerinde mülkiyet hakkı olmaması gereken hayvanı sanat adına katletmesi kabul edilebilir bir durum değil. Bu yılbaşında Türkiye'de de sergi açan Damien Hirst gibi insanların bunu yapması, birtakım insanların da 'Ama o sanat,' diyerek vahşete destek vermesini ben kınıyorum. Birileri din adına ibadet amacıyla, birileri güya 'sağlık' adına, birileri de sanat için hayvanların canını almaya devam ediyor ve benim için bunlar arasında bir fark yok. Mutlaka hayvan görüntüsü istiyorlarsa, gerçeği yerine taklitlerini kullansınlar. Vahşeti bir kere haklı çıkarmaya kalkarsak sonu gelmez. Damien Hirst, İngiltere'de sergisi için 9000 kelebeği elektrik vererek öldürmüş, bir cam vitrine koyduğu köpekbalığını 25 milyon dolara satmıştı. Ne hakkı var bunu yapmaya? O hayvanlar onun malı mı? Hayvanlar sesini çıkaramıyor diye bunu yapma hakkını nereden buluyor? Öyle sanatı ben ne yapayım? Nasıl sanat için insan öldürülemezse, aynı şekilde sanat için hayvan da öldürülemez, öldürülmemeli.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Hep dediğim gibi, benim için hayvanların yaşam hakkı ile insanınki arasında fark yok. Hayvanların tamamen insan mülkiyetinden bağımsız olmasını savunuyorum. Hiçbir şey insanın, insan gibi bilinci, duyguları olan hayvanların özgürlüğünden önemli değildir. Öldüren, katleden, sömüren bir 'iş', benim için sanat olamaz, olsa olsa çirkin bir ticarettir. Soruna yanıt: Evet, bunu engelleme hakkı olmalıdır. Zaten bence böyle bir soru bile olmamalı. Çünkü hayvanlar kimsenin malı değil.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu tip görüşleri kadınların savunması iyice acayip geliyor bana. Kendilerinin de doğuran bir canlı olarak hayvan katliamına bu derece duyarsız kalmaları inanılır gibi değil. Hayvanın yavrusuna içireceği süte binbir işkence ile el konulması ya da kürk için yavru hayvanların canlı canlı katledilmesi, en çok onları etkilemeli diye akıl yürütüyor insan ama bir de bakıyorsun en şiddetli şekilde onlar savunuyor zulmü. Erkek egemen toplumda özgürleşme mücadelesi veren kadın da başka bir türü eziyor… Sen bu çelişkiye, feminizm ile hayvan özgürleşmesi arasındaki bağlantıya ne diyorsun?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Ben, yine de sanatın, üzerindeki entelektüel tül nedeniyle, toplum nezdinde hala birtakım eleştirilerden muaf tutulduğunu düşünüyorum. Malum, neyin sanat olduğu estetik kuramın başlıca tartışmalarındandır. Öte yandan, karşılıklı onayın olmadığı, sanat eserinde kullanılan sujelerden bazılarının kendi iradeleri dışında zarar görmesini eleştirmek için, sanat eleştirmeni ya da felsefecisi olmaya gerek yok. Dediğin gibi, sanat adına, bilim adına, siyaset adına, vatan-millet adına ayrımcılık sürüyor. Türcülük de bundan nasibini elbette alıyor. Ben yine de, sanat meselesine değinmemizin, her ne kadar çözümü kolay olsa da aslında, önemli olduğunu düşünüyorum, zira böylelikle türcülüğün ne kadar yaygın olduğu, toplumun her sosyoekonomik kademesine nasıl zuhur ettiği daha net görülüyor. Özellikle 'eğitimli ve kültürlü' kitlenin bilgi birikiminin de ne kadar göreceli olduğunu görebiliriz böylelikle. Fransa'da kaz ciğeri yemek, İspanya'da boğa güreşi izlemek ne kadar 'kültürse', bence kadın sünneti de o kadar kültürdür. Bunun tersi de mümkün, kadın (ve erkek) sünneti nasıl bir kültürse, boğa güreşi de o kadar kültürdür. Birine karşı çıkarken, diğerini göz ardı etmek niye? Dahası, kaz ciğerinde külinar, boğa güreşinde de homoerotik sanat görebilirsiniz, ama yine de bu onlara bir dokunulmazlık zırhı vermez. Sanatçı nasıl özgürse, ben de muhalif olmakta özgürüm.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fi tarihte okumuştum bir yerlerde, kapitalizmin en iyi savunucuları işçiler/emekçilerdir diye. Düşünsene, sınıf savaşı için neredeyse tüm altyapı hazır hemen hemen her gelişmekte olan ülkede. Çinli işçiler nasıl isyan etmez, Türkiyeli emekçiler nasıl baş kaldırmaz, Hindistanlı kadınlar nasıl ses çıkarmaz? Bu minvalde kapitalist ekonominin en önemli farklarından biri bence, ezilenin aynı zamanda ezen de olmasıdır. Haliyle, nasıl köfteleri hep anneler yapıyorsa, kurban bayramında kesilen 'ana kuzusunu'ndan kavurmayı da anneler yapıyor. Bu durumun ciddi bir içsel çelişki, önemli bir mutsuzluk kaynağı, toplumsal depresyonumuzun birincil halelerinden biri olduğunu düşünüyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Nedeni açık. Cinsiyetçilik, ezilenleri kendi talimatlarına uymaya zorlar. Kadınları anneye dönüştürmek de bunlardan biri. Eh, aynı cinsiyetçiliğe göre de erkek nasıl et yemek zorundaysa, anne de o eti hazırlamak zorunda. Kümeste yavruları peşinde gezinen tavuğu boğazlamak da gene anneye düşer. Haliyle, kadınlar üzerindeki cinsiyetçi sömürünün boyutlarından birinin de bu olduğunu düşünüyorum. Et yiyen erkekleri yetiştiren, kuzu katili anneler…. Bunun travması ağır olmalı.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Aslında bu bir inkar politikası. Bir koyunun analığını ciddiye almama, onun hissiz ve sinir sistemsiz bir makina olarak görmeye çalışmanın yarattığı bir inkar bu. Şüphesiz, her etobur, kalbinin bir köşesinde bu riyakarlığın farkında, ama yine de vitrinde, göstermelik olarak yokmuş gibi davranmaya çalışıyor bence. Tıpkı, 'kocamdır, sever de, döver de' diyen kadının aslında, benliğinin bir köşesinde bunun nasıl bir riyakarlık olduğunu bilmesi gibi…<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Öte yandan, işin kültürel boyutunu unutuyor değilim. Kültürlerde sebze/meyveler hep feminen enerjilerle sembolleştirilir. Erkekler, etobur saldırgan hayvanlarla, kadınlar da otobur uysal hayvanlarla özdeşleştirilir. İşin tuhafı, örneğin, etobur deyince aklımıza aslan, kaplan gelir, ama örneğin, sırtlan ve akbaba gelmez. Otobur deyince, inek, koyun gelir de, atik ve seri olan ceylan ve tavşan gelmez. Fark ettiysen bu kültürün diğer bir boyutu da doğayı kendi işine geldiği gibi okumasıdır. Et yiyerek aslana dönüşmek isteyen erkeklerin, leş yiyen sırtlanlara dönüşmesinin öyküsüdür aslında bu.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Eh, haliyle bu minvalde, vegan mücadelenin ciddi bir cinsiyetçilik karşıtı boyutu da var. 'Pornography of Meat' (Etin Pornografisi) bu konudaki ilk kitaplardan biri, değinmiştim daha önce. Cinsiyetçi zihniyetin ete ve kadına yaklaşımının benzerliğine huzur bozucu bir şekilde dikkat çeker bu kitap. Hani, genel geçer ağızda sürekli zikredilen 'kadına et parçası muamelesi yapmak' sözünün politikasıdır aslında mesele.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Feminist damarım coştuğunda düşünmeden edemiyorum: Vegan devrim aslında, anneler mutfakta et pişirmeyi reddettiğinde başlayacak!</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Doğru söylüyorsun. Anneler bunu anladığı anda çok şey değişecek. Devrimlerde kadınların rolü gerçekten çok önemli. Çünkü cinsiyetçi zihniyetten kaynaklanan mağduriyetin yanı sıra, toplumun her alanda en ezilen kesimlerinden birisi. Fakat şunu da belirtmem gerekir ki, çevremde epeyce et fanatiği kadın var. Bir koyunun doğurduğu kuzunun alınıp ateşte çevrilmesi onları hiç etkilemiyor. Buna karşın hayvanlara yapılan zulmü dayanılmaz bulan vegan erkekler tanıyorum. O nedenle genelleme yapmamak gerekiyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Tam bugünlerde İstanbul'da Gezi Parkı eylemlerini yaşıyoruz. Seninle konuşmamıza da bu nedenle epey ara vermek zorunda kaldım. Protestolarda öne çıkanlar kadınlar ve gençler. Eylemlere başından beri ben de destek verenlerdenim. Türkiye'nin kapitalist ranta kurban edilmesi ve bu çerçevede Gezi Parkı'nın da talan edilmesine tepki olarak başlayan çevreci protesto, Başbakan'ın uzlaşmaz tavrı sonucunda giderek faşizme karşı özgürlük mücadelesine dönüştü. Aslında 11 yıldır süren baskıcı iktidara karşı tepkisini kusuyordu halk. Eylemin taleplerini son derece haklı görüyorum ve bu kitapta konuştuğumuz konularla ilgili olduğunu düşündüğüm bir noktaya dikkat çekmek de istiyorum.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Gezi Parkı protestosunun ilk başladığı gün ağaçların iktidar tarafından kesilmesine 'Ağaçlar özgür olmalıdır' diyerek karşı çıkanlara bir soru sormuştum. 'Ağaçlar gibi hayvanlar da özgür olmalı. Bundan sonra hayvan hakları için eylem yapanlarla dalga geçmeyin. Hayvan özgürlüğü hareketine de destek verecek misiniz?' dedim, inanır mısın kimseden ses çıkmadı… Kimse kuzu kebabından ödün vermek istemiyor. Elbette ağaçlar özgür olmalı. O konuda hemfikiriz elbette. Peki insan gibi sinir sistemine sahip olan, sosyal bir varlık olabilen, doğuran, algılayan, acıyı insan gibi yaşayan hayvanın özgürlüğü ne olacak?<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Gezi Parkı'nda bir komün hayatının başlamasıyla her köşede bir ızgara köfteci tezgahını açtı. Sonunda bundan rahatsız olan veganların 'Parka ölü hayvan eti sokulmasın' talebiyle tüm tezgahlar park dışına çıkarıldı. Ancak şimdi de Taksim'de her yer köfte kokusu altında. Ben de kendimce '<a href="https://twitter.com/search?q=%23direnankara&amp;src=hash"><span class="s3">#</span></a>direnvegan' diye hashtag başlattım. Beni bu olayda üzen, böylesine bir özgürlük talebiyle ortaya çıkan bir eylemde dahi hayvanların yaşam hakkın sadece veganlar tarafından düşünülmesiydi. Sanırım şöyle bir düşünce var bunun arkasında: 'Parklar, ağaçlar olmalı; çünkü insanlar yaşadıkları kentte yeşile hasret. Ama hayvanlar kesilip yenmeli ki insanlar yaşasın'. Oysa konuşmamızın başından beri söylediğimiz gibi, insan hayatının sürmesi için hayvanların katledilmesi gerekmiyor. 21. yüzyılda gelinen bilimsel ve teknolojik düzey, bunu kanıtladı ama insanlar doğduğu andan itibaren sistem tarafından öylesine şartlanıyor ki, o düşünceyi aşamıyor. 'Her şey insan için, öncelik insan' deniyor. Burada etik yaklaşımın yokluğu ve türcülük yine devrede. Ağaç da insan için var, hayvan da… Böyle düşünüyor çoğunluk. Dünyanın ağacıyla, hayvanıyla, insanıyla bir bütün olduğu anlayışı bir türlü benimsenemedi. Devrimci, feminist ve çevreci kadın bile hayvanın yaşam hakkını kabul etmeye direniyor. Yaralanan kediyi kurtarıyor, ona içi parçalanıyor ama arkasından gidip kuzu kebap yiyor. Çünkü ona yemesi öğretilmiş. Kafasına işlenen fikirleri siyasi ve sosyal alanda sorgulayıp devrimci oluyor, sistemi değiştirmeye talip olduğunu söylüyor ama hayvan özgürleşmesi söz konusu olduğunda yine var olan düzeni takip ediyor. Dikkatimi çeken bu tezatı paylaşmak istedim.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Eski tüfek devrimcilerden olan babama yıllar önce, 68'lerde kadın devrimi üzerine neler yaptıklarını, neler tartıştıklarını sorduğumda da benzer şekilde boş bir yanıt almıştım. Büyüdüğüm evdeki küçük devrimci kütüphanede, kadın özgürleşmesi üzerine sanırım sadece bir ya da iki kitap vardığı annemin yıllar önce aldığı. İşin tuhafı, 68 hareketi Paris'te, kız öğrenci yurtlarına girmek isteyen erkek öğrencilerin isyanıyla başladı ve büyüdü. Fakat, Türkiye'ye ve birçok Doğu Avrupa ülkesine ulaştığında, cinsiyetçi ve gelenekselci bir yapıya büründü.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Benzer şekilde de hemen her devrim sevdalısının bütünüyle siyasi doğrucu olacağını öngöremeyiz. Örneğin, antikapitalist bile olmayan nice vegan nasıl varsa, vegan olmayı aklından geçirmemiş, zira varolan etçil sistemden nemalanan, şimdiye dek defalarca değindiğimiz şekilde kendince zevk ya da kültür faydası elde etmeye çalışan birçok sosyalist ve anarşist (maalesef) var.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Belki de iş biraz siyasi kültür ve geleneğe bağlı. Benim katıldığım hemen her siyasi toplantıda ve kampta, tartışmasız bir şekilde mutfak en azından vejetaryen olurdu. Çoğunlukla da, hele ekolojist bir kampsa, vegan olurdu mutfak. Bu artık tartışılmazdı bile (Ekotopya'ya gelen kimi lümpen Türkiyeli katılımcıların homurdanmasını saymazsak). Bu kültür, Türkiye'ye henüz layıkıyla ulaşmadı. Toplantılarda hala birbirinin sözünü kesmek için can atan, kadınlar konuşmaya başladığında salakça sırıtarak birbirine bakan, toplantı sonrası topluca ya lahmacuncuya ya da midyeciye giden bir siyasi geleneğin, ayrımcılığın her alanında etkin olmasını beklemek zor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Asıl bu zorluğun bende (ve sende ve hepimizde) yarattığı karamsarlık, zaten sol hareketin inandırıcılığını yitirten en temel etmenlerden. Kadınları ciddiye bile almayan bir sosyalisti nasıl ciddiye alamazsam, elindeki kebap dürümle bana Troçkist nutuk çeken solcuyu da ciddiye alamam. Kuşkusuz, içinde yetiştiğimiz toplumun damarlarımıza dek enjekte ettirdiği cinsiyetçiliği anlayabilirim. Benzer şekilde, hayvan yemenin de bu kültürün ne kadar merkezi bir konumunda olduğunu da anlayabilirim. Ancak, bunları anlayabilsem de (siyasi ve ahlaki olarak) kabul edilir bulamam. Hele hele toplumu değiştirmeye gönüllü olmuş birinin, hala atasından gördüğü gelenekselciliği ve gerikafalılığı yaşattığını görürsem, o kişinin inandırıcılığını doğal olarak sorgularım.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Haliyle, solcuların bu topluma uygun bir vegan söylem yaratmasının zamanı gelmiştir hazır Taksim ayaklanması sıcakken. Demiyorum ki, tofu haşlayalım, çubuklarla yiyelim, üstüne de agav şuruplu meyve salatası yapalım (fena da olmazdı hani!). Ancak, daha önce de anlatmıştım, Mercimekçi Teyze'nin geleneğini takip etmek, en zengin mutfaklardan olan Osmanlı mutfağının ana-yemek kadar kallavi meze kültürünü ciddiye almak ve yer yer ilerletip genişletmek, birçok açıdan oldukça devrimcidir: Tarım alanlarının daralmasını engellemek açısından, ithal sebze ve tahıla dikkat çekme açısından, hamburger kültürüne karşı çıkma açısından ve artık herkesin dilinde olan 'yavaş kent'<span class="Apple-converted-space">&nbsp;</span> ve daha önemlisi 'yavaş mutfak' kavramına bizleri ısındırması açısından otobur kültürün aslında gani gani faydası var topluma.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bazan aklıma gelmiyor değil, yaprak sarmayı bilmeden; güveç pişirmeyi, patates közlemeyi bilmeden, insan devrimciyim dememeli!</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> 'Elinde kebap dürümle Troçkist nutuk çeken solcu' benzetmen beni epey güldürdü. İzninle bunu günlük konuşmalarımda kullanacağım bundan sonra. Konuya bizim baktığımız pencereden bakan birkaç vegan dışında bir insan yok çevremde. Ben ne zaman bu tür etik konulara değinsem, abarttığım, zaten uçuk bir vegan olduğum düşüncesine kapıldıklarını biliyorum. 'Önce insan, sonra hayvan' sıralaması, daha doğrusu ayrımcılığı sürdüğü sürece sanırım bizim gibi düşünenler hep birer 'uçuk vegan' olarak görülecek. Gerçi 'normal' olan hayvanların çektiği zulme duyarsız kalmaksa, ben bizim şiddetsiz uçukluğu ya da hadi diyelim bazılarının deyimiyle 'anormalliği' seve seve taşırım. Nitelemeler, yaftalar, sıfatlar değil önemli olan; ben zulmü reddediyorsam, bunun anlamı insan ya da hayvan neye, kime uygulanırsa uygulansın reddetmek demektir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Gezi Parkı direnişi sırasında yuttuğum gazların yarattığı fiziksel etkilerin dışında beni en çok yıkan, aşırı derecede şiddet ortamına maruz kalmaktı. İnsanın insana, doğaya ve hayvana zulmünün sonu gelmiyor. Ölen insanlar, sakat kalanlar, organlarını kaybedenler, yok olan doğa ve katledilen hayvanlar… Hepsine aynı anda tanık olmak epey ağır geldi. 17 gün boyunca şiddet yüzünden çok gözyaşı döktüm. Yönetmen Zeki Demirkubuz'un bir tweeti vardı. Bir gaz saldırısından sonra ağaçtan kuşların yere patır patır düşüp öldüğünü yazıyordu. O kadar üzücüydü ki… İnsanoğlundan ne çok çekti hayvanlar ve hala da çekmeye devam ediyorlar. Hayatları üzerinde karar veren insanlar, bir ineği süt makinesi, tavuğu da yumurta makinesi yerine koyabiliyor. Sonra da reklamlarda hayatından mutlu bir şekilde kırlarda gezinen hayvanları görüyoruz. Bunların hiçbiri etik değil; fabrikalarda yaşanan dehşeti görmüyor, duymuyor, bilmek istemiyor insanlar. Ben gücüm yettiğince, bu konuları artık hayatımızda vazgeçilmez bir yeri olan sosyal medyadan duyurmaya çalışıyorum ama yeterli değil.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Türkiye'de vegan bir gruba gidip hala deri ceketi giymeyi savunan insanlarla karşılaşınca da derin bir hayal kırıklığı yaşıyorum. İnsanların gelenekselciliği kırabileceği en zor konu bu sanırım. Çünkü zevk aldığını söylediği şeylerden vazgeçmesi gerekiyor bir yerde. Oysa yeni zevkler kazanabileceği, vegan dünyasının yeni alternatifler sunacağını düşünmüyor. Biz sadece hiçbir şekilde baskıcı olmadan gerçekleri anlatmaya çalışıyoruz. Çünkü ana akım medyanın da hiç göstermediği, yazmadığı gerçekler bunlar. Ben insanlar bunları öğrenebilse, tepki vereceklerini düşünüyorum. Paul McCartney'in dediği gibi, eğer mezbahaların duvarları camdan olsaydı, herkes vejetaryen olurdu. Ama o eksik söylemiş, süt ve süt ürünleri çiftliklerini de kapsamalıydı o söz. Paul McCartney, en azından belli konularda konuşan bir vejetaryen olduğu için teşekkür de borçluyuz ama neden her şeyi bilip vegan olmadığını da anlamış değilim… Bu da bana garip geliyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Görüldüğü gibi, etik hakkındaki farklı algılar farklı yorumlar ortaya koyuyor. Biz de burada seninle yaptığımız konuşmalarda dayatmacı bir anlayış sergilemeden, katıldığımız ya da katılmadığımız görüşleri paylaşıyoruz. Nitekim her ikimiz de katıksız vegan olsak da, doğal olarak bazı noktalarda farklı düşündüğümüz de oldu. Umarım okuyucular da bunu böyle algılar ve bizim de 'elinde kebap dürümle Troçkist nutuk çeken solcu'yu eleştirme hakkımız olduğunu kabul eder.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Bence bu, eleştiri yapma hakkı, varoluşsal bir hak. Taksim İsyanı'nın da gösterdiği, tekrar tekrar gözümüze soktuğu ahlaksız bürokratlar ve politikacılardı. Hani, ideolojik olarak teokrat ve muhafazakar olmalarından bence daha kötüsü yalancı, hilebaz, takiyyeci, hadi adını koyalım, ahlaksız olmaları. Seksen yaşında bir emekli senatör gibi konuşuyor olmak istemem ama, ahlaksızlığın toplumda bu kadar yaygın kabul görmesi ve bir norm olarak damarlarımıza işlemesinin yarattığı arızayı çok vahim buluyorum. Malumdur, bir esnaf lokantasına gidersin ve mercimek çorbasının et sulu olup olmadığını, zira et sulu yemekler yemediğini söylersin, garson/aşçı, hemen sana çorbanın et sulu olmadığını söyler. Yine de içine sinmez bu hazır cevap ve çıkarsın lokantadan. Beş dakika sonra bir arkadaşını gönderirsin aynı lokantaya emin olmak ve lokantanın dürüstlüğünü ölçmek için. Arkadaşın da bu sefer, aynı mercimek çorbasının et sulu olup olmadığını sorar, et susuzsa içmeyeceğini ima ederek. Garson da bu sefer hemen çorbanın elbette et sulu olduğunu söyler. Hangimizin başına gelmemiştir bu. En basit şeylerde bile yalanın bini bir paraysa, çileden çıkmamak mümkün mü? Diğer bir örnek, gene unutmuyorum, bir esnaf lokantasında türlünün kıymalı olup olmadığını sormuştum, zira camekandan göremiyordum. Garson, etsiz demişti. İnanmamıştım, gerçekten mi, diye sormuştum. Bu sefer de garson, azıcık biraz var, ama sayılmaz o kadar, anlamında bir cevap vermişti. Buyur burdan yak! Ahlaki gerekçelerle, toplumsal kabülün ötesine geçmek bu toplumda çok zor. Bir de ben bunu, elbette, toplumun ahlakı, gerici - ilkel bir kısıtlamacılık olarak anlaması ve inşa etmesine bağlıyorum. Örneğin, iki genç sevgilinin herhangi bir Anadolu kentinde elele gezmesinin 'ahlaksızlık' olarak görülmesinin diğer bir yansıması da bu: Demek ki, diyor insanlar, ahlak, her şeyi gizli saklı yapmak ve yalanlarla bezemekmiş. Eh, bunu veganizmle de bağlantısı da elbette var. Dolayısıyla beslenme ahlakı, annenin pişirdiği köfteyi yemek, abinin yoğurduğu çiğ köfteyi hüpletmek, babanın cazırdattığı mangalı yellemek ve dolayısıyla antika bir diyeti, maddi ve manevi bedeline rağmen yaşatmaya çalışmak olarak şekilleniyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Vegan söylemleri yaymaya başlamadan önce, veganlaştırmak istediğim insanlarla ortak bir zeminde buluşmakta bile çok zorlanıyorum. Ama bunun ötesinde, vegan gruplarda da kimi zaman ciddi sorunlar da yok değil. Gizli gizli sucuk yiyen otoburlar, yoğurt yiyerek vegan olduğuna inanan veganlar, canı istediğinde veganizmden cayıp sonra canı istediğinde de kendine tekrar vegan diyecek kadar omurgasız olan veganlar (?!?!) gördüm bu toplumda. Benzer şekilde, her akşam yemeğinden sonra avuç avuç kolestrol, tansiyon vb hapları aldığı halde, kebap yemeden vazgeçmeyen insanların ezici çoğunluğunu aklımdan çıkaramıyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Literatürde, insanların irrasyonelliği konusunda çok ciddi araştırmalar var. İnsanların neden kısa vadeli 'hazları' uzun vadeli haz ve faydaya tercih ettiklerini açıklamak için çalışan araştıran ciddi bir nüfus var akademide. Örneğin, bu şekilde cinsel yolla bulaşan hastalıkları, sigara tiryakiliğini, hamburgerci beslenmeleri anlamaya çalışıyorlar. Malum, bunu bilen sigara şirketleri, hamburgerciler de ürünlerine MSG (monosodyum glutamat) gibi aromalar koyarak insanların 'tat' duyularını sömürmeye devam ediyor. Dolayısıyla, karşımızda bir de düşman olarak gıda mühendisliği (domatesin mühendisliği mi olur?) ve işlenmiş gıda (çikolataya soya proteini koyma hilekarlığı kadar kolaycılık mı var?) sektörü var. Belki de bu vegan politik hareketi içinde olması en eğlenceli ve öğretici hareketlerden biri yapıyor; zira meselenin dallanıp budaklanıp müdahil olmadığı saha yok gibi.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> O restoranlardaki hilekarlığa ben de rasladım ama benim burnum iyi koku alır. Bir kere aynen mercimek çorbasında et suyu yok dendi ama önüme geldiğinde daha çıkan buharından aldım kokusunu. Derhal geri yolladım ve çıktım oradan. Kandırabildiğimiz yere kadar gider diye düşünüyorlar herhalde. Beni en sinirlendiren tavır da bu. Politikada da aynısı var. Bir şey söylüyorlar, o söylenenin doğru olmadığı ortaya çıkana kadar yalanı sürdürüyorlar ve sonra da 'Yanlış anlaşıldı canım' diyerek insanı aptal yerine koyuyorlar. Kimse aptal değil. Sürekli aldatılmışlık duygusu yaratılıyor toplumda.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">O vegan dönekler de eski solcular gibiler. Kendi ihanetlerini haklı çıkarmak için sol görüşlere vurup duran dönekler gibi, onlar da veganizme çamur atma gayretlerini sürdürüyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">İnsanların irrasyonelliği aslında tartışmalı bir konu. Bize rasyonel gelen bir başkasına göre irrasyonel olabiliyor. Ancak bilimsel olarak kanıtlanan verileri temel alırsak tartışma daha mantıklı olur. Verdiğin örneklerde de, sigara tiryakiliği, hamburgerci beslenme gibi yaygın kabul gören alışkanlıkların zararları bilimsel açıdan kanıtlanmış durumda. Dolayısıyla irrasyonel derken dayanağımız kendi asılsız düşüncelerimiz değil, kanıtlanabilen veriler. Ancak bir insanın 'Kısa vaseli hazzı, uzun vadeli faydaya tercih ediyorum' deme hakkı da var. Beden ve hayat, bireyin kendisinindir. Bizim veganlar olarak söylediğimiz şu: Hayvanın da bedeni ve hayatı kendisine ait;<span class="Apple-converted-space">&nbsp;</span> insan hayvanın bedenini istediği şekilde kullanıp, onun hayatını dilediği gibi sonlandıramaz. Ben, ahlak kavramının gerici anlamı ile bağlantı kurulmasın diye, veganizm hakkında konuşurken 'etik' kelimesini tercih ediyorum. Herkes böyle bir ayrım yapıyor mu emin değilim ama ben kendi adıma bu ayrımı yaptım. Veganizm ile etik arasındaki bağ, sömürüsüz bir dünya hayalimin anahtarı. Arkasında zulüm, gözyaşı olan hiçbir şeyden haz duymayacağım diye söz verdim kendime. Hiç uzun uzun cümleler kurmaya gerek yok; mesele benim için bu kadar basit.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Veganlık insanın sadece diğer insanlara karşı değil, hayvanlara ve doğaya karşı da duyarlı olmasını sağlıyor. Hayvan derisinden yapılmış bir çanta güzel olmaz, hayvana zulümle elde edilen malzemelerden yapılan yemek lezzetli olmaz, doğayı katleden tesis yararlı olamaz, insana işkence eden hükümet iyi olmaz diyorsun. Bunların hepsinin ortak noktası etikten geçiyor. Kusura bakmasınlar ama sadece kendi sağlığım için vegan besleniyorum diyenlerle de aramda önemli bir boşluk var. Elbette hepimiz kendimizi de düşünüyoruz ama tek kıstas o olursa bence eksik demektir.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu kitabı okuyanların bize katılmadıkları noktalar muhakkak olacaktır, fakat şunu belirtmek istiyorum: Söylediklerimi 'bence' kelimesinin altını çizerek söylüyorum; nasıl hayvan eti ve ürünleri tüketmenin sağlıklı ve doğru olduğunu savunan binlerce kitap varsa, bizimki de bunun aksini savunuyor. Hep denir ya şiddete dökülmediği sürece her görüş yazılıp savunulabilir; veganlar şiddetsiz, zulümsüz, işkencesiz yaşamı savunuyor. O nedenle veganlara saldırmanın dayanılmaz hafifliğine kapılmak, gerçekten tuhaf bir durum yaratıyor. Umarım konuştuklarımız bazı belirsizlikleri gidermiştir. Ben kendi adıma fikir alışverişinden çok keyif aldım. Bu nehir söyleşi için sana da teşekkür ederim. Verdiğin örnekler, yaptığın tanımlamalar kimi zaman beni epey güldürdü. Yaşasın etik veganizm!<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Laf lafı epey açtı gerçekten; nereden nerelere savrulduk. Güzel bir sohbet oldu. Teşekkürler.</span></span></p>
</body>
</html>
