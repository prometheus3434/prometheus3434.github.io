<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Veganizm: Ahlakı, Siyaseti ve Mücadelesi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Bölüm 2: Politika ve Ekonomi</b></span></span></p>

  <p class="p5"><span class="sz">&nbsp;</span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Veganlığın en büyük zorluğunun içinde yaşadığımız sosyo-ekonomik sistem olduğunu düşünüyorum. Örneğin bazı Hindu/Budist toplumlarda ve kimi post-kapitalist toplumlarda vegan olmak, farklı farklı nedenlere dayansa da, kolay. Veganizm, hemen her sosyal hareket gibi oldukça politikleşebilecek bir hareket. Bu politikleşmenin başat bileşenlerinden biri 'türcülük' karşıtlığıdır.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Türcülük literatüre nispeten yeni giren, kimi ahlak felsefecilerin popülarize ettiği bir kavram. Kabaca tanımlamak gerekirse, türcülük, türler arasında ayrım yapmak demektir. Diğer bir deyişle, bireyleri ait oldukları biyolojik türe göre değerlendirmek demektir. Fark edilmiştir, cinsiyetçilik, homofobi gibi ayrımcılıkların belki bir adım ötesidir türcülük. Türcüler hayvanları yenecek, üzerinde deney yapılabilecek, sahiplenilebilecek, tecavüz edilebilecek bir nesne olarak görürler. İlerici ya da devrimci geçinen birçok kişi ve grupta türcülük gani gani gözlenir. Solculuk, açıkcası, bu konuda çok geri kalmıştır. Bunu kimi zaman Türkiye'de doğru dürüst bir yeşil hareketin olmamasına bağlıyorum. Sen nasıl görüyorsun solculuk - türcülük ilişkisini?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Türcülük karşıtlığı, ne yazık ki sol siyasetin gündemine dünyada da çok geç girdi. Türkiye'de ise henüz girmedi; hala sadece etik veganların dikkat çektiği bir tutarsızlık. Tutarsızlık diyorum; çünkü önceki konuşmalarımızda da değindiğimiz şekilde, insanlar gibi sinir sistemine sahip olan ve acıyı bizim gibi yaşayan bir varlığa zulmetme hakkına sahip olduğumuzu düşünüyor türcüler. 'Hayır, biz zulmedilsin istemiyoruz. Üzülüyoruz bu duruma,' gibi bir savunma da geçerli değildir. Eğer bir haksızlığa karşıysan, onu destekleyecek çarkın içinde yer almazsın. Eğer yer alıyorsan, demek ki yeterince o meseleyi sahiplenmiyorsun demektir. Solcu arkadaşlarımla konuştuğumda beni en çok hayal kırıklığına uğratan konudur bu. Hep geldikleri nokta da şu oluyor: 'Yani doğanın kanunu bu, ne yapalım şimdi...' O zaman ben de onlara 'Bir zamanlar kölelik için de öyle deniyordu,' diye yanıt veriyorum.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">19. yüzyılda dünyada kölelik vardı ama zaman içinde yıkılıp gitti. Bugünün köleleri ise hayvanlar; insanlar tarafından katledilen, alınıp satılan, her türlü işkenceye maruz bırakılan hayvanlar... Aslında işin ucu mülkiyete varıyor. İnsanın hayvan üzerindeki tahakkümü, kapitalizmin temel dayanaklarından birini oluşturuyor. Hayvanın hemen her sektörde 'sanayi girdisi' olarak kullanıldığını biliyoruz. Bunun bir gün son bulduğunu düşün. İşte gerçek devrim o zaman olacak. Ancak insanoğlu kendini üstün varlık diye görüp dünyanın hakimi sanıyor. Kafalar o kadar şartlanmış ki, bir hayvanın da sosyal bir varlık olarak yaşadığı gerçeği göz ardı ediliyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">İnsanlar arasındaki eşitliğe inanmayan bazı düşüncelerin, mesela ırkçı sağ görüşlerin insan-hayvan arasında bugün var olan sahip-köle ilişkisini doğal bulması kendi içinde daha tutarlı. Ancak solcuyum, ilericiyim diyen insanın buna sessiz kalması, bana göre daha anlaşılmaz. Barışı, eşitliği savunduğunu iddia edeceksin, sonra da hayvanlara uygulanan işkenceyi, katliamı umursamayacaksın... İşte o zaman türcüsündür ve eşitlik anlayışın insan türüyle sınırlı demektir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Benim bir hayalim var. Bir gün hayvanların aniden insanların dilini konuşmasını çok isterim! Anlatacaklarını dinlemeye kimlerin yüreği dayanacak bakalım. O hayvanlar kendi aralarında iletişim kuruyor ama biz anlamıyoruz. Ne olur bir gün birden konuşsalar ve yaşadıkları acıları dile getirseler! Ütopik gibi geliyor bu ama sorunun ardındaki önemli bir nedene işaret ediyor. Her gün milyonlarca hayvanın maruz kaldığı acılar, solcuların gündemine giremiyor; dehşeti duymuyorlar, görmüyorlar... Bir de devrimci olduklarını iddia edenler var. Nasıl devrimcilikse, 'Doğanın kanunu bu!' lafını çekinmeden kullanıyorlar.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bence bütün bu görmezden gelmenin kaynağı, insanın kendini tür olarak üstün görmesinden kaynaklanıyor. Hayvanların hayatlarına ilişkin çok az şey biliyorlar. Ben, hayvanların yaşantılarının ayrıntılarını okudukça o bilinmeyen alem karşısında daha çok şaşırıyorum. Bir sorunla yüz yüze gelince plan yapıp çözüm geliştirebilen, ait oldukları grup içinde sosyalleşebilen, kendi aralarında anlaşabilen canlılardan söz ediyorum. İnsanlardan farklılar diye başlarına gelmeyen kalmadı.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Şimdi bu noktada senin daha önce sorduğun bir soru farklı bir açıdan yine karşımıza çıkıyor. 'Veganlar solcu olmak zorunda mıdır?' demiştin. Onun yanıtını konuşmuştuk. Şimdi ben o soruyu tersine çevirip sana sorayım: Solcuların vegan olması mı gerekir? İdeali elbette vegan olmalarıdır. Ama daha önce de bir yerde altını çizdiğim gibi, bana göre ideal bir dünyada herkes vegan ve herkes sosyalist olurdu; oysa ideal bir dünyada yaşamıyoruz. Peki bu durumda vegan olmayan kişiye 'Sen solcu olamazsın,' diyebilir miyiz? Belki de sol siyasetin de aşamaları olduğunu kabul edip, sosyal demokrattan sosyalizme, radikal sola, anarşizme, yeşilcilere varan katmanları göz önüne alarak bir değerlendirme yapmalıyız. Bu noktada yine Prof. Gary L. Francione'nin bir sözünü hatırlatacağım. 'Bazı hayvanları sevip onlara ailemizin birer üyesi gibi muamele ederken, onların hissetme yetilerinden, duygusal kapasitelerinden, kendilerinin farkında olan birer kisi olduklarından asla şüphe duymazken, onlardan hiç de farklı olmayan başka hayvanların ölü bedenlerine çatal bıçal saplamamıza neden olan ahlaki şizofrenimize son vermemiz gerekir!' Ben ahlaki şizofren tanımını çok yerinde buluyorum. Bence türcü solcular, ahlaki bir şizofren içinde ve en kötüsü de bunun farkında da değiller. Durum o kadar vahim.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Önce soruna yanıt vereyim. Evet, solcuların, anarşistlerin, komünistlerin, devrimcilerin vegan olması gerektiğini düşünüyorum. Bu ve benzer ideolojiler, veganizmi 'kendiliğinden gerektirir'. Vegan politikayı tartışırken kimi zaman kendimizi onyıllar önce ekolojik ideolojileri sol ideolojilere nüfuz ettirmeye çalışan yeşiller olarak görüyorum. Doğayı endüstriyalizme feda etmememiz gerektiğini sol ideolojiye anlatmak kolay olmadı. Benzer şekilde veganizmi anlatmak da kolay olmayacak. Bunu ben bir aşamadan ziyade, farkındalık olarak görüyorum. Nihayetinde solculuğun, anarşizmin sınavı yok. Kendine solcu diyen solcu oluyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ben bu konuda senin kadar optimist değilim. Solcunun ideali nedir bilmiyorum, ama eksik, yarım yamalak solcuya solcu diyemiyorum. Kısacası, biraz önce değindiğin gibi, evet türcülere solcu değilsin derim. Nasıl, karısını döven, kendini bununla tanımlayan adama solcu değilsin dediğim gibi.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ben, politik tedrisatımın çoğunu öyle ya da böyle yurtdışında aldım. Türkiye'deki siyasi ortamlara döndüğüm zamanlardaysa, politik ideolojilerin sadece lafta kaldığını, basit detayların dahi gündelik hayata yansımadığını görmek beni hala üzüyor. Kısacası, 'anarşizme anarşistlik' olmaz. 'Çok anarşistim, kokoreç yiyorum' diyen zavallıyı nasıl tımar ederiz bilemiyorum. Lafın kısası, devrimci/solcu/anarşist olmak keşke o kadar kolay olsaydı… Fikri mutabakatta olduğunu ilan et bir ideolojiyle, ama gündelik hayatında, bireysel ve grupsal ve toplumsal olarak bir değişiklik yapma! Kulağa bile hiç hoş gelmiyor. Ya da belki, hala bu işler, politik aktivizm, bu kadar küçümsendiği, basitleştirildiği için sürüsüne bereket solcusu olan bir ülke, hızla sağa kayıyordur. Sağcılar bu işi çok daha fazla ciddiye alıyor. Adam namaz rekatlarının sünnetini bile eksik etmiyor, biz hala 'et yemesinler' ile uğraşıyoruz. Ne kadar geride olduğumuzun göstergesi bence bu.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Değindiğin gibi, kimi solcular doğanın tüm kanunlarına, neye dayanarak olduğunu asla anlayamamış olsam da, vakıf olduklarını düşünüyorlar. Kaldı ki, bırak biyolojik doğa kanunlarını, fizik kanunlarını algılayışımız bile değişiyor. Atomun ne olduğu son yüzyılda ne kadar değişti. Fizik kanunları bile değişiyor, doğa kanunları neden yerinde saysın?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu naturalist faşizm artık beni çileden çıkarıyor. Kadın zayıftır dövelim, hayvan aptaldır yiyelim, bedensel engelli sakattır eve tıkalım, zihinsel engelli gerizekalıdır bodruma zincirleyelim, fakir beceriksizdir gecekonduya tıkalım, göçmen farklıdır gettolara tıkalım, eşcinseller hastadır tedavi edelim... Farkındaysan, hepsinin altında aynı Hitlerci zihniyet var.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Tüm bu karamsarlığımdan sonra, umuyorum hayalin gerçekleşmez!!! Yoksa halimiz nice olur. Ben artık, örneğin, Afrika'daki içsavaşların yarattığı zulümü bile izlemeye dayanamıyorum, insanoğlunun doğa ve hayvanlar üzerindeki tiranlığının ince detaylarını duymayı kaldıramazdım sanırım.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Hayvanların zayıflığından söz ettin. Bu konuda ben epey esneğim aslında. Evet, kategorik olarak tüm diğer canlılardan daha zekiyiz, bu tartışılmaz. Belki kanatlarımız, pençemiz yok ama, akılla bunu telafi edebiliyoruz. Peki, bu güç neden bizi yoldan çıkarıyor? İnsanlığın doğaya, hayvanlara muamelesi, adaleli birinin sokakta yürürken gördüğü küçücük çocukları evire çevire dövmesi gibi. Bu kadar adaletsiz bir kavga olur mu? Acaba hayvanlara eziyet ederek neyi örtmeye çalışıyoruz, bunu anlamak istiyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ben, Francione'yi epey severim, çeşitli kereler dinleme imkanım oldu kendisini. Ancak, senin değindiğin argümanının yanlış olduğunu düşünüyorum. Bence, insanların hissettikleri yakınlığa göre, kendi ailesine, sülalesine, arkadaş çevresine diğerlerinden daha iyi davranması doğaldır. Bunun birçok evrimsel gerekçesi var, korunma ve güven hissi, ihtiyacı gibi. Hatta, kimi düşünürlere göre (Peter Unger), bu nedenle insanların büyük çoğunluğu Afrika'daki açlığa karşı duyarsızdır. Hatta bırak Afrika'da açlıktan ölen çocukları, kimse günlük mesaisinden yarım saat feda edip, yaşadığı kentin fakir muhitlerine gidip evindeki fazla yemeği paylaşmaz. Unger'e göre, bu anlaşılır bir şeydir; zira ahlaki yaşamak demek, sıradan bireylerden insanüstü çaba beklemek olmamalıdır.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kuşkusuz, açlık/fakirlik gibi meseleler ciddi bir şekilde politik konular, bunu es geçemeyiz. Ancak, ahlakçılığı da Gandiciliğe dönüştürmemek lazım, aksi takdirde ahlakçılık toplumsal bir zemin bulamaz. Dolayısıyla Francione'nin ahlaki şizofrenisini bir derece normalleştiriyorum. Ancak benim anlamadığım şu. Tamam, evinde beslediğin köpeği sev ve ailenin parçası yap ve hatta tamam, istemediğin köpeği de sevme ve besleme. Ancak, neden başkasına zarar veriyorsun? Örneğin, ben yakın arkadaşlarımı severim, onlarla iyi zaman geçiririm. Bu demek değildir ki, herkese eşit derecede iyi davranmalıyım. Buraya kadar tamam. Ancak, kalkıp arkadaşım olmayanlara zarar vermeye, onları kesip yemeye başlarsam, burada ters giden başka şeyler de vardır ahlaki şizofreni ötesinde. Bir şeyi sevmemek ayrı, kalkıp kesip yemek apayrı.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fark edilmiştir sanırım, kendimi hiçbir zaman hayvansever olarak nitelendirmedim. Tatlı bir Labrador'um olsun isterdim tabii, ama örneğin böcekler ve sürüngenler cidden midemi bulandırıyor. Ama anlattığım gibi, sırf sevmiyorum diye, onların yaşam haklarını ellerinden alacak değilim. Türkiye faşizmi, hangimiz bilmez, bunu güzel bir örneğidir. 'Tipini beğenmedim, o zaman seni dövebilirim' zihniyetiyle ortalıkta dolaşan faşistçiklerle dolu bir kültüre dönüşüyoruz. Sen nasıl görüyorsun durumu, umut var mı sence? Faşizmin bu kadar kemiklere işlediği bir toplumda, havanda su mu dövüyoruz yoksa?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Ben aslında belki iyi anlatamadım meramımı. O soruları sorarken, 'solculardan vegan olmalarını bekleyemeyiz' gibi bir düşümcem yok tabii. Benim aşama dediğim de farkındalık zaten. Yarım yamalak solcuya ben de solcu diyemiyorum; türcülere solcu olmadıklarını söyleyen de benim. Ben sadece senin de düşünceni öğrenmek için sormuştum o soruları. Demek ki bu konuda hemfikiriz: Devrimcilik, solculuk, anarşistlik hiç de o kadar kolay değil; eğer biri öyle olduğunu iddia ediyorsa gereğini yapacak. Sağcılarla ilgili tespitin de çok yerinde; onlar hiçbir konuda geri adım atmazken solda herkes dilediğince eğip büküyor politik aktivizmi ve öyle bir an geliyor ki işte 'Çok anarşistim, kokoreç yiyorum' saçmalığına varıyor iş.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Francione'nin sözüne ilişkin yorumunda anlaşamadık. Ben senin onu yanlış yorumladığını düşünüyorum. Orada elbette sevmekten söz edilmiyor; 'birini severken diğerine çatalını batırıp mideye indiriyorsun' derken, diğerine yapılan zulme dikkat çekiyor. Kimse 'Neden bir domuzu evine alıp beslemiyorsun?' diye sormuyor; 'Neden kediyi, köpeği korurken, neden çok da sosyal ve akıllı bir hayvan olan domuzu katlediyorsun?' diye soruyor. Yani sonuçta senin ortaya koyduğun argümanı farklı şekilde anlatıyor. Peter Unger'e de ben katılmıyorum. Yaşadığın yerden yarım saat uzaktaki yere yemek götürmek insanüstü bir çaba değildir. Çok konforuna düşkün olmalı bunu o şekilde değerlendiren. Yarım saat uzaklıktaki yere gitmeyi bırak, oraya yardım götüren derneklere, gönüllülere de destek olmaktan aciz insanlar var. Bu Gandicilik değil. Ama herkesin duyarlı olmasını beklemek tam bir safdillik; bir kısım insan sadece kendi etrafında dönen bir hayatı yaşıyor ve benim gördüğüm onlar hiç de az değil.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kendini hayvansever olarak nitelendirmemen şaşırtıcı. Burada da ayrılıyoruz. Böcekler ve sürüngenler, midemi bulandırmıyor; onlar hakkında daha çok bilgilendikçe bana ilginç geliyor. Sana bir kitap önereceğim. Thierry Despont'un 'Insects' adlı kitabı Paris'te vardır. (<a href="http://www.assouline.com/9782759403011.html"><span class="s3">assouline.com/9782759403011.html</span></a>) Böceklerin fizyolojik yapısından esinlenip , bulduğu farklı objelerle onlara benzer modeller yaratmış. İnceleyince böceklerin ne kadar müthiş yaratıklar olduğunu fark ediyorsun. Tabii yine de böceklerle bir arada yaşarım demiyorum ama midemi de bulandırmıyorlar. Bir yerde görürsem, onlara zarar vermeden usulca bir el süpürgesi aracılığıyla faraşın içine alıp yine yavaşça dışarı bırakıyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Faşizmi bu kadar kemiklere işlemiş bir toplumda havanda su dövdüğümüzü düşündüğüm çok zaman oldu. Bazen hala o umutsuzluğa kapılıyorum ama sonra bir gün hiç beklemediğim bir anda bir e-posta geliyor, yeniden cesaretleniyorum. Geçen gün Tumblr'da Avustralya'da bir fabrikada sütü için ineklere yapılan işkencenin gizli kamera ile çekilmiş görüntülerini gösteren bir video paylaşmıştım. O videodan sonra vegan olmaya karar verenler oldu.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fakat yine de faşizmin boyutları o kadar derin ki, kökünün kazınması için her alanda ortak bir çaba gerekiyor. Dün akşam İstanbul Bağımsız Fimler Festivali'nde Reha Erdem'in yeni filmi</span> <span class="s4">'</span><span class="s1">Jîn'i izledim. Kürt hareketi içinde yer alan bir kadın gerillanın dağdan inip İzmir'e gitme çabasını anlatıyor ama aslında insan-doğa-hayvan ilişkisini sorgulayan bir film. Dağda tek başına yaşam mücadelesi veren bir insan, vahşi denilen hayvanlarla bir arada yaşayabilirken, kendi türünden insanların ona uyguladığı fiziksel, ruhsal şiddeti çarpıcı bir şekilde aktarıyor. Merak ediyorum o filmi izledikten sonra acaba kaç kişi, doğduğu günden itibaren kendisine dayatılanları sorguladı? O filmi bulursan mutlaka izle.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Uygarlık tarihinde endüstrileşmenin ortaya çıkışıyla insanoğlu birçok alanda ilerledi mutlaka ama birçok alanda da var olan değerleri yitirdi. Kapitalizm, yıllar içinde insanları iyice gaddarlaştırdı. Bugün üst sınıftan insanlar, övünerek kaz ciğeri ya da pate yediklerinden söz ediyor. Kazların ciğerleri yağlansın diye günde üç-dört kez zorla mideleri dolduruluyor ama o ciğeri yiyen bunu umursamıyor. Dün gazetelerde vardı; Bülent Ersoy yine 'Hayvan haklarından bana ne! Elimdeki çanta da timsah derisinden ve 40 bin euro' diyerek satın aldığı vahşetle övünmüş. Bu tip vicdanı tamamen körelmiş insanların olduğu bir dünyada yaşıyoruz. Fakat ben umutsuz değilim, yavaş olsa da gelecekte birtakım değişiklikler olacaktır. Katalonya, geçen yıl boğa güreşlerini yasakladı mesela. Hayalini kurduğumuz ideal dünyayı biz göremeyiz ama ben bundan boşuna uğraştığımız anlamını çıkarmıyorum. Her çaba, ahlaki şizofrenin giderilmesi yönünde geleceğe bir yatırımdır. Bu arada hayvanların aniden insanların konuşması şeklindeki hayalimin gerçekleşmemesini diledin ama o olsa işte büyük değişim gerçekleşirdi, devrim olurdu!</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Aklıma bir de şu örnek geldi. Amerika veganlık konusunda Türkiye'den daha ileri bir durumda ama orada da Dennis Kucinich'in yaşadıklarını izlemişsindir sanırım. Amerikan Kongresi'ndeki tek vegan politikacıydı ve Demokratik Parti'den başkan adayı olduğu sırada medyada bu yönüyle dalga geçiliyordu. Üstelik bunu yapanların bir kısmı DP'ye yakın kişilerdi. Kucinich'in vegan olması, sanki bir zayıflıkmış gibi algılanıyordu. Türkiye'den böyle biri çıksa yapılacak saçma sapan esprileri tahmin edebiliyorum. Belki de vegan hareketin bu şekilde doğrudan aktif politikaya girmesi lazım. Ne dersin?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Kitap ve film tavsiyeleri için teşekkürler, not ettim. Kucinich'in başına gelenler, sanırım doğru yolda olduğumuzu gösteriyor. Değişime karşı hissedilen ilk duygudan biri, kitlenin bu değişimle dalga geçmesidir bence. Sonra ret ve inkar gelecektir, peşisıra da jeton düşecektir!</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Aktif politikanın bataklık gibi içine çektiğini çirkefleştirdiğine inananlardanım. Önemini inkar edemem aktif siyasetin, ancak ana akım siyasetin sokak siyasetiyle beraber kolkola yürümesi gerekliliği gerçeğinin de altını çizmeliyim. Ancak ben, belki kişisel nedenlerle, otkökü (grasroot) politikanın daha verimli ve faydalı olduğuna inanıyorum. Dolayısıyla vegan politikanın önemli ayaklarından birinin de bu olduğunu düşünüyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fakat, hareket cidden çok yavaş ilerliyor ve birçok nedenle yavaşlıyor, iç çelişkiler yaşıyor. Bunun benim görebildiğim en önemli nedenlerinden biri revizyonizm. Acaba, örneğin, besi tavuklarına çiftliklerde ayrılan alanın ve hacmin belli bir standarda yükseltilmesi bir kazanım mıdır? Yoksa, et endüstrisini yıkma yolunda mücadelenin bir kaybı mıdır? Bu sorular, farkındasındır, devrim mi reform mu gibi içinden çıkılmaz bir tartışmaya işaret ediyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Açıkcası benim de kafam karışık bu konuda. Yıllar önce İsrailli bir vegan aktivist arkadaşımla konuşurken (ki İsrail'de ciddi bir vegan hayvan özgürlüğü hareketi vardır), hayvan özgürlük hareketinin, diğer özgürlük hareketlerine nazaran, en önemli farkının, mücadelesinin tamamının özneler (yani insan olmayan hayvanlar) tarafından değil de bu öznelerin temsilcisi olduğunu iddia edenler (insanlar) tarafından yürütülüyor olduğu üzerine düşünmüştük. Dolayısıyla, ağzı var dili yoklara tercüman olurken kendi politik gündemlerimizi ne kadar empoze etme hakkımız var acaba? Bu da beni politikadaki özcülük tartışmalarına götürüyor. Kadın olmayanlar feminist harekette ne kadar yer alabilir, beyazların siyah özgürlük hareketinde ne kadar yeri vardır? Kuşkusuz, bu tartışmalar doğrudan bir şekilde hayvan özgürlüğü politikalarında anlamlı değil. Ama yine de, dolaylı olarak harekete bir etkisi ve yansıması var.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Haliyle, hayvan özgürlük hareketinin en büyük handikaplarından biri biraz önce değindiğim revizyonizm mi devrimcilik mi tartışmasıdır. Bunun nedeni açık, bu tartışma devam ederken, hatta ben bu satırları yazarken, her saat binlerce hayvan insanları beslemek için katlediliyor. Acaba, revizyonizm tartışmalarını başka hayvanların hayatları üzerinden yapmaya ve hatta vakit kaybetmeye ne kadar hakkımız var?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kısacası, politika meselesinde geç bile kalındığını düşünüyorum. Hem sathı hem hattı mücadele yapılması gereken, çok cepheli bir mücadele olarak görüyorum bunu. Üniversite öğrencilerine kurbağa kestirten uygulamalardan tut da, grip aşısı modasına, hayvansal mamüllü kozmetikten, kurban bayramına o kadar çok mesele var ki bizleri ilgilendiren... Bu da politik mücadeleyi çok çetrefilli kılıyor. Kimilerine göre makro mücadelenin modasının geçtiği bir dönemde, veganizmin holistik siyaseti ciddi zorluklara gebe. Bu meseleleri tek tek konuşmadan önce şuna hemen değinmek isterim.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Amerikan hegemonyası gene önümüzde bir engel. ALF/ELF (Animal Liberation Front / Earth Liberation Front - Hayvan Özgürlük Cephesi / Yeryüzü Özgürlük Cephesi) ABD ulusal güvenlik bakanlığı ve FBI belgelerine göre ABD'nin tek iç terör tehdidi. Diğer bir deyişle, ALF/ELF aktivistleri, El Kaide militanlarıyla aynı muameleyi görüyor. Bu ABD'de ciddi bir 'Greenscare' (yeşil-korku) yarattı, birçok hayvan özgürlük mücadelesi eylemcisi sabotaj eylemleri nedeniye hapiste ve 'terörist' (!?!?!) muamelesi görüyor. Gerçekçi ve radikal yeşil hareket artık çok zor dünyada; zira 'greenscare' yayılıyor, aktivistler damgalanıyor ve dışlanıyor. Bu, benim görebildiğim kadarıyla günümüzde mücadelenin önündeki en büyük engel. Bu şartlar altında kitlesel politika nasıl olacak, gene iyimserleşemiyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Hemen sorduğun bir soruya yanıt vererek başlayayım. Bence besi tavuklarına çiftliklerde ayrılan alanın belli bir standarda yükseltilmesi değildir veganizmin derdi. Sonuçta o tavuklar kesilecekse, 'Aman ne güzel alan genişletildi!' diye sevinmenin bir anlamı olur mu? Bence böyle bir tavır, hareketi geriletir; bu şekilde bir rahatlama elde edileceğini hesaplayan çiftlik sahipleri, hayvan hakları savunucularını susturmak için derhal yerine getirebilir o talebi. Ben devrimden yanayım. 'İnsani et' (humane meat) kandırmacasına da o nedenle inanmıyorum.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">İsrailli arkadaşının bakış açısı bana uzak. Elbette hayvan haklarını insanlar koruyacak. Bunun aksi düşünülebilir mi? Aynı çocuk haklarını da çocukların kendilerinin değil, yetişkinlerin koruması gibi bir durum söz konusu. Kadın olmayanlar da feminist harekette yer alabilir; ben feministleri destekleyen erkekler tanıyorum. Ama tabii bu feminizmi nasıl algıladığına göre de değişir. Kadınların üstünlüğü değil, kadın erkek eşitliği olarak algılanıyorsa neden feminizm içinde yer almasın? Beyazların da siyah harekette yeri olabilir. Onlara yüzyıllardır uygulanan zulme, ayrımcılığa ben de karşıyım. Bunların hepsinin arkasında şu mantık var: Uygar insan, doğuştan gelen özellikleri nedeniyle doğrudan içinde yer aldığı düşünülen grupların dışındakilerin haklarına da sahip çıkar. Yani beyaz bir erkek, pekala kadın ya da siyah özgürlük hareketinin destekçisi olabilir ve olmalıdır da bence. Çünkü ezilenin yanında olmak, modern demokratik toplumlarda uygar insan davranışıdır. Hayvan haklarını savunurken ben kendi politik gündemimi buna empoze ettiğimi düşünmüyorum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">ALF/ELF meselesi, Amerika'nın nasıl sahte demokrat, çevreci, özgürlükçü olduğunun kanıtı. Amerikalı hayvan hakları aktivisti Gary Yoursofsky'nin başına gelenleri biliyorsun. Kanada'da bir kürk fabrikasını basıp 1500'den fazla vizonu serbest bırakınca 77 gün hapis yattı, defalarca tutuklandı, Amerika'nın en tehlikeli adamı deniliyordu. Onun söylediği her sözle hemfikir değilim ama yaşadıkları gerçekten düşündürücü.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Durum böyle olunca, hayvan hakları savunucularının tabandan örgütlenerek başarılı olması zorlaşıyor. İnsanlar eylem yapmaya bile çekiniyorlar. Biz bu kış İstanbul'da kürke karşı eylem yapalım dedik, 30 kişi anca vardı. Hafta içi bir gün ve havanın çok soğuk oluşu, eylem yerinin uzaklığı gibi etkenler var ama 17 milyonluk bir kentte öyle bir eyleme katılım o kadar az olmamalı. Sokak hayvanlarının katline neden olacak yasaya karşı Taksim'de eylem yapıldığında çok daha fazla insan gelmişti, onu da ekleyeyim. Ben sağlam bir taban örgütlenmesinin gereğine mutlak inanmakla birlikte, bunun güncel politika ile birlikte yürütülmesinin de faydalı olacağını düşünüyorum. TBMM'de hayvan haklarını birincil sorunu ilan eden bir vegan olsa, o konuda çalışmalar yapsa, teklifler verse ne olur? Tabii o teklifler reddedilir ama en azından konu gündemde tutulur. Öyle bir vekil yok, öyle bir vekili seçim listesine alacak parti de yok. Çünkü hayvan hakları hiçbir zaman siyasetçilerin önemsediği bir konu olmadı. Oysa bu çok ironik bir durum.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Evolutus PR Ajansı'nın vegan kurucusu Gary Smith'in bir sözünü burada anmak isterim. '150 yıl önce köleliğin biteceğini savunsaydın saçmaladığını söylerlerdi. 100 yıl önce kadınların oy verme hakkının olduğunu söylediğinde sana gülerlerdi. 50 yıl önce Afrika kökenli Amerikalıların kanunlar önünde eşit haklara sahip olması fikrine itiraz ederlerdi. 25 yıl önce eşcinsel haklarını savunduğunda sana sapık derlerdi. Bugün de hayvan köleliğinin sona ereceğini iddia ettiğimizde bize gülüyorlar ama bir gün gülemeyecekler.' Gary Smith'in söylediğinin üzerinde biraz kafa yorulsa, ortaya koyduğu gerçeğin ne kadar çarpıcı olduğu görülür. Ancak konuştuğumuz gibi, kendini demokrat/özgürlükçü/ilerici görenler bile konu hayvanlara gelince, 'Ama onlar hayvan, sen insanlık tarihinden örnekler veriyorsun; sonuçta siyah ırktan olanlar da kadınlar da, eşcinseller de insan,' diyor. İşte bu noktada yine türcülük belası devreye giriyor. O nedenle hareket çok daha yavaş ilerliyor. Bazıları veganların düşlediği dünyanın bir ütopya olduğunu söyleyip dalga geçiyor. Oysa ortada bir zulüm/işkence silsilesi var. Gözlerini, kalplerini, kulaklarını, yüreklerini yaşanan zulümlere kapayanlar nasıl umursar hale getirilecek? Hayvanların da yaşam hakkının olduğu nasıl anlatılacak?<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu zorluklar yüzünden veganizmin alacağı yol daha uzun. PETA'nın çektiği gizli kamera görüntüleri bence çok işe yarıyor. (Bu arada PETA deyince onları da bazı konularda eleştirmediğim sanılmasın. Ama bazı çalışmaları etkiliyse onları da söylemem gerek.) İnsanlar gerçekleri gözleriyle görünce çok daha fazla etkileniyor. Son yıllarda Türkiye'de bile vegan harekete karşı fark edilir bir ilgi var. Evet, bazıları sağlık nedeniyle ilgileniyor ama olsun, yavaş da olsa bir kıpırdanma var. Ben bireysel çabaların da önemli olduğunu düşünüyorum. Taban biziz zaten. Ancak örgütler düzeyinde daha etkili eylemler yapılmalı. Hatta bireysel olarak da akıllıca eylemler planlanabilir. Şimdi adını hatırlayamadım ama bir belgeselde izlemiştim. Amerika'da bir vegan, kürk vahşetini insanlara göstermek için karavan türü bir aracın yan tarafına ekran monte edip, kürk yapımına dair videoları oradan yayınlamış. Aracı sokaklarda, caddelerde çok yavaş bir şekilde sürünce insanlar durup videoda neler oluyor diye bakıyor. Arada bir kalabalık meydanlarda aracı durdurunca, insanların gördükleri karşısında yüzlerinin aldığı dehşet ifadesini görmen lazım. Çığlıklar atanlar, ağlayanlar, histeri krizi geçirenler... Eylemcinin tek yaptığı, video monte edilmiş aracı kullanmak. Hem çok basit, hem yorucu değil, hem de çok etkili. Bu yöntemle o kadar çok sayıda insana ulaşmış ki kendisi de şaşırmış. Tabii Türkiye'de öyle bir eylem yapmaya kalksan önceden izin almak mı gerekir, polis aracı peşine düşer mi bilemiyorum.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu arada madem politika ve veganizm ilişkisini konuşuyoruz, çok yeri geldi söyleyeyim: Geçen hafta verdiği bir röportajda Morrissey, 'Alabileceğiniz en politik tavır, hayvan yemeyi kesmektir. Ben gençken de öyleydi, şimdi de öyle,' demiş. Birçok yerde röportajın buna bağlı olan kısmı verilirken, tam bu cümle kesilmiş. Bu da gösteriyor ki, medyayla işimiz var. Röportajın en önemli cümlesini atıp haber yapıyorlar. Çünkü onlara göre hayvanlarla ilgili her şey ihmal edilebilir! Oysa Morrissey'in dediği çok çok önemli. Gerçekten de bu dünyada alınabilecek en politik tavır vegan olmak. Kapitalizmin dayattığı sisteme karşı atılmış demir bir yumruktur veganlık. İnsan hayatına ve doğaya tamamen başka bir bakış açısı getirir. İşte türcü solcuların göremediği ya da görmek istemediği de bu.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> 'İnsani et' (humane meat) belki henüz Türkiye'nin gündeminde değil, ama değinmen pek yerinde oldu. Ciddi bir pışpışlama politikası değil mi 'insani et' safsatası? Hayvanların çektiği acının azaltılması elbette önemli. Ancak, ölüm, bu acıyı ne kadar azaltırsan azalt, yine ölüm. İdam cezası yürürlükteyken, sanki, hukukçuların iğneyle mi, iple mi öldürsek tartışması gibi bir mesele bu. İnsani et meselesinin diğer bir şekline değinmek isterim. O da, çiftlikte geleneksel bir şekilde yetiştirilen, organik otla beslenen hayvanları yemek. Kısacası 'köy tavuğu' zihniyeti… Belki biraz yuppy, biraz özenti ve sahte bir yaklaşım ama, ne dersek diyelim, kuvvet kazanan bir hareket ve eğilim haline geldi kentlerde. Sanki insanlar günah çıkarmaya çalışıyor: Köy tavuğu yedin mi günahı daha azdır ve faydası çoktur!</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Gary Smith'in sözleri gerçekten önemli. Tabii ki bu ayrımcılığa karşı mücadelenin biteceği anlamına gelmiyor, zamanla ayrımcılığın da şekil değiştireceğini, kendisini yenileyeceğini görmek zor değil. Emre Yılmaz'ın yazdıklarını anımsamamak elde değil. Post-kapitalizmin en büyük 'başarısı' insanları gönüllü olarak bu sisteme kanalize etmek oldu. Eskiden zorla, angaryayla yaptırılan işler için şimdi insanlar sıraya giriyor ve hatta şükrediyor. Lafı şuraya getireceğim. Sömürü düzenin, sömürülenlerin iştirakı nedeniyle sürdürülemeyecek tek ama tek sahası hayvan sömürüsüdür. Zira, hayvanları kandırıp gönüllü bir şekilde etlerini, sütlerini, yünlerini vermeye ikna etmek elbette mümkün değil. Dolayısıyla, sömürü düzeninin çirkinliğini anlamanın en iyi yollarından biri, hayvanlara nasıl davrandığına bakmaktır belki de. Hani, sömürülenleri niye isyan etmediler diye suçlayabilirsin belki, biraz varoluşçu bir tınıyla. Ama, ezilen ve katledilen hayvanları suçlamanın mümkünatı yok. Bence türcülük, bilhassa bu noktada klasik sol politikanın çok ötesine geçiyor; zira apayrı bir ayrımcılık şekli.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Senin Morrissey-severliğini bilmeyen yok! Hani, bir yandan politik manada istemeye istemeye söylesem de, hayvan özgürlüğü meselesinde net ve kesin olan ünlülere ihtiyaç çok cidden. Politik gündemi olmayan, kitleleri oluşturan genç neslin Morrissey'e özenmesini (en azından bu konuda) isterdim elbette. Daha önceki sohbetlerimizde senin anlattıklarını anımsıyorum: Morrissey'in sahnede 'Meet your meat'i izletmesini, festivallerde hayvan ölüsü satılmasını yasaklamasını takdir etmemek mümkün mü…</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ancak, yine de bizim kültüre dönersek, hayvan özgürlüğü önündeki en büyük engellerden birinin gelenekselcilik olduğunu görüyorum. Çoğu insan, televizyonda gördüğü için ya da ucuz olduğu için et yemiyor bence. Tastamam, annesinden gördüğü için et yiyor. Etin kutsanmasının da en başat ritüeli de toplumumuzda Kurban Bayramı. Konu karmaşık ve çetrefilli, farkındayım. Ama yine de sormadan geçemiyorum, sence, Müslüman birisi vegan olabilir mi? Sonuçta, kurban, eğer mali gücün varsa, farz. Haliyle, kurban kesecek parası olan bir Müslüman, vegan olabilir mi diye sormak önemlidir bence.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Her yıl Kurban Bayramı'nda Türkiye'de sokaklar, deniz, koskoca İstanbul Boğazı kan gölüne dönüp vahşi sahneler medyada yer alınca, bu konu tekrar gündeme geliyor. O zaman uzmanlar görüşlerini açıklamaya başlıyor ve bir tartışmadır gidiyor... O tartışmalar arasında 2006 yılında Diyanet İşleri Başkan Vekili Prof. Mehmet Görmez'in söyledikleri dikkatimi çekmişti. Milliyet gazetesinde Taha Akyol'un makalesinde yer alan görüşleri şöyle: 'Araştırma yaptırdık. Türk halkının yüzde 78'i kurban kesmeyi zorunlu görüyor. Halbuki kurban kesmek dinen farz değildir, İslam'ın beş şartından biri değildir. Bu bizde böyle anlaşılıyor. Arap ülkelerinden mesela yakından tanıdığım Ürdün ve Mısır'da bu kadar yaygın kurban kesilmez.' O yazıdan öğrendiğime göre, 'İlk hadis kitaplarından 'El Musannef' adlı eserinde hadis âlimi Abdurrezzak el Musannef şöyle yazıyor: 'Hz. Ebu Bekir ve Hz. Ömer ile sahabeden Ebu Menut el Ensari, mali durumları çok müsait olduğu halde, kurban bayramlarında kurban kesmezlerdi! Biz de kesersek herkes kurban kesmeyi farz (şart) zanneder diye!'<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Prof. Görmez, kurban kesiminin düzenlenmesi gerektiğini söyleyip sokaklara taşan kanlı görüntülere karşı çıkıyordu ama benim açımdan önemli olan, kurban kesmenin şart olmadığını söylemesiydi. Buna karşın birkaç yıl önce bir başka profesör çıktı, 'Vejetaryen bile olsa kurban kesen tadına bakmalı. Çünkü Allah-ü Teala diyor ki 'Sen yiyeceksin kurban etinden' ' şeklinde bir açıklama yaptı. Prof. Dr. Bayraktar Bayraklı'nın bu açıklamasına karşı çıkan uzman da vardı, onaylayan da...<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">İlahiyatçı yazar İhsan Eliaçık, Kurban Bayramı'nın bir hayvan kesme ve et festivaline dönmesine kesinlikle karşı olduğunu söyledi. Prof. Yaşar Nuri Öztürk ise, 'Cevap Veriyorum' adlı kitabında, Kuran'da kurban kesilmesiyle ilgili ayet olmadığını yazmıştı, buna karşı çıkanlar da oldu.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Hürriyet'teki bir yazısında da şöyle diyor Öztürk: 'Kurban kesmek, Kuran'ın açık beyanıyla; 'infak' (yoksula yardım, sahip olunandan başkalarına pay çıkarma) denen paylaşmanın geniş çerçevesi içindeki bir yardımlaşma şeklidir. Bu aracın yerine başka araçlar da konabilir. (..) Yoksulun korunması, ona et vermek yerine başka birşey vermekle daha iyi sağlanacaksa, o şeyi kurbana tercih etmek gerekir. (..) Örneğin ameliyat parası bulamayan bir yoksula kurban eti yerine o parayı vermek, Kuran'a göre daha üstün bir 'kurban' olacaktır. Kısacası kurban bayramı, yoksulun ve yoksunun imkan sahiplerinin varlıklarından pay aldığı bayramdır; hayvan kesimi bayramı değil...'<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu durumda kurban kesmenin şart olmadığı anlaşılıyor. Demek ki, parası olan bir Müslüman hayvan kesmek yerine Öztürk'ün dediği gibi yoksullara yardım etme yönünde bir tercihte bulunabilir. Bence öncelikle bu konunun altının çizilmesi lazım. Dinlerde reform yapılması da gerekir kanımca. Hıristiyanlıkta oldu bu ama İslamiyet'te yaşanmadı. Günün koşullarına uygun düzenlemeler yapılacak olursa durum daha netleşir. Tabii böyle bir konuda bizim ahkam kesmemizin de pek olanağı yok. Ben sadece uzmanların görüşlerini aktardım.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Toplumlarda çok yerleşmiş gelenekler var. İnsanlar bazı konularda öylesine şartlanmış ki, farklı açıdan bakmayı akıllarından bile geçirmiyor. İnsan-hayvan ilişkisi bunların başında geliyor. Gerçekler ortada, hayvanlara yapılan tüm eziyetlere karşın hala direniyor insanlar. Geçen gün bir şey yaşadım, şimdi tam da yeri geldi, onu sana anlatayım. İnsanlara 'sağlıklı' olduğu belletilen sütün içindeki toksik maddeleri listeleyen ve bunların yol açtığı hastalıkları anlatan bir fotoğraf paylaştım sosyal medyada. Birisi 'yok öyle değil böyle' diye itiraz edince, sütün elde edilmesi için hayvanlara çektirilen işkenceyi ortaya seren bir videoyu da gönderdim kendisine. Verdiği yanıt şu oldu: 'Umarım baklagiller de gelecek kuşak tohumlarını yediğimiz için mutsuz değillerdir.' Fasulye ile atı bir tutabilen anlayıştaki insanlar, dini mecburiyet olmasa da, sadece zevkleri için hayvan kesmekten vazgeçmeyecektir. Bence bizim en büyük zorluğumuz o anlayışı değiştirmek. Dinde şart olmadığı din adamlarınca, ilahiyatçılarca dile getirilirse, elbette bu hayvan kesimini önemli ölçüde azaltacaktır. Ama yine de bu konuda çok umutlu olamıyorum. Değişime direnen tutucu kesimler her zaman var olacaktır. Çok zor bir konu bu...</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ayrıca sadece Müslümanlık'ta yok bu mesele; Amerika'daki Şükran Günü'nde yaşanan hindi katliamı ne olacak? Orada sokaklarda hindi kesilmediği için kanlı ve vahşi görüntüler görünmüyor ama biz görmesek de benzer bir şiddet yaşanmıyor mu? Ben dindar bir insanın vegan olabileceğini düşünüyorum. 'Hayvan kesmeyen bu dinden olamaz' diye açık bir koşul olmadığı sürece, şiddeti tümüyle reddeden bir insanı hangi din kabul etmeyecek? Bence doğru bakış açısı böyle olmalı; aksi takdirde 'vejetaryen ve veganlar dinsizdir' sonucu çıkar ki, bu da senin önceki konuşmalarımızda sözünü ettiğin endişeyi ortaya çıkarır; veganlığı çok radikal ve zor göstermek gibi bir sonucu olur. Türkiye gibi dinin etkisinin muazzam olduğu bir toplumda veganlığı din karşıtı olarak düşünmek, hareketi temelden baltalar. Veganizm, bir yaşam felsefesi olarak, insanlara ve insan olmayan hayvanlara uygulanan her türlü şiddet ve zulme karşıdır; bizim vurgulamamız gereken bu bence.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Bütün bu anlattıklarına bakınca, delinin biri kuyuya taş atmış demek geliyor içimden. Doğrudur, Kuran'da kurban meselesi çok açık değil. Ama dinlerin çoğundaki hikaye açık. İbrahim oğul ister, adak adar, sonra da oğlunu kurban etmek isteyince, Tanrı oğlunun yerine bir hayvan öldürmesini söyler. Bu masaldan sonra, alimlerin dini nasıl yorumladıkları beni pek ilgilendirmiyor aslında. İslam'da reform da pek mümkün görünmediğine göre günümüzde, toplumdaki sıradan bir Müslüman'ın otobur olma ihtimali bana imkansız görünüyor. Dediğin kaynakları inceleyen araştıran kimi Müslümanlar belki ikna olacaktır istisnai olarak, ama maalesef bu çok cüzi bir oranda kalacaktır bence. Yani kitlelerin algıladığı İslam'a bakarsak, doğru ya da yanlış, samimi ve saf bir Müslüman'ın otobur olabileceğine inanmıyorum. Haliyle, bu bence vegan hareketi bir ayrıma sürüklüyor. İnançlı kitleyi karşımıza almak, ne derece 'akıllıca' bir strateji malum. Öte yandan, Turan Dursun örneğinde olduğu gibi, bedeli ağır olsa da, dini karşımıza almak verimli ve faydalı bir açılım da sağlayabilir bir uzun vadede.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Hayvan zulmü elbette sadece İslam'da olan bir şey değil. Diğer büyük dinlerde de gani gani bu zihniyeti görmek mümkün. Ancak beni en çok şaşırtan Budizm'in, ya da daha geniş bakmak gerekirse, doğu dinlerinin bu meselede pek gevşek olması. Orta yolcu Daoizm'in 'kararında et yemeyi' sakıncalı görmemesi, Budizmin bu konuda kesin bir yargısının olmaması, Hinduizm'in sadece büyükbaşları koruyup diğer hayvanların ölümüne ses çıkarmaması ben şaşırtıyor. Kim bilir, belki bu dinlerin üç büyük din kadar ilkel olmasını kabul etmek istemediğimdendir...</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Tüm bunları düşününce, hayvan özgürlüğü mücadelesinin aynı anda bir çok geleneksel ve zulmedici alışkanlığa karşı çıktığını görmek zor değil. 'Et yemeyen erkek', 'kurban kesmeyen mümin' gibi çelişkileri topluma kabul ettirmek zor. İşin kötüsü, diğer bir çok sol politikanın aksine, hayvan özgürlüğü mücadelesinde bakıp ilham alınacak başarılı kitlesel pek vaka yok elimizde.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Meseleyi biraz yumuşatmak gerekirse, aklıma hayvan eziyetinin diğer bir boyutu geliyor: O da hayvan beslemek. Pet-shop'ların olmadığı ideal bir dünyada olduğumuzu düşünelim. Sence böyle bir dünyada hayvan beslemek ahlaki midir veganizm açısından?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Ben seninle bu konuyu konuşmaya başladıktan sonra biraz daha derinliğine araştırdım. Bir Müslüman'ın kurban kesmesi farz değil, sünnettir diyor uzmanlar. Dileyen keser, dileyen kesmez. Yani kurban kesmek mutlaka yapılması gereken bir ibadet değil. Böyle bir yazı için şu makaleye bakabilirsin. (<a href="http://haber.gazetevatan.com/kurban-kesmek-farz-degil-sunnettir/328836/4/yazarlar"><span class="s3">haber.gazetevatan.com/kurban-kesmek-farz-degil-sunnettir/328836/4/yazarlar</span></a>) Ama mesela namaz kılmak farzdır, her yetişkin ve akıl sağlığı yerinde olan Müslüman'ın namaz kılmakla yükümlüdür. Buna karşın Türkiye'de kendisini Müslüman olarak niteleyen çok sayıda insan namaz kılmıyor. Dini savunmak için değil ama bence ortaya koyduğun bakış açısı konuyu çarpıtıyor sanki. Kurban meselesi yıllardır yanlış yorumlanıp insanlara yanlış aktarılıyor. Belki de bu işten çıkarları olan insanların yönlendirmesiyle oluyor bu. Biliyorsun büyük paralar söz konusu bu işte. Benim araştırmalarımdan gördüğüm kadarıyla, Müslüman bir insan vegan olabilir sonucuna varılıyor. Ayrıca senin dediğin gibi, Türkiye gibi bir ülke söz konusu olduğunda inançlı kitleyi veganizm karşıtı olarak belirlemek de son derece hatalı olur ki böyle bir yargıya varılmasını gerektirecek bir durum yok.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Soruna gelince… Pet-shop'ların olmadığı ideal bir dünyada evde hayvan beslemek gerekli değil. İnsan ile hayvan arasında kurulan dostluk elbette çok güzel ama birincisi hayvanları doğalarına aykırı bir mekana tıkmaya kimsenin hakkı olmamalı. Üstelik insanlar kendileri evde yokken hayvanın evde tek başına kilitli bırakılması dehşet verici. Bütün gün işe gidiyorlar, köpekleri evde deliriyor. Kim bilir nasıl bir ürkme, korku, sıkıntı içine giriyorlar… Akşama kadar kapının önünde havlayan köpekler vardır. Kimsenin onlara o eziyeti yapmaya hakkı yok. Bir insanı eve kapatıp üzerine de kapıyı kilitleyip gitsen ve bütün gün yalnız bıraksan o da ürker, sıkılır. Öyle bir ortamda hayvanın sakin sakin oturmasını beklemek büyük bencillik. Bahçeli bir evin olur, orada ona yuva yaparsın, o anlaşılabilir ama hayvanlar için ev ortamı uygun değil. Ayrıca bu insan ile hayvan arasında sahiplik ilişkisi doğuruyor ki, o da baştan yanlış.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Benim bir gün bir dağ evinde yaşayıp bir at ile bir köpeğin arkadaşlığını paylaşma hayalim var ama onlara özgürce dolaşabilecekleri alanlar sağlamak kaydıyla… Onların sahibi olmayı değil, arkadaşı olmayı isterim.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Evcilleştirmeden ne kadar geri dönebiliriz bilmiyorum, anlattıklarını düşününce aklıma ilk bu geliyor. Zerzan-vari bir ilkelci değilim, tarım öncesi döneme dönebileceğimizi düşünmüyorum. Beğenelim beğenmeyelim tuhaf bir kültürel ve sosyoekonomik evrim içerisindeyiz. Bu minvalde, çok uzun zaman önce evcilleştirilmiş hayvanlar meselesinde de yüzyıllar öncesine geri dönebileceğimize inanamıyorum. Hatta, düşünsene, yüzlerce kedi, köpek, inek, koyun ırkı insanlar tarafından yaratıldı! İnsan adı taşıyan köpek türleri var (Dobermann). Çok karamsarlaşırsak, bu elbette sömürüdür. Ama öte yandan, bir mutualizm, bir ortaklaşmacılık da söz konusu. Sen benim evimi koru, ben de sana yiyecek ve barınak vereyim mantığı bana anlaşılır geliyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Elbette, bunun suistimali de mümkün ve hatta pek yaygın. Köpekleri küçücük evlere tıkıp, zihinsel ve fiziksel ihtiyaçlarını gidermeyip, onlara sürekli işkence yapar olmak kabul edilir değil. Köpek depresyonu hepimizin aşina olduğu bir şey… Ama öte yandan, çiftlik hayalin epey romantik. Bazen ben de, insanların hayvanlarla oynama ihtiyaçları için kamplar düzenlenmesi gerektiğini düşünüyorum. Bir çiftliğe gidip birkaç hafta kalıp, oradaki hayvanlarla ilgilenmek ve oynamak isterdim. Kaldı ki, hayvan arkadaşlığının türlü türlü faydaları olduğu tıp literatüründe bile geçiyor artık. Dediğin gibi tüm mesele bu ilişkiyi, sahiplik üzerinden kurmamak. Değinmek bile abes, pet-shop endüstrisinin ne kadar büyüdüğü, para uğruna hayvanlara neler neler yaptıkları malum.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Birkaç ay önce, taze vegan ama uzun süreli vejetaryen bir arkadaşımı ziyaret etmiş ve kedileriyle tanışmıştım. Ondan öğrendiğim kadarıyla, kedilerin otobur olması mümkün değil. Dolayısıyla, bu vegan arkadaşım kedilerini etli mamayla besliyordu. Bu beni çok şaşırtıyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kısacası, günün birinde bir çiftliğim olursa, oradaki kedi köpekleri nasıl besleyeceğim? Piyasada epey vegan köpek maması var, farkındayım. Ama, kedi köpeklerin doğaları ne kadar otobur, bilmiyorum. Kimyasal vitaminlerle takviye edilmiş yapay mamalar ne kadar holistik acaba? Dolayısıyla, bakım ve alan/yer sağlamadaki sorunları bir kenara bıraksak bile, köpeğimizi nasıl besleyeceğiz? Bunu çözemiyorum.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Dahası, kafamı karıştıran diğer bir mesele de akvaryum. Acaba, insani ve ahlaki bir akvaryum mümkün mü? Kuşkusuz idealistçe konuşuyorum. Balık çiftliklerine, tropik balık kaçakçılığına, süs balıkları avlamanın yarattığı ekolojik hasarlara değinmiyorum bile. Hani böyle basit anlamında, acaba akvaryumculuk vegan ahlaka sığar mı? Burada benim bildiğim tek kriter 'balık hafızası'. Yani eğer balıklar akvaryumda strese girmiyor, küçücük bir alanda olduklarını anlamıyorsa, vegan ahlaka göre hala sorunlu mudur bu iş? Örneğin, Türkiye'de pek yaygın olan kuş besleme meselesinde bunun tam aksi söz konusu. Kuşları kafese tıkmaktan kimse gocunmuyor. Bazen insanların belki vicdanları sızlıyor ve eğlenceleri için kuşları kafeslerinden bir süreliğine salıyorlar ki kuş salonda azıcık uçsun ve eğlendirsin onları…<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Peki, pet shop'lardan ya da sokaktan kurtarılıp barınağa konan hayvanları eve alıp besleme konusunda ne düşünüyorsun? Acaba bu bir hayvanı 'kurtarmak' mıdır?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Arkadaşının kedileri doğalarına uygun bir şekilde beslemesi bence garipsenmemeli. Bir kediyi vetetaryen yapmaya çalışmak, onu zorla kendi yaşam tarzına uydurmak olur; ayrıca senin söylediğin gibi bu olanaklı değil. Ama benim hayvan beslemememin nedenlerinden birisi de bu. Ben kediye etli mama hazırlamak istemiyorum, yani onu yaparken kendimi kötü hissedeceğimi biliyorum. Hayalimdeki gibi bir at ve köpekle bir çiftlik evinde yaşarsam o konuda ne yaparım? Belki de sadece at uygun bu açıdan…<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">İnsani bir akvaryumculuk vegan ahlaka sığmaz. Balıkların küçük bir alanda olup olmadıklarını anlamadıklarını tam olarak bilmek olanaklı değil ama orada asıl sorun hayvanlar üzerinden ticaret yapılması. Bunu kabul edemeyiz. Orada kişinin niyeti balığı satıp para kazanmak, balıklar için yapmıyor bunu. Aynı şekilde kuş beslemeyi de kendilerini tatmin için yapıyorlar, bunun kuşa bir yararı yok. Geçenlerde İstanbul'da bir pet shop'ın önünden geçerken yine öfke kapladı içimi. Bir kuşu kafese kapatmak, bu dünyada bir insanın yapabileceği en büyük kötülüklenden biri. Uçabilen bir varlığın uçmasını engellemek nasıl masum olabilir? İnsanın hep özendiği bir yetenek değil midir uçmak? Hatta özgürlüğün simgelerinden biridir insan algısında… Ancak gel gör ki kuşu kafese kapatıp eve tıkarak o özgürlüğü yok ediyorlar. Bu, bence inanılmaz bir çelişki ve insan bencilliğinin de göstergesi.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Pet shop'lardan kurtarılan hayvanları eve alıp besleme konusu derken pet shop'tan hayvan satın almayı kastediyorsan buna kesinlikle karşıyım. Bir hayvanın düşebileceği en feci yer pet shop. Satılık bir mal olarak orada son derece kötü koşullarda tutuluyor ve uzun süre alıcısı çıkmazsa uyutulup öldürülüyor. Çoğu koşulların korkunçluğu yüzünden kısa sürede hastalanıyor zaten. Bu durumda oradan bir hayvanı satın almak, o sistemi desteklemek anlamına geliyor. Bu ticaretin bir an önce yasaklanması gerek ama ne yazık ki birilerinin işine gelmiyor bu. Peki bu ticareti desteklemeden nasıl bitireceğiz? Mesele bu. Hükümetlere bu konuda ciddi baskılarda bulunmak gerek. Yılmadan, usanmadan pet shop zulmünü anlatmak gerekiyor. Sokaktan alınıp evde beslenen hayvanlar konusunun iki yönü var. Bazı insanlar sokakta çok kötü durumda, hasta kedileri, köpekleri görüp alıyor ve önce iyileştirmeye çalışıyor. Ancak hayvan iyileştikten sonra evde bir mal gibi tutulmaya devam edilmemeli. Daha önce de konuştuk; ev ortamı hayvanlar için ideal değil. Elbette bakım amaçlı alınan hayvanlar konusundaki iyi niyeti görmek lazım.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Tabii bir de şu durum var. Hayvan barınaklarındaki durum o kadar içler acısı ki, oradan hayvan alıp bakmak isteyenin de hayvana iyilik yapmadığını söylemek zor. Bolluca'da yaşanan dramı duymuşundur. O barınaklara ayrılan ödenekler ve personel çok yetersiz, hayvanlar açlıktan ölüyor. Oraya giden birisi gördüğü manzara karşısında hayvanlardan birini alıp beslemek isterse, bu iyi niyettendir. Ama 'kurtarma' kavramını kullandığın için temkinli yaklaşıyorum soruna. Hayvanların evcilleştirilmesi, onların dünyasını altüst etti, kendi yaşam alanlarında bir düzenleri varken, şimdi insanların kurduğu düzene adapte olmaları gerekiyor. Bu gerçekleşmeyince de önemli bir kısmı telef oluyor. İşin tuhafı, evinde kuş besleyen, akvaryumu olan kendini hayvansever sayıyor. Sevdiğin bir varlığın yanında olmasını istersin ama bu nedenle onu hapsediyor ya da köleleştiriyorsan ortada hastalıklı bir durum var demektir. Oysa gerçek sevgi, sevdiğin varlığı özlemine ya da yokluğuna dayanma pahasına özgür bırakmayı gerektirir. Çünkü en güzel his, özgürlüğü yaşamak. İnsan ilişkilerinde de geçerli olan bu bakış açısı, hayvanlar da hissedebildiğine göre, insan-hayvan ilişkisinde de temel olmalı. Sen bu yaklaşım için ne düşünüyorsun?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Son olarak da şunu belirteyim: Senin de dediğin gibi, tarım öncesi döneme geri dönülemeyeceğine göre hayvan özgürleşmesi hiçbir zaman tam anlamıyla gerçekleşmeyecek bence. Ancak şu anda yaşanan öldürücü kölelik durumunun sona ermesi gerekiyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Haklısın, cehenneme giden yol iyi niyetlerle döşendiği için, kimi zaman 'hayvanseverlerin' hayvanlara yapılan zulmü ve adaletsizliği kuvvetlendirdiğini düşünüyorum. Dediğin gibi, evinde muhabbet kuşu ya da akvaryum olan, sokakta bir iki kez kedi köpek okşayan kendine hayvansever diyor, birkaç saat önce el kadar bir kuzunun etini yemiş de olsa. Hayvansever lafındaki kusurlardan biri de bu, içkin bir küçümseme ve acıma hissi taşıyor bu laf. Dahası, son derece kısıtlı bir anlama sahip: Sadece evcil, sevimli ve zararsız hayvanları seviyorlar. Kadınlar başımızın tacı deyip, karısını döven hanzo zihniyetine benzetiyorum bunu. Bu tip sözler değersizleşiyor bu ağızlarda.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Hayvanseverlerin, hayvanları sevmeden önce saymaları gerektiğini düşünüyorum. Derler ya, saygı olmadan sevgi olmaz, benzer şekilde, hayvanlara bir oyuncak ya da mal gibi davranmamak gerektiği, onların yaşamları üzerinde hakkımız olmadığını idrak etmek kolay değil çoğu insan için.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Kuşkusuz, insanların bu boğucu, kafesleyici sevgisinde, özgür bırakma yok. Belki bu nedenle kuş gözlemcileri bana daha romantik geliyor: Dürbünle uçan kuşları izlemek çok daha insani değil mi? Hatta, teknelerle bir yerlere gidip balina izleyenler de çok sempatik görünür bana.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu noktada, tam aksi istikamette düşünürken, aklıma ister istemez şu geliyor. Birçok hayvan hakları örgütü, kedi ve köpeklerin kısırlaştırılmasını öneriyor. Nazik bir mesele bu, malum. Ne düşünüyorsun bu konuda?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Biz pet shop'lardan konuşurken, gazetelerde okuduk, Avrupa Birliği kozmetik ürünlerinde hayvan deneylerini yasakladı. Bu kuşkusuz sevindirici bir gelişme. Kimi zaman, yavaş da olsa değişim oluyor demek mümkün. Hatta, belki de düzeltmem gerekir, bu değişim öyle çok da yavaş olmadı. Bu mesele üzerindeki gündemin oluşması çok da eskiye gitmiyor. Haliyle, belki de nispeten ivedi bir şekilde bu değişim gerçekleşebildi. Umarım bu hayvan deneyi kısıtı, üniversitelere ve laboratuvarlara da zamanla yayılır.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Bu nokta zihnimin bulanıklaştığı yer. Acaba, kozmetiklerde yasaklayıp, 'bilimsel' araştırmalarda hayvan deneylerine izin vermeyi gerekçelendirmeye mi çalışıyorlar? Ya da belki hareketin 'havasını almak' için verilen küçük bir taviz mi bu, bilmiyorum. Ancak yine de kuruntuları bir kenara bırakmalı ve sevinmeliyiz bence.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Yıllar önce, otoburluğa ilk adımlarımı atarken, kozmetik ve deterjanlardaki hayvan deneyleri vahşetinin insanları otoburlaştıracak potansiyele sahip olduğunu düşünürdüm naif bir şekilde. Kendimce, kozmetik ve deterjan nedeniyle yapılan hayvan sömürüsünün, bu zulüm ideolojisinin en kolay kırılacak halkası olduğuna inanırdım. Keza, kürk giymenin de benzer bir şekilde kolayca ezilecek bir 'alışkanlık' olduğunu düşünürdüm. Yıllar içinde görüşlerim elbette değişti. Belki çoğumuzun kürk alacak maddi olanakları yok ancak, çoğu otobur hala yün, ipek (ipeksiz kaliteli kravat bulmak ne kadar zor, biliyor musun?) ve en önemlisi deriden vazgeçemiyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Fakat, bu ürünleri kullanmayan haute coutre moda evleri ve tasarımcılar da var. Görmemiş sosyetenin kürklerine karşı çıkan, süper lüks marka ve moda evlerini takip etmek, yüksek burjuva seviyelerindeki bu çatışmayı görmek beni kimi zaman şaşırtıyor ve sevindiriyor. Bu manada, Stella McCartney gibi tasarımcılar sence samimi mi?</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Zülâl</b> Kedi ve köpeklerin bugünkü durumda kısırlaştırılması zorunlu görünüyor. Aksi halde sokaklarda aç ve perişan bir halde yaşama savaşı veren ve o savaşı kazanamayıp telef olan yüzbinlerce hayvan olur. Evcilleştirilmeden, insan hayatına uymaya zorlanmadan, kendi doğal ortamlarında yaşayabiliyor olsalar, bu insan müdahalesine gerek kalmazdı. Ama az önce de konuştuğumuz gibi o duruma dönmenin olanağı yok artık.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Avrupa Birliği'nin aldığı karar bence olumlu. Bu konuda bir ilk. Elbette o alandaki sorunları tümüyle çözmüyor, ancak uzun yıllardır hayvan deneylerinin etik olmadığını savunan insanlar olarak, alınan bu karara burun bükmek bana doğru gelmiyor. En azından bu uygulamanın 'yasaklanması gereken bir yöntem olduğu' belirlendi. Bilimsel araştırmalardaki durumu güçlendirmeye neden olacağını düşünmüyorum. Hareketin havasını almak için verilen bir taviz diye bakmak da küçümseme olur. Bence bu hayvan deneylerinin yasaklanması sürecinde atılmış bir adım. Bunun arkasından yapılması gereken işler var tabii. Şimdi şu argümanı savunabiliriz: 'Neden yasakladınız kozmetik ürünlerinde hayvan deneylerini? Demek ki böylece, bu uygulamanın hayvanların fiziksel ve ruhsal açıdan acı çekmesine, ölmesine neden olan işkence anlamına geldiği kabul edilmiş oluyor. Peki şimdi, birçok bilim insanının bugünkü teknolojik gelişmeler sonucunda yapılmasına gerek görmediği, alternatif yöntemlerin geliştirildiği bir ortamda, diğer hayvan deneyleri konusunda ne tavır alacaksınız?' Bu bakış açısını ısrarla gündemde tutmak gerek. Genel olarak bir şeyin yasaklanmasının nedeni, onun zararlı görülmesi ise, AB'nin kararı en azından bunu tasdiklemiş oluyor. Çok yavaş bir süreç bu ama bence önemsememe lüksümüz yok.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Stella McCartney gibi tasarımcılar keşke daha çok olsa. Bence yaptığı önemli. Moda endüstrisi hayvan sömürüsünün en çok yaşandığı alanlardan birisi. Orada bütün alışılagelmiş kalıplara karşı çıkıp böyle bir bakış açısını yansıtıp başarılı olması, azımsanacak bir iş değil. Lüksten tamamen vazgeçsinler demek gerçekçi değil. Kapitalizm sürdüğü sürece lüks de olur, abartı da... Sistem kendi sübvansiyonunu bu yöntemlerle sağlıyor. Ben bir sosyalist olarak kapitalizmin topluma dayattıklarından hiç hazzetmiyorum tabii. Stella McCartney'in modaevinden alışveriş yapacak da değilim. Ancak madem birileri bugün lüks tüketim maddesi alıyor, en azından hayvanlara eziyet eden yöntemleri reddeden markalardan alsın...</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Keşke bir anda yarın uyansak ve devrim olsa, hayvanlar özgür kalsa, kapitalizmin sonu gelse, daha adil başka bir dünyada yaşasak. Ama toplumların gelişimi ne yazık ki öyle olmuyor. Bazen daha büyük, bazen de yavaş ve küçük adımlar atılıyor. Bugünkü kokuşmuş dünyada o yavaş ve küçük adımlara da ihtiyaç var. Pollyannacılık da oynamıyorum; sadece gerçekçi olmaya, biraz da umudumu korumaya çalışıyorum. Sihirli gücüm olsa, değneği dokundurup bir anda tümüyle değiştirmek ya da yok etmek istediğim çok şey var.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Yavaş yavaş ortaya çıkan gelişmelere bir örnek vereyim. İstanbul Kadıköy Belediyesi, artık Kadıköy ilçesindeki pet shop'larda hayvan satışını yasakladı! Şimdi bu karar, diğer belediyeler üzerinde baskı kurmak için kullanılabilir. Demek ki, pet shop'ta hayvan satılmasının yasaklanması gereken bir iş olduğu bu kararla teyit edilmiş oluyor. Bu bir adım sonrasındaki adımı da belirleyecektir. Hayvan özgürlüğü hareketinin iyi bir organizasyonla bunun üzerine gitmesi gerekiyor.<span class="Apple-converted-space">&nbsp;</span></span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ben de senin gibi suni deriden yapılan ayakkabılar yaygınlaştıkça, insanların artık onları tercih edebileceğini umuyordum ama öyle olmuyor. Bir hayvanın hayatına mal olsa da, daha pahalı da olsa, hala deri denen şey prestijli... Geçen hafta New York'ta bir arkadaşımla vegan restoranında yemek yedik, sonunda dondurma ile servis edilen çikolatalı kekle bitirdik yemeği. O kadar güzeldi ki, şöyle dedim arkadaşıma: 'Madem hayvansal hiçbir ürün kullanmadan bu kadar lezzetli yemekler yapılabiliyor, neden insanlar hala hayvanlara işkence edilerek elde ettikleri malzemelerle aynısını yapmayı tercih ediyorlar?' Bu sorunun yanıtını vermek lazım. Vegan ürünler yaygın olarak bulunmadığından, bu konudaki cehaletten ya da alışkanlıkları bırakmanın zorluğundan olabilir ama bence asıl neden duyarsızlık. Duyarlılığı gelişen kişi, 21. yüzyılda artık bunların hepsini aşabilir. Bu arada NewYork'ta vegan olmak gerçekten çok kolay. Oraya vegan cenneti diyorum ben. Ama vegan hayat tarzını sürdürmek orada bu kadar kolay olsa da, çoğunluk vegan değil. Yine aynı noktaya çıkıyoruz: Hayvan özgürlüğünün önündeki asıl engel, duyarlılığı gelişmemiş, türcü insan.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1"><b>Can</b> Kuşkusuz atılan her adım, büyük de olsa küçük de, önemli. AB'nin getirdiği yeni düzenleme de, Kadıköy Belediyesi'nin yeni uygulaması da birer dönüm noktası. Ancak, kuşkucu gerçekçiliğim, kimi zaman, bu tip kazanımların hareketi biraz sönümlediğini de hatırlatıyor bana. Tek dileğim, bu aradurakların, hareketi rehavete sürüklememesidir.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">New York'un vegan cenneti olması, geleneği olmayan kültürlerde vegan yaşamın kolay olduğunun göstergesi bence. Diğer ilerici ABD kentleri de (San Francisco, Philedelphia, Portland gibi) bu manada veganlar için cennet olarak adlandırılabilir. Ama, New York'un coğrafi olarak 'el kadar' olduğu düşünüldüğünde, kilometre kare başına bu kadar vegan/vejetaryen mekan düşen başka kent bulmak zor bence de.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Ancak, bu anekdotun bence veganizmin önündeki gelenekselcilik engelini tekrar yüzümüze vuruyor. Bu manada, örneğin, geleneksel mutfakların vegan seçkilerinin altını çizmek ve sonrasında da yavaş yavaş diğer yemekleri veganlaştırmak iyi bir yöntem bence. Örneğin, Türk/Osmanlı mutfağında, zeytinyağlılardan, salatalardan ve mezelerden vegan olanların altını çizmek, sonrasında da alengirli diğer yemeklerin vegan versiyonlarını geliştirmenin önemli olduğunu düşünüyorum, tekrarlamak gerekirse. Türk/Osmanlı mutfağının en üzücü yönü de bu: İnovasyon eksikliği. Kemikleşmiş Fransız mutfağında bile vegan menülü, üç Michelin yıldızlı lokantalar varken, bizim mutfakta yeni yemek ve tarif icat edilmediğini görmek beni üzüyor.</span></span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s1">Neyse, damak meselelerini uzun uzun konuşmak mümkün. Ama artık biraz daha önemli meselelere değinebiliriz bence. Bu minvalde, veganizme etik yaklaşımları ayrıntılı tartışmanın yerinde olduğunu düşünüyorum. Ne dersin?</span></span></p>

  <p class="p5"><span class="sz">&nbsp;</span></p>
</body>
</html>
