<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1"><p>BİRİNCİ BÖLÜM</p></div>

  <p>Tören bitip de arabalar gelmeye başladığında, saat ikindinin dördüydü. Marija Jerczynskas’ın seveni, sayanı bol olduğundan, yol boyunca büyük bir kalabalık ardından gitmişti. Bu görevin yükü tüm ağırlığı ile Marija’nın geniş omuzlarına çöküvermişti. Görevini eski geleneksel ev kurallarına göre yerine getirmek istiyordu. Her şeyi eksiksiz yapmak için uçar gibi öteye beriye koşuyor, önüne gelene bağırıp çağırıyordu. O gür sesiyle, bu bağırmalar gün boyu devam etti durdu. Diğerlerinin kendi isteklerine uymasını aşırı bir içtenlikle özlüyordu. Kiliseden en son kendisi çıktığı halde, salona en önce varmak istiyordu. Bu yüzden de arabacıya biraz daha hızlı sürmesi için emir verdi. Oysa adam, inadım inat deyip, bildiğinden şaşmayınca, Marija, arabanın penceresini hızla açıp dışarı sarktı ve ağzına ne gelirse verdi veriştirdi. Adam, Litvanyaca söylenen bu sözler karşısında hiç oralı olmayınca anlayacağı dil olan Lehçe’ye başvurdu. Arabacı, kadınla arasındaki yükseklik avantajı’nın farkında olduğu için, bildiğinden şaşmadığı gibi üstelik çene yetiştirmeye de başlayınca tartışma, korkunç bir kavgaya dönüştü. Ashland Caddesi boyunca uzanan yarım millik yol üzerindeki ara sokaklardan patırtıyı duyarak fırlayan bir yığın haşarı ve haylaz alayı kafilenin ardına takılıverdiler.</p>

  <p>Kapının önünde daha şimdiden cumbur cemaat bir kalabalığın bulunması talihsizlikti doğrusu. Müzik çoktan başlamıştı bile. Yarım blok öteden sıkıntı veren bir viyolonselin «broom broom», sesleri ile sanki bir beden eğitimi yarışına girmişçesine iki kemanın cırlak sesleri birbirlerine karışıyordu. Marija kalabalığı görünce, arabacının geçmişi ve yedi ceddi konusundaki laflarına hemen son vererek hareket halinde olan arabadan atladı. Kalabalığın arasından, salona varmak için ite kaka kendisine yol açmaya çalıştı. Aynı anda dönerek diğer tarafa doğru yol alıp notalı olarak <b>«Eik! Eik! Uzdaryk-duris»</b>, diye o gür sesiyle gümbürdemeye başlayınca, orkestranın gürültüsü, bu haykırışın yanında nazenin perilerin cılız çalgı nağmelerine benzedi.</p>

  <p>«Z. Graiczunas, Pasilinksminimams darzas. Vynas. Sznapsas. Şarap ve İçki Sendika Merkezi», diye yazıyordu tabelânın üzerinde. Okuyucu belki de bu uzak Litvanya diline alışık olmadığı için, buranın, Şikago’nun «Arka mahalle» diye anılan semtindeki bir meyhanenin özel salonu olduğu açıklamasını duyunca sevinip mutlu olacaktır. Bu açıklama kesin olduğu gibi, duruma da uymaktadır. Ama şu anda, Tanrının nazik yaratıklarından biri olan küçük Ona Lukoszatie’nin, hayatının en heyecanlı anı ve her değişen sevincinin sebebinin, onun düğün günü olduğunu bilmek, kişi için yeterli olabilir.</p>

  <p>Kalabalığı itip kakmaktan sesi soluğu kesilmiş, yeğeni Marija tarafından âdeta güdülerek kapının yanına kadar getirilmiş olan genç kız, mutluluğun verdiği bir acıdan, gözlerini yerden kaldıramıyordu. Meraklı bir pırıltı vardı gözlerinde. Göz kapakları titriyor, aslında soluk olan küçük yüzü kızarıyordu. Genç kızın, üzerinde yepyeni beyaz müslin bir elbise, omuzlarına kadar inen kolalı bir duvak vardı. Duvağın üzerine beş tane, kâğıttan yapılmış pembe gül ile, parlak yeşil renkli, onbir gül yaprağı iliştirilmişti. Ellerinde bembeyaz pamuk eldivenler tutuyor ve kendisini seyrettikçe bunları sinirli bir biçimde sıkıyordu. O kadar gençti ki —on altısında bile yoktu daha— yaşına göre çok ufak tefek, daha doğrusu henüz bir çocuktu. Biraz önce de evlendirilmişti. Evet Jurgis’le evlenmişti. Yeni siyah elbisesinin yakasında beyaz bir çiçek, geniş omuzlu ve bir devinki kadar iri elleri olan bir erkekle, Jurgis Rudkus, ile evlenmişti.</p>

  <p>Ona, mavi gözlü ve sarışın bir kızdı. Buna karşılık Rudkus’un iri siyah gözleri, sarkık kalın kaşları ve kulaklarının arkasında kıvrımlar yapan sık siyah saçları vardı. Kısacası, gelmiş geçmiş tüm kâhinleri şaşırtmaktan pek hoşlanan tabiat ananın buyruğuyla evlendirilmiş, o uygunsuzluk örneği çiftlerden birini teşkil etmişlerdi. Jurgis gözünü kırpmadan, kendini hiç zorlamadan, dahası bana mısın bile demeden yüz yirmi beş kilo çeken çeyrek bir sığırı bir hamlede arabaya yükleyebilirdi. Ama şimdi en uzak bir köşede, avlanılmak üzere olan bir hayvanın ürkekliği ile büzülmüş, kendisini kutlayan arkadaşlarına teşekkür etmeden önce, dudaklarını yalayıp ıslatıyor, eli ayağı birbirine dolaşıyordu.</p>

  <p>Davetlilerle seyirciler arasında belli olan bir ayırım vardı. Aslında bu ayırım salt gereken işlerin noksansız olarak tamamlanması içindi. Şenlik başlar başlamaz, kaşla göz arasında, kapı eşiğinde ve köşelerde davetsiz seyirci toplulukları belirivermişti. Ve eğer bu seyircilerden biri, gerektiğince yakınlaşır ve gerektiğince de aç aç bakmayı becerebilirse, kendisine hemen bir iskemle verilip ziyafete buyur ediliyordu. <b>Veseliza</b> kanunlarından biriydi hiç kimsenin aç salınmaması. Her ne kadar bu gelenek Litvanya ormanlarından çıktıysa da, Şikago’nun, nüfusu çeyrek milyonu bulan mezbahalar semtinde bunu uygulamak hiç de öyle sanıldığı kadar kolay bir iş değildi. Buna rağmen ellerinden geleni yaptılar. Sokaktan içeri dalan küçük çocuklar, hatta köpekler bile dışarı çıktıklarında çok daha mutluydular. Bu kutlamanın özelliklerinden biri de, böylesine teklifsiz ve senli benli olmasıydı. Erkekler şapkalarını başlarına geçirmişlerdi. Ama istedikleri anda şapkalarıyla ceketlerini bile çıkarabildikleri gibi, canları çektiği zaman da istedikleri yerde, abur cubur atıştırmaktan geri kalmıyorlardı. Ayrıca ortalıkta istedikleri gibi de dolanabiliyorlardı. Nutuklar atılıp şarkılar söyleniyordu ama, kimse bunları dinlemek zorunda değildi. Yok eğer kişi bir nutuk atmak ya da bir şarkı söylemek isterse hemen ortaya fırlayabilirdi, istediği gibi davranmakta tam anlamıyla özgürdü. Bu keşmekeş gürültü hiç kimseyi rahatsız etmediği gibi ayrıca davetlilerin sayısına eşit olan çoluk çocuk kalabalığı için de bir bakıma eğlenceli olmuştu. Bebeler için ayrı bir yer olmadığından akşama hazırlık olmak üzere bir köşeye yataklar ve çocuk arabaları yerleştirilmişti. Bebeler üçü dördü bir arada bu yataklarda birlikte uyuyor, ya da birlikte uyanıyorlardı. Daha yetişkin olup da masaya erişebilenleri, ellerindeki Bologna sosislerini ya da pirzolaları şapırtılarla çiğneyip ayak altında dolaşmadaydılar.</p>

  <p>On metrekarelik beyaz badanalı salonun duvarları, bir takvim, bir yarış atı ve bir de altın çerçeveli bir aile ağacının dışında çırılçıplaktı. Sağ tarafta, salona açılan kapının eşiğinde birkaç aylak duruyordu. Bunun gerisinde bir bar ve ardında, kara bıyıkları özenle yağlanmış, siyah perçemi yine özenle kıvrılarak alnına adeta yapıştırılmış olan bembeyaz kolalı, önlüklü meyhaneci dikiliyordu. Karşı tarafta ise, hemen hemen salonun üçte birini kaplayan iki masanın üzerine tepeleme çerezler ve yiyecekler yığılmıştı. Konuklardan pek fazla acıkmış olanları bunları mıncıklamaya ve şapırtılı sesler çıkararak atıştırmaya başlamışlardı bile. Gelinin oturduğu baş köşede, Eiffel Kulesine benzeyen kar beyazı bir pasta bulunuyordu. Pastanın üstüne iki melekle, şekerden, güller yerleştirilmiş, ötesine berisine de cömertçe, sarı yeşil ve pembe şekerler serpiştirilmişti. Arka tarafta mutfağa açılan bir kapı vardı ki aralığından, fazla istim salan ocağın pırıltıları ve genç ihtiyar ordan oraya koşuşan, didinip duran bir yığın kadın görülüyordu. Sol taraftaki köşede, ufak bir sundurmanın üzerine duran üç çalgıcı, bu gürültülü kalabalığı coşturmak istercesine kahramanca çalgılarını çalıyordu. Sonra iç çekmeleri, sesleri, kokuları, gürültüleri dışarı aktaran bir pencere. Müzik en fazla küçükleri etkilemişti.</p>

  <p>Birden, yaklaşan bir buhar tabakasının arasından Elzbieta teyzenin yüzü seçildi. Ona’nın analığıydı bu; Tete Elzbieta diye çağrılırdı. Elinde koskoca bir tabağın içinde dumanları tüten bir ördek yahnisi vardı. Ardında, ona benzer bir yük taşıyan Kotrina, kendisine yol açmak için kalabalığın arasında çırpınıp duruyordu. Onlardan yarım dakika sonra, elinde hemen hemen kendi cüssesi iriliğinde altın sarısı, dumanı tüten patateslerin bulunduğu bir çanakla ihtiyar büyük ana Majauszkiene ortalıkta bitiverdi. Tabak tabak, parça parça, büyüyen ziyafet şekillenmeye başlamıştır artık... Jambon ve lahana turuşusu, pilav, makarna, Bologna sosisleri, tepeleme dolu kurabiye tabakları süt kâseleri ve köpükleri taşmış bira testileri... İki metre geride ise hiç bir para ödemek zorunda kalmadan, istediğinizi ısmarlayabileceğiniz bir bar. «Eiksz! Graicziau!» diye bağıran Marija Beczynskas işe koyuluyordu yeniden. Zira ocağın üzerinde, yenmezse bozulacak olan yığınla yiyecek daha vardı.</p>

  <p>Sonra, kahkahalar, bağırmalar sonu gelmez şakalar ve iyi dileklerle konuklar ziyafet sofrasındaki yerlerini almaya başladılar. Uzun bir süreden beri kapının yanında toplanmış olan delikanlılar, gözlerini karartıp yaklaştılar. Yaşlılar ezilip büzülen Jurgis’i, kâh dürtükleyip, kâh azarlayarak gelinin sağ yanına oturmaya zorladılar. Taşıdıkları birer kâğıt çelenkle, gelinin yardımcıları olduklarını açıklayan iki genç kız, onlardan sonra da genç, ihtiyar, kız, oğlan davetliler birbirleri ardından yemeklere üşüşüverdiler. Ördek yahnisini büyük bir iştahla atıştıran meyhaneci bile kendini bu havaya kaptırmıştı. Hatta şişman polis memuru bile —ki onun görevi daha sonra başlayacak ve ileri saatlerde çıkan kavgaları önleyip ayıracaktır— bir sandalye çekerek, masanın bir ucuna yerleşti. Çocuklar bağırıyor, bebeler viyaklıyor, gülünüyor, şarkılar söyleniyor ve bütün bu sağır edici şamata arasında Marija yeğen avaz avaz bağırarak çalgıcılara emirler veriyordu.</p>

  <p>Çalgıcılar... nasıl anlatmalı ki onları! Bütün bu süre içinde kızgın bir delilikle çalmışlardı. Bu, yazılması, anlatılması ya da bestelenmesi gereken ömür mü ömür bir görünümdü. Olanı var eden müzikti. Burasını arka mahallenin berbat bir izbesi, bir meyhanenin arka salonu, periler ülkesi hârikalar diyarından bir köşe haline sokan şey hep bu mucizeler yaratan müziğin ta kendisiydi.</p>

  <p>Bu üçlüyü yöneten ufacık adam, ilham dolu bir kişidir. Gerçi, kemanının akordu bozuk, yayının reçinesi yoktur ama, yine de ilham dolu bir kişidir kendisi. Şiirin o kudretli eli ruhunu sıvazlamıştır bir kez. Bir peri tarafından büyülenmiş gibi çalmaktaydı adam, hatta bir periler sürüsü tarafından büyülenmiş gibi. Bu ilham perileri çevresindeki havada kolaylıkla hissedilebilirdi. Görünmez ayakları ile adama tempo veriyorlardı sanki. Ve sonunda, onların çılgın hızına ayak uydurmaya çabaladığı için orkestra şefinin saçları dikilip, gözleri yuvalarından fırlamaya başlıyordu.</p>

  <p>Şefin adı Tomasezius Kuszleikaydı ve keman çalmasını kendi kendine, gün boyu, «ölüm yatakları»nda çalıştıktan sonra, bütün gece yay çekerek öğrenmişti. Ceketsiz olup, gömlekleydi. Üzerinde solmuş altın işlemeli at nalları bulunan bir yelek, burma nane şekerlerini hatırlatan pembe çizgili bir gömleği vardı. Açık mavi ve sarı şeritli bir askeri pantalon çekmişti ayağına... Sanki bu pantalon orkestra şefine daha başka bir hava, daha büyük bir sorumluluk vermek için biçilmişti. Boyu sadece yüz elli santim uzunluğundaydı ama, ayağındaki pantalonlar yerden tastamamına yirmi santim daha yukardaydılar. İnsan, eğer adamın kişiliğinin uyandırdığı heyecanının dışına çıkmak fırsatını bulabilseydi, acep bu pantalonu nereden buldu diye merak ederdi doğrusu...</p>

  <p>Çünkü, ilham dolu bir adamdı ve her santimetresi sırf ilhamdı onun, —hatta buna ayrı bir ilham da denilebilir—. Durduğu yerde tepiniyor, kafasını iki yana sallıyor ve ileri geri yalpalar yapıyordu. Bumburuşuk küçücük suratı dayanılamayacak kadar gülünçtür. Bir dönüş, ya da gösterişli bir hareket yaptığı zaman kaşları ciddî bir biçimde çatılıyor, dudakları kıpırdanmaya başlıyor, gözlerini kırpıştırıyordu. Boyunbağının ucu dışarıya çıkmıştı. Arasıra meslekdaşlarından yana döndüğü zaman; başını sallıyor, işaretler veriyor, ciddî bir tavırla onlara destek oluyordu. Dedik ya, ilhamların adamıydı. Her santimetresi ilhamın çağırışına uyarak kımıl kımıl oynuyordu.</p>

  <p>Orkestranın diğer iki üyesi, Tamoszius ile pek öyle aşık atacak kişiler değildi. İkinci kemancı, uzun boylu, sıska, kara çerçeveli gözlüklü ve yokuşa sürülmüş bir katırın ölgün ve sabırlı bakışlarına sahip olan bir adamdı. Kamçılama kendisini hafifçe harekete geçiriyor; kısa bir süre sonra yine kendi bildiği ağır aksak tempoya dönüveriyordu. Üçüncü adam şişmandı. Yuvarlak, kırmızı ve duygulu bir burnu vardı. Gözlerini yukarı doğru kaykıltarak sınırsız bir özlemle çalıyordu sazını. Viyolonseliyle bas kısımları çalıyor ve üçlü de ne olursa olsun kendisine vız geliyordu. Bu heyecanlar ona göre değildi. Görevi birbiri ardına uzun ve sıkıntılı notaları odun keser gibi çekmekti. İkindinin dördünden ertesi sabahın aynı saatine kadar bunu yapmak zorundaydı ve kazançları da saat başına bir dolar üzerinden işlemekteydi.</p>

  <p>Şölen başladıktan beş dakika sonra, Tamoszius Kuszleika’nın heyecanı kabarmaya başlamıştı. Bir iki dakika sonra da göreceğiniz gibi masaların yanlarına yaklaşmaya başlayacaktır. Burun delikleri açılıp kapanmaya, nefesi sıklaşmaya başlar, artık onu yöneten ilham perilerinin etkisi altındadır. Arkadaşlarından yana başını sallar, ta ki uzun boylu ikinci kemancıyı yerinden kaldırana kadar kemanı ile işaretler etmeye başlardı. Sonunda üçü birden, ağır ağır, adım adım, konuklardan tarafa yaklaşmaya başladılar. Viyolonist Valentinavyozia, notalar arasında, ara sıra âletini yere vuruyordu. Sonunda hep birden masaların kenarına yaklaşmayı becerdiler. Bu arada Tamoszius bir iskemlenin üzerine tırmanıverdi.</p>

  <p>Şimdi o, bütün ihtişamı ile sahneye hâkimdir. Misafirlerden kimisi yemek yemek, kimisi gülüp konuşmakla meşguldürler. Ama sizler, eğer onlardan hiç birinin kemancıyı duyup dinlemediğini sanıyorsanız büyük bir yanılgıya düşüyorsunuz demektir. Notaları asla tam değildir. Kalın seslerde kemanı arı vızıltısı gibi titreşimler yapıp, yüksek notalarda ise tırmalanır gibi tiz çığlıklar atmaktadır. Ama onlar bu tür ayrıntılara dikkat etmezler. Pisliğe, gürültüye ve kendi bakımsızlıklarına rağmen hayatlarını kurmak, ruhlarını bütünleştirmek zorundadırlar. Kendi ifade tarzıdır bu onların; neşeli ve gürültülü ya da kederli ve ağlamaklı, sabırlı ve asîdirler. Bu müzik onların müziğidir, memleketlerinin müziği. Bir kere uzatıp kollarını açmıştır artık, tümü birden bu kollara atılmak zorundadırlar. Şikago, onun kenar mahalleleri, meyhaneleri silikleşmeye başlar ve yerini yemyeşil çayırlara, sık ormanlıklara ve tepeleri karla örtülü dağlara, güneş ışınları altında pırıl pırıl nehirlere bırakır. Memleket manzaraları ve çocukluk anıları gelmeye başlamıştır geriye. Eski aşklar ve dostluklar yeniden uyanmaya başlar; eski kederler, eski sevinçler, gülmeler ve iç çekip ağlamalar. Kimisi oturduğu yerde arkasına yaslanarak gözlerini kapar, kimisi tempo tutar masanın üzerinde. Arada sırada birisi, çığlık gibi bir sesle şu ya da bu türkünün çalınmasını ister. Ve işte o zaman, Tamoszius’un gözlerinde alevler biraz daha parıldar, kemanını kaldırarak arkadaşlarına bağırır ve sonra deliler gibi yeniden çalmaya başlarlar. Çevredekiler uyar çalınana, kadın erkek tümü birden sanki büyülenmişler gibi çığlıklar atmaya kimisi ayağa kalkıp topukları ile döşemeyi dövmeye koyulur, kadehler havaya kaldırılır ve birbirlerinin şerefine içilir. Çok geçmeden, birisi, gelinin güzelliğini ve aşkın sevinçlerini öven eski bir düğün türküsünün çalınmasını ister. İşte o zaman bu şaheserin heyecanı ile Tamoszius Kuszleika, masaların arasında kendine yol açmaya çabalar ve gelinin oturduğu, sofranın başına yaklaşmak ister. İçerisi öylesine kalabalıktır ki, sandalyeler arasında neredeyse adım atacak yer yoktur. Ayrıca Tamoszius çok kısa boylu olduğundan alçak notalara indiği zaman dirseği ile konukları dürtmek zorunda kalır. Ortalık bu derece kalabalıkken, büyük bir inatla kemancı arkadaşlarının da peşinden gelmelerini ister. Bu ilerleme sırasında Viyolonselin sesinin kesildiğini söylemek yerinde olur. Her neyse sonunda üçü birden masanın başına varırlar ve Tamoszius gelinin sağ yanında yer alarak tüm ruhunu eriyen tellerin üzerine aktarıverir.</p>

  <p>Küçük Ona, o kadar heyecanlıdır ki, yemek yiyecek hali bile yoktur artık. Ne var ki yeğen Marija’nın attığı dirsekler sayesinde, ara sıra öteberinin tadına bakar. Zamanın geri kalanında o her zamanki merak ve korku dolu gözleriyle çevresine bakınır Teta Elzbieta bir kuş gibi çırpınır, peşinden gelen kızkardeşi de soluk almadan aralıksız bir şeyler mırıldanır. Oysa, Ona’nın onları dinleyecek, dediklerini anlayacak hali mi vardır şu anda? Müzik çağırmaktadır kendisini. O uzakları süzen bakış yeniden döner gözlerine ve ellerini yüreğinin üzerine bastırır. Sonra da yaşlar saldırır gözlerine. Genç kız bunları silmekten utandığı gibi, gözyaşlarının yanaklarından aşağı süzülmesinden de utanmaktadır. Başını çevirip hafiften iki yana sallar. Ansızın yanakları, utançtan kıpkırmızı olur. Jurgis’in kendisine baktığını görmüştür çünkü. Sonunda Tamoszius Kuszleika yanına gelip de büyülü çubuğunu kızın başının üzerinde kaldırdığı zaman, Ona’nın yanakları mosmor olmuştur ve gözlerinde, buradan hemen kalkıp kaçmak istediğini belirten bir anlatım vardır.</p>

  <p>Ama onun bu geriliminin kurtarıcısı, ilham perilerinin ani ziyaretine uğrayan Marija Berczynskas oluverir. Sevgililerin ayrılığını anlatan bir şarkıdan çok hoşlandığı için bunu dinlemek ister. Aksilik bu ya çalgıcılar bu şarkıyı bilmediklerini söylerler. Kadın ayağa kalkarak başlar onlara öğretmeye. Marija boyludur ama sağlam yapılı bir bedeni vardır. Bir konserve fabrikasında çalışır. Gün boyu yedi kiloluk et tenekeleriyle uğraşır. Geniş Slav yüzünün yanakları al aldır. Çok keder verici bir şey ya, kadıncağız ağzını açtığı zaman, insan nedense bir beygiri hatırlamaktan alamaz kendini. Üzerinde mavi flanelden bir blûz vardı Marija’nın. Sıvalı olduğu için esmer ve güçlü kolları açıkta. Elindeki iri bir çatalı masaya vurarak, tempo vermeye başlardı. Çalgıcılar adım adım izlerler onu, ama bir adım geriden, ve böylece mısra mısra, kara sevdaya düşen bir köylünün feryat figanı ortaya çıkar:</p>

<div class="gir1">
  <p>Sudiev’ kvietkeli, tu brangiausis</p>
  <p>Sudievir lamie, man biednam</p>
  <p>Matau-paskyre teip Aukszciausis</p>
  <p>Jog vargt ant svieto reik vienam!</p>
</div>

  <p>Şarkı bittiği zaman sıra nutuklara geldiği için ihtiyar Dede Antanas ayağa kalktı. Büyükbaba Anthony, Jurgis’in babası, aslında altmış yaşından fazla değildir ya, insan adamın yüzüne baktığı zaman onu en az sekseninde sanır. Topu topu altı aydan beri Amerika’dadır ve bu hava değişikliği hiç iyi gelmemiştir kendisine. Gençliğinde bir pamuk dökümhanesinde çalışırken ona musallat olan bir öksürük illeti yüzünden işini bırakmak zorunda kalmıştı. Açık havada çalışmaya başlayınca da hastalık geldiği gibi çekip gitmişti. Ama bir süreden beri Durham’ın turşucu dükkânında çalıştığı için nemli ve soğuk havayı gün boyu teneffüs ettiğinden eski hastalığı yeniden dert olmuştu başına. Şimdi de, yerinden kalkınca yeni bir öksürük nöbetine yakalanarak sarsıla sarsıla öksürürken sandalyesine dayanarak nöbet geçene kadar soluk ve çökmüş yüzünü başka bir yana çevirmek zorunda kaldı.</p>

  <p>Genellikle, <b>veselija</b> kurallarına göre nutuk, kitaplardan alınarak ezberlenir. Ama Dede Antanas, gençliğinde bilgili bir kişi olduğundan tüm arkadaşlarının aşk mektuplarını yazmıştı. Bu önemli gün için, kitapların yardımına baş vurmadan, kendisi bir nutuk hazırlamıştı ki, bunu anlamak hiç de güç değildir. Bu tebrikler ve takdisler dolu söylev, gerçekten de günün en önemli olaylarından biridir. Öyleki ayak altında dolaşan küçük oğlanlar bile masaya yaklaşarak kulak kabarttıkları gibi, kadınlardan bir çoğu da gözyaşlarını önlüklerine kuruladılar. Sebebi de gayet basit bunun. Son zamanlarda Antanas Rudkus’un aklına, evlâtları ile birlikte uzun süre yaşıyamıyacağı fikri saplanmıştı. Konuşması herkesin gözlerini öyle sulandırdı ki, Halsted sokağında bir mezeci dükkânının sahibi olan şişman ve yufka yürekli Jokubas Szedvilas, ayağa kalkarak söz aldı. İhtiyara işlerin hiç de bu kadar kötü olmıyacağını belirttikten sonra kendisi de kısa bir nutuk çekip genç evlileri mutlulukları için tebrik ve takdir etti. Bu tebrik yağmuru gelinle güveyi mutlulandırdığı gibi bir sürü delikanlıyı da gerçekten sevindirdi. Sevindirdi ya, Ona’nın da utançtan alı al, moru mor olmasına sebep oldu. Karısının da söylediği gibi, Jakobas’ın gerçekten <b>«poetiszka vaidintüve»</b> diye adlandırılan şairane bir hayal gücü vardı.</p>

  <p>Konuklardan birçoğu işlerini bitirdikleri, tören de son bulduğu için, ziyafet yavaştan dağılmaya başladı. Erkeklerden bir kısmı barın yolunu tuttular. Bir kısmı ise etrafta dolaşıp gülüp şarkı söylüyordu. Bazı ufak topluluklar da, diğer konuklara ve de orkestraya aldırmadan, kendi bildikleri bir havayı tutturmuş bağırıp duruyorlar. Eksik, fazla, herkeste bir huzursuzluk var. Sanki kafalarına takılı bir şeyler olduğu tahmin edilebilir. Bu da ispatlanıyor zaten. Ağır aksak misafirlere, yemeklerini bitirme fırsatı verilmeden, masalar ve yemekler bir köşeye itilip, ayak altında dolaşan küçükler de ayıklandıktan sonra gecenin asıl kutlaması başlıyor. Bu arada midesini yeni bir maşrapa bira ile dolduran Tamoszius Kuszleika küçük sahanlığına geri dönüp şöyle bir göz atıyor manzaraya. Sonra otoriter bir biçim yayı ile kemanının kenarına vurup, büyük bir dikkatle sazını yerleştiriyor çenesinin altına ve sonra zarif bir şekilde yayını bir iki sallayıp gözlerini kapıyarak başlıyor nameleri peş peşine döktürmeye. Artık ruhu, rüyalı bir valsin kanatlarına oturmuştur. Arkadaşı da izliyor onu ama, gözleri açık olarak, hani sanki, bastığı yeri görmek istercesine bir hali var. Sonunda, Valentinavyczia ayağı ile bir süre yere vurup tempo tutuyor. Sonra gözlerini tavana dikerek başlıyor viyolonselini testerelemeye: broom, broom broom!</p>

  <p>Misafirler çift çift oluyorlar. Kısa bir süre sonra bütün odadakiler hareket halindeydi. Görünüşe bakılacak olursa, kimsenin vals yapmaktan haberi yoktu ama hiç bir şey farkettirmiyor bu, müzik var ya. Tıpkı biraz önce şarkı söyledikleri gibi herkes kafasına göre bir dans tutturmuş dönüyor. Gençlerin çoğu, moda olan «çift adım» dansını tercih etmede. Yaşlılar, ise garip ve hareketleri bir hayli zor olan memleket danslarını ediyorlar temkinli bir ağırbaşlılıkla. Bazılarının ise dans filân ettikleri yok. Yalnızca birbirlerinin ellerini tutmuş, duygularını ayakları ile belirtmek istercesine, düzensiz bir biçimde oynayıp duruyorlar. Dans edenlerin arasında meze dükkânının sahibi Jokubas Svedvilas ile karısı Lucija da var. Sattıkları mal kadar kendileri de tıka basa atıştırdıkları için şişmanlıktan dansedecek halleri yok. Odanın ortasında birbirlerine sımsıkı sarılmış, melekler gibi sırıtarak iki yana sallanıyorlar ağır ağır. Terli bir dişsizliğin vecid tablosu sanki.</p>

  <p>Yaşlıların birçoğu memleketlerini hatırlatan elbiseler giymişler üzerlerine. Kiminde işlemeli bir yelek, yahut rengârenk bir mendil, geniş kol kapaklı ve süslü düğmeli ceketler. Gençler ise büyük bir dikkat ve titizlikle kaçınıyorlar bundan. Çoğu İngilizceyi öğrendikleri gibi, son moda elbiselerin etkisi altına girmişler bile. Kızlar hazır elbise ya da blûz-etek giymişler. İçlerinde gerçekten güzel olanları da yok değil hani. Delikanlılardan bazıları, eğer odanın içinde şapkalarını giymiş olmasalar, Amerika’lı genç memurlar sanılabilirler kolaylıkla. Her genç çiftin, kendine göre bir dans ediş biçimi var. Kimisi birbirine sımsıkı sarılmış, kimisinin arasında, dağlar denizler var. Kimisi kollarını kazık gibi uzatmış kimisi salıvermiş yanına. Kimileri hoplaya sıçraya dansederken, kimileri kayar gibi dolanıyorlar ortada. Kimisi de büyük bir ciddiyetle dansediyor. İçlerinde şamatacı çiftler de yok değil. Kendilerine yol açmak için darmaduman ediyorlar salonu. Bundan ürken sinirli çiftlerse, yanlarından fırtına gibi geçenlere, «Nustok! Kasyra.» diye bağırıyorlar. Her çift bütün gece için ayrılmış sanki!.. Hiç biri eş değiştirmiyor. Söz gelimi, içlerinde, nişanlısı Juozas Raczius ile bitmek tükenmek bilmeyen saatler boyu danseden Alena Jasaityte var. Alena, gecenin güzelliği. Bu kadar fazla mağrur olmasa gerçekten de çok güzel olacak, üzerindeki beyaz blûz, yarım hafta konserve kutusu boyamanın bedelini temsil ediyor. Dansederken bir eliyle de eteğini tutuyor; tıpkı kibar hanımlar gibi. Juozas, Durham’ın arabalarından birini sürdüğü için iyi para kazanıyor. Yana kaykılmış şapkası ve bütün gece ağzından düşürmediği sigarası ile «sert» bir görünüşü var delikanlının. Sonra güzel ama alçakgönüllü olan Jadvyga Marcinkus var. O da konserve kutusu boyar ama, evde kötürüm bir anası ve bakmak zorunda olduğu üç küçük kızkardeşi olduğundan parasını onun gibi şık elbiselere harcayamaz. Jadvyga, ufak tefek tatlı bir kızdır. Kömür karası gözleri ve, tepesinde ufak bir topuz olarak topladığı saçları var. Sırtına son beş yıldan beri bütün toplantılarda giydiği ve kendi diktiği eski beyaz bir elbise geçirmiş. Pek öyle çekici bir şey değil ama, Mikolas’ı ile danseden genç kız hiç tedirgin olmuyor bundan. Kendisi ufacık. Nişanlısı ise, iri yarı ve kuvvetli. Sanki gözlerden saklanmak ister gibi, kendisini erkeğinin kolları arasına bırakıp, başını da omuzuna dayamış. Beriki ise kızı sanki bir yere taşımak istermiş gibi sımsıkı sarılmış kollarıyla. Ve dansediyor böylece. Bütün gece de dansedecektir, hatta mutluluğun verdiği coşkunlukla sonsuza kadar bile dansedebilir. Onları gördüğünüz zaman, dudaklarınıza bir gülücük konuverir belki ama, hikâyelerini bilmiş olsanız hiç de gülümsemezsiniz. Şimdi Jadvyga’nın Mikolas’a nişanlanmasının tam beşinci yılı ve yüreği buruk. Daha başlangıçta evleneceklerdi ya, Mikolas’ın gün boyu içen sarhoş bir babası var. Kendisi ise, babadan sonra gelen tek erkeği kalabalık bir ailenin. Bu şartlar altında bile vaziyeti idare edebilirdi ama, (Mikolas becerikli bir erkektir) onların yüreklerini söküp alan insafsız kazalar geldi başlarına. Mikolas sığır parçalayıcıdır. Tehlikeli bir meslektir bu. Hele insan parça başına çalışıp bir de gelin sahibi olmak isterse. Elleriniz kaygandır, tuttuğunuz bıçak kaygan. Ve siz deliler gibi çalışırsınız. Biri gelir ya lâfa tutar, ya da bıçak bir kemiğe takılıverir. O zaman eliniz bıçağın sapından kayıverir ve korkunç bir yara çıkar ortaya. Bu o kadar kötü olmayabilir, eğer öldürücü bir hastalık bulaşmazsa. Yara belki de iyileşir ama, kimse kesinlikle bir şey diyemez bu konuda. Zira Mikolas, son üç yılda iki kez kan zehirlenmesinden yattı evinde; bir seferinde üç, bir seferinde de tam yedi ay. Son hastalığında işini de kaybettiğinden, işsizliğin üzerine altı hafta daha bindi. Yani, zehir gibi ayazda, sabahın altısında ve bir karış karın üzerinde, paketleme şirketlerinin önünde beklemek. Ayrıca, havada, yerdekinden de çok fazla kar vardır. Bilirkişiler, istatistiklere bakarak, sığır parçalayıcılarının saatte kırk sent kazandığını söylerler ama, bu hazretler bir kere olsun, sığır parçalayıcıların ellerine bakmamışlardır.</p>

  <p>Tamoszius ve arkadaşları, ara sıra gerekli bir dinlenme için durdukları zaman danseden çiftler de oldukları yerde kalıp, sabırla beklemeye başladılar. Hiç bir yorgunluk izi yoktu yüzlerinde. Olsalar bile oturacak yer yoktu ki çevrede. Zaten bu dinlenme aralığı da bir dakikadan çok sürmüyordu. Orkestra şefi, diğer iki arkadaşının bütün karşı koymalarına rağmen yeniden başladı çalmaya. Bu seferki başka çeşit bir danstı. Bir Litvanya dansı. Çift adım dansını tercih edenler, bunu oynamakta serbesttiler tabii. Oysa kalabalığın büyük bir kısmı bu memleket havasına katılıp bir sürü karma karışık ve zor hareketler yapmaya başladılar. Doğrusu ya bu, danstan çok buz üzerinde paten yapmayı hatırlatıyordu insana. Dansın zirvesi ise çılgınca bir <b>prestissiomo</b>. O zaman çiftler el ele tutuşup deliler gibi dönmeye başladılar. Bu dayanılamayacak kadar çekici ve coşturucu olduğu için, odadakilerin hemen hepsi katıldılar dönmeye. Öyle ki oda bir anda uçuşan etekler ve insanlarla doluverdi. Gerçekten göz kamaştırıcı bir gösteri. Oysa şu anda seyredilecek manzaraların manzarası Tamoszius Kuszleika’nın ta kendisidir. Eski keman gıcırdar, protesto çığlıkları atar ama, Tamoszius’un insafı merhameti yoktur. Alnında ter taneleri boncuklanmaya başlar ve adam, yarışın son hamlesini yapan bir bisikletçi gibi iki büklüm eğilmiştir. Vücudu istim üzerindeki bir lokomotif gibi titreyip sarsılmaya başladı bile. Kulak, bu nota yağmurunu izlemeye yetişemez. Yayı indirip kaldıran kolunun çevresinde de soluk mavi bir sis belirmiş üstelik. Sonra büyük bir hızla parçanın sonuna gelip, iki elini açarak bitik bir halde doğruluyor kemancı. Mutluluktan son bir çığlık atan çiftler ayrıldıkları zaman uçar gibi odanın dört bir yanına savrulup duvarlara yaslandılar.</p>

  <p>Bundan sonra, çalgıcılar dahil herkese bira ikram edildi ve cümbüş yapanlar gecenin önemli olayı <b>acziavimas</b>’a hazırlanmak için nefes almak fırsatını buldular. <b>Acziavimas</b> tören gibi bir şeydir aslında. Bir başladı mı, üç dört saat süren ve hiç ara verilmeyen bir danstır. Misafirler büyük bir halka teşkil edip el ele tutuşurlar. Müzik başladığı zaman halka dönmeye başlar. Ortada gelin durur ve erkekler teker teker halkanın ortasına çıkarak gelinle dansetmeye başlar. Dakikalarca dansedilir gelinle. Yani kişinin canı çektiği kadar.</p>

  <p>Şarkılı, gülüşmeli, neşeli bir danstır bu ve konuk, gelinle ettiği dansı bitirdiği zaman, Tete Elzbieta ile burun buruna gelir. Kadının elinde bir şapka vardır ve konuk bunun içine bir miktar para atar. Bir dolar, ya da durumunun sağlamlığına, kesesine göre beş dolar. Konuklar bu eğlence için bir para ödemek zorunda olduklarından haberlidirler ve eğer kibar kişilerse, gelinle güveyin yeni hayatlarına bir başlangıç olması için iyi bir meblâğın toplanmasını sağlarlar.</p>

  <p>Bu eğlencenin en korku verici yanı da masrafları düşünmektir. Bu masraf iki yüz doların üstündedir. Belki de üç yüz dolar ve üç yüz dolar, odada bulunan konukların birçoğunun yıllık gelirinden fazla bir paradır. Bunların arasında, buz gibi mahzenlerde sabahın erken saatlerinden akşamın geç saatlerine kadar yarım santim suyun içinde çalışan erkekler —ki yılın altı yedi ayında, güneş yüzünü, yalnızca bir pazar ikindisinden, ertesi pazarın sabahı gören kişilerdir—. Bunlar bile yılda üç yüz dolar kazanamazlar. Ergenlik çağına yeni ermiş çocuklar vardır aralarında. Çalışma masalarının üzerini ancak görebilen bunlar ailelerini geçindirmek zorunda olan kişilerdir ki, yılda bu üç yüz doların yarısını bile kazanamazlar. Hatta üçte birini! Sonra böyle bir meblâğı bir düğün gününde harcayıver! (Aslına bakılacak olursa bu parayı kendi düğününde bir anda harcamakla, uzun süre içinde arkadaş düğünleri için harcamak arasında bir fark yoktur.)</p>

  <p>Bu nemene düşüncesiz, nemene acıklı bir şey! Ama ah! O kadar güzel bir şey ki! Bu zavallı insanlar, bu fakir insanlar, yavaş yavaş ve parça parça her şeylerinden vazgeçip herşeylerini vermişler, ama ruhlarının tüm gücüyle tek bir şeye sarılmışlardır. <b>Veselija</b>’dan vazgeçemezler. Bunu yapmanın anlamı, geri çekilmek değil, geri çekilmeyi kabul etmektir ki, dünyanın dönmesini sağlayan aradaki bu farktır işte. Veselija onlara çok eski zamanlardan beri gelmiştir ve anlamı şöyledir: İnsan bir mağarada karanlıklara ve gölgelere bakarak yaşayabilir ama hayatında bir kere olsun zincirlerini kırmaya, kanatlarını hissetmeye ve güneşi görmeye hak kazanmıştır. Hayatında bir defa olsun, hayatın bütün dert ve dehşetleri ile her şeyden önce o kadar büyük bir şey olmayıp, yalnızca koca bir nehir üzerinde bir küçük kabarcık olduğunu ve bununla bir cambazın topları ile oynadığı gibi oynayabileceğini kanıtlamalıdır. Kişi sonra eski günlerine dönerek bütün bir ömür boyu, bunun anısıyla yaşıyabilir.</p>

  <p>Dansedenler, sonu gelmez bir şekilde fır dolanıyorlardı odanın içinde. Başları döndüğü zamanda, başlıyorlardı ters yönde dönmeye. Saatler, saatleri kovaladı ve bu böylece devam etti. Hava kararmıştı. İki isli gaz lambasının aydınlattığı oda oldukça loştu. Çalgıcılar bütün heyecanlarını tüketmişlerdi artık. Tek bir parçayı yorgun ve bıkkın bir biçimde çalıyorlardı. Yirmi mezürlük bir şarkıydı bu ve bittiği zaman, sil baştan hesabı yeniden başlıyorlardı aynı şeye. Her on dakikada bir yeniden çalacakları yerde, yorgun, bitik bir şekilde arkadaşlarına yaslanıyorlardı. Bu durgunluk odaya acı ve korku dolu bir hava yayıyor ve kapının yanında uyuklamakta olan şişman polisin ara sıra çevresine huzursuz bakışlarla bakmasına sebep oluyordu.</p>

  <p>Tek bir Marija vardı ortalıkta. Ruhu doymak bilmez bir açlıkla kıvranan Marija gitmelerini önlemek için ilham perilerinin eteklerine asılıyordu. Gün boyu tam bir heyecanın zirvesinde yaşamıştı. Şimdi ise bu heyecan yavaştan kaybolmaya başlamıştı. Ama, Marija perilerin gitmesine asla izin vermeyecekti. Ruhu, avazı çıktığı kadar Faust’un lâflarıyla haykırıyordu: «Kal, çünkü güzelsin!» Ya içtiği biranın, ya bağrışmaların, ya da hareketlerin sebebiyle kaybolmamalıydı bu. Hemen aramaya çıkacaktı ama, kısa bir süre sonra bu çifte kavrulmuş gibi lânetlenmiş çalgıcıların budalalıkları yüzünden, savaş arabası yoldan çıkıverecekti. Her seferinde onların üzerine yürüyüp, yumruğunu yüzlerine sallıyor ve ulur gibi bağırıp çağırıyordu. Kızgınlıktan alı al, moru mor olmuştu yüzü. Gerçekten korkmuş olan Tamoszius, umutsuzluk içinde konuşmaya başlayıp, etin yorgunluğundan, bu yorgunluğun sınırından bahsetmeye çalışacak, mutsuz içinde, soluğu kesilmiş Jonas nefes almaya uğraşacak, umutsuzluk içinde Teta Elzbieta yalvaracaktı. O zaman, Marija «<b>Szalin!</b>» diye bağıracaktı. «<b>Palauk! isz kelio!</b> Ne diye para aldığınızı sanıyorsunuz cehennem çocukları?» Ve tüm bir korkunun etkisi altında, orkestra yeniden çalmaya başlayacak, Marija da yerine dönerek yeni baştan görevine devam edecekti.</p>

  <p>Yalnızca Marija taşıyordu eğlencenin bütün yükünü. Ona’nın heyecanı kaybolmamıştı ama, kadınlarla ve erkeklerin çoğu yorgunluktan turşuya dönmüştü. Dans edenleri idare ediyordu kadın. Az önce kusursuz bir çember olan halka, şimdi bir armutu andırıyordu. Göğsünü germiş Marija halkayı bir o yana çekiyor, bir volkanın bitip tükenmez enerjisi ile, ayaklarını yere vuruyor, avaz avaz şarkı söylüyordu. Ara sıra konuklardan biri kapıyı ardına kadar açık bırakarak dışarı çıkıyor, ve gecenin korkunç ayazı bu açık kapıdan salona doğru saldırıveriyordu. O zaman Marija tam kapının önünden geçerken tokmağa bir tekme sallıyor, ve kapı <b>küüt</b> diye gürültüyle kapanıyordu. Bu hareket, kurbanı Sebastijonas Szedvilas olan, bir felâketin meydana gelmesine sebep oldu. Üç yaşında olan küçük Sebastijonas elinde «pop» adı verilen buz gibi soğuk, pembe renkli bir gazoz şişesini başına dikmiş, içip, aynı zamanda da ortalıkta dolaşıyordu. Nasılsa bir ara kapının önüne geldi. Marija’nın salladığı tekmeyle kapı olanca hızı ile küçüğe çarpınca, ansızın yükselen tiz bir çığlık dans edenlerin durmasına sebep oldu. Günde çevresine en azından yüz kez tüyler ürpertici cinayet tehditleri savuran ama bir sineğin yaralanmasına iki gözü iki çeşme ağlayan Marija, küçük Sebatijonas’ı kollarının arasına alarak, öpücüklerle yatıştırmaya çabaladı. Bu olay orkestraya uzun bir dinlenme fırsatı verdi. Ayrıca bir yığın da serinletici içki içtiler. Marija, küçük oğlanı barın üzerine oturtmuş, ağzına da bir maşrapa soğuk bira dayamıştı.</p>

  <p>Aynı anda, odanın başka bir köşesinde, Tete Elzbieta, Dede Antanas ve ailenin birkaç yakın dostu arasında heyecanlı bir konuşmadır sürüp gidiyordu. Dert çöreklenmek üzereydi başlarının üzerine. Veselija, bir anlaşmaydı aslında. Ama açıklanmamış, belirtilmemiş bir anlaşma. Sırf bu yüzden de insanlar bu anlaşmaya daha fazla bağlanıyorlardı. Herkes kendi payına düşenin ne kadar olduğunu kesinlikle bildiği halde, biraz daha fazla almak için çaba göstermedeydi. Bu yeni memlekete geldiklerinden beri her şey değişmişti. Sanki içlerine çektikleri bu yabancı diyarın havasında, bilhassa delikanlıları hemen etkileyen ve değiştiren bir zehir vardı. Cumbur cemaat gelip, nefis bir ziyafette, tıka basa karınlarını doyuruyor, sonra da kaçıyorlardı. Biri, ötekinin şapkasını kaptığı gibi açık pencereden dışarı fırlatıyor, sonra şapkayı almak bahanesiyle ikisi birlikte dışarı çıkıyorlardı. Artık, gençleri kodunsa bul! Yahut ara sıra beş altısı bir araya gelerek, saklayıp çekinmeden dışarı çıktıkları yetmezmiş gibi, adamın suratına karşı üstelik alay da ediyorlardı. Bu arada, ardan hayadan yoksun diğerleri tezeğe üşüşmüş sinekler gibi, barın başına toplanıp sırılsıklam olana kadar, ev sahibinin kesesinden içecekler, kimseye önem bile vermeden, gelinle dansetmiş olup olmadıklarını, ya da daha sonra edecekleri düşüncesini, başkalarının kararına bırakacaklardı.</p>

  <p>Şu anda bütün bunlar oluyordu. Aile çaresiz bir korkunun içine yuvarlanmıştı. Nasıl da bir tuzağa düşüp, böylesine korkunç masrafa girmişlerdi? Yanlarında duran Ona’nın gözleri faltaşı gibi açılmıştı. Bu masraf faturaları onun da yakasını bırakmamış. Gün boyu, her biri, ayrı ayrı ruhunu kemirip, gecesinin de tadını tuzunu kaçırmıştı. Her gün, hepsini, işe giderken nasıl da anmıştı birer birer. On beş dolar, salon kirası; yirmi dolar yirmi beş cent ördeklere verilen para, çalgıcılara oniki dolar, kiliseye beş dolar, ayrıca bakire Meryemin takdisi için cabadan bir para ve böylesine ardı arası kesilmeyen masraflar! Ama işin asıl en beteri, Graiczunas’dan gelecek olan faturaydı. İçilen biraların ve içkilerin hesabı. Hiç kimse hiç bir zaman, önceden bilemezdi bir meyhanecinin getireceği hesabı. Yalnızca kestirilebilirdi. Vakti saati gelince, meyhanenin sahibi adamın yanına yaklaşarak bir süre başını kaşırdı. Düğün sahiplerine kendi tahmini hesaplarının çok düşük olduğunu açıkladıktan sonra, kendini haklı çıkarmak için de, konukların çok sarhoş olduklarım söylerdi. Ama o elinden geldiği kadar çabalamamıştır doğrusu! Meyhaneci tarafından insafsızca kazıklanacağınız su götürmez bir gerçektir. Hattâ onun yüzlerce arkadaşı arasında en samimisinin, siz olduğunu düşünseniz bile bunun bir yararı olmıyacaktır. Konuklarınıza yarı dolu bir fıçıdan bira vermeye başlıyacak ve işini yarı boş bir fıçıdan dağıttığı biralarla bitirdikten sonra, üstelik hesabınıza iki fıçı bira yazacaktır. Başlangıçta belirli bir kalitedeki içki üzerinden pazarlık yapacak, ama saati gelince dostlarınıza, tarifi mümkün olmayan rezil bir zehiri, içki diye sunacaktır. Şikâyet edebilirsiniz elbette... Hak arama çabalarınızın tek sonucu, yalnızca berbat olmuş bir akşam olacaktır. Kanunlar olsa bile yapılacak en iyi iş bir an önce haksızlığı sineye çekip fakirhaneye dönmektir. Zira meyhaneci çevrenin bütün ileri gelen politikacılarının dostudur. Eğer siz bunun, başınızı ne gibi, belalara sokacağını biliyorsanız, istenen parayı itiraz etmeden tıkır tıkır öder ve bu konuda da bir daha ağzınızı açıp tek lâf etmezsiniz.</p>

  <p>İşin acı ve yürek paralayan aynı, birkaç kişinin ellerinden geleni gerçekten yapmış olmalarını bilmekti. Bu da daha güçleştiriyordu durumu. Sözgelimi ihtiyar Jokubas beş dolar vermişti ve herkes biliyordu ki, Jokubas Szedlivac aylardan beri ödeyemediği mezeci dükkânının kirasını karşılayabilmek için, dükkânını ikiyüz dolara ipotek etmişti. Ayrıca kupkuru ihtiyar Aniela vardı, üç çocuklu bir dul. Üstelik de romatizmaları vardı. Halsted sokağındaki satıcıların öteberisini, duyanların yüreğini sızlatacak kadar az bir para karşılığında yıkamak zorundaydı. Aniela, aylardan beri piliçlerinden kazandığı tüm geliri vermişti. İhtiyarın sekiz pilici vardı. Bunları arka merdivenin orda çevresi telle çevrilmiş küçük bir kümeste beslerdi. Gün boyu Anile’nin çocukları, hayvanlara yiyecek bulmak için çöplükleri tararlardı. Ve zaman zaman rekabet öylesine amansız olurdu ki, onu, yol kenarından yürüyen çocuklarının ardından giderken görürdünüz. Çocuklarının bulduğu şeyleri kimse çalmasın diye onlara muhafızlık ederdi. Dul bayan Anile’nin tavuklarının değerini parayla ölçemezdiniz; başka türlü değerlendirmemişti kadın pliçlerini. Onların sayesinde hiç bir karşılık ödemeden bir şeyler kazandığını sanıyordu. Onların sayesinde dünya kendisi için çok daha güzel, çok daha iyi oluyordu sanki.</p>

  <p>Bu sebepten günün her saati, gözlerini ayırmadan bakardı hayvanlara. Hatta onları gözden kaçırmamak için geceleri bir baykuş gibi görmesini bile öğrenmişti. Bir süre önce tavuklardan biri çalınmıştı. Bir ay sonra da biri, yeniden tavuk çalmak için bir teşebbüse girince bu tek teşebbüs bir sürü sahte alarmlara sebep olmuştu. Böyle olunca da insan bu gece onun ne büyük bir fedakârlık yaptığını kolayca anlayabilir. Buna sebep de Tete Elzbieta’nın bir sefer kendisine, evden atılmaması için, birkaç günlüğüne verdiği borç paradır.</p>

  <p>Bu acıklı pazarlığı yapanların çevresine, konuşmalara kulak misafiri olan dostlar doluşmaya başlamıştı. Kendileri de suçlular arasında olanlardan kimileri konuşulanları daha iyi işitebilmek için yanlarına yaklaşıyordu. Bu yüzsüzlüğe katlanmak inanın ki bir azizin sabrına sahip olmak demektir. Sonunda birinin uyarısıyla Jurgis de yanlarına geldi. Hikâye yeniden ona da anlatıldı. Jurgis söylenenleri ses etmeden, kara kaşları çatık dinledi. Arada sırada gözlerine bir parıltı geliyor ve bakışlarını salonun içinde gezdiriyordu. Belki de sıkılı yumrukları ile bu sorumsuz delikanlıların üzerine yürümek istiyordu. Ama hemen sonra bunun kendisine en ufak bir yarar bile sağlamayacağını anladı. Hiç bir hesap bir kimsenin üzerine saldırmakla daha az ödenemezdi. Ayrıca bunun ardından çıkacak rezalet de cabasıydı. Oysa Jurgis bunlardan hiç birini istemiyor sadece Ona’sını alarak kendi yoluna gitmek istiyordu. Varsın sonra dünya da kendi yoluna devam etsin. Bu yüzden gevşedi sıkılı yumrukları ve soğukkanlı bir sesle şöyle dedi: «N’apalım, olan olmuş Tete Elzbieta, ağlayıp sızlamanın hiç yararı yok.» Sonra bakışlarını, yanında duran ve korkudan gözleri dehşetle açılmış olan Ona’dan yana çevirdi, «küçüğüm,» dedi yavaş sesle, «üzülme hiç, hiç bir şey değişmez bizim için. Bir yolunu bulup öderiz. Daha çok çalışırım.» Her zaman bunu söylerdi Jurgis. Ona, artık bütün zorlukların tek çözümleme yolunun bu olduğuna inanmaya başlamıştı: «Daha çok çalışırım.» Litvanya’da da, resmi memurlardan biri pasaportunu alıp, bir diğeri pasaportu olmadığı için onu tutukladığı zaman aynı sözleri söylemişti Jurgis. Sonra her ikisi mallarının üçte birini aralarında pay etmişlerdi. New York’ta da, tatlı sesli ajan onları eline alıp her şey için, kendilerinden anasının nikâhı bir para istediği zaman da böyle demişti. Ve şimdi de üçüncü kez, aynı şeyi söylemişti. Ona derin bir soluk aldı. Ne güzel şeydi, tıpkı büyümüş bir kadın gibi bir kocaya sahip olmak; hem öyle bir koca ki bütün zorlukları çözümliyecek güçte. Ayrıca büyük ve kuvvetli.</p>

  <p>Küçük Sebastijans’ın son çığlığı da dindikten sonra, görevini bir kez daha hatırlayan orkestra yeniden çalmaya koyuldu. Eğlence yeniden başladı. Oysa pek az çift kalmıştı danseden. Ama yakında bu havalar bitecek ve karmakarışık danslar yeniden başlıyacaktı. Saat gece yarısını çoktan geçtiği için ortalık erken saatlerde olduğundan çok daha başkaydı şimdi. Dansedenler ağır ve sıkıntılıydılar... İçlerinden birçoğu fazla içtikleri için eski neşe sınırının çoktan dışına düşmüşlerdi. Tekdüze adımlarla saatler boyu dönüp duruyorlardı işte. Bomboş bakan gözleri ile bilinçlerini yitirmiş gibiydiler. Sürekli olarak artan bir sersemliğin içine yuvarlanıyorlardı. Erkekler kadınlara sımsıkı sarılmışlardı. Birbirlerinin yüzlerini yeniden görebilmeleri için, aradan yarım saatin geçmesi gerekiyordu. Dansetmeye boş veren bazı çiftler köşelere çekilip oturmuşlardı ya, hâlâ da sarmaş dolaştılar. Diğerlerine gelince, hâlâ kafayı çekmekten geri kalmıyorlardı. Odanın içindeki her şeye ve herkese toslayıp dolaşıyorlar, iki üç kişilik gruplar halinde şarkı söylüyorlardı. Ama, her grup kendi kafasına esen türküyü çığırıyordu. Zaman ilerledikçe, özellikle delikanlılar arasında sarhoşluğun değişik tepkileri görünmeye başladı. Kimisi birbirinin kollarına yığılıp, tatsız tutsuz laflar mırıldanıyor, kimisi en ufak bir şeyi bahane ederek kavgaya başlıyordu. İş, yumruk yumruğa kavga etmeye döküldüğünde, çevredekiler araya girerek kavgacıları ayırıyordu. Şimdi, şişman polis tam anlamıyla uyanmıştı. Önce sevgili cop’unun yanında olup olmadığını şöyle bir kolluyor. Göreve hazır olması gerek. Elini çabuk tutmalı; zira saat sabahın ikisi. Kavgacıların yuları ele alınmazsa, orman yangını gibi büyüyebilir ve belki de tümünün karakola götürülmesi gerekebilir. Yapılacak tek şey, kavga eden her kelleyi, görür görmek kırmaktır, ta ki kıramıyacağın çoklukta kavgacı kelleri ortaya çıkmasın. Arka sokaklarda, boş arsalarda sürüyle kırılmış kelleler bulunur şu anda. Zira gün boyu hayvanların kafalarını kırmayı adet haline getirmiş olan bu kimseler, aynı şeyi arkadaşlarına, hatta arada zaman buldukça, ailelerine bile uygularlar. Aslında kutlanması gereken bir iştir bu. Zira bu kültür dünyasında, modern yöntemlerle acı vermeden kafa kırma işini becerebilen pek az kişi vardır.</p>

  <p>Bu gece hiç kavga çıkmadı — belki de Jurgis’in de gözetlemesi yüzünden — hatta bu işi şişman polisten bile iyi becermişti. Jurgis de bir hayli içmişti bu gece. Herkes gibi o da fırsattan yararlanmalıydı. Öyle ya, içse de içmese de meyhanecinin sızdırmayı kafasına koyduğu parayı tıkır tıkır sayacaklardı bir kez. Ama sağlam ve soğukkanlı bir adamdır o. Sadece kıl payı kalmıştı bir sefer. Sırf Marija yüzünden. Bundan aşağı yukarı iki saat önce Marija, kirli beyaza boyalı ilahın durduğu köşedeki mihrabın bulunduğu yerin, ilahların ve ilhamların gerçek barınağı olamıyacağını, ama dünya yüzünde kendileri için en uygun yerin burası olduğunu söylemişti. Oysa gelen külhanların o geceki masrafa katılmadıklarını duyar duymaz bir sarhoş kavgasına tutuşuverdi. Savaş çağrısına kabul diyordu kadın. Hatta bir kavganın çerezi olan ağız dalaşı ve küfür aşamalarına bile boş verip, iki genci ansızın yakalarından kavrayıverdi. Neyse ki anlayışlı davranan şişman polis memuru ortalığı yatıştırdı da, kapı dışarı edilen Marija olmadı.</p>

  <p>Bütün bu olaylar, müziğin yalnızca bir ya da iki dakika duralamasına sebep oluyordu, daha fazla değil. Sonra müzik bu acımasızlığın öcünü almak istercesine yeniden başlıyordu çalmaya... Melodi son yarım saatte en ufak bir değişme olmadan aralıksız çalmış durmuştu. Bir Amerikan şarkısıydı bu. Sokaklarda duya duya öğrenmişlerdi. Herkes şarkının sözlerini biliyordu. Hiç olmazsa ilk dizesini biliyordu. Ve durup dinlenmeden kendi kendilerine mırıldanıyordu: Eski güzel yazlarda! Eski güzel yazlarda! Eski güzel yazlarda! Eski güzel yazlarda!.. Bu bitip tükenmez tekrarıydı, büyüleyici bir şey olmalıydı bu dizede. İşitenlerin olduğu gibi, çalanların da üzerine bir budalalık çöktürmüştü. Kimse bundan kurtulmadığı gibi, kurtulmayı da düşünemiyordu. Saat sabahın üçü olmuştu. Tüm neşeleriyle dansetmiş, tüm kuvvetlerini dansa harcamış, içkinin verdiği fazladan geçici güçleri de buna eklemişlerdi. Böyle olduğu halde aralarında bir kişinin bile aklına dansı bırakmak gelmiyordu. Ve aynı pazartesi günü saat yedide istisnasız hemen hepsinin, Durham, Brown yahut Johns’un mezbahalarında üzerlerinde iş elbiseleri ile bulunmaları gerekmekteydi. Bir dakika gecikecek olurlarsa, bu bir saatlik ücretin kesilmesi demekti. Bir değil de birkaç dakika daha çok gecikirlerse de, üzerinde adlarının yazılı olduğu metal levhayı duvara dönük bulurlardı ki, bu o adamın sabahın saat altılarında mezbaha kapıları önünde bekliyen aç işsizler topluluğuna katılması demekti. Hiç bir istisna kabul edilmezdi bu kuralda. Hatta küçük Ona bile ...Düğününün ertesi günü, tatil yapmak istemişti, bedava, para almadan bir güncük tatil istemişti de ters yüz geri çevrilmişti. Kişinin aklına gelebildiği kadar çok sayıda çalışmaya alesta insan varken, onların yerine böyle bir zahmete girilmezdi doğrusu.</p>

  <p>Küçük Ona, neredeyse bayılmak üzereydi... Odanın kokusunda ve havasından bir yarı sersemlik çökmüştü üzerine. Kendisi tek damla içki içmemişti ama, kendisinden başka herkes, petrol lambalarının çıkardığı yanık gaz kokusu gibi alkol kokusu saçıyordu. Hele iskemlelerinde ya da köşe başlarında horlıyarak uyuyanlar öyle pis bir koku salıveriyorlardı ki, yanlarına yanaşmanın mümkünü yoktu ara sıra, Jurgis, genç kızı aç bakışlarla süzüyordu. Utangaçlığını çoktan unutmuştu. Ama kalabalık hâlâ dağılmak bilmiyordu. Genç adam gelmesi gereken arabayı sabırsızlıkla bekliyor, ikide bir kapıyı gözlüyordu. Ne var ki araba geciktikçe gecikti. Sonunda daha fazla bekleyemeyen genç adam, kızın yanına giderek omuzlarının üstünü atkısı ile örttükten sonra, sırtına da kendi paltosunu geçirdi. Ak tenli genç kız titriyordu. Düğün salonundan iki blok ötede oturdukları için Jurgis beklemedi gelecek arabayı.</p>

  <p>Hemen hemen veda bile etmediler kimseyle. Dansedenler farkında bile olmadılar bir şeyin. Yaşlıların hemen hepsi basan yorgunluktan sızıp kalmışlardı. Dede Antanas uyuyor. Szedvilasesler de öyle. Karı koca değişik oktavlardan horultular koyveriyor karşılıklı. Yalnızca Marija ile Teta Elzbieta yüksek sesle, karşılıklı ağlıyorlar. Tek sessiz olan şey dışardaki gece. Doğu tarafından yıldızlar hafiften solmaya başlamışlar. Tek kelime söylemeden, Jurgis, Ona’yı kollarına alıp yerden kaldırıyor ve birlikte çıkıyorlar dışarı. Genç kız hafif bir iniltiyle başını kocasının omuzuna yaslıyor. Eve geldikleri zaman, genç adam, karısının uyuduğundan mı yoksa bayıldığından mı emin değildi. Kapıyı açmak için, karısını tek kolu ile tuttuğunda Ona gözlerini açmıştı.</p>

  <p>«Yarın Brown’a gitmeyeceksin küçüğüm,» diye fısıldadı kulağına, merdivenleri çıkarken. Genç kız dehşetle kolunu kavradı. «Hayır, hayır! Cesaret edemem buna. Mahvoluruz sonra...»</p>

  <p>Yeniden cevap verdi Jurgis: «Bu işi bana bırak, bana bırak bunu. Daha çok para kazanacağım, daha çok çalışacağım.»</p>

</body>

</html>