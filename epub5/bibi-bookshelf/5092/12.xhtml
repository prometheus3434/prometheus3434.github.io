<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ON İKİNCİ BÖLÜM</p>

  </div>

  <p>Jurgis, sakatlandıktan sonra tam üç hafta yataktan kalkmadı. Sanki inatçı bir burkulmaydı bu. Ne şiş iniyor, ne de ağrı geçiyordu. Bu sürenin sonunda artık daha fazla dayanamadığı için, yataktan kalkarak, her gün biraz yürümeye çabaladı. Bu arada büyük bir çaba göstererek, kendi kendini daha iyi olduğuna inandırmaya çalışıyordu. Hiç bir rica, hiç bir tartışma onu bu işi yapmaktan alıkoymuyordu. Üç dört gün sonra, evdekilere, yeniden işe başlayacağını ilân etti. Topallıya topallıya yakındaki tramvaya kadar gitti. İş yerine geldiği zaman ustasının, işçi kadrosundaki kendi yerini koruduğunu öğrendi. Yokluğunda işe alınan bir zavallı hemen çıkarılıp kar fırtınasının ortasına atılıvermiş ve o da yeniden çalışmaya başlamıştı. Ara sıra ağrı öylesine şiddetleniyordu ki, Jurgis işini bırakmak zorunda kalıyordu. İşin bitimine bir saat kala ağrı kendisine bir gerçeği kabul ettirdi; biraz daha zorlanırsa bayılacaktı. Bunu düşünmek bile kalbini öylesine burdu ki, direklerden birine yaslanarak bir çocuk gibi ağlamaya başladı. İki işçi, tramvaya kadar yürümesine yardım ettiler. Arabadan indikten sonra, yağan karın altında yol kıyısına oturarak, kendisine yardım edecek birini beklemeye başladı.</p>

  <p>Kendini yeniden yatırıp işin başlangıcında çağırmaları gereken bir doktor çağırdılar. Anlaşıldığına göre tendon’lardan biri yerinden çıkmıştı. Dikkat etmeyecek olursa bir daha iyileşmesi imkânsızdı. Doktor sakat bileğini burup çevirirken, o iki eli ile yatağın kenarına yapışmış, dişleri kenetli, yüzü acıdan bembeyaz kıvranıp duruyordu. Doktor gitmeden önce iki ay yatması gerektiğini söyledi. Yok eğer bu süreden önce işe gidecek olursa, hayatı boyunca topal kalacaktı.</p>

  <p>Üç gün sonra yeni bir kar fırtınası bastırdı. Jonas, Marija, Ona ve küçük Stanislovas, işe gitmek için şafaktan bir saat önce yola düzüldüler. Öğlene doğru son ikisi geri döndü. Küçük oğlan ağrıdan avaz avaz bağırıyordu. Görünüşe göre parmakları donmuştu. İşe gitmekten caymak zorunda kalmışlardı. Bu konuda bütün bildikleri, donmuş parmakları ateşe yaklaştırmaktan ibaret olduğundan, bildiklerini yaptılar. Ama küçük oğlan gün boyu acıdan, deliler gibi odanın içinde bağırıp fırdönmeye başladı. Öyle ki, sonunda sabrı iyice taşan Jurgis, artık dayanamayıp aklını kaçırmışcasına bağırıp küfürler etti. Eğer bu sızlanmaya son vermeyecek olursa küçüğü öldüreceğini söylemeye başladı. O gün ve o gece bütün aile delice bir korkuya kapıldılar. Hepsi Ona ve küçük Stanislovas’ın işten atılacaklarını sanıyordu. Ertesi sabah küçük oğlan Jurgis’ten sopa ile iyi bir dayak yedikten sonra, her zamankinden erken yola koyuldular. Bu durumda acıma diye bir şey kabul edilemezdi. Ölüm kalım meselesiydi bu. Küçük Stanislovas, domuzyağı makinesindeki işini yitirmektense, donmasının iyi olacağını anlayacak kadar henüz büyümemişti. Ona işten atılacağına öylesine emindi ki, bütün yol boyunca kendi kendini yedi durdu. Oysa onun gitmediği gün ustabaşı kadın da işe gelemediğinden, kızı işten çıkarmamışlardı.</p>

  <p>Bu olayın sonuçlarından biri, Stanislovas’ın üç parmağının ilk boğumları sakat kaldı. İkincisi ise bundan böyle her sabah işe gitmeden önce, eğer yeni kar yağmışsa, bir araba sopa yiyordu. Bu işi yapmak için Jurgis çağrılıyordu ve o, acıyan ayağının intikamını sanki ondan almak istercesine oğlanı insafsızca dövüyordu. Oysa bu yaptığının öfkesinin geçmesine en ufak bir yardımı yoktu. Derler ki, en iyi köpeği sürekli olarak bağlarsan hayvan azgın olur. Aynı şey insanlar için de bir gerçektir... Jurgis’in bütün gün yapacak hiç bir işi yoktu. Yattığı yerde kendi kaderine küfür ediyordu. Sonra bir zaman geldi ki, artık her şeye küfür etmeye başladı.</p>

  <p>Ama uzun sürmezdi bu. Ona ağlamaya başlayınca, öfkesi ansızın yatışıverirdi. Biçarenin, mezarını yitirmiş, yersiz yurtsuz bir hortlaktan farkı kalmamıştı artık. Kıvırcık saçları bir hayli uzamış gözlerinin üzerine inmişti. Yanakları çökmüş, avurdu avurduna geçmişti. Ne saçlarını kesmeye cesaret edebiliyor, ne de halini düşünüyordu. Adaleleri erimeye başlamıştı. Geriye kalanlar ise yumuşak, sarkık et yığınlarıydı. İştahı olmadığı için yemek yiyemiyordu. Ailenin ise iştah açıcı yemekler almaya gücü yoktu. Bir yana, yemek yememesinin daha iyi olduğunu söylüyordu Jurgis. Böylelikle hiç olmazsa bir boğazdan tasarruf etmiş oluyorlardı. Martın sonunda, Ona’nın banka defteri eline geçtiği zaman, dünya yüzünde topu topu üç dolara sahip olduklarını öğrendi.</p>

  <p>Bu uzun süren sefalet çemberinin en kötü yanlarından biri, ailenin bir üyesini yitirmiş olmalarıydı. Jonas kardeş ortalıklarda yoktu. Bir Cumartesi akşamı eve dönmemiş ve ondan sonra adamın izini bulmak için yaptıkları bütün aramalar hiç bir sonuç vermemişti. Durham’daki ustabaşı, onun haftalığını aldıktan sonra gittiğini söylüyordu. Bu elbette ki doğru olmayabilirdi. Çünkü çoğu kez bir işçi kazaya kurban gittiği zaman patronlar böyle söylerlerdi. Her iki taraf için de en iyi çıkar yolun bu olduğunu düşünürlerdi belki de.</p>

  <p>Sözgelimi işçilerden biri, eritici kazanlarından birine düşmüş, etinden saf domuz yağı, kemiklerinden de iyi suni gübre yapılmışsa, bu felâketi ailesine söyleyip, onları üzmenin ne anlamı vardı yani. Akla daha yakın gelen ihtimallerden biri de, Jonas’ın onları terkederek, mutluluğu aramak için yollara düşmüş olmasıydı. Uzun süreden beri bir hoşnutsuzluğu vardı ve sebebsiz değildi bu. Eve iyi para verdiği halde yemeğin kimseye yetmediği bir ailenin içinde yaşıyordu. Marija eline geçen paranın tümünü onlara veriyordu. Bundan utanan Jonas aynı şeyi yapması gerektiğini düşünerek, o da bütün parasını kuruşu kuruşuna ortaya dökmek zorunda kalıyordu. Bunun dışında evde bir sürü şamatacı piç kurusu yetmezmiş gibi üstelik bir de sonsuz sefalet vardı. Böyle bir duruma, homurdanmadan, öfkelenmeden, bağırmadan dayanabilmek için insanın gerçek bir kahraman olması gerekiyordu. Ve aslını söylemek gerekirse, Jonas hiç de bir kahraman değildi. Yalnızca yıpranmış bir ihtiyarcıktı. İşten sonra iyi bir yemek yiyip, bir köşede yatmadan önce piposunu tüttürmek istiyordu. Bu evde bir kez olsun sobanın yanında kendisine yer yoktu. Ayrıca mutfak kış süresince insanın rahat edebileceği şekilde, pek seyrek ısınıyordu. İlk baharla birlikte, bütün bunlardan kaçmak fikri aklına saplanmış olabilirdi. Kim bilir? İki yıldan beri Durham’ın soğuk kilerlerinde yarım tonluk bir arabayı durup dinlenmeden beygir gibi çekmişti. Ve yalnızca yılda dört bayram günü ile, pazarları dinlenebilmişti. Tek bir teşekkür bile edilmemişti kendisine. Sövülmüş, tekmelenmiş, horlanmıştı. Bu kadarına iyi cins bir köpek bile dayanamazdı. Kış geçmiş, bahar rüzgârları insanı okşarcasına esmeye başlamıştı. Bir günlük yürüyüşten sonra insan, Packingtown denen bu yeryüzü cehenneminin tüm dumanlarını sonsuza dek arkada bırakabilir ve kendini renkleri gök kuşağını andıran çiçeklerin ve yeşillliklerin ortasında bulabilirdi.</p>

  <p>Şimdi ailenin geliri üçte bir, yemek ise on birde bir azalmıştı. Durum her zamankinden de kötüydü artık. Marija’dan borç alıyorlar, onun bankadaki hesabını yiyorlardı. Kadının mutluluk umutları ve evlilik düşünceleri bir kez daha suya düşmüştü. Bu yetmezmiş gibi Tamosziuz Kuszleika’dan da borç almaya, onu da fakirleştirmeye başlamışlardı. Zavallı Tamoszius’un hayatta kimsesi yoktu. Ayrıca yetenekli bir adamdı. Daha çok para sahibi olabilirdi, ama ne çare, âşık olmuştu bir kere. Bu yüzden kadere esir olmuş ve bu işe karışmaya mahkûm edilmişti.</p>

  <p>İşler böyle olunca, çocuklardan iki tanesinin daha okulu bırakmasına karar verildi. Şimdi on beş yaşında olan Stanislovas’dan sonra ondan iki yaş küçük bir kız çocuğu vardı. Kotrina’ydı adı. Ondan sonra ardından iki küçük oğlan daha geliyordu. On bir yaşındaki Vilimas ile, on yaşındaki Nikalojus. Bunların her ikisi de zeki oğlanlardı. Onlardan yaşlı olmayan on binlerce çocuk çalışıp hayatlarını kazanıyordu. Aile açıktan ölme derecesine gelmişken, bunların çalışmamasına ve para kazanmamasına hiç bir neden yoktu. Böylece bir sabah oğlanların eline birer yirmi beş sentle birlikte, içi salamlı birer sandviç tutuşturdular. Küçüklerin kafası verilen öğütlerle kazan gibi olmuştu adeta. Şehre gidecekler ve gazete satmasını öğreneceklerdi. Her ikisi gece yarısı ağlıya ağlıya geri döndüler. Zavallıcıklar altı yedi mil yol yürümüştü. Şehirde karşılarına çıkan bir adam, kendilerini gazete satılan bir yere götüreceğini söylemiş, paralarını aldıktan sonra bir dükkâna girerek bir daha da geri gelmemişti. Bir güzel sopa yedi ikisi de. Ertesi sabah yeniden yola salındılar. Ama bu sefer gazete satılan yeri bulmuş ve gazetelerini almışlardı. Öğlene kadar dolaşıp, her gelip geçene «Gazete?» demişler, ama bölgesine girdikleri iri yarı bir gazete satıcısından dayak yemişler, üstelik ellerindeki maldan da olmuşlardı. Neyse ki birkaç gazete sattıklarından, evlerine sermayeleri ile dönebilmişlerdi.</p>

  <p>Bir haftalık aksiliklerden ve talihsizliklerden sonra iki küçük oğlan bu mesleğin yollarını öğrenmeye başladılar. Yani değişik gazetelerin isimleri, hangilerinden kaçar tane almak gerektiği, hangi gazeteleri hangi kişilere sunacakları, gidebilecekleri ve uzak kalacakları yerleri öğrendiler. Bundan sonra sabahları saat dörtte yollara düşüyorlar ve sokaklarda koşuşarak ilk sabah gazetelerini satıyorlardı. Akşam olunca, yirmi otuz sentle dönüyorlardı evlerine. Hatta kârlarının bazen kırka bile çıktığı oluyordu ama, şehirle evleri arasındaki mesafe çok uzun olduğu için, bundan tramvaya ödedikleri parayı düşmek gerekiyordu. Zamanla yeni arkadaşlar edinip, bunlardan birtakım kurnazlıklar öğrenince, tramvay parasını tasarruf etmeye başladılar. Biletçinin bakmadığı bir sırada arabaya binip, kalabalığın arasına saklanıyorlardı. Dört seferin üçünde, biletçi bilet parasını sormuyordu. Ya onları görmediğinden, ya da bilet parasını vermiş olduklarını düşündüğündendi bu. Soracak olursa, iki küçük hemen ceplerini aramaya başlıyor sonra da iki gözleri iki çeşme bir acıklı durumdur başlıyordu. O zaman genellikle iyi yürekli ihtiyar bir kadın ödüyordu bilet paralarını. Yok işler çok aksi gider ve arabadan atılırsa, aynı numarayı bir başka tramvayda deniyorlardı. Dürüst bir oyun sanıyorlardı bunu. Hem sonra bu kimin kabahatiydi? Tam iş saatlerinde arabalar o kadar kalabalık olurdu ki biletçi bütün paraları toplıyamazsa, bunda küçüklerin günahı neydi? Ayrıca halk bütün şirketlerin hırsız olduğunu söylemiyor muydu? Düzenbaz politikacılar tarafından birçok hakları ellerinden alınmamış mıydı?</p>

  <p>Artık kış gelip geçmiş ve kar tehlikesi ortadan kalkmıştı. Kömür ihtiyacı yoktu. Diğer odalardan biri yeteri kadar sıcak olduğundan, küçükler ağladığı zaman oraya kapatılıyordu. Jurgis’in de o eski yırtıcı öfkeliliği filan kalmamıştı. Haftadan haftaya kazanılan parayla geçinip gidiyorlardı işte. İnsanın zamanla her şeye alışacağı bir gerçektir. Jurgis de bu geçen zamanda evde kalıp yatmaya alışmıştı. Ona, kocasının ne denli acı çektiğinin farkındaydı. Ama bunu açıktan açığa söylerse üzüntüsünü daha çok arttıracağından korkuyordu. Şimdi bahar yağmurlarının zamanıydı ve masrafa aldırmadan, genç kadın sık sık tramvaya biniyordu ama, her geçen gün de rengi yavaş yavaş sararıp solmaktaydı. Jurgis’in bunu farketmemesi, içten içe üzüyordu Ona’yı. Yoksa artık kocası onu eskisi kadar sevmiyor muydu? Çektikleri sefalet yoksa Jurgis’in aşkını mı tüketmeye başlamıştı? Bütün gün ondan ayrı olmak zorundaydı. Akşam işten dönünce öylesine yorgun oluyordu ki, konuştukları şeyler yalnızca dertleri, acıları, sıkıntılarıydı. Her biri karşısındakine kendi zorluklarını anlatıyordu. Gerçekten de böylesine zor bir hayatın içinde, duyguları ayakta tutmak zordu. Bunun acısı, arasıra alevleniyordu. O zaman Ona, geceleri ansızın iri yarı kocasının kolunu tutup aşk ve sevgi dolu inlemeler, iç çekmelerle ağlıyordu. Ve Jurgis’e onu gerçekten sevip sevmediğini soruyordu. Zavallı Jurgis ise, bu sefalet ve parasızlık baskınının altında daha mantıklı, daha gerçekçi olmaya başladığından, ne yapacağını şaşırıyordu. Son kez karısını ne zaman kırdığını hatırlamaya çalışıp, af diliyordu. Ona ise sessiz sedasız ağlamasını sürdürüyordu.</p>

  <p>Nisanın sonlarına doğru, Jurgis doktora gitti ve ayağını gösterdi. Doktor bileğini sarması için lastikli bir bandaj verdikten sonra artık işe başlayabileceğini bildirdi. Oysa, işe başlaması için doktorun izninden çok daha fazla şeylere ihtiyaç vardı. Brown’daki işinin başına gittiği zaman, ustabaşı, onun kadrodaki yerini korumanın mümkün olmadığını söyledi. Yani adam, onun işini aynı hızla ve ustalıkla yapan başka birini bulmuştu. Onun yüzünden de adamı işten çıkarmak istemiyordu. Kapının eşiğinde durup, çalışan arkadaşlarını ve dostlarını görünce Jurgis kendini yapayalnız hissetti. Sonra dışarı çıkıp, yedek işsizler ordusundaki yerini aldı.</p>

  <p>Ama bu kez Jurgis’in kendine olan eski güveni yerle bir olmuştu. Sebepsiz de değildi bu. Kalabalığın içindeki en gürbüz, en güzel en kuvvetli, en iri adam kendisi değildi artık. Hiç bir ustanın gözüne bile çarpmıyordu. Zayıflamış ve çökmüştü. Hırpani elbiselerinin içinde gerçekten sefil bir görünüşü vardı. Ve yedek işsizler ordusunda kendisi gibi olan, kendisi gibi hisseden yüzlerce adam vardı. Bunlar aylardan beri Packingtown kapılarında sürtüp iş dilenmişlerdi. Jurgis’in hayatında bir dönüm noktasıydı bu. Ve eğer zayıf bir insan olsaydı, mutlaka diğer işsizlerin saptığı yola sapardı. Bu zavallı işsiz insan yıkıntıları, sabahtan işyerlerinin kapılarına dikilirler ve ta polis gelip kendilerini dağıtana kadar buralarda bekleşirlerdi. O zaman her biri de soluğu meyhanede alırdı. İçeriye girip iş istemek ve kovalamayı göze almak yürekliliğini gösterebilecek pek az adam vardı. Sabahleyin böyle bir şeye fırsat bulamazlarsa, günün ve gecenin büyük bir kısmını meyhanede geçirirdi bunlar. Jurgis bu tehlikelerden uzaktı; kısmen, havalar çok güzel gittiği için, kapalı bir yerde oturmasının anlamı yoktu. Ama asıl sebep, karısının ufacık yüzünün hayalini kafasından silip atamamasıydı. İş bulmalıyım diyordu kendi kendine ve günün bütün saatlerini bunu gerçekleştirmek için harcıyordu. İş bulmak zorundaydı, bir yere kapılanmak zorundaydı. Kış bastırmadan para biriktirmesi gerekiyordu.</p>

  <p>Oysa iş yoktu onun için. Sendikanın bütün üyelerine başvurmuştu Jurgis. Bu süre içinde sendikadan ayrılmıştı. Kendisi için iki laf etmelerini dilemişti. Tanıdığı, bildiği her yere başvurup ricalar etti. Gün boyu bir binadan öbürüne gidip duruyordu. Bir iki hafta içinde bütün yerleri taradı. Girmedik yer bırakmadı. Her yer bitince, belki ilk başladıklarını da iş vardır diye düşünüp, yeniden başladı arama turuna, ta ki orada bekliyen bekçiler ve gözcüler, kalabalığın arasında onu tanıyıp, tehditler savurarak kovana kadar. Kendisi için artık yapacak bir iş kalmadığını anlayınca, sabahtan akşama kadar işsizler ordusunun arasına katılıp bekliyor, akşam olunca da evine dönüp, Kotrine ve bebekle oynuyordu.</p>

  <p>Bu garip durumdan çıkan anlamı çok iyi kavrıyordu. Başlangıçta, taptaze ve güçlü bir insan olduğundan, daha ilk gününden iş bulmuştu. Oysa şimdi kullanılmış, yıpranmış posası çıkarılmış bir işçiydi. Zedelenmiş bir mal demek de doğru olur buna. İşte bu yüzden kimse istemiyordu onu. Özünü, kuvvetini, umursamazlıkları, hızlandırmaları ve ağır işleriyle çekip almışlardı. Şimdi ise artık posası çıktığından bir limon kabuğu gibi fırlatılmıştı bir köşeye. Jurgis diğer işçilerle arkadaşlık etmeye başlayınca, aynı şeylerin, onların da başından geçtiğini öğrendi. İçlerinde başka yerlerde dolaşmış, başka değirmenlerde öğütülmüş olanları vardı. Kimileri kendi hataları yüzünden kovulmuşlardı. Sözgelimi bu öğütülmeye içki içerek karşı koymaya çalışanlar. Ama genellikle hepsi bu muazzam ve korkunç salhane makinesinin aşınmış dişlileriydi. Hepsi orada çalışmış, belki on, belki yirmi yıl çalışma hızına ayak uydurmuşlardı. Ama bir zaman gelmişti ki hıza ayak uyduramaz olmuşlardı. Kimilerine açıkça, yaşlandıkları, işi başaramadıkları, daha genç birine ihtiyaçları olduğu söylenmişti. Kimileri içinse kovulmaları için kasıtlı olarak sebepler yaratılmıştı. Kimisi dikkatsizlikten, kimisi acemilikten, kimisi tembellikten atılmıştı. Yani hiç birinin Jurgis’ten farkı yoktu. Hepsi aşırı derecede çalışmış ve o kadar uzun bir süre az gıda almışlardı ki, her birinde sonunda bir hastalık kan zehirlenmesi olmuş, kimisi türlü çeşit kazalarla karşılaşmıştı. Böyle bir işçi geri geldiği zaman, işe girmesi ustanın lutfuna kalmıştı. Bu kurala uymayan hiç bir şey yoktu bu konuda. Eğer işçi bir kaza geçirmiş ve buna şirket sebep olmuşsa, adamın evine hemen diline kuvvetli bir avukat yollarlardı. Ve allem edip kallem edip işçiyi şikâyetinden vazgeçirmeye çalışırlardı. Yok adam, akıllı olup diretirse, o zaman şirket kendisine daima iş vereceği konusunda yazılı olarak yemin billah ederlerdi. Ve gerçekten de buna sadık kalırlardı. Ama yalnızca iki yıl. «azami had» dı bu. Ondan sonra işçi firmayı dava edemezdi artık.</p>

  <p>Bütün bunlardan sonra bir adamın ne olacağı duruma bağlı bir şeydi. Eğer gerçekten usta bir işçiyse kendini kurtaracak para biriktirebilirdi kazaya karşı. En iyi gündelik ücret alanlar, «ayırıcı»lardı ki saatte elli sent kazanırlardı bunlar. Hızlı zamanda günde beş altı, ölü mevsimde ise bir iki dolar yapardı bu. İnsan bu para ile geçinebildiği gibi, biriktirebilirdi de. Ama her yerde topu topu yarım düzüne «ayırıcı» vardı. Bunlardan bir tanesini tanırdı Jurgis. Yirmi iki çocuğu vardı adamın ve hepsi büyüyünce, babaları gibi «ayırıcı» olmayı düşlüyorlardı. Acemi bir işçi için ise durum aynı değildi. Bunlar hızlı zamanda iki üç ölü mevsimde bir dolar kadar kazanırlardı. Ayrıca bu adamın yaşını ve geçindirmek zorunda olduğu kişileri bilmek gerekir. Bekâr bir adam eğer içki içmiyorsa para biriktirebilirdi; bencilse yine parası olurdu. Yani ihtiyar anasına babasına para vermiyorsa, yani üye olduğu sendika kadar kalabalık bir ailesine boş verirse, kapı komşusu ölse bile göz yumar, kendinden başka kimseyi düşünmezse, para biriktirebilirdi.</p>

</body>

</html>