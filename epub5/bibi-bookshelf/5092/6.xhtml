<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ALTINCI BÖLÜM</p>

  </div>

  <p>Jurgis ve Ona, son derece aşıktılar birbirlerine. Uzun bir süreden beri beklemişlerdi. İkinci yılı sürüyorlardı şimdi. Ve Jurgis her olayı mihenk taşına vurarak bunun birleşmelerine engel mi yoksa yardımcı mı olacağını kestirmeye çabalıyordu. Kafasında bir yığın düşünce vardı. Aileyi tüm yüreği ile kabul ediyordu. Çünkü bu, Ona’nın bir parçasıydı. Evle ilgileniyordu; çünkü Ona’nın evi olacaktı bu. Hatta Durham’da gördüğü zalimliklere, namussuzluklarına pek o kadar aldırış etmiyordu o zamanlar. Ona ile olan mutluluğunu etkileyebilecek olsalar bile böyleydi bu...</p>

  <p>Onlara kalsa, bu evlenme hemen olup bitecekti. Ama bu, bir düğün ziyafeti yapılmaması demekti. Konuyu diğerlerine de açtıkları zaman, yaşlıları hemen karşılarında buldular. Bu teklif bilhassa Tete Elzbieta’yı son derece üzdü. «Ne?» diye bağırdı kadın «Yani yol kıyısında bir çift dilenci gibi mi evleneceksiniz. Hayır, hayır!» Elzbieta’ya destek olan, birtakım gelenekler vardı. Genç kızlığında önemli bir kişiydi. Büyük bir malikânede yaşamış, uşakları filan olmuştu. Önemli bir kişi ile evlenip bir hamfendi olabilirdi ama, ailenin dokuz kızı olduğu halde tek bir oğlu yoktu. Durum böyleyken neyin doğru, neyin yanlış, neyin kibar olduğunu biliyordu. Umutsuzcasına bağlıydı geleneklerine. Packingtown’da beceriksiz işçiler olsalar bile her şeylerinden vazgeçemezlerdi... Hatta Ona’nın <b>veselija</b>’yı yapmamalarını söylemesi bile, kadıncağızın uykularının kaçmasına sebep olmuştu. Pek az dostlarının olması onlar için üzücü bir şeydi. Zamanla yeni arkadaşlar edinilecek ve bu dostlar bu konudan söz edeceklerdi hep. Ufacık bir masraf için birtakım önemli şeylerden kaçınmak doğru değildi. Hem sonra bu paranın hayrı da olmazdı onlara. Bundan emin olabilirlerdi. Böylece Tete Elzbieta, kendisini desteklemesi için Dede Antanas’ı yardımına çağıracaktı. Her ikisi de, bu yeni dünyaya yapılan göçün çocukları üzerinde etki yaparak, onlara kendi ülkelerinin geleneklerini unuturacağından korkuyorlardı. Hemen o pazar kiliseye gidildi. Tete Elzbieta, Bethelem’in bebesine biraz para yatırmayı uygun görmüştü. Alçıdan yapılmış ve çarpıcı renklerle boyanmış bir heykel aldı. Otuz santimi geçmiyordu ama, bu küçük heykelde bir lahit, dört sivri kule, kucağında bebesi ile duran bakire Meryem, ve onu selâmlıyan, krallar çobanlar ve akıllı adamlar vardı. Yarım dolar vermişti Tete Elzbieta. Bu gibi şeylere verilen paranın pek öyle ince elenmesini doğru bulmazdı. Gizli yollardan geri gelirdi bu para. Bu parça doğrusu oturma odasındaki şöminenin üzerine pek yakışmıştı. Ve bu gibi eşyası olmayana cenab-ı allah gerçek bir evi asla nasib etmezdi.</p>

  <p>Düğün masrafları, elbette ki kendilerine, geri verilecekti. Ama, asıl önemli olan bu parayı biriktirebilmekti. Bu mahalleye taşınalı çok kısa bir zaman olduğundan, çevrede fazla bir tanıdıkları yoktu. Kimse borç vermezdi onlara. Yalnızca Szedvilas’dan biraz borç alabilirlerdi belki. Geceler boyu, Ona ile Jurgis oturup, birleşmelerini engelleyen, bunu uzatan masrafları hesap edip durdular. Bu işin iki yüz dolardan aşağıya çıkmasına imkân ve ihtimal yoktu Jonas ile Marija’nın bütün kazançlarını borç olarak alsalar bile bu parayı toplayabilmek için en azından dört beş ayın geçmesi gerekiyordu. Bu yüzden Ona, bir işe girmeyi düşünmeye başlamıştı. Eğer talihi yaver giderse süreyi belki de iki ay kısaltabilirdi. Bu düşünceye tam kendilerini alıştırıyorlardı ki, pırıl pırıl gökyüzünde çakan bir şimşek ve başlarına tepeden inen bir belâ, bütün umutlarını pusulanın gösterdiği tüm yönlerden esen rüzgârların peşine takıp götürdü.</p>

  <p>Onlardan bir blok ötede başka bir Litvanyalı aile oturuyordu. Kısa bir süre için bunlarla dost olundu. İhtiyar bir dulla, oğlundan ibaretti bu aile. Majauszkis’di adları. Bir akşam, ana oğul dostlarımızı ziyarete geldiler. Tabiî laf lafı açtı ve konuşma mahalleye ve buranın geçmişine geldi. İşte o zaman Majauszkiene nine —böyle çağırıyorlardı ihtiyarı— onların kanını dondurup, tüylerini diken diken eden birtakım hikâyeler anlatmaya başladı. Sararıp solmuş, yüzü bumburuş olmuş bir ihtiyarcıktı. Bu kadın seksen yaşında vardı her halde. Kadıncağız bu dehşet verici hikâyeyi dişsiz ağzı ile gevelerken dostlarımızın gözüne ihtiyar bir cadı gibi görünmeye başlamıştı. Majauszkiene nine talihsizliğin göbeğinde öylesine uzun bir zamandan beri yaşamıştı ki, nerdeyse onun bir parçası olup çıkmıştı artık. Bu yüzden açlıktan, hastalıktan, ölümden, öyle bir sözedişi vardı ki dinleyenler düğün ve bayramdan dem vuruyor sanırlardı.</p>

  <p>Asıl meseleye de sıra geldi elbette. İlk önce satın aldıkları ev, onların sandıkları gibi yeni değildi. En azından on beş yıllıktı ve üzerindeki boyadan gayri yeni olan hiç bir yanı yoktu. Bu boya da öylesine kötü bir cinsti ki, her iki yılda bir yenilenmesi gerekiyordu. Bir şirket tarafından inşa ettirilen bir sıra ev, sırf fakir halkı dolandırmak için yapılmıştı sanki. Satın alan aileler bin beş yüz dolar ödüyorlardı. Oysa yeniyken bile bunlar şirkete topu topu beş yüz dolara malolmuştu. Majauszkiene ninenin bunları bilmesine sebep oğlunun, tıpkı bunun gibi evler yapan siyasi bir örgüte üye olmasıydı. En ucuz ve en çürük malzemeyi kullanıyorlardı. Bir çırpıda bir düzine ev yapıyorlar ve yalnızca dış görünüşe önem veriyorlardı. Aile, kadının sözlerine inanmak zorundaydı. Başlarına gelecek belalara da. Çünkü berikinin başından öylesine çok dert geçmişti ki; biliyordu her şeyi. Onlar da tıpkı böyle almışlardı evlerini. Ama şirketi kandırmasını da becermişlerdi doğrusu. Bilgili bir adam olan oğlu ayda yüz dolar kazanıyordu. Üstelik evlenmeyi düşünemeyecek kadar da akıllı bir kişi olduğundan, evin borcunu ödeyebilmişlerdi.</p>

  <p>Majauszkiene nine, dostlarının bu sözden biraz şaşırdıklarının farkına varmıştı. Evin parasını ödemekle, şirketi aldatmak arasında bir bağlantı kuramamışlardı. Ne demek oluyordu bu? Görünüşe bakılırsa fazla tecrübesizdi fukaralar. Evler ucuz olduğu halde, bunlar, alanların ödiyememesi düşüncesi ile satılıyordu. Bir aylık taksidi bile yatırmadıkları takdirde evi kaybettikleri gibi, ödedikleri bütün para da yanıyordu. Bu durumda şirket aynı evi yeniden satışa çıkarıyordu. Böyle bir fırsat çıkmıyor muydu karşılarına? <b>Dieve!</b> (Majauszkiene nine ellerini kaldırdı havaya) Hem de nasıl! Kişinin hatırlayabildiği kadar sık sık oluyordu. Bu konuyu, Packingtown’da yaşayan herkes pek iyi bilirdi. İstediklerine sormakta serbesttiler. İhtiyar, bu evler yapıldığından beri burada yaşadığından, bu konuda her şeyi anlatabilirdi onlara. Daha önce bu ev satılmış mıydı? <b>Susimilkie!</b> Bu ev en azından dört kez satılmıştı. Eğer istiyorlarsa, ihtiyar bunların adlarını bile verebilirdi. Hepsi de parayı ödeyemedikleri için, evi ellerinden kaçırmışlardı.</p>

  <p>Evi ilk alan bir Alman ailesiydi; hepsi değişik milletlerdendi. Packingtown’a birbirinin yerini alan yığınla ırk gelip geçmişti. Majauszkiene nine, oğlu ile birlikte Amerika’ya geldiği zaman, burada yalnızca bir tek Litvanyalı aile vardı onlardan başka. Bölgedekilerin çoğu Almandı. Usta sığır kasaplarıydı bunlar ve bu mezbahaların kurulması için, özellikle Almanya’dan getirilmişlerdi. Sonraları ucuz işçi akını başlayınca, Almanlar burayı terketmişti. Sonra bir İrlandalı akını başlamıştı. Packingtown yedi sekiz yıl içinde bir İrlanda kenti olmuştu sanki. Hâlâ da yeteri kadar İrlandalı vardı. Bunlar, bütün sendikaları yönetirlerdi. Polisler İrlandalıydı. Ayrıca bütün alınan rüşvetler de onlara giderdi. Ama birçoğu büyük grevden sonra gündelikler düşürülünce çekip gitmişlerdi buradan. Ondan sonra Bohemyalıların, ardından da Polak’ların akını başlamıştı. Dediklerine göre bu göçlerin tek sorumlusu ihtiyar Durham’dı. Adam, burasını, işçilerinin bir daha hiç mi hiç grev yapamayacakları bir biçime sokmaya and içmişti. Bu yüzden de yüzlerce temsilcisini Avrupa’nın köylerine kadar dağıtmış ve bu adamlar oralarda Amerika mezbahalarındaki yüksek ücretlerden, zengin olma fırsatlarından sözetmeye başlamışlardı. Böylece, sürü sürü bir göçmen akınıdır başlamıştı. İhtiyar Durham işçileri sömürdükçe sömürmüş, kemirdikçe kemirmiş, posası çıkanları defettikten sonra yeni göçmenler getirmişti. On binlerce Polonya’lıyı, ardından gelen Litvanyalılar sürüp atmışlardı. Şimdi ise Slovakların zoru başlamıştı ve Litvanyalılar yerlerini yavaş yavaş onlara bırakıyorlardı. «Slovaklardan daha fakir daha sefalet içinde kimler vardı ki?» diye konuşmasını sürdürdü Majauszkiene nine. Üzülecek birşey yoktu. Salhane görevlileri ne yapar eder, onlardan daha fakirlerini bulmakta gecikmezlerdi. Kolaydı onları getirmek. Verilen para gerçekten yüksekti. Ama gelen zavallı fukaralar, her şeyin fiyatının çok yüksek olduğunu ancak iş işten geçtikten sonra farkediyorlardı. Sözün kısası kapana kıstırılmış sıçanlardan farkları yoktu. Her geçen gün de yenileri geliyordu sürü sürü. Ama gün gelecek intikamlarını alacaklardı. Çünkü yapılan zulümler artık katlanılır gibi değildi. Bir gün bu aç insanlar başkaldıracak ve bu salhane patronlarını öldüreceklerdi. Majauszkiene nine, sosyalistti. Yada ona benzer bir şey işte. Diğer bir oğlu da Sibirya’da madenlerde çalışıyordu. Majauszkiene nine, gençliğinde öyle konuşmalar yapmıştı ki karşısındakiler dehşete düşmüştü. Aslında şimdiki konuşması, öncekilerin yanında solda sıfırdı.</p>

  <p>Kadına evin hikâyesine dönmesini hatırlattılar. İyi bir aileydi Almanlar. Oldukça da kalabalıktılar. Aslında Packingtown’da garipsenecek bir şey değildir bu. Ölesiye çalışıyorlardı. Babaları iyi ve namuslu bir adamdı. Üstelik evin borcunun yarısından fazlasını da ödememişlerdi. Ne çare ki baba, Durham’da bir asansör kazasında ölmüştü.</p>

  <p>Ondan sonra sıra İrlandalılara gelmişti. Bunlar da kalabalık bir aileydiler. Baba, kafayı çeker çeker ve çocukları döverdi. Her gece feryatlar işitirdi komşular. Kirayı vermekte hep gecikirlerdi ya, şirket nedense iyi davranırdı onlara. Bunun ardında birtakım siyasî sebepler vardı. Ama Majauszkiene nine, ne olduğunu pek bilemiyordu. Ama Lafferty’ler Savaş Çığlığı Takımına üyeydiler. Bir çeşit siyasî kulüptü burası ve çevrenin tüm serserileri ile kabadayıları kayıtlıydı buna. İnsan buraya üye oldumuydu, ne yaparsa yapsın tutuklanmazdı. Bir zamanlar ihtiyar Lafferty, fakir fukaranın ineklerini çalıp, depoların ardında keserek etlerini satan bir çeteyle birlikte yakalanmıştı da, topu topu üç gün hapis yatmıştı. Dışarıya da gülerek çıkmıştı. Ayrıca, mezbahadaki işini de kaybetmemişti. İçki mahvetmişti onu. Kazandığı parayla hep içmişti. Tabii bu yüzden kuvvetten düştü. Oğullarından biri iyi bir adamdı bu babasına ve tüm aileye bakmıştı bir iki yıl kadar ama, o da sonunda verem illetine yakalanmıştı.</p>

  <p>Bu arada başka birşey daha vardı, diyen Majauszkiene nine kendi kendinin sözünü kesti; uğursuz evin tekiydi burası. Gelen ailelerin içinden mutlaka birisi vereme yakalanıyordu. Nedenini de kimse bilmezdi. Belki de evin yapılış biçimi getiriyordu bu hastalığı. Kimileri bu evin aysız bir gecede inşa edilmeye başlandığını söylüyordu. Packingtown’da böylesine düzinelerle ev vardı. Hatta insanın parmakla gösterebileceği bir oda bile bulunurdu. O odada uyuyan kişinin ölüden farkı olmazdı artık. Bu evde ilk uğursuzluk İrlandalıların başına gelmişti. Arkadan Bohemyalı bir ailenin çocuğu ölmüştü, ama emin olunamaz bundan. Zira kimse depolarda çalışan çocuğun neden öldüğünü bilmiyordu. O günlerde, çocukların yaşı konusundaki kanun daha yürürlüğe girmemişti. Bebelerin dışında her ferdi çalışırdı ailenin. Bu hatırlatmadan sonra, aile biraz daha şaşırmıştı. Majauszkiene nine bir açıklamada daha bulundu, bu ara yani onaltı yaşını doldurmamış çocukların çalışması yasaktı. Peki neydi bunun sebebi diye sordular. Zira küçük Stanislovas’ı işe sokmayı düşünüyorlardı. Üzülecek bir şey yoktu bunda, Majauszkiene nine kanunun hiç bir şeyi değiştirmediğini, yalnızca aileleri çocuklarının yaşı sorulduğunda yalan söylemeye zorladığını açıkladı. İnsan bu kanun yapıcılarından başka ne beklediğini merak ediyor doğrusu. Öyle aileler vardı ki ancak çocuklarının sayesinde geçinebiliyorlardı. Zira kanun hiç bir biçimde yardım etmiyordu bunlara. Packingtown denen bu yerde bir erkek aylarca iş bulamazdı da, bacak kadar bir çocuk hemen bir yere giriverirdi. Makineler öylesine gelişiyordu ki, patronlar, bir makinenin başında duran çocuktan, bir erkeğin çıkaracağı işi elde ettiği gibi, ödediği para da normal gündeliğin üçte biri oluyordu.</p>

  <p>Ev konusuna geri gelecek olursak, bundan sonraki ailenin kadını ölmüştü bu evde. Dört yıl oturmuşlardı. Kadın her yıl düzenli olarak iki çocuk doğururdu. Eve taşındıkları zaman, zaten sayılamıyacak kadar kalabalıktılar. Kadın öldükten sonra, kocası bütün gün çalışmaya ve çocukları yalnız başına bırakmaya başlamıştı. Komşular yardım ederlerdi ara sıra, yoksa çocukların soğuktan donması işten bile değildi. Sonunda babalarının öldüğünü en azından üç gün sonra öğrendiler. Yaralı azgın bir boğa başı boş kalıp adamı boynuzlamıştı. O zaman çocuklar bir yere gönderilmiş ve şirket evi, aynı hafta içinde yeni gelen göçmenlere satmıştı.</p>

  <p>Böylece, ihtiyar cadı, dehşet veren uğursuzluk hikâyelerine devam etti. Ne kadarı palavraydı bunun? Kim bilir? Ama akla yakındı söylenenler. Sözgelimi verem meselesi üzerine dostlarımızın hiç bir bilgisi yoktu. Yalnızca bu hastalığın insanı öksürttüğünü biliyorlardı. İki haftadır da ihtiyar Antanas’ın öksürüğü bir türlü kesilmek bilmiyordu. Ara sıra yere tükürdüğü zaman kızıl bir leke göze çarpıyordu.</p>

  <p>Ama bütün bunlar, biraz sonra geleceklerin yanında hiç bir şey değildi. Kadını soru yağmuruna tuttular. Neden ödeyemiyordu aileleri parayı? Tümü birden çalışınca o kadar zor bir iş değildi ki bu. Nine, onların rakamlarını bir kenara itti. «Ayda on iki dolar demiştiniz değil mi? Ama faiz paraya dahil değil.»</p>

  <p>Tümü birden kadının yüzüne baka kaldı. «Faiz mi?» diye bağırdılar hep bir ağızdan.</p>

  <p>«Elbette. Borçlu olduğunuz paranın faizi.»</p>

  <p>Üçü, dördü yine hep bir ağızdan çığırıştılar: Faiz ödemek zorunda değiliz. Yalnızca ayda on iki dolar ödemek zorundayız.»</p>

  <p>İhtiyar güldü bu söylenenlere. «Siz de tıpkı öbürleri gibisiniz,» dedi. «Sizi faka bastırıp, canlı canlı yiyorlar. Faiz ve kâr koymadan asla satmazlar bu evleri. Tapunuzu çıkarın da bakın.»</p>

  <p>Yüreği burulmuş Teta Elzbieta, kendilerine şimdiye kadar türlü sıkıntılar vermiş olan tapuyu kilitli olduğu dolaptan çıkardı. Şimdi İngilizce okumasını bilen kadın, tapuyu okurken, hepsi soluğunu tutmuş bekliyorlardı. Evet, «dedi sonunda. İşte burda. Borcun yüzde yedi olan yıllık faizi, aylık taksitler halinde ödenecektir.»</p>

  <p>Bunu bir ölüm sessizliği izledi. Sonunda Jurgis fısıldar gibi sorabilidi «Bu ne demek oluyor?»</p>

  <p>«Şu demek oluyor,» diye açıkladı kadın. «Yani gelecek ay, on iki dolardan başka faiz olarak, sekiz dolar kırk sent daha vereceksiniz.»</p>

  <p>Yeniden kesin bir sessizlik oldu. Hasta edici bir şeydi bu. Tıpkı bir kâbusta insanın ayaklarının altındaki toprak çekilip de derinlere düşmesi gibiydi. Birden şimşek gibi bir hızla, kendilerini bu düzensizlik toplumunun aldatılmış zavallı kurbanları olarak gördüler. Bütün umutlar gümbürtüyle yıkılmış, gırtlaklarına kadar çamura gömülmüşlerdi. Bu süre içinde, ihtiyar kadın, ara vermeden konuşmasını sürdürüyordu. Hepsi kadının susmasını istiyordu. Kederli bir karga gibiydi sesi. Jurgis elleri kenetli oturuyordu. Alnına boncuk boncuk terler birikmişti. Bir şeyler tıkanmıştı Ona’nın boğazına. Soluk alamıyordu zavallı. Birden Tete Elzbieta, feryadı bastı. Bu arada Marija ellerini ovuşturup, içini çekerek yüksek sesle ağlıyordu.</p>

  <p>Ağlayıp sızlamanın hiç bir yararı olmadı. İhtiyar kadın kaderin ta kendisiymiş gibi konuşuyordu. Elbette ki dürüst bir şey değildi bu ama, dürüstlüğün bir ilgisi yoktu bu konuda. Tabii bilemezlerdi bunu, çünkü bilmeleri istenmemişti. Ne varki kâğıtta yazılıydı. Zamanı gelince nasıl olsa öğreneceklerdi.</p>

  <p>Konuklarını savdıktan sonra, aile gürültülü bir tartışmaya başladı. Çocuklar bir şeylerin ters gittiğini anlayıp uyandılar. Hep bir ağızdan ağladıkları halde, kimse yatıştıramıyordu onları. Ertesi sabah hepsinin işe gitmesi gerekiyordu. Koskoca mezbaha, onların üzüntüleri yüzünden duramazdı. Sabahın saat yedisinde, Ona ile üvey anası, temsilcinin kapısına dikilmişlerdi. Geldiğinde «evet» dedi adam. Gerçekti faiz ödeyecekleri. İşte o zaman soğukkanlılığını yitiren Tete Elzbieta, bağırıp çağırmaya, itirazlar etmeye koyuldu. Kadın öylesine haykırıyordu ki, yoldan geçenler durup, yazıhanenin penceresine bakmaya başladılar. Her zamanki gibi sakindi adam. Çok üzülmüştü bu işe doğrusu. Bunu onlara söylememesinin sebebi, onların böyle bir satışta faiz ödemek zorunda olduklarını bildiklerini sandığı içindi. Elbette ki borcun bir faizi olacaktı.</p>

  <p>Dönüp geldiler sonra. Öğle vakti Ona, depoların oraya giderek Jurgis’i gördü. Olanları anlattı. Genç adam olgun karşıladı bunu. O saate kadar, kararını çoktan vermişti. Alınyazılarının bir parçasıydı bu. Şöyle ya da böyle düzenleyeceklerdi. Her zamanki cevabını verdi Ona’ya. «Daha fazla çalışırım!» Bir süre için elbette bütün planları altüst olacaktı. Belki de Ona çalışmak zorunda kalacaktı. O zaman genç kız, üvey anasının küçük Stanielovas’ı da işe sokmak kararında olduğunu söyledi. Jurgis’in hem onu hem de aileyi geçindirmesi büyük haksızlık olurdu. Aslında Jurgis bu fikre hiç katılmıyordu. Ama ne yapabilirdi ki? Yumruklarını sıkarak başını salladı. Evet, belki de en iyi çözüm yolu buydu. Bir süre hepsinin birtakım fedakârlıklar yapması gerekiyordu.</p>

  <p>Böylece Ona, o gün iş aramaya başladı. Marija akşam eve geldiği zaman, Jasaitye adında bir kızla tanıştığını ve bu kızın Brown’un paketleme odalarında çalışan bir arkadaşı olduğunu, onun aracılığıyla belki Ona’ya bir iş bulabileceklerini söyledi. Yalnız, kadın ustabaşı, hani o ufak hediyeler kabullenen cinstendi. Aynı zamanda eline on dolar sıkıştırılmazsa, iş istemek, havanda su dövmek kadar boşunaydı. Jurgis, böyle şeylere artık şaşmıyordu. Yalnızca gündeliğin ne olduğunu sordu. Görüşme yeniden başladı. Ona, işyerine girip kadınla konuştuktan sonra eve geldi. Kadının davranışlarına bakılırsa, kendisinden hoşlandığını, emin olmamakla birlikte belki de onu, jambon torbalarının dikildiği yere koyabileceğini ve burada da haftada sekiz ya da on dolar kazanabileceğini açıkladığını anlattı. Marija, arkadaşı ile konuştuktan sonra, bunun iyi bir teklif olduğunu söyledi. İşler bodrum katında yapıldığı için, Jurgis, Ona’nın burada çalışmasına taraftar değildi. Oysa iş kolaydı ve kişi her şeye birden sahip olamazdı hayatta. Sonunda Ona, avucunun içini kor gibi yakan bir on dolarla, usta ile yeniden konuşmak için yola çıktı.</p>

  <p>Aynı zamanda Tete Elzbieta, Stanislovas’ı önüne katarak papaza gitmiş ve küçüğe, olduğundan iki yaş büyük olduğunu gösteren bir vesika uydurmuştu. Oğlan elindeki bu kâğıtla, ekmek parası kazanabilmesi için dünyanın ortasına salıverilecekti. Durham yeni bir olağanüstü bir domuzyağı makinesini sokmuştu işletmeye. Kapının önünde duran özel polis memuru. Stanislovas’ı ve elindeki kâğıdı görünce, gülümseyerek, geçmesini söyledi: «Czia! Czia!» işaret ederek yolu gösterdi. Böylece küçük oğlan bir sürü uzun koridorlardan geçip, bir kat da merdiven çıkınca, kendisini büyük, elektrikle ışıklandırılmış bir odada buldu. Yeni makineler kutulara yağ dolduruyordu. Domuz yağları, kar beyazlığında, pis kokulu yılanlar gibiydi. Musluklardan kıvrıla kıvrıla akıyordu. Bir yığın değişik musluk vardı bu makinede. Belirli bir miktardan sonra musluklar kendiliğinden duruyor, sonra bu güzel makine bir dönüş yaparak, kutuyu başka bir musluğun altına götürüyordu. Ta ki teneke kutu ağzına kadar dolup yağ içinde donuncaya kadar. Saatte yüzlerce kutu yağ dolduran bu makineye bakmak için yalnızca iki kişiye ihtiyaç vardı. Bunlardan bir tanesi, boş kutuyu makinenin belirli bir yerine koyuyor. Öteki işçi ise dolu kutuyu alıp bir tepsinin üzerine dizen becerikli kişiydi. Bu işlem bir iki saniyede bir yapılıyordu.</p>

  <p>Küçük Stanislavos bir süre kendi kendine durup bu makineyi seyrettikten sonra, yanına gelen bir adam, ne istediğini sordu. «İş!» dedi Stanislovas. «Yaşın kaç?» dedi adam, «Onattı!» dedi Stanislovas. Yılda bir iki kez buraları teftişe gelen devlet müfettişi, çocuklara kaç yaşında olduklarını sorduğundan, patronlar bu konuda çok titiz davranıyorlardı. Kanun maddeleri gerçekten sertti. Bu yüzden ustabaşı, oğlanın elindeki kâğıdı alıp iyice bir gözden geçirdikten sonra, dosyalanması için, ofise yolladı. Sonra, adamlardan birini başka işe yollıyarak, Stanislovas’a, boş kutuları zamanı gelince makinenin boş koluna nasıl yerleştireceğini anlattı. Böylece Küçük Stanislovas’ın koca dünyada, ömrünün sonuna kadar sürecek olan alınyazısı ve yeri belli oldu. Artık, saatler saati, günler günü, yıllar yılı, koskoca bir odanın doksan santimetre karelik bir yerinde duracaktı. Sabahın saat yedisinden, öğlene, saat yarımdan da beş buçuğa kadar, hiç bir hareket yapmadan, hiç bir şey düşünmeden, yalnızca boş domuz yağı tenekelerini makinenin gerekli yerine yerleştirecekti. Yazın sıcağında erimiş domuz yağı, dayanılmaz bir koku çıkaracaktı. Kışın teneke kutular, ısıtılmayan bu mahzen gibi izbede, onun küçücük parmaklarını donduracaktı. Yarı yıl işe gittiği zaman ortalık zifiri karanlık olacaktı. Ve işten çıktığı zaman dışarsının da zifiri karanlık olduğunu görecekti. Hafta arasında, güneş denen nesnenin nasıl bir görünüşü olduğunu unutacaktı. Ve hafta sonunda saati beş sentten kazandığı üç dolarını, Amerika’da kendi hayatını kazanan yedi yüz elli bin çocuk gibi evine götürecekti.</p>

  <p>Aynı zamanda, genç oldukları ve umutlarını henüz yitirmedileri için, Jurgis ile Ona hesaplar yapıyorlardı. Zira Stanislovasın da parası atılınca, ellerinde, kira ve faiz ödendikten sonra, daha önce hesap ettikleri para kalıyordu. Küçüğün işinden memnun olduklarını ve çok para kazandığını söylemek, onlar için acaba doğru birşey miydi? Ayrıca bu iki insan ölesiye seviyorlardı birbirlerini!</p>

</body>

</html>