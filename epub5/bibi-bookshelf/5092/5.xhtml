<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>BEŞİNCİ BÖLÜM</p>

  </div>

  <p>Evlerini almışlardı. Bu güzel yuvaya istedikleri zaman taşınabileceklerini düşünmek bile zor geliyordu onlara. Zamanları hep bunu düşünmek, evin içine neler koyabileceklerini düşlemekle geçiyordu. Üç gün sonra Aniele’nin evinde bir hafta daha bitecekti. Vakit geçirmeden hazırlanmaları gerekiyordu. Evi döşemek için bir şeyler yapmaları gerekiyordu. Gece gündüz bunun tartışması yapılıyordu aralarında.</p>

  <p>Başında böyle bir görev bulunan kişinin, Packingtown’da pek fazla dolanması gereksizdir. Ana caddede yürüyüp ilânları okuması, ya da bir tramvaya binerek adem oğluna gereken bütün bilgileri edinmesi mümkündür. İnsanın sağlık ve mutluluğunun korunduğunu bilmesi gerçekten duygulandırıcı bir şey. Sözgelimi, kişi sigara mı içmek istiyor? Hemen bir açıklama çıkar karşısına ve ona Thomas Jefferssoon’un beş sentlik Perfecto sigarasının neden adına lâyık olduğunu anlatır. Öte yandan kişi çok mu fazla sigara içiyor? Buyrun işte, bu illetten kurtulmak için, yirmi beş dozunun çeyrek dolar olduğu ve on dozunun size garantili olarak kesinlikle sigarayı bıraktıracağı bir ilâç! Sayısız yollardan, insanoğlu, böylelikle çetin yaşama koşullarının kendisi için nasıl yumuşatıldığını anlar ve öğrenir. Packingtown’daki reklamlar, orada yaşayanların kişiliklerine göre düzenlenmiş biçimdedir. İnsanı nasıl da isteklendiriverirdi bu ilânlar. Sözgelimi «Karınızın yüzü mü soluk?» diye başlar bir tanesi. «Cesaretini mi yitirdi? Evin içinde fır dolanıp her şeye kusur mu buluyor? Öyleyse kendisine neden Doktor Lanahan’ın hayat iksirini denemesini tavsiye etmiyorsunuz?» Başka bir tanesi adeta sırtınızı okşayarak, «Budalalığın lüzumu yok,» der. «Hemen gidip bir Goliath Bunion kürü tatbik edin.»</p>

  <p>«Kımıldan biraz,» der bir başkası. «İki buçuk dolarlık Eureka pabucu giyersen, hiç de güçlük çekmezsin..»</p>

  <p>Bu ilânların içinde, resimleri ile bizimkilerin dikkatini çeken bir tanesi vardı. İki, minicik güzel kuş bir ev yapıyorlardı kendilerine. Marija bir tanışına bunu okuyup çevirmesini rica etti ve eve gelerek bunun ev döşemek konusunda bir ilan olduğunu açıkladı. «Yuvanızı süsleyin,» diye başlayan bu yazı ve dört odaya gerekecek bütün süslerin, yetmiş beş dolar gibi ufacık bir para karşılığında sağlanabileceğini söylüyordu. İşin asıl önemli yanı, yapılan teklifte bu paranın başlangıçta yalnızca ufak bir bölümünün istenmesiydi. Geri kalanı ayda birkaç dolarlık taksitlerle ödenecekti. Dostlarımızın eşyaya ihtiyacı vardı ve başka hiç bir çıkar yolları yoktu. Kaçınılamazdı bundan. Ama zaten az olan paraları öylesine azalmıştı ki, geceleri tümü birden uyumakta güçlük çekiyorlardı artık. Bu ilan kendileri için bir kurtarıcı oldu. Yeni ve sıkıntılı heyecanlar. Sonunda Tete Elzbieta bir kâğıt daha imzaladı ve bir akşam Jurgis eve geldiğinde, kendisine bütün eşyaların teslim edilip eve istiflendiğini söylediler. Dört parçalık bir oturma odası, üç parçalık bir yatak odası, bir yemek masası ve dört iskemle. Üzerine demet demet pembe güller yapılmış bir tuvalet takımı, yine pembe güllerle süslenmiş bir yemek takımı ve bir yığın ıvır zıvır. Paketleri açtıkları zaman tabakalardan biri kırık çıkmıştı. Ona, ertesi sabah hemen dükkâna giderek değiştirecekti bunu. Ayrıca üç çanak vereceklerini söyledikleri halde yalnızca iki çanak vardı. Ne o yani? diye düşündü, Jurgis. Yoksa kendisini aldatmaya mı kalkışıyorlardı.</p>

  <p>Ertesi gün yeni evlerine gittiler. Erkekler işten döndükten sonra, Aniele’nin evinde birkaç lokma atıştırıp endi eşyalarını eve taşıdılar. Aradaki uzaklık gerçekte iki mildi. Böyle olduğu halde Jurgis o gece bu yolu iki kez gidip geldi. Yatakların içine denkledikleri eşyaları Jurgis ya sırtında ya da kafasının üzerinde taşıyordu. Şikago’nun herhangi bir yerinde bu durumda görünecek olsa hiç kuşkusuz tutuklanırdı. Ama Packingtown polisleri böylesine garip manzaralara alışıktılar. Ciddi olmayan taşımalar yasak olduğu için, yalnızca arada sırada yükü indirtip incelerlerdi. Zayıf bir lambanın ışığında bile yeni evlerinin ne kadar güzel bir görüntüsü vardı. Gerçek bir evdi bu ve hemen hemen de el ilânının tarifine uyuyordu. Ona mutluluğundan, sanki havalarda uçuyordu. Yeğen Marija ile birlikte, Jurgis’i kollarından tutarak, oda oda dolaştırdılar. Her iskemleye teker teker oturuyorlar, aynı şeyi Jurgis’in de yapması için üsteliyorlardı iskemlelerden biri adamın ağırlığı altında çatırdayınca, kadınlar öylesine bir çığlık attılar ki, ev halkını koşar adım odaya getirdikleri yetmezmiş gibi bebeleri de uyandırdılar. Tümüyle nefis bir gündü. O kadar yorgun olmalarına rağmen, Ona ve Jurgis gece geç vakitlere kadar sarmaş dolaş oturarak kendilerinden geçmiş bir halde odayı seyrettiler. Her şey gerektiği gibi yerleşince, en kısa zamanda evleneceklerdi. Bir kıyıcığa biraz para koymaları gerekiyordu.</p>

  <p>Gerçeği söylemek gerekirse evi hazırlamak, işlerle uğraşmak bitmek tükenmek bilmeyen bir sevinçti. Sarfetmemek zevkini tatmak için sokağa atacak paraları yoktu ama, almak zorunda oldukları birtakım gerekli eşyalar vardı. Bunları almak, Ona için büyük bir serüven olmuştu. Bu alışverişler çoğu kez akşamları yapılıyordu. Jurgis’in kıza refakat etmesi gerekiyordu. İster bir tuzluk, isterse on sente yarım düzine bardak alınsın, bu onlar için yepyeni yerler, yepyeni dünyalar keşfetmek demekti. Cumartesi gecesi ellerinde bir sepet dolusu ıvır zıvırla gelerek, hepsini masanın üzerine yaydılar. Küçükler görebilmek için kucağa alınmalarını istiyor, bağırıp çağırıyorlardı. Neler yoktu ki masanın üzerinde. Şeker ve tuz vardı, çay ve bisküvi vardı; bir kutu domuz yağı, bir süt ibriği, yer fırçası, oğlanların ikincisi için bir çift ayakkabı, sonra bir teneke zeytinyağı, bir çekiç ve yarım kilo çivi. Çiviler öteberi asmak için, mutfağın ve yatak odalarının duvarlarına çakılacaktı. Evde herkesin payı olduğu için çivi çakmak konusunda bir tartışma çıktı. Ondan sonra Jurgis çekici eline alıp parmaklarına vurmaya başladı. Gerekenden çok daha küçüktü çekiç. Bu yüzden Ona’ya fena halde kızdı. Çünkü genç kız on beş sent verip daha büyüğünü almasına izin vermemişti. Denemesi için kıza uzattı. Bu sefer, Ona çivi yerine baş parmağına vurunca çığlığı basıverdi. Acısı geçsin diye, baş parmak, Jurgis tarafından defalarca öpüldü. Sonunda herkes ayrı ayrı denedikten sonra, çiviler çakılabilidi ve gerekenler asıldı üzerine. Jurgis başının üzerinde büyük bir tahta sandık olduğu halde eve geldi ve Jonas’ı getirdiği diğer sandığı alması için dışarı yolladı. Ertesi gün bunlarla raf ve dolap yapacaktı yatak odası için. Zira ilânda belirtildiği gibi böylesine kalabalık bir aileye yetecek kadar raf yoktu. Anlaşılacağı üzere yemek masasını mutfağa koyup, yemek odasını Elzbieta ile beş çocuk için yatak odası yaptılar. Tek yatakta iki çocuk yatıyordu. Diğerlerinin yatağı ise yere serili bir şilteydi. Ona ile yeğeni geceleri oturma odasına bir şilte atarak orada uyuyordu. Üç erkek ve oğlanların en büyüğü şimdilik hiç bir şeyleri olmadığı için diğer odada çıplak döşemenin üzerine seriliyorlardı. Böyle rahatsız bir şekilde uzanmalarına rağmen öylesine horluyorlardı ki her sabah Tete Elzbieta, saat beşi çeyrek geçe, odanın kapısına, onları uyandırmak için uzun uzun vurmak zorunda kalıyordu. Kadın büyük bir tencere kaynar kahve, yulaf ezmesi, tütsülenmiş salamla kahvaltıyı hazırladıktan sonra, kalın ekmek dilimlerinin arasına yarım parmak kalınlığında domuz yağı sürüyordu. Tereyağı almaya güçleri yetmiyordu. Sefertaslarının içine bu ekmeklerle birlikte biraz peynir birkaç soğan koyduktan sonra, erkekler işlerine gitmek için yollara dökülüyordu.</p>

  <p>Hayatında ilk kez gerçekten çalışıyormuş gibi geliyordu Jurgis’e. Ve ilk kez olanca gücünü belirli bir amaç uğruna harcıyordu.</p>

  <p>Jurgis, diğer ziyaretçilerle birlikte galeride durarak «ölüm yatakları»nda çalışan adamların hızını ve gücünü, sanki güzel bir makineyi seyreder gibi izlemişti. O anda insanın aklına karşısındakilerin de et ve kemikten olduğu düşüncesi gelmiyordu. Bunu ancak işbaşı yapmak için ceketini çıkarıp kesim odasına girdiği zaman anlayabiliyordu kişi. Onların arasına katıldığında her şey başka bir açıdan, başka bir ışık altında görünüyordu. Burada inanılmaz bir hız vardı. Büyük bir hızla çalışan bu becerikli kişiler, işi, ancak öğle paydosunun düdüğü ile bırakıyorlardı. Sonra saat yarımdan, ikindi; ya da akşamın geç saatlerine kadar; ne gözünü, ne elini, ne beynini bir dakika bile dinlendirmeden habire çalışıyorlardı... Jurgis bunu nasıl becerdiklerini görmüştü. Parça parça iş vardı herkes için. Diğerleri buna ayak uyduruyordu. Bu yüzden de yüksek ücretli işçiler tutuluyor ve sık sık değiştiriliyordu bunlar. Patronların dikkatli bakışları altında çalışan usta insan kolaylıkla diğerlerinden ayırt edebilirdi. Büyülenmiş, ardına şeytan takılmış gibi çalışıyorlardı. Buna «çevreyi hızlandırma» adı takılmıştı. Eğer içlerinden biri, hıza ayak uyduramazsa, dışarda yüzlerce kişi bu işi denemek için yalvarıp duruyordu.</p>

  <p>Böyle olduğu halde, Jurgis’e vız geliyordu her şey. Hatta hoşlanıyordu bile. Bu ona, hiç bir yerde rahat duramadığı için, ellerini kollarını hareket ettirmek imkânını veriyordu. Yaptığı her işte, son derece hareketliydi zaten. Sırada yürürken ara sıra kendi haline güler ve çalışan diğer adamlara bir göz atardı. Zevkli değil ama, gerekli bir işti yaptığı. Ve bir insan yararlı bir iş yapar, bunun karşılığında iyi bir para alırsa, başka şeyler sormaya ve istemeye hakkı var mıdır?</p>

  <p>Jurgis işte böyle düşünüyor ve o serbest, yiğit açık yürekliliği ile de düşündüklerini söylüyordu. Laflarının kavgaya dönüşecek denli bir gerginlik yarattığını farkedince, doğrusunu söylemek gerekirse bir hayli şaşırdı. Buradaki adamların birçoğunun bu konudaki düşüncesi, onunkinden korkunç derecede başkaydı. Bunları öğrenmeye başlayınca sınırsız bir korkuya kapıldı. Adamların hemen tümü, işlerinden nefret ediyorlardı. Ustalardan nefret ediyorlardı, patronlardan nefret ediyorlardı. Bu yerden, bütün çevreden; hatta bütün şehirden derin ve uzlaşmaz bir biçimde nefret ediyorlardı. Kadınlar ve çocuklar, ağız dolusu kahredici küfürler savuruyordu. Cehennemden beter, çürümüş, kokuşmuş bir yerdi burası evet her şey bozulmuş ve yozlaşmıştı. Jurgis merak edip de bunun nedenini sorduğu zaman, karşısındakiler hemen kuşkulanıyor ve, «Boş ver» diyorlardı, «sen burada kal ve nedenini kendin öğren.»</p>

  <p>Jurgis’in ilk karşılaştığı sorunlardan biri sendika konusunda oldu. Bu gibi konularda hiç bir tecrübesi olmadığı için, karşısındakiler, emekçilerin bir araya gelerek, kendi hakları için mücadele etmek zorunda olduklarını açıkladılar ona. Jurgis, hak denen şeyle ne demek istediklerini sordu. İçten, gönülden gelen bir soruydu bu. Kendisinin de birtakım haklara sahip olduğunu gerçekten bilmiyordu. Bir tek şeye hakkı vardı onun. İş bulmak ve kendisine söylenenleri yerine getirmek. Genellikle bu saf ve zararsız soru, iş arkadaşlarını kızgınlıktan kudurtuyor ve ona deli diyorlardı. Kesicilere yardım sendikasından gelen bir delege Jurgis’i kaydetmek için onunla konuştu. Dostumuz, sendikaya para ödeme zorunda olduğunu öğrenince, buz gibi kesilip, üye olmaya, doğrudan doğruya hayır dedi. İrlanda’lı olan ve yalnızca birkaç kelime Litvanyaca bilen temsilci, öfkelenerek, tehditler savurmaya başladı. Jurgis, adama kendisini korkutup da zorla sendikaya sokmak için birden fazla İrlanda’lıya ihtiyaç olduğunu açıkladı. Yavaş yavaş şunu anlamaya başladı. Adamlardan birçoğu, genellikle bu «hızlandırma» işine bir son vermek istiyorlardı. Aralarında, bu hıza yetişemiyen kişiler de vardı ve bu onlar için öldürücü bir işti. Oysa Jurgis’in bu gibi fikirlere hiç bir eğilimi yoktu, kendisi işini yapıyordu. Eğer bir boka yarıyorlarsa diğerleri de işlerini gık demeden yaparlardı. Yok yapmıyorlarsa, çeker başka bir yere giderlerdi. Kitaplar okumamıştı Jurgis. <b>Laissez faire</b> kelimesinin söyleniş biçimini bilmezdi ama, dünyayı gerektiği kadar dolaşmıştı. Ve biliyordu ki, her koyun kendi bacağından asılırdı. Bunun dışında başına kötü bir şey gelecek olursa, istediği kadar bağırıp çağırsın, tek bir kimse bulamazdı kendini dinletecek.</p>

  <p>Düzensizliğe, kitaplarla, ya da Malthus’un ağzıyla küfreden filozoflar ve sade insanlar vardı. Ama ne olursa olsun kıtlık başladığı zaman, bir yardım koluna kayıtlı olmak gerekiyordu. Bu düzensizlik konusunda Jurgis de aynı şeyi düşünmüyor değildi. Gün boyu, zavallı ihtiyar babası aklına geldikçe yüreği sızlıyordu son derece dil döküp yalvaran babası. İhtiyar Antanas, çocukluğundan beri bir işçiydi. Okumayı öğrenmek istediği için babasından iyice bir dayak yeyince, on iki yaşındayken evinden kaçmıştı. Uysal bir adamdı ayrıca. İnsan onu bir ay yalnız bırakabilirdi. Yalnızca bu süre içinde ne yapması gerektiğini söylemek yeterliydi. O kadar. Şimdi buradaydı işte. Ruhu ve bedeni yıpranmış, dünyada, hasta bir köpek kadar bile yeri olmayan bir adamdı artık. Bir evi ve iş bulamasa bile kendisine severek bakacak bir kimsesi vardı. Ama Jurgis, asıl sorunun belki de bu olmadığını düşünüyordu.</p>

  <p>Antanas Rudkus, Packingtown’daki her binaya girmiş, her odaya dalmıştı. Sabahları işe alınma umuduyla fabrika kapılarında toplanan kalabalığın arasında beklemişti. Öyle ki oralarda dolaşan polisler bile bu ihtiyarı tanıyarak, ona boş yere çabalamamasını ve evine gitmesini söylemişlerdi defalarca. Bunların dışında bütün dükkânlara ve meyhanelere de gitmişti. Kendisine göre bir iş verilmesi için yalvarmış yakarmış adeta dilenmiş ama her seferinde, girdiği yerlerden kovulmuştu. Hatta çoğu kez küfür bile etmişlerdi. Bir kişi olsun, tek bir soru sormak zahmetine bile katlanmamıştı.</p>

  <p>Böylece, Jurgis’in sağlam imanında, durumu gördükten sonra büyük bir çatlak belirmişti. Dede Antanas iş aradıkça, genişleyen bir çatlaktı bu. İş bulduktan sonra daha da genişledi. Zira bir gece, son derece heyecanlı eve gelerek, Durham’ın turşuculuk kısmında, adamın birinin yanına yaklaştığını ve iş bulursa kendisine kaç para verebileceğini sorduğunu anlatmıştı. Önce hiç bir şey anlamamıştı söylenenlerden. Ama, adam büyük bir ciddiyetle ve inandırıcı bir dille, eğer kazancının üçte birini ona verecek olursa kendisine bir iş bulabileceğini açıklamıştı. Antanas «usta mısın?» diye sormuştu ama, adam, bunun kimsenin üzerine vazife olmadığını, yalnızca sözünü tutarak kendisine iş bulabileceğini söylemişti.</p>

  <p>Jurgis, bazı arkadaşlar edinmişti bu arada. Onlardan birine bunun ne demek olduğunu sormuştu. Bu, Tamoszius Kuszleika, adında, ufak tefek, akıllı, «ölüm yatakları»nda çalışan ve hayvanların derisini yüzen bir işçiydi. Jurgis’in bütün söylediklerini en ufak bir şaşkınlık belirtisi göstermeden dinlemişti. Sonra, buralarda bunun alışılmış bir hırsızlık biçimi olduğunu açıklamıştı Jurgis’e. Gelirine biraz avanta eklemek isteyen ustalardan biri olmalıydı. Aslında Jurgis bu çevrede kısa bir süre bulunduktan sonra her şeyin gerçekten iğrenç bir biçimde çürümüş olduğunu, kendi kendine öğrenecekti. Ustalar işçilerden ve birbirlerinden çalıyorlardı. Sonra günün birinde şef bunu öğrenir, o da ustalardan çalmaya başlardı. Böylesine bir düzendi bu. Konuyu kızıştırmak için, Tamoszius’un açıklamalarında Durham’ı ele alalım. Firmaya sahip olan kapitalist, elverdiğince fazla kâr sızdırmayı amaçlar. Bunun için yapmıyacağı yoktur. Bu parayı nasıl kazandığı, hangi yollardan kazandığı vız gelir ona... Ondan sonra, tıpkı ordudaki gibi bir rütbeler silsilesi gelmektedir. Kısım şefleri, şefler, ustabaşılar filân... Bu adamların her biri, kendinden alçak rütbeli olana baskı yapmaktadır. Daha fazla iş yapması, daha fazla çalışması için sıkıştırır onu. Aynı rütbede olanların hepsi birbirlerinden nefret ederler, birbirlerinin rakibidir. Her biri ayrı tutulur ve bunların tümü birden, her an işlerini yitirme korkusunun baskısı altında yaşarlar. Çünkü bir başkası kendisinden iyi iş çıkaracak olursa, bu onun işine son verilmesi demektir. bu yüzden burası, yukardan aşağı kadar kıskançlık ve nefretin kaynadığı bir kazana benzer. Burada, şeref ve haysiyetin sözü olamaz. Çünkü insanlar, para karşılığında her şeyi yapmaya hazır olarak satın alınmışlardır. İşin daha beteri, şerefi bir yana bırakalım, burada namus da yoktur. Peki sebebi ne bunun? Kim bilmez bunu? Başlangıçta ihtiyar Durham olmalı bunlara sebep. Bu kendini yetiştirmiş tâcir, huyunu miras olarak, milyonları ile birlikte oğluna bırakmış.</p>

  <p>Jurgis orada, gerektiği kadar uzun bir süre kalmış olsaydı, bunları kendi kendine öğrenecekti. Bütün pis işleri, işçiler görmeliydi. Aldatamazlardı ve hepsi de bu havanın içine girerlerdi. Jurgis, buraya geldiği zaman, bir işe yarıyacağını, yükselip adam olacağını sanmıştı. Oysa yakında bütün dehşetiyle bir şeyin farkına varacaktı. Packingtown denilen yerde hiç kimse iyi iş yapmakla yükselemezdi. Bunu bir kural olarak kabul etmek zorundadır insan. Packingtown’da kendi kendine yükselen birine rastlayacak olursanız, karşınızdakinin bir namussuz olduğundan emin olabilirsiniz. Jurgis’in babasına, ustası tarafından gönderilen adam yükselecektir. Arkadaşlarını satanlar, casusluk ve gammazlık edenler de yükselir. Ama kendi işini yapan ve hiç bir kimsenin etlisine sütlüsüne karışmayan kişi asla! Onun gücünü tüketene kadar kullanacaklar ve posasını çıkardıktan sonra, paçavra gibi fırlatıp çöplüğe atacaklardır.</p>

  <p>Jurgis eve döndüğü zaman kafası karmakarışıktı. Yine de bir türlü inanmak istemiyordu söylenenlere... Hayır, olamazdı böyle bir şey. Tamoszius da öbür gevezelerden biriydi her halde. Bütün gecelerini keman çalmakla geçiren herifin biriydi. Şafak atana kadar eve dönmediği için elbette ki çalışmak istemeyecekti. Ufacık tefecik bir adam olduğundan bu bitmez yarışta geri kalmıştı. Ama yine de bir sürü garip olaylar, her geçen gün Jurgis’in dikkatinden kaçmıyordu.</p>

  <p>Babasını, teklifi kabul etmemesi için ikna etmeye çalıştı. Ama ihtiyar Antanas oğlunu bıktırana kadar yalvardı. Bütün cesaretini yitirmişti. Bir iş istiyordu. Çalışacaktı. Ne biçim bir iş olursa olsun farketmezdi. Ertesi gün kendisine iş teklif eden adamı bularak, ona kazandığı paranın üçte birini vermeyi kabul etti. Aynı gün de Durham’ın kilerlerinden birine işçi olarak alındı. Çalıştığı yer hıyar turşusu yapılan odalardan biriydi. Yerde basacak bir parça kuru yer yoktu. Bu yüzden ilk haftalığı ile altları kalın botlar almak zorunda kaldı. «Döşeme silici»ydi ihtiyar adam. Elindeki uzun saplı, iplerden yapılmış, saçaklı bir süpürgeyle yerleri siliyordu. Nemli ve karanlık olmasına rağmen, yaz mevsiminde kötü bir iş sayılmazdı bu.</p>

  <p>Antanas Rudkas, belki de tanrının yer yüzüne yolladığı en halim selim kişilerden biriydi. Jurgis artık diğer adamların söylediklerini anlamaya başlamıştı. İşe başladıktan iki gün sonra, burnundan soluyarak, tıpkı diğer şikâyetçiler gibi, eve gelmiş ve ruhunun bütün kuvveti ile, Durham şirketine küfürler yağdırmaya başlamıştı. Taşları temizleme görevi verilmişti kendisine. Çevresine toplanıp, onu dinleyen ailesine bunun ne demek olduğunu anlatıyordu. Anlaşıldığına göre etlerin konserve yapılmak için hazırlandığı odaya sokmuşlardı onu. Burada etler büyük kazanlardaki birtakım kimyevi maddelerin içinde yatıyor ve adamlar, ellerindeki büyük çatallarla bunları arabalara yükleyerek, kaynatma odasına götürüyorlardı. Adamlar yetişebildikleri etleri kazanlardan çıkardıktan sonra, geri kalanı yere döküyorlar, artıkları küreklerle kazıyarak arabalara yüklüyorlardı. Döşeme pisti zaten Antanas da elindeki süpürge ile bu yerdeki kimyevi suları bir deliğe doğru süpürüyor, buradaki delikten akan sular büyük teknelerde toplanarak yeniden kullanılıyordu. Hem de defalarca olarak. Bütün bunlar yetmezmiş gibi başka bir rezalet daha vardı. Yerde kalan kırıntıları ihtiyar adam kürekle kazıyor bir kıyıya yığıyordu. Ve birkaç günde bir diğer etlerle birlikte bu pis kırpıntılar da arabalara yükleniyordu.</p>

  <p>Antanas’ın başından geçenler buydu işte. Ardından, Marija ve Jonas da bir takım hikâyelerle sökün ettiler. Marija serbest firmalardan birinde çalışıyordu. Bir kutu boyayıcısı olarak kazandığı parayla övünüyordu. Ama, bir gün yanında soluk yüzlü bir kadınla eve geldi. Adı Jadvyga Marcinkus olan bu kadın, Marija’nın karşısında çalışıyordu. Ona bu işe nasıl alındığını anlatmıştı. İrlanda’lı bir kadının yerine işe alınmıştı. İnsanların hatırladığından beri, belki on beş belki de yirmi yıldır aynı yerde çalışıyordu. Mary Denni’di adı. Uzun bir süre önce ırzına tecavüz edilmişti ve babasız bir oğlu vardı. Çocuk hem kötürüm hem de saralıydı. Ama, kadının dünyada tek sevdiği varlık oydu. Halstod sokağının arkasında, İrlanda’lıların oturdukları bir mahallede ufak bir odada, oğlu ile birlikte kalıyordu. Mary verem hastalığından muzdaripti ve gün boyu işitilirdi öksürüğü. Son zamanlarda Mary’nin hastalığı iyiden iyiye kötüleşmişti. Marija iş aramaya geldiği zaman, kadın ustabaşı, ansızın onu işten çıkarmaya karar vermişti. Usta belirli bir rütbeye eriştiği için, hasta kişileri işte tutmak istemiyor, diye açıladı Jadvyga. Mary’nin onca yıldır orada çalışması hiç bir şey farkettirmemişti usta kadın için. Hatta bundan belki de haberi bile yoktu: Çünkü şefle birlikte oraya geleli iki üç yıl olmuştu. Jadvyga, zavallı kadının ne olduğunu bilmiyordu. Kendisini ziyarete gidecekti ama, bu sefer de o rahatsızlanmıştı. Gün boyu, devamlı olarak sırtı ağrıyordu. Bir rahim hastalığına yakalandığını sanıyor ve korkuyordu. Sabahtan akşama kadar yedi kiloluk tenekelerle uğraşmak bir kadının yapacağı iş değildi doğrusu.</p>

  <p>Jonas’ın da işini, başka bir insanın talihsizliği yüzünden bulması garip bir rastlantıydı. Jonas jambon yüklü bir arabayı, tütsüleme odasından, asansöre kadar götürüyor buradan da, paketleme dairesine sürüyordu. Zaten ağır olan demirden arabalara bir de çeyrek ton yük vurulunca, bunu insanın tek başına sürmesi her babayiğitin harcı değildi. Ancak bir dev olmalıydı kişi. Bir kez de harekete getirdimi bunu devam ettirmek için elinden geleni yapıyordu sürücü. Ustalar vırt zırt gırtlaklarını yırtarcasına bağırıyor, adamlardan biri saniye gecikecek olsa, hemen küfürü basıyorlardı. Litvanyalılar, Slovaklar ve diğer yabancılar kendilerine ne söylediğini anlamıyorlardı elbette. Ustalar azgın köpeklerden farksızdılar. Onların korkusundan arabalar büyük bir hızla sürülüyordu. Jonas’ın yerine geçtiği adam, bir kaza sonucu, araba ile duvar arasında kalarak korkunç bir biçimde ezilmişti.</p>

  <p>Bütün bunlar kötü rastlantılardı elbette. Ama, bağırsak küreyiciliği mesleğine başladığı ilk gün, Jurgis’in kendi gözleri ile gördüğü şey bunların yanında çok daha ilgi çekiciydi. Garip birşey olmuştu birinci gün. Kat ustalarının dahiyane bir buluşuydu yapılan. Ne zaman «düşük» bir buzağı gelse aynı oyun tekrarlanıyordu. Kasaplıktan azbuçuk anlıyan her insan, gebe ya da henüz yavrulamış bir ineğin etinin yenmeğe elverişli olmadığını bilir. Bir sürü hayvan geliyordu kesimhaneye. Böyle bunlar seçilip de, etleri yenecek hale gelene kadar bekletilse çok daha iyi olurdu ama, onlarda önemli olan şey yalnızca zaman ve para kazanmaktı. Kanuna göre kesimde böyle hayvanlar varsa, bunların ustabaşına söylenmesi gerekiyordu. İşte o zaman usta, hükümet görevlisi ile bir konuşmaya başlıyor ve her ikisi gözden kayboluyorlardı. Bu kısa yoklukta hayvanın içi hemen temizleniyor, düşük yavru da iç kısımlarla birlikte gözden kayboluyordu. Jurgis’in göreviydi bunları ortadan kaldırmak. Delikten atılan düşükler alt katta bağırsakların arasından çıkarılarak kesiliyor ve et olarak hazırlanıyordu. Hatta derisinden bile yararlanılıyordu hayvanın.</p>

  <p>Bir gün işçilerden biri kayarak ayağını sakatlamıştı. Son kesim de yapılmış, işçiler gitmeye hazırlanmışlardı ki, Jurgis’e kalması emredildi. Ayağını sakatlıyan adamın yaptığı işi o yapacaktı. Vakit geç olmuş, hava kararmıştı. Hükümet görevlileri çoktan gitmişlerdi. Koca kesimhanede ya bir, ya da iki düzine insan vardı. O gün dört bin hayvan kesilmişti. Bunlar yük vagonları ile uzak eyaletlerden getirilmişti. Yol boyunca ayağı kırılanlar, yaralananlar ve kimsenin bilmediği sebepten ölen hayvanlar da vardı. İşte bunlar el ayak çekildikten sonra karanlıkta ve büyük bir sessizlik içinde, burada işleniyordu. Kesime sokulmamış olan bu hayvanlar, özel bir asansörle buraya çıkarılıyorlardı. Çalışanlar her günkü işlerini sürdürürcesine bu neden öldüğü bilinmeyen hayvanları sessiz sedasız burada kesip yüzüyorlar ve sanki sağlam etmiş gibi hazırlıyorlardı. Bunların temizlenmesi ve ayak altından kaldırılması bir iki saat sürmüştü. Jurgis bunların da diğer sağlam hayvanlarla birlikte soğutma odalarına götürüldüğü ve kimsenin gözüne çarpmaması için değişik yerlere asıldığını görmüştü. O akşam eve son derece hüzünlü bir suratla gelmişti. Ve Jurgis, Amerika’ya olan inanç ve umuduna diğer işçilerin gülmekte ne denli haklı olduklarını yavaş yavaş anlamaya başlamıştı.</p>

</body>

</html>