<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YİRMİ ÜÇÜNCÜ BÖLÜM</p>

  </div>

  <p>Jurgis, güzün başında yeniden Şikago’nun yolunu tuttu. Adam samanların altında ısınamamaya başlayınca, serseriliğin bütün tadı tuzu kaçmış demektir. Diğer binlerce serseri gibi, yola erken çıkacak olursa, akından kurtulacağını sanmıştı. Yanında, ayakkabılarından birine sakladığı on beş doları vardı. Bunlar meyhanecilerden kurtarılmış paralardı. Ama o bunları vicdanının sesini dinleyerek değil, kış ortasında büyük şehrin göbeğinde işsiz ve aç kalmak korkusu yüzünden harcamamıştı.</p>

  <p>Diğer bir sürü serseri ile birlikte tren yolunu izliyerek yola çıkmışlardı. Gece yük vagonlarına saklanıyorlar, trenin hızı ne olursa olsun, görevliler tarafından aşağı atılmak tehlikesini göze alıyorlardı. Acıma denen şeyin zerresi yoktu demiryolu görevlilerinde. Adamı kolundan tuttuğu gibi atıverirlerdi aşağıya. Şehre geldiği zaman diğerlerinden ayrıldı. Kendi parası vardı çünkü. Yoldaşları ise meteliksizdiler. Jurgis bu kavgada kendini korumayı kafasına koymuştu bir kere. Bu süre içinde elde ettiği bütün bilgilerden, deneylerden yararlanacaktı. Ilık gecelerde bir parkta, bir arabada, ya boş bir fıçı, ya da bir sandıkta uyuyacaktı. Soğuk ve yağmurlu gecelerde ise ya on sentlik pansiyonlara kapağı atacak, ya da herhangi bir kapıcıya üç sent vererek bir kapı arasında kıvrılacaktı. Yemeklerini beş sente yiyecek ve bir sent fazla harcamıyacaktı. Bu şartlar altında iki ay, belki biraz fazla idare edebilirdi. Bu süre içinde de elbet bir iş bulurdu. Yaz temizliğine veda etmesi gerekecekti. Çünkü kapalı yerde yatacağı ilk gecenin sabahı, üstü başı türlü haşerenin istilasına uğrayacaktı. Bu koca şehirde, yüzünü yıkayabileceği bir tek yer bile yoktu. Bu iş ancak göl kıyısına gitmekle çözümlenebilirdi. Oysa çok yakında koca göl bir buz kalıbı olacaktı.</p>

  <p>Önce çelik, sonra da tarım aletleri fabrikasına gitti ama, yerinin çoktan tutulduğunu öğrendi. Mezbahalardan uzak kalmak için elinden gelen bütün çabayı gösteriyordu. Bekâr bir erkekti artık. Tek başına kalmaya kararlıydı. Kendi kazancını kendine saklamak zorundaydı. Yeniden, fabrikaları, depoları ziyarete başladı. Bütün gün taban tepmekten ayaklarına kara sular iniyordu. Şehrin bir başından öteki ucuna kadar gittiği her yerde kendisinden önce gelmiş on ilâ yüz arası adamın beklediğini görüyordu. Gazetelere de bakıyordu ya, hiç bir üçkâğıtçı işçi simsarı artık onu tavlayamazdı. «Yolda» bütün hilelerini öğrenmişti bu işin.</p>

  <p>Bir aylık aramanın sonunda gazete aracılığıyla bir iş bulabildi. Yüzlerce işçiye ihtiyaç olduğu yazılıydı. Sahte bir şey sandı bunu. Başvurmasının biricik nedeni iş yerinin yakın olmasıydı. Bir sokak uzunluğunda dizilmiş insan vardı. Jurgis fırsat bu fırsattır deyip ileri fırladı daha önlerde yer kapmak için. Adamlar, küfürü bastılar. Onu sıradan atmak istediler. Ama Jurgis karşılık vermekle kalmayıp, polisin bile dikkatini çekecek hareketler yapmaya başladı. Berikiler, işe polis karışacak olursa, tümünün birden kovulacağını iyi bildikleri için, fazla diklenemediler.</p>

  <p>Bir iki saat sonra, masa başında oturan, iri yarı bir İrlandalının karşısına çıktı.</p>

  <p>«Daha önce Şikago’da çalıştın mı?» diye sordu adam. Bilinmez, belki bir iyilik meleği, belki de Jurgis’in keskin zekâsı hemen yapıştırdı cevabı. «Hayır efendim.»</p>

  <p>«Nereden geliyorsun?»</p>

  <p>«Kansas’tan.»</p>

  <p>Tavsiye mektubun, bonservisin filan var mı?»</p>

  <p>«Hayır efendim. Yalnızca ameleyim ben. Kuvvetli kollarım vardır.»</p>

  <p>«Ağır iş yapacak adama ihtiyacım var. Yer altında telefon hatları için tünel kazılacak. Belki sana göre bir iş değil bu.»</p>

  <p>«Hazırım efendim; her işi yaparım ben. Gündelik ne kadar?»</p>

  <p>«Saatte onbeş sent.»</p>

  <p>«Kabul ediyorum efendim.»</p>

  <p>«Pekâlâ. Git oraya adını yazdır.»</p>

  <p>Yarım saat sonra şehrin derinliklerinde işe başlamıştı bile. Telefon hatları için garip bir tüneldi doğrusu. İki buçuk metre yüksekliğinde, iki buçuk metre genişliğindeydi. Sayısız kolları vardı. Kusursuz bir örümcek ağı kurulmuştu sanki şehrin altında. Jurgis çalışacağı işçilerle birlikte, yarım mil kadar yürüdükten sonra iş yerine geldi. İşin daha garibi, tünel elektrik ışığı ile aydınlatıldığı gibi, içinde dar bir demiryolu da vardı.</p>

  <p>Jurgis, buraya soru sormak için gelmediğinden, bu düşüncelere fazla akıl yormadı. Ancak bir yıl sonra, bütün bu işin neden yapıldığını öğrenebildi. Şehir meclisi, masum ve düzgün bir dilekçeyle başvuran bir şirketin, telefon kabloları döşemek için şehrin altını kazmasına izin vermişti. Bunda garipsenecek hiç bir şey yoktu. İzin çıkar çıkmaz çok büyük bir şirket şehrin altına kazdığı tünellerle bir yük taşıma şebekesi kurmuştu. Yüzmilyonlar sahibi zenginler ve şirketler bu tüneli sırf işçi sendikalarını baltalamak için yapmışlardı. En büyük sendika «arabacılar» sendikasıydı şehirde. Bu yük tünelleri tamamlandığı zaman, bütün büyük fabrikalar, demiryolları ile bağlantı kuracaktı. Bunun anlamı «arabacılar» sendikasını gırtlağından yakalamak demekti. Arada sırada birtakım dedikodular, fısıltılar dolaşıyordu ortalarda. Bilhassa Belediye meclisi çevresindeydi söylentiler. Bir seferinde bir soruşturma komisyonu kurulmuş; ama her seferinde ödenen servet tutarı rüşvetler, dedikoduları ortadan kaldırmayı başarmıştı. Ancak koca şehir, bütün iş tamamlandıktan sonra derin uykusundan uyanabildi. Korkunç bir rezalet patlak vermişti. Şehir meclisi ve belediyenin vesikaları tahrif edilmiş, daha bir sürü başka suçlar işlenmişti. Kimi tanınmış kapitalistler üstü kapalı konuştuklarından hapse atıldılar. Belediye meclisi üyesi böyle bir şeyden haberi olmadığını açıkladı. Oysa tünelin ana girişi, adamın sahip olduğu meyhanelerden birinin yan odasıydı.</p>

  <p>Burası yeni başlıyan bir tünel olduğu için, Jurgis işinin bütün kış süreceğini anladı. Halinden öylesine memnun oldu ki, parasının hesabını yaptıktan sonra önce kendine güzel bir ziyafet çekip, sonra bir oda kiraladı. Uzun süredenberi ilk kez o gece, ev yapısı, geniş, saman dolu bir şiltenin üzerinde uyudu. Odada dört işçi daha kalıyordu. Haftalığı bir dolardı buranın. İşinin yakınındaki bir pansiyonda da haftada dört dolara yemeklerini yiyordu. Geriye dört dolar kalıyordu ki, bu Jurgis için düşünülemiyecek bir servetti. Kazmasını kendisi almak zorundaydı. Ayrıca ayakkabıları parça parça olduğundan bir çift kalın tabanlı bot aldı. Bütün yaz üzerinden çıkarmadığı gömleği de lime lime olduğundan, bir de pazen gömlek edindi. Sonra bir palto alıp almamak için tam bir hafta düşündü taşındı. Satılık bir palto vardı üstelik. Yan odada oturan ve takma yakalara düğme satan Yahudi seyyar satıcı ölmüş, ev sahibesi de kiraya karşılık olarak paltoyu alıkoymuştu. Sonunda Jurgis paltoyu almamaya karar verdi. Öyle ya gündüzleri yerin altında, geceleri ise yatağında olacaktı.</p>

  <p>Oysa çok isabetsiz verilmiş bir karardı bu. Çünkü paltosuzluk meyhanelere her zamankinden çok daha çabuk gitmesine neden oldu. Yeni işinde Jurgis, sabah yediden akşam beş buçuğa kadar çalışıyordu. Bunun anlamı da çalışma günlerinde güneş yüzü görmemesi demekti. Akşamları ise meyhanelerden başka gidecek hiç bir yeri yoktu. Aydınlık, sıcak, biraz müzik dinleyip bir iki arkadaşla konuşabileceği tek yer meyhanelerdi. Duygu denen şeyin hayatında yeri yoktu. Yalnızca birtakım serserilerle arkadaşlık imkânı kalmıştı elinde. Pazar günleri kiliseler açıktı ama leş gibi kokan, yakasında bitler dolaşan bir işçinin, çevredekilerin gözüne batmadan rahatça oturabileceği bir kilise nerede bulunurdu? Evet, penceresi bir metre ötedeki dümdüz duvara bakan soğuk bir odası yok değildi. Sonra kış rüzgârlarının estiği bomboş sokaklar vardı seyredebilecek. Bunların dışında da kala kala meyhaneler kalıyordu geriye. Ve elbette ki buralarda oturabilmek için içmesi gerekiyordu. Bir iki kadeh atacak olursa evindeymiş gibi rahat edebilirdi. Zar atar, para için bilardo, ya da yağlı bir deste iskambil kâğıdı ile kumar oynayabilirdi. Bunların hiç birini yapmasa, üzeri eski gazete ve dergilerdeki cinayet haberlerini okur ya da yarı çıplak kadın resimlerine bakardı. İşte Jurgis parasını bu çeşit zevklere ve eğlencelere sarfetmeye başlamıştı. Altı buçuk hafta, Şikagolu tüccarlar hesabına çalışıp sırf arabacılar sendikasını baltalamak için, tünel kazdığı sürece yaşantısı bunun dışına çıkmadı.</p>

  <p>Bu gibi işlerde çalışanların yararları, iyilikleri pek düşünülmezdi. Ortalama olarak tünel açma işi günde bir işçinin hayatına, birkaçının da ezilip yaralanmasına neden oluyordu. Bir iki düzine işçinin aynı anda toprak altında kalarak öldüğü kazalar pek enderdi. İşin çoğu delme makineleri ile yapılıyordu. Dinamit kullanmaktan elverdiğince kaçınılıyordu. Böyle olduğu halde düşen kayalar ve ufak patlamalar da olmuyor değildi. Bütün bunların dışında bir de demiryolu kazaları vardı. Bir gece Jurgis çalıştığı toplulukla birlikte işten dönerken, sayısız kolların birinden çıkan bir lokomotif, Jurgis’in omuzuna çarptığı gibi, onu kaldırıp karşı çimento duvara fırlattı. Jurgis baygın olarak yere yıkıldı.</p>

  <p>Kendine geldiği zaman bir hasta arabasının çan sesini duydu. Üzerini battaniye ile örtmüşlerdi. Araba kalabalık sokaklarda çok yavaş ilerleyebiliyordu. Belediye hastanesine götürdüler. Genç bir doktor kolunu tedavi ettikten sonra, yıkadılar ve içinde, tünel kazalarında ezilmiş, yaralanmış işçilerin yattığı bir odaya götürdüler.</p>

  <p>Jurgis, Noel yortusunu burada geçirdi işte. Gerçeği söylemek gerekirse, Amerika’ya geldiğinden beri geçirdiği en rahat ve en zevkli noel tatili buydu. Oysa bu hastanede her yıl bir takım rezaletler olurdu. Soruşturma açılır ve gazeteler, burada çalışan doktorların hastalar üzerinde korkunç bir takım deneyler yaptıklarını iddia ederlerdi. Jurgis’in bütün bunlardan hiç haberi yoktu. Yalnız tek bir şikâyeti vardı, konserve et veriyorlardı kendisine. Oysa Packingtown salhanelerinde çalışmış bir insan bu etleri köpeğine bile yedirmezdi. Jurgis o zamanlar, sık sık bu türlü konserve etleri kimlerin yediğini düşünür dururdu ya, şimdi artık anlamaya başlamıştı. Kolaylıkla «hırsızlık eti» diye adlandırabilinecek bu konserveler demek ki resmi kurullara, inşaat şirketlerine satılıyor, askerlere, denizcilere, cezalılara, hastalara ve demiryolu işçilerine yediriliyordu.</p>

  <p>Jurgis iki hafta sonra hastaneden taburcu edildi. Ama bu onun, kolunun iyileştiği ve yeniden işe başlıyacak kadar kuvvetlendiği anlamına gelmiyordu. Yalnızca hastahanede yapılacak bir tedavi kalmamıştı. Zamanla iyileşecekti ve yattığı yatak kendisinden daha ağır durumda olan bir yaralıya verilmek zorundaydı. Ama şimdi o her zamankinden aciz durumdaymış, bu arada yaşamasının hiç bir anlamı yokmuş, parasızmış, bunlar hastane görevlilerini olduğu kadar, koca şehirde de kimseyi ilgilendirmiyordu.</p>

  <p>Kaza pazartesi günü olmuştu. Cumartesi günü haftalığını aldıktan bir hafta önce kira ve yemek paralarını ödemiş, geriye kalanını da harcamıştı. Cebinde topu topu yetmiş beş sent, bir de kazayı geçirdiği gün işleyen bir buçuk dolarlık gündeliği vardı. Şirketi mükemmelen dava edip tazminat alabilirdi. Ama, Jurgisin bundan haberi olmadığı gibi, şirket de kendisine bu konuda akıl vermek niyetinde değildi. Gidip gündeliği ile aletlerini aldı ve bunları yarım dolar karşılığını bir rehinci dükkânına bıraktı. Oradan ev sahibine gitti. Yeri çoktan başkasına verildiği gibi, başka boş yer de yoktu. Jurgis yemek yediği pansiyona başvurdu bu sefer. Kadın kendisini tepeden tırnağa bir süzüp soru yağmuruna tuttu. Birkaç ay çalışmayacağı her halinden belli oluyordu. Burada ise topu topu altı hafta yemek yemişti. Kararını çabuk verdi patron. Ona borca yemek yedirme tehlikesini göze alamazdı.</p>

  <p>Jurgis bu sefer son derece kötü bir durumda sokakta kalmıştı. Acı bir soğuk vardı ve kar yağıyordu lapa, lapa. Rüzgâr aç bir hayvan gibi yüzünü ısırıyordu. Paltosu da yoktu üstelik. Cebindeki serveti ise yalnızca iki dolar altmış beş sent kadardı. Ayrıca bildiği bir gerçek daha vardı Jurgis’in Aylarca metelik kazanamayacaktı. Kar bile bir fırsat değildi onun için. Karları bile başkaları kürüyecek ve para kazanacaktı. Sol kolu vücudunun yan tarafına sarılmış bir durumda ne iş yapabilirdi? Gelip geçici yükleme işleri yapamazdı, gazete bile satamıyacağı gibi, istasyonlarda bavul da taşıyamazdı. Sakatlığı dolayısı ile, rakiplerinin merhametine kalmıştı artık. Kelimeler, üzerine çöken dehşeti anlatmaya yeterli değildir. Jurgis         bunları düşündükçe çıldıracak gibi oluyordu. Ormanda, yaralı bir hayvan gibiydi ve düşmanları ile eşit olmayan şartlar altında savaşmak zorunda kalacaktı. Zayıflığı yüzünden hiç kimse ona saygı göstermeyecekti. Savaşı biraz olsun hafifletip kolaylaştırmak için ona yardım etmek kimsenin üzerine görev değildi. Sağlıklı günlerinde öğrendiği birtakım nedenler yüzünden, sakatlığı dilenmek istese bile yaralı olmıyacaktı ona.</p>

  <p>Başlangıçta tek düşündüğü şey, bu korkunç soğuktan kaçıp bir yerlere sığınmaktı. Devam ettiği meyhanelerden birine girip bir kadeh içki içtikten sonra titreyerek sobanın yanına gidip ısınmaya çalıştı. Her an meyhanecinin kendisini kapı dışarı etmesini bekliyordu. Yazılmamış bir kanuna göre bir kadeh içkinin ancak belirli bir süresi vardı. Bundan sonra müşteri mutlaka ikinci kadehi içmek zorundaydı. Eğer içerde kalmaya niyeti varsa tabii. Jurgis eski ve devamlı müşterilerden olduğu için biraz fazla beklemeye hakkı vardı. Ama iki haftadır ortalıkta görünmediği için «aylaklığa» başladığı düşünülebilirdi. Yalvarıp, başına gelen kazayı anlatabilirdi ya böyle şeyler vız gelirdi meyhane sahiplerine. Her gelenin masalını dinleyip merhamet gösterse, serserilerden, beleşçilerden adım atacak yer kalmazdı içerde.</p>

  <p>Bu yüzden Jurgis dışarı çıktı. Başka bir yere girip on sent daha verdi. Öylesine açtı ki, içkiyle bedava verilen sıcak sığır yahnisine dayanamadı. Bu ise içerde kalış süresini kısaltıyordu tabii. Kendisine basıp gitmesi söylenince bu sefer «Levee» semtindeki «kabadayı» meyhanelerinden birine daldı. Sıçan gibi gözleri olan bir Bohemyalı işçi arkadaşı buraya birkaç kez kadın aramak için gelmişti. Jurgis’in en büyük umudu, meyhanecinin kendisine ayırarak onu «oturucu» olarak kabul etmesiydi. Aşağı sınıf meyhanelerde meyhaneciler, kışın ortasında, üstü başı kar içinde ya da yağmurdan sırılsıklam olmuş, gariban serserileri müşterilerin dikkatini çeksin diye sobanın başına oturturlardı. Sebebi ise çok basitti bunun. İşinden çıkmış, neşelenmek için gelen bir müşteri, soba başında pinekliyen bu zavallıları görünce, içkisi boğazından geçmez, serseriye seslenirdi: «Hey ahbab, yolsuzsun galiba.» İşte o zaman beriki yürekler acısı bir hikâye anlatmaya başlayınca, kederlenen müşteri, «hele bir kadeh yuvarla bakalım, belki neşen yerine gelir» dedi miydi, bu meyhanecinin zararına olmazdı elbette. Birlikte içerlerdi birer kadeh. Serseri eğer yeteri kadar geveze ise, kadehler ikilenirdi. Hele bir de aynı ülkeden, aynı meslekten çıkmaya görsünler. İşte o zaman bir masa başına çökülür, arada bir iki saat geçmeden, meyhaneci de bir doları kıvırmış olurdu. Bütün bunlar iblisçe düşüncelerdi ama, meyhaneciyi bu kurnazlığından dolayı ayıplamak haksızlık olur. Her şeyden önce bir iş adamı, bir mekân sahibidir o. Bu işçileri sefalete iten kapitalizmin yaptıklarından sorumlu tutulamaz. Kendisi yapmasa, başka bir meyhaneci yararlanacaktır bundan. Eğer meyhaneci belediye meclisinde üye değilse, o zaman içki şirketlerine borçlu durumdadır daima. Kimse de bir hiç yüzünden işinin bozulmasını istemez.</p>

  <p>Talihsizlik bu ya, o ikindi «oturucular» piyasasında boş yer yoktu. Jurgis ısınabilmek için otuz sent harcamak zorunda kaldı. Serserileri barındıran karakollar ise kapılarını gece yarısından önce açmazdı. Son gittiği yerdeki barmen onu tanır ve severdi. Patron gelene kadar masaların birinde kestirmesine izin verdi. Çıkarken de bir akıl öğretti Jurgis’e. Bir blok ötede dini bir örgütün binası vardı. Her akşam vaazlar verilir şarkılar söylenirdi burada. Yüzlerce evsiz barksız serseri ısınmak için buraya doluşurlardı.</p>

  <p>Jurgis hiç vakit geçirmeden kapağı oraya attı. Kapıdaki büyük levha, salonun saat yedi buçukta açılacağını bildiriyordu. Jurgis hızlı hızlı yürüyerek buraya gitti. Bir süre bir kapı aralığında bekledi. Sonra yeniden geri döndü. Bu gidip gelmeler, açılma saatine kadar sürdü. Sonunda, kolunun yeniden kırılma tehlikesini göze alarak, diğer serserilerle itişe kakışa içeri girdi. Hatta büyük sobanın yakınında bile yer buldu.</p>

  <p>Saat sekizde içerisi öylesine dolmuştu ki, konuşmacıların bu manzaradan gurur duymaları gerekirdi. Geçitler bile yarı yarıya tıkanmış, kapının önünde sonradan gelenler omuz omuza sıkışmışlardı. Sahanlıkta siyahlar giyinmiş üç yaşlı efendi, önde ise, piyano çalan genç bir hanım vardı. İlk önce bir ilahi söylediler. Sonra siyahlılardan birisi, sinekkaydı traş olmuş, zayıf, uzun boylu olanı konuşmaya başladı. Jurgis sırf sınırsız korkusu yüzünden söylenenleri üstünkörü dinliyordu. Uyurken korkunç bir ses çıkararak horladığından haberdardı. Böyle bir şeyi burada yaparsa idam hükmü olurdu bu onun için.</p>

  <p>Evangelist vaiz «günah ve kurtuluş»tan bahsediyor, Tanrının ululuğundan, onun insanları nasıl bağışladığından söz ediyordu. Adamın içten ve iyi niyetle konuştuğundan kimse kuşkulanamazdı doğrusu. Ama Jurgis dinledikçe ruhu nefretle dolup taşıyordu. Nerden bilirdi bu siyah yumuşak ceketli, beyaz kolalı yakalı efendi günahın ve ızdırabın ne demek olduğunu? Karnı tok, sırtı pek, cebinde para. Şimdi de gelmiş, hayatları için savaşan zavallılara ders veriyordu utanmadan. Ölüm gırtlaklarına sarılmıştı her birinin. Açlığın o iblisçe kuvveti ve soğuğun amansızlığı ile boğuşuyordu onlar. Haksızca bir şeydi bu elbette. Jurgis bu adamların sözünü ettikleri hayatla en ufak bir ilişkileri olmadığını anlamıştı. Tartıştıkları sorunları çözebilecek kişiler değildi bunlar. Hayır meselenin bir parçasıydı bu adamlar. İnsanları ezen, bunu emreden örgütün kişileriydiler. Galip olan onlardı. Koca bir salonları, sobaları, yiyecekleri, giyecekleri vardı. Utanmadan da aç adamlara öğüt veriyorlardı. Berikiler de saygılı, uslu ve pürdikkat bir tavırla, boyunları bükük dinliyorlardı. Demek ruhlarını kurtaracaklardı onların? Onların ruhunda eksik olan şey vücutlarına insanca yaşama fırsatı verilmemesiydi. Bunu görmemek için, insanın sırılsıklam budala olması gerekirdi.</p>

  <p>Saat on birde toplantı bittiği zaman tekrar karın ortasına atılan perişanlar topluluğu mırıltılar halinde, bu sahanlığa çıkıp kendilerine ders veren sahtekârlara tüm yürekleri ile küfürü basıyorlardı. Karakolların açılmasına bir saat vardı daha. Ve paltosu olmayan Jurgis, uzun süren bir hastalıktan sonra da iyice zayıf düşmüştü. Bu bir saat içinde kıl payı kalmıştı mahvolmasına. Kan dolaşımı temin etmek için koşup durdu. Karakolun önüne geldiği zaman kapının önündeki yolu kalabalığın tıkadığını gördü. Bütün bunlar, 1904 yılının ocak ayında olmaktaydı. Yani «kötü zamanlar» diye adlandırılan yıllar. Gazeteler ard arda kapanan fabrikalardan sözediyor ve bahara kadar bir buçuk milyon işçinin yerlerinden atılacağını bildiriyordu. Şehrin bütün barınak yerleri elbetteki kalabalık olacaktı. Ve insanlar daha kapılar açılmadan yırtıcı hayvanlar gibi birbirleriyle dalaşıyorlardı. Kapılar açılıp içerisi dolduktan sonra, kalabalığın yarısı dışarda kalmıştı. Sakat koluyla, Jurgis de bunların arasındaydı. Artık yapacak hiç bir şey yoktu. On sent verip bir pansiyonda gecelemek zorundaydı. Gerçekten de kalbi buruldu bu işe. Gece saat yarımdan sonra olacak iş miydi bu? On senti vermemek için on bire kadar masal dinlemiş, yarıma kadar da sokaklarda beklemişti. Bu gibi yatakhanelerden insanı saat tam yedide kapı dışarı ederlerdi. Ranza vazifesini gören sıralar vardı buralarda. Eğer kişi kalkmakta biraz geçikecek olursa, bacağından tutulduğu gibi, tepesi üstü yere atılırdı.</p>

  <p>Jurgis’in dışarda kalışının ilk günüydü bu. Dondurucu soğuk dalgası tam iki hafta sürdü, durdu. Altıncı günün sonunda son meteliği de tükenince, hayatını kurtarmak için dilenmeye başladı.</p>

  <p>İş saati başlar başlamaz onun da dilencilik işi başlayacaktı. Bir meyhanenin önünde duracak ve çevrede polis olmadığına iyice emin olduktan sonra, üstübaşı düzgün olan her insana acıklı hikâyesini anlatıp, beş ya da on sent rica edecekti. Kurban, parayı verince de köşeyi döndüğü gibi, karargâh yaptığı meyhaneden içeri dalacaktı. Kurban bunu görünce içerleyip, bir daha dilenciye para vermemeye yemin edecekti. Oysa kurban durup da, Jurgis’e başka nereye gidebileceğini sormayı asla akıl etmezdi. Acaba aynı şartlar altında kendisi nereye giderdi? Böyle bir meyhanede, Jurgis, aynı paraya, bir lokantada yiyeceği yemekten hem daha iyisini, hem de fazlasını yiyebilirdi. Üstelik bir tanışıyla tek kadeh içki yuvarlayabildiği gibi, sobanın yanıbaşında kavruluncaya kadar ısınıp iki çift laf da edebilirdi. Meyhanede kendini evindeymiş gibi hissederdi. Aslında meyhanecilerin de işinin bir kısmı buydu. Salonlarını, bu dilenciler sürüsüne ev gibi açmak, ve karşılığında da onların kendi mekânına gelip, kendi içkilerini içmesini sağlamak. Başka kimse var mıydı koca şehirde aynı şeyi yapan? Acaba on sent veren kurban, aynı şeyi yapar mıydı?</p>

  <p>Zavallı Jurgis’in, aslında başarılı bir dilenci olabileceğini kabul etmek gerekirdi. Hastaneden henüz çıkmıştı. Yüzünden hastalık akıyordu. Ayrıca bir kolu da sakattı. Üzerinde paltosu olmadığı için tazı gibi titriyordu. Ama namuslu bir tüccar iyi malla, sahte malı bir bakışta anlayan kişidir. Dilencilik mesleğinde Jurgis örgütlenmiş profesyonel dilencilerin yanında, acınacak kadar acemi bir zavallıdan başka bir şey değildi. Gerçi hastaneden yeni çıkmıştı ama bu hikâye inanılmayacak kadar bayatlamıştı artık. Nasıl ispat edebilirdi bunu? Kolu sargılar içindeydi bir dilencinin beş yaşındaki oğlu bile yapardı aynı numarayı. Renginin solukluğu, üşümesi? Makyaj efendim. Ayrıca diş takırdatma numarasını öğrenmek için de talim ederdi bu adamlar, üzerinde paltosu da yoktu ama. Bu dilencilerin içinde insan, öylesine rastlardı ki, adamın üzerinde bir gömlek, ayağında bir pamuk pantalon olmadığına yemin etse başı ağrımazdı. Oysa altlarında kat kat, en iyi cinsten yünlü iç çamaşırları vardı. Bu profesyonel dilencilerin çoğunun, rahat, dayalı döşeli evleri, aileleri vardı. Ve de bankalarda binlerce dolarlık hesapları. Kimisi kazancını yeterli bulup, kendi kendini emekliye ayırdıktan sonra, yeni dilenciler yetiştirme mesleğine atılırlardı. Ya da çocukları kullanırlardı meslekte. Kimileri kollarını iki yana öylesine ustalıklı bir biçimde bağlardı ki, insan zavallıyı kolsuz sanırdı. Hasta yüzlü bir çocuk elindeki teneke kutuyu tutardı gelen geçene. Kimisi ayaksız numarası yapar, tekerlekli bir araba üzerinde dolaşırdı. Kimileri körlüğü tercih ederlerdi. Bunları da, sevimli köpekler götürürlerdi. Daha acemi ve talihsiz olanlar, ya kendi kendilerini sakatlar, ya yakar, ya da kimyasal maddelerle vücutlarında yaralar açarlardı. Birden sokakta karşısına çıkan bir dilenci kangrenli parmağını gösterirdi sana. Ya da sargıların arasından mahsus açık bırakılmış cılk bir yara. Bu talihsizler şehrin lağım tortularıydı sanki. Böyleleri gecelerini, rutubetli bodrumlarda, şehrin afyon içilen terkedilmiş, izbelerinde fahişeliğin sonuna gelmiş kadın yıkıntıları ile birlikte geçirirlerdi. Bunlar Çinliler tarafından kullanılıp, ölmeleri için son zamanlarında sokağa atılan kadınlardı. Polis her gün bunlardan yüzlercesini sokaklardan toplar ve tecrit hastahanelerine kapatırdı. Sürü halinde ufak bir cehenneme kapatılmış bu kadınlar, korkunç, hayvansal, bitik, değişik hastalıklara yakalanmışlardı. Çığlıklar atarlar, köpek gibi havlar, maymun sesleri çıkarırlar ve bir deli gibi üstlerini başlarını tırmıklar, paralarlardı.</p>

</body>

</html>