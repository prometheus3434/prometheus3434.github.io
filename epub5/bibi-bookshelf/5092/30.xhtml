<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>OTUZUNCU BÖLÜM</p>

  </div>

  <p>Jurgis, Ostrinski ailesiyle sabah kahvaltısı ettikten sonra, Elzbieta’ya gitti. Bu konudaki utanmasını sıyırıp atmıştı üzerinden. Eve geldiği zaman, yolda söyliyeceği şeyleri tasarlamıştı. Ne var ki içeri girer girmez bunları anlatacağı yerde, oturup ihtilâlden söz etmeye başladı. Kadıncağız, önce Jurgis’in, çektiği sıkıntılardan aklını kaçırdığını sandı ve ancak saatler sonra, Jurgis’in delirmediği kanısına varabildi. Siyasetin dışında, diğer konularda Jurgis’in aklının başında olduğunu anlayınca, bir daha siyaset konuşmamak için elinden gelen çabayı göstermek için kendi kendisine söz verdi. Jurgis, sosyalizm bakımından Elzbieta’nın kapılarının su sızdırmıyacak derecede sıkı sıkıya kapalı ve bütün silahlarının üzerine çevrilmiş olduğunu farketti. Kadın hayatı boyunca felaketler yüzünden öylesine sertleşmişti ki, onu ilgilendiren yalnızca günlük ekmeği temin etmek ve günü gününe yaşamaktı. Yoksa öbür taraklarda bezi yoktu Elzbieta’nın. Fikirler yalnız ve yalnız günlük ekmek konusunda olduğu sürece değer kazanırdı onun için. Şu anda tek ilgilendiği şey bu yeni deliliğin, damadını ayık ve tekrar çalışkan bir kişi yapıp, yapamıyacağıydı. Ama biraz sonra, Jurgis’in yeniden iş aramak ve kendine düşen payı eve getirmek niyetinde olduğunu öğrenince yüreciğine sular serpildi. Damadının kendisine istediği gibi hükmetmesine, onu istediği gibi işlemesine razı oluverdi. Hem de hangi konuda olursa olsun. Son derece mükemmel ve akıllı bir kadıncıktı Elzbieta. Peşine yüzlerce tazı düşmüş bir tavşan çabukluğunda düşünebilirdi. Nitekim yarım saat sonra, hayatını sosyalist hareketine adamaya karar vermişti bile. Aidat meselesi dışında diğer bütün konularda Jurgis’le aynı fikirdeydi. Hatta, arada sırada Jurgis’le birlikte toplantılara bile gitmeye karar verdi. Ne farkederdi ki, oturduğu yerde, ertesi gün ne yemek yapacağını filan düşünür, vakit geçirirdi işte.</p>

  <p>Jurgis, sosyalist olduktan bir hafta sonra, sabahtan akşama kadar iş aramaya devam ediyordu. Sabah kör karanlıkta evden çıkıyor, ancak yemek vakti giriyordu kapıdan içeri. Bu da, garip bir rastlantı, karşısına bir fırsat çıkarana kadar devam etti. Şikago’nun sayısız küçük otellerinden birinin önünden geçerken bir an duraladı. İçeri girip girmemek arasında azıcık bocaladı. Sonra karar verip girdi içeri. Lobi’de duran bir adamı, otel sahipliğine yakıştırdığından, yanına sokularak, yapabileceği bir iş olup olmadığını sordu.</p>

  <p>«Ne iş yapabilirsin?» diye adam sordu.</p>

  <p>«Her işi yaparım, efendim,» dedikten sonra hemen devam etti. «Uzun zamandan beri işsizim efendim. Namuslu bir kişi olduğum gibi kuvvetli ve çalışkanım da.»</p>

  <p>Beriki gözlerini kısmış dikkatle Jurgis’i süzüyordu.</p>

  <p>«İçki içer misin?»</p>

  <p>«Hayır efendim,» dedi Jurgis.</p>

  <p>«Eh,» dedi adam. «Herifin birini kapıcı diye işe aldım ama, her allahın günü körkütük sarhoş. Tam yedi defadır kovdum. Ama artık kesin kararımı vermek zorundayım galiba. Yeter artık. Kapıcı olmak ister misin?»</p>

  <p>«Evet, efendim.»</p>

  <p>«Zor iştir ama. Yerler temizlenecek, tükürük hokkaları dökülüp yıkanacak, lâmbalar doldurulacak, gelen müşterilerin eşyaları taşınacak...»</p>

  <p>«Hepsini yapmaya hazırım efendim.»</p>

  <p>«Pekâlâ. Sana ayda otuz dolarla yiyecek veririm. Eğer istersen şimdi işe başlıyabilirsin. Kovduğum herifin üniformasını da giy üzerine.»</p>

  <p>Ve böylece Jurgis işe başlayıp, bir Truvalı gibi gece yarısına kadar çalıştı. Sonra gidip, Elzbieta’ya müjdesini verdikten sonra, vaktin geç olmasına rağmen, Ostrinski’ye de uğrayıp düzelen talihinden sözetti. Hele otelin yerini tarif ettiği zaman, kendisini gerçekten bir şaşkınlık bekliyordu. Ostrinski birden bizimkinin sözünü kesti.</p>

  <p>«Sahibi, Hinds olmasın?»</p>

  <p>«Evet ismi Hinds.»</p>

  <p>Beriki buna şöyle cevap verdi: «Öyleyse Şikago’nun en iyi patronunun emrinde çalışıyorsun. Kendisi Partimizin eyalet örgütçüsü olduğu gibi, en iyi konuşmacılarımızdan biridir de!»</p>

  <p>Ertesi gün Jurgis, patronuna olanları anlatınca, adam Jurgis’in elini kavrıyarak tulumbadan su çeker gibi bir süre sıkıp salladı. «Vay anasını,» diye bağırdı. «Şaşırıp kaldım be yahu. İyi bir sosyalisti, işten kovdum diye, dün gece gözüme uyku girmediydi.»</p>

  <p>Ve bundan böyle, patronu dostumuzu, «Jurgis yoldaş,» diye çağırmaya başladığı gibi, onun da, kendisine «Hinds yoldaş», demesini istiyordu. Arkadaşları tarafından Tommy diye çağrılan Hinds, kısa boylu, geniş omuzlu, kırmızı yüzlü, uzun kır favorileri olan bu adam, belki de gelmiş geçmiş insanların en iyi yüreklisi, en hayat dolusuydu. Son derece gayretli ve bir o kadar da heyecanlıydı. Gece gündüz, bıkmadan, usanmadan sosyalizm üzerine konuşurdu. Kalabalıkta iyi vakit geçirilecek bir kişiydi Tommy Hinds. Hele bir toplantıya girmeye görsün. Ayağa kaldırırdı ortalığı alimallah. Dinleyicileri iyi bir kızıştırdıktan sonra, kendi coşkunluğu olsa olsa ancak Niyagara şelalesi ile kıyaslanabilirdi.</p>

  <p>Hayata bir demirci çırağı olarak atılmış ve kısa bir süre sonra, işinden kaçarak ilk hırsızlığını yaptığı orduya yazılmıştı. Çaldığı şeyler de paslanmış, işe yaramaz eski tüfeklerle, partal battaniyelerdi. Bir hastalık sonunda ölen erkek kardeşinin, çaldığı bu tüfekler yüzünden öldüğünü söyler. İhtiyar yaşında çektiği ağrı ve sızıların sebebini de eski battaniyelere yüklerdi. Ne zaman yağmur yağsa romatizmadan vücudundaki bütün eklem yerleri ağrımaya başlar, işte o zaman yüzünü bumburuş ederek, «Kapitalizm evlat, kapitalizm,» derdi. Dünya yüzündeki tüm kötülüklerin tek bir hal çaresi vardı onun için ve önüne gelene bu konuda vaaz verirdi. Ama karşısındakinin derdi iflas etmekmiş, yahut hazımsızlık çekiyormuş, ya da çenesi düşük, kavgacı kaynanadan el aman demiş, işte o zaman, gözleri pırıldamaya başlar ve şöyle bir tavsiyede bulunurdu karşısındaki dertliye: «Bu işin tek bir kurtuluş çaresi var arkadaş. O da, oyunu sosyalist partisine vermek!»</p>

  <p>İç savaş bittikten sonra sanki bir ahtapotun izini kovalar gibi girip çıkmadığı iş kalmadı. Ticaret hayatına atıldı ilk önce. Ama kısa bir süre sonra, rakiplerinin o savaşırken hırsızlık ederek zengin olduğunu gördü. Herifler şehir meclisini ellerine geçirdikleri gibi demiryolları da onlarla işbirliği ediyordu. Sözün kısası, namuslu çalışma, çoktan hasır altı edilmişti memlekette. Bundan sonra, bütün parasını Şikago’da emlâkçılığa yatırarak, kazandıkları ile, tek başına, hırsızlık nehrinin önüne bir baraj kurmaya kalkıştı. Şehir meclisinin ilerici üyesi oldu, darpanede çalıştı. İşçi sendikacısı oldu. Halkçı oldu, ve otuz yıllık savaşma sonunda, 1896 yılı kendisine, yoğunlaşmış zenginliğin asla kontrol edilemiyeceğini, bunun ancak yıkılabileceğini öğretti. Bu konuda bir bildiri bastırarak, kendi adına bir parti kurmaya kalktı. Ancak sosyalistler, ona bir broşür gönderdikleri vakit, diğerlerinin kendisinden ileride olduğunu anlayıp, partiye girerek, olanca gücüyle çalışmaya başladı. Sekiz yıldır, her yerde ve her zaman partisi için savaşırdı. İster bir sınıf arkadaşları toplantısı olsun, ister otel sahipleri bir kongre yapsınlar, yahut Afro-Amerikan işadamları bir ziyafet versin, veya İncil kurumu bir kır gezisi tertiplesin, Tommy Hinds ne yapar ne eder, kendisini buralara mutlaka davet ettirir ve hemen, sosyalizmin bu konulardaki önemini anlatmaya başlardı. Sonra, kendisine New-York’tan Oregon’a kadar uzanan bir gezi tertipler, geri geldiği zaman, parti hesabına yeniden bir geziye çıkarak yeni yeni mahalli parti binaları kurar, bunlara üyeler kaydederdi. Sonunda dinlenmek için Şikago’ya döndüğü zaman Sosyalizmden konuşmaya başlardı. Hinds’in oteli tam bir propaganda merkeziydi. Çalışanların hepsi sosyalisttiler bir defa. Geldikleri zaman olmasalar bile, gittikleri zaman muhakkak partiye kaydedilmiş olurlardı. Patron, lobi’de herhangi bir tartışmaya girmeye görsün, konuşma birazcık canlanınca, çevrede bulunanlar kulak kabartıp dinlemeye başlarlardı. Derken çalışanlar dahil hep bir araya gelerek işi bir münazara şekline dökerlerdi. Her gece olurdu bu. Tommy Hinds otelde olmasa bile bu görevi, müdür üzerine alır, yok eğer kendisi seçim kampanyası için görevlendirilmişse bu işi müracaat memuru yapar ve gelen müşterilerle ilgilenmesi için yerine Bayan Hinds’i bırakırdı. Müdür Tommy Hinds’in eski bir arkadaşı, kafadarıydı. Eli işe yatmaz, kaba saba, iri kemikli, dev gibi iri, sarı yüzlü, geniş ağızlı bir adamdı. Çenesinde de bir tutam sakal vardı. Vücudu bir çiftçinin vücudunu andırıyordu. Kansasta elli yıl demiryolları ile savaşmış, çiftçilerle birleşmiş, halkçılık etmiş, sonunda Tommy Hinds’e rastlayınca, Tröstleri yıkmaktansa, onları kullanma fikrini kabullenip, çiftliğini sattığı gibi Şikago’ya gelmişti.</p>

  <p>Bu adam, Amos Struver’di işte. Sonra muavini Harry Adams vardı. Massachutts’den gelmiş, soluk yüzlü ilim adamını andıran bir kişiydi. Pamuk işletmeciliği yaparken uzun süren sanayi krizi, onu ve ailesini mahvetmiş, bu yüzden kalkıp güney Carolina’ya göç etmişlerdi. Massachusset’te beyazlar arasında okuma oranı, yüzde birin onda sekizi idi. Carolina’da ise yüzde birin, onüçte altısı. Bu yüzden iyi bir seçmen topluluğu vardı Güney Carolina’da. Bu ve diğer sebeplerden dolayı burada çocukların çalışması bir âdet haline gelmişti. Pamuk dokuma tezgâhı sahipleri, Massachusset’de işsiz kalmış olanları burda işe sürerlerdi. Adams’ın bütün bunlardan haberi yoktu. O sadece Carolina’daki dokuma tezgâhlarının işlediğini biliyordu. Ama geldiği zaman öğrendi ki, eğer hayatta kalmaya niyeti varsa, bütün ailesi ile birlikte çalışmak zorundaydı. Hem de sabahın altısından, akşamın altısına kadar. İşte o zaman Harry Adams, kolları sıvayarak, Massachusset’te olduğu gibi, modaya uyarak, işçileri örgütlemeye başlamıştı. Çalışma saatlerinin daha kısaltılması için grev yaptırmıştı. Üstelik bir de sokak mitingi düzenleyince bu onun sonu olmuştu. Güney eyaletlerinde, genellikle, masraf olmasın diye, inşaatlarda mahkûmlar çalıştırırlardı. Bunlar azaldıkça da yenilerini bulmak gerekirdi elbet. Harry Adams, işine sekte vurduğu dökümhane sahibinin yeğeni olan bir yargıcın karşısına çıkarılınca, mahkûm edildi. Cezasını çektiği sürece ağzını açıp tek kelime söylememek akıllılığını gösterdi. Tahliye edilince de, ailesini toparladığı gibi, kendi deyimi ile, cehennemin arka avlusu Carolina’dan ayrıldı. Adams’ın yol parası yoktu ama, mevsim, hasat mevsimiydi. Bir gün yol yürüyorlar, ertesi gün tarlalarda çalışıyorlardı. Böylece Şikago’ya ulaşan Adams, hemen Sosyalist Partiye yazıldı. Kendi halinde sessiz, çalışkan bir kişiydi. Konuşmacılığı yoktu ama, müracaat masasının altında dizi dizi kitapları vardı. Yazdığı makaleler, son zamanlarda, partinin basın kolunu iyice ilgilendirmeye başlamıştı.</p>

  <p>İnsanın düşündüğünün veya beklediğinin tam tersine devrimcilik otelin işlerine en ufak bir zarar getirmiyordu. Radikaller sürü halinde akın ediyorlar, gezginci tüccarlar bunu son derece eğlenceli buluyorlardı. Son zamanlarda, burası, Batılı sığır üreticilerinin vazgeçemedikleri bir uğrak yeri olmuştu. Salhane sahipleri yeni bir hileyi tatbik etmekle meşguldüler. Sığır fiyatlarını birden son derece yükseltiyor, tüccarlar büyük sürülerle akın etmeye başlayınca, birden fiyatları düşürüp, hayvanları yine kendi saptadıkları fiyata kapatıyorlardı. Yani bir sığır üreticisinin kendini Şikago’nun göbeğinde, dönüş yol parası olmadan bulması mümkündü. Bu yüzden ucuz otellerde kalmak zorundaydılar. Bunlardan biri eğer otelin lobisinde bir konuşma olduğunu görürse, geri çekilmesi, kaçması, imkânsız oluyordu. Bu batılı adamlar, Tommy Hinds için tam «keklik»tiler. Bunlardan bir düzüne kadarını çevresine topladıktan sonra, «Sistem»i şöyle birkaç cümleyle çiziştiriverdi gözler önüne. Bir hafta önce de elbette ki Jurgis’in salhane hikâyesini dinlemişti. Bundan böyle de yeni kapıcısını ayırmaz olmuştu yanından. «Buraya bakın,» derdi bir tartışmanın tam ortasında. «Yanımda çalışan bir adamım var, uzun süre mezbahalarda çalışıp burada olanlara A’dan Z’ye kadar şahit olmuş.» İşte o zaman Jurgis, elindeki işi bırakır, ama yaptığı her ne olursa olsun, beriki de, «Jurgis yoldaş,» derdi, «bu efendilere, kesimhanelerde neler gördüğünü hele bir anlatıver.» Başlangıçta bu istek Jurgis’e gerçekten son derece güç ve acı geliyordu. Hani onu konuşturmak, ağzından diş çekmek gibi bir şeydi. Ama sonunda, ayağa kalkıp, sakin ama yine de heyecanlı bir biçimde konuşmasını öğrendi. Patronu hiç yanından ayrılmaz, bazı açıklamalar, baş sallamalarla onu destekleyip cesaret verirdi. Jurgis, «kutu jambonu» formülünü de anlattı. Yenilmez diye müfettişlerin ıskartaya çıkardığı domuzların döşemedeki bir delikten aşağı düştükten sonra oradan alınarak başka şehirlere yağ yapılmak için nasıl gönderildiğini anlatınca, Tommy Hinds, dizine bir şaplak indirip, bağırarak, «İnsanın böyle bir şeyi, kafadan uydurabileceğini aklınız kesiyor mu?» diye sorardı.</p>

  <p>Sonra başlardı, sosyalistlerin, bu rezillikleri düzeltmek için ne gibi çareleri olduğunu anlatmaya. Bu «Sığır Tröstü»nü nasıl kullanmayı düşündüklerini açıklardı. Ama karşısındaki, bütün memleketin bundan haberdar olduğunu, gazetelerin aralıksız bu konuda yazdığını ve hükümetin tedbirler almayı düşündüğünü anlatınca, Tommy, kendisini yere serecek bir yumruk yemiş gibi olur, «Evet» derdi, «bütün bunlar gerçek. Ama bütün bunların yapılmasına sebep ne? Sen bunların halk için yapıldığına inanacak kadar saf ve budala mısın? Bu memlekette, sığır tröstü gibi, kanuna aykırı, insafsız, zorba bir sürü tröst daha var. Kışın fakir fukarayı soğuktan tir tir titreten kömür tröstü var. Efendime söyliyeyim, ayakkabındaki her çivinin fiyatını iki misline çıkaran Çelik tröstü var, sonra seni geceleri istediğim gibi okutmayan petrol tröstü var, daha varoğlu var. Yani gazeteler, hükümetin dikkatini tek bir sığır tröstünün üzerine çeker, beriki de buna karşı tedbirler almayı düşünürse ne olur yani?» O zaman kurban Petrol tröstü yüzünden gerektiği kadar gürültü koptuğunu hatırlatınca, beriki konuşmasına inatla devam ederdi. «Bundan on yıl önce Henry D. Lloyd, Standart Oil Company hakkındaki bütün gerçekleri, <b>Servete Karşı Ülke Halkı</b> adlı kitabında açıkladı ama, kitabı öldürdüler. Sen bunu okumamışsındır bile. Neyseki şimdi iki dergi, «Standart Oil»un bütün pisliklerini ortaya atmak cesaretini buldu. Peki sonuç ne oldu? Gazeteler, yazarları rezil ettiler, kilise, suçluları korudu ve hükümet, hiç bir halt edemedi. Bu sebepten, işler neden sığır tröstü için başka olsun?»</p>

  <p>Diğeri, iş buraya gelince, kaybettiğini kabul eder ve Tommy Hinds açıklamalar yapmaya başlardı. Gözlerini açması gerçekten insanı güldürecek bir görünüştü. «Eğer, sen bir sosyalist olsaydın,» diye girerdi konuşmaya otel sahibi. «Bir gün Amerika Birleşik Devletlerini yöneten biricik kuvvetin, Demiryolları Tröstü olduğunu anlardın. Demiryolu Tröstüdür, senin hükümetini kukla gibi oynatan, sen nerede yaşarsan yaşa, nerede olursan ol, o Senatoyu yönetir. Sığır Tröstü hariç, saydığım bütün Tröstler aslında demiryolu tröstüdür. Demiryollarına meydan okuyor, Sığır Tröstü. Özel vagonları, trenleri ile, yavaş yavaş yağma etmeye başladı bile demiryollarını. İşte bu yüzden halk korkup ayaklanmaya, gazeteler bağırıp çağırmaya, hükümet de savaş düşeni almaya başladı. Ve siz bilinçsiz kitleler de bu işe alık alık bakar, yapılanlara alkış tutarsınız. Saflığınızdan dolayı bütün bunların sizlerin yararına yapıldığını sanırsınız. Ama aslında bunun yüzyıldan beri süregelen ve şimdi artık doruğuna varmış olan ticari bir rekabet, bir çekişme yüzünden düzenlendiğini aklınıza bile getirmek istemezsiniz. Son ölüm kalım savaşı, Sığır Tröstü ile Standart Oil arasında olacak ve bu kavganın galibi, Birleşik Devletlere sahip çıkacaktır.»</p>

  <p>İşte, Jurgis’in, yaşadığı, yatıp kalktığı çalıştığı yeni evin havası böyleydi. Sizler belki, onun burada fazla çalışmadığını sanırsınız, fazlasıyla yanılıyorsunuz demektir. Jurgis, Tommy Hinds için tek kolunu bile feda etmeye hazırdı. Ve oteli bir çiçek gibi güzelleştirmek, temiz tutmak artık dünyadaki tek zevki olmuştu. Kafasına akın eden birtakım sosyalist sorular ve kendi kendiyle yaptığı tartışmalar, işine kesinlikle engel olmuyordu. Tam tersine, Jurgis tükürük hokkalarını ovuyor, merdivenin korkuluğunu parlatıyor, bu iş için her zamankinden çok çaba gösterirken içindeki hayali bir inatçıyla boğuşup duruyordu. Ne güzel olurdu şu anda içki içmeye yemin ederek tövbe etmek ve bütün kötü huylarından kirli bir gömlek çıkarır gibi sıyrılmak. Ama bunu harfi harfine yerine getirmek hiç de kolay bir şey değildi aslında. Bu ihtilâlciler melek değil, erkektiler. Hem de toplum çukurundan çıkmış üstleri başları çirkefle sıvanmış erkekler. Kimisi içer, kimisi ağız dolusu söver, kimisi pastalarını sustalı çakıları ile yerlerdi. Diğer halk kitleleriyle aralarında yalnızca bir fark vardı. Bunlar umudu olan erkeklerdi. Bir kavgaları vardı ve bu kavga uğruna acı çekmeye hazırdılar.</p>

  <p>Zaman zaman, Jurgis’e bu, çok uzak, silik bir hayal gibi geliyordu. O zaman bir bardak bira ile uzakta olan bu hayali, büyütüp, yakınlaştırarak daha iyi görüyordu. Ama bunu bir bardak ve başka bir sürü bardaklar izleyecek olursa, içinde korkunç bir pişmanlık duyuyor ve ertesi gün düzelmeye karar veriyordu. İşçi sınıfı, çalışan insanlar karanlıkta yürür ve kurtulup aydınlığa kavuşmayı beklerlerken birinin parasını içkiye yatırması gerçekten affedilmeyecek ahlaksızlıkların başında geliyordu. İnsan bir bardak biraya vereceği para ile, elli adet beyanname satın alır, bunu hiç bir şeyden haberi olmayan işçilere dağıtabilirdi. Hareket ancak bu şekilde yapılabilir, ancak bu şekilde ilerleme mümkün olurdu. Savaşmadan mücadele etmeden yalnızca bilmişsin, inanmışsın neye yarardı ki. Bu birkaç kişi için değil, herkes içindi. İspat edilmemiş bir durum yüzünden bunu kabul etmeyen kişiyi, Jurgis, kendi kabahati olarak görüyor ve yüreği buruluyordu. Ve tanrım nasıl rahatsız ediyordu bu duygu onu, sanki bu duyguyla dost olmuşlardı artık. Elzbieta’nın mahallede, arkadaşlık ettiği bazı komşularla karşılaşıyordu.</p>

  <p>Jurgis için son derece açık seçik bir şeydi bu. İnsanın nasıl olup da bunu göremediğini anlıyamıyordu bir türlü. Koskoca ülkede bunu ispatlayan türlü türlü örnekler vardı. Toprağın üzerinde yükselen yapılar, demiryolları, madenler, fabrikalar, dükkânlar, ticarethaneler, yani tüm üretim araçları hepsi kapitalist diye adlandırılan ufak bir azınlığın özel mülkiyetindeydi. Ve halk acınacak kadar ufak bir para karşılığında, bu adamlara boyun eğerek, onlar hesabına çalışmak zorundaydı. Halkın emeğini sömürerek elde edilen bu kazançlar yığın halinde kapitalistlerin sermayelerinin üzerine ekleniyor, yeniden, yeni yığınlar halinde eklenen bu birikmiş emekle, servetleri ve sermayeleri bir çığ gibi büyüyordu. Ve bütün bunların dışında bu kişiler ve bunlara ait olanlar inanılmaz bir lüks içinde yaşamakta, har vurup harman savurmaktaydılar. Ama halkın, bu patronlardan alınterinin hakkını emeğinin karşılığını istemesi doğru bir şey olarak kabul edilmiyordu. Ve kapitalistlerin sermayesinin aslında işçilerin birikmiş emeklerinden başka birşey olmadığı halde böyleydi bu... İki kere ikinin dört etmesi kadar kesin bir gerçektir bu. Böyle olduğu halde hâlâ bu açık seçik sömürüyü görmeyip, dünya yüzünde başka ne kadar ıvır zıvır konu varsa bunlar üzerine tartışan insanlar vardı. Bu kişiler, senin karşına geçip, hükümetin ekonomik işlere, özel kişiler ve sermaye sahipleri kadar aklının ermediğini, bozuk bir plak gibi defalarca söylerler, üstelik de önemli bir şey söylediklerini sanırlardı. Bu kimseler, iktisadî düzen dedikleri nesnenin, patronlar tarafından idare edilmesinin, kendilerinin daha fazla çalışması, berikilerin daha sağlam temeller üzerine oturup, daha az ücret vermesi demek olduğunu anlamazlardı bir türlü. Bu insanlar, sömürücülerin insafına kalmış emekçilerden başka bir şey değildiler. Kapitalist patronlar onların emeğinden mümkün olduğu kadar yararlanmaya bakar, posaları çıkana kadar çalıştırması yetmiyormuş gibi, her ilerlemenin de getirdiği faizin üzerine otururlardı. Onlar için kâr ne kadar fazla olursa olsun, hiç bir zaman yeterli değildir. Aşırı kâr için yapmayacakları namussuzluk, işlemeyecekleri cinayet yoktur. İlginç, gerçek ve namuslu bir tartışma konusu değil miydi bütün bunlar?</p>

  <p>Bütün bunların daha beter tarafları da vardı. Sözgelimi, zavallının biriyle konuşmaya başlardınız. Karşınızdaki biçare, otuz yıldan beri bir fabrika ya da imalâthanede çalıştığı halde, tek bir metelik biriktirememiştir. Sabahın saat altısında evinden çıkıp makinesinin başında yerini alır, akşam evine döndüğü zaman, soyunamıyacak kadar yorgun olurdu. Bu adam, otuz yıllık çalışma hayatında, bir haftalık tatil yapmamış, ne ufak bir geziye çıkmış, ne de başından bir macera geçmiştir. Hiç bir şey öğrenemediği gibi hiç bir umudu da yoktur. Ve siz ona sosyalizm’den sözettiğiniz zaman, birden kasılarak şöyle verir cevabını: «Bunlar beni ilgilendirmez, ben toplumcu değil, bireyciyim.» bu yetişmezmiş gibi de devam eder konuşmasına. «Senin sosyalizm dediğin aslında —Paternalismdir—.» Ve eğer iş başına geçecek olursa, dünya yüzündeki bütün ilerlemeler durur diye bir de vecize yumurtlar. Aslında böyle bir tartışma; katırların bile gerileriyle gülecekleri bir şeydir ama, sizler bunun hiç de gülünecek bir konu olmadığını çözmüşsünüzdür. Kaç milyon insan, kapitalizm tarafından böylesine uyutulup, hayatlarını berbat etmişlerdir. Ve bu zavallılar bunun gerçekten bireycilik olduğuna inanarak on bini bir arada, bir koyun sürüsü gibi, sözgelimi bir çelik kralı hesabına çalışarak, ona yüz milyonlarca dolar kazandırırlar. Bunlar artık, özgürlük denen şeyin ne olduğunu bilmezler; unutmuşlardır. Sonra onlara öğretin, sanayii kendi ellerine alarak işletmelerini, kendi hayatlarını kurma fırsatı olduğunu, eşit olup haksızlıktan kurtulma imkânları olduğunu anlatın, o zaman kalkıp size bunun Paternalism olduğunu söyliyeceklerdir.</p>

  <p>Bütün bunların acısı ve kederi, zaman zaman, Jurgis’in taşıyamıyacağı kadar ağır oluyordu. Hiç bir kaçış yolu yoktu ayrıca. Yapılacak tek şey, bu haksızlık ve cehalet dağının temeline kazmayı sallamaktır. Bu zavallılardan uzaklaşmak, metânetini kaybetmeden tartışmak ve kafalarına hiç olmazsa bir iki fikir aşılamak. Vaktin geri kalan kısmında de kendi silâhlarını kuvvetlendirmek, onun karşı koymalarına yeni cevaplar bulmak, düşüncelerinin saçma ve budalaca olduğunu ispat etmek için, yeni yeni deliller elde etmek.</p>

  <p>Jurgis’e, şimdi bir de okuma merakı gelmiş, bunu artık vazgeçilmez bir huy haline getirmişti. Cebinde daima ya bir broşür, ya bir arkadaşının okuması için verdiği bir kitap taşıyordu. Birkaç dakikalık boş zamanı olduğu vakit, çıkarıp hiç olmazsa bir paragraf okuyor ve çalıştığı sürece okuduğunu düşünerek, kendi kendine bunun tartışmasını yapıyordu. Ayrıca gazete okuyup, bilmediği şeyleri sorup öğrenmek istiyordu. Hinds’in otelinde Jurgis gibi kapıcılık ve hamallık eden ufak tefek, son derece zeki bir İrlandalı vardı. Bu adam Jurgis’in bilmek, öğrenmek istediği her şeyi biliyordu. Birlikte çalışırlarken, İrlandalı, Jurgis’e Amerika’nın coğrafyasından, tarihinden, anayasasından, kanunlarından sözediyor. Ülkedeki üretim biçimi konusunda açıklamalar yapıyordu. Büyük şirketlerin, demiryollarının kimlere ait olduğunu anlatıyor, işçi sendikalarından, büyük grevlerden ve bunları kimlerin hazırlayıp idare ettiğinden söz ediyordu. İşi olmayıp da, dışarı çıkabildiği geceler, Jurgis sosyalistlerin yaptıkları toplantılara gidiyordu. Seçim kampanyası süresince insan havaya ve konuşmacının kalitesine güvenemediği için köşe başı toplantılarına veremezdi kendini. Her gece yapılan toplantılarda, milletin en ünlü konuşmacılarını dinlemek fırsatı vardı. Bunlar her yönden siyasî durumun tartışmasını yapar, Jurgis ise, kendisine sunulan bu paha biçilmez hazinenin yalnızca ufak bir kısmını taşıyabildiği için, alabildiğine üzülürdü.</p>

  <p>Hele partide, «Küçük Dev» diye adlandırılan bir adam vardı. Tanrı onun kafasını meydana getirmek için öylesine çok malzeme kullanmıştı ki, adamın ayaklarını tamamlamak için elinde fazla bir şey kalmamıştı. Ama bu adam, kürsüye çıkıp da, tilkininkini andıran sakallarını bir sallamaya görsün. İşte o zaman kapitalizmin tüm sütunları çatır çatır çatlamaya, zangır zangır titremeye başlardı. Bu konuda gerçek bir ansiklopedi yazmıştı ki, kitap hemen hemen kendi boyundaydı. Sonra California’dan gelmiş. Alabalık avcılığı, istridye avcılığı, yükleme boşaltma ameleliği yapmış. Amerikayı baştan başa dolaşmış, gemicilik etmiş, hapise girmiş, Whitechapel batakhanelerinde oturmuş, Klondike’ne altın aramaya gitmişti. Bütün bunları anlatıyordu kitaplarında ve bir dahi olduğu için de bütün dünyaya duyuruyordu sesini. Şimdi ünlü bir kişiydi ama, nereye giderse gitsin fakirlerin dertlerini sıkıntılarını anlatıyordu. Sonra, «Milyoner Sosyalist» diye anılan başka biri vardı. İş hayatında bir servet kazanmış ve bütün parasını bir dergi çıkarmak için harcamıştı. Posta idaresi elinden geleni yapmıştı gazeteyi batırmak için. Hattâ bütün sayıları, Kanada’ya gönderecek kadar ileri bile gidilmişti. Sessiz, sakin kendi halinde bir adamdı. İnsanın aklına her türlü mesleği yakıştırmak gelirdi de, onun sosyalist bir konuşmacı olduğunu düşünemezdi bile. Konuşmaları açık ve basitti. Bu konularda herkesin neden böylesine heyecanlandığını anlıyamadığını söylerdi. Bu yalnızca ekonomik gelişmenin bir kaçınılmaz sonucuydu. Sonra bunun kanunlarını metodlarını açıklardı. Hayat yalnızca varolmak için yapılan bir kavgaydı ve bu kavgada, kuvvetli zayıfı yener, sonra da kendisinden çok daha kuvvetli olana yenilirdi. Kavgada bu son kaybedenler, genellikle yok olur, kökleri kazınırdı. Ama arada sırada birleşerek kendilerini kurtardıkları da bir gerçekti. Yeni ve büyük bir kuvvet doğuyordu o zaman. Yani sürü halinde gezen hayvanlar, yırtıcı hayvanı yenilgiye uğratabiliyordu. İnsanlık tarihi de bunun gibiydi işte. Krallara efendilik eden, onları istedikleri gibi kullanan toplumlar vardı. İşçi sadece sanayinin bir vatandaşıydı. Sosyalist hareketi ise onların yaşama isteklerinin bir açıklamasından başka bir şey değildi. İhtilâlin kaçınılmaz tarafı da buydu zaten. Seçmen iki yoldan birini seçmek zorundaydı. Ya birleşecekler, ya da yok olup gideceklerdi. Bu acı gerçeğin temelleri, insan isteğine değil, doğrudan doğruya ekonomik gelişmeye dayanıyordu. Ve yayımcı olayları büyük bir özenle derinlemesine bir biçimde açıklamayı başarıyordu.</p>

  <p>Sonunda, seçim kampanyasının büyük toplantısı yapıldı. Jurgis burada, Partinin temel direği olan iki kişiyi dinledi. Bundan on yıl önce Şikago’da yüz elli bin demiryolu görevlisi ve işçilerinin katıldığı bir grev olmuş, patronlar zor kullanmak üzere, katilinden eşkiyasına kadar sürüyle adam kiralamıştı. Ayrıca Birleşik Devletler, grevi dağıtmak için işçilerin üzerine askeri birliklerle saldırmıştı. Grevcilerin liderleri tutulduğu gibi, mahkeme bile edilmeden hapise atılmıştı. Sendika başkanı, hücresinden çıktığı zaman mahvolmuş bir adamdı ama, artık sosyalist olmuştu. Ve tam on yıldan beri, memleketi karış karış dolaşıyor, halkla yüz yüze gelerek onlara haktan, adaletten sözediyordu. Çekici bir kişiliği olan uzun boylu, kaba saba, yaptığı mücadelelerden yıpranmış, çökük yüzlü bir adamdı. Gözlerinde, çileden çıkmış insanlığın o korkunç öfke parıltıları, sesinde acı çeken bir çocuğun gözyaşları ile yalvarması vardı. Konuştuğu zaman aşağı yukarı yürürdü sahnede. Bir panter gibi canlıydı hareketleri. Dinleyicilerin üzerine eğilir, inatçı bir parmakla ruhlarına dokunurdu. Çok konuşmaktan hafiften sesi kısılmıştı ama, konuşmaya başladığı zaman koca salon sessizliğine bürünür, söylediklerini herkes işitirdi.</p>

  <p>Jurgis, toplantıdan çıkarken, birisi eline bir gazete tutuşturdu. Eve götürüp okudu. Ve böylece de <b>Davanın Sebepleri</b> adındaki gazeteyi tanımış oldu. Bundan on iki yıl önce, Colorado’lu bir emlâk alım satımcısı, insanoğlunun ihtiyacı olan şeylerle kumar oynamanın kötülüğüne kanaat getirip, haftalık bir Sosyalist gazete çıkarmaya başlamıştı. Zaman olmuş, baskısını da dizgisini de kendisi yapmış, yılmamış, dayanmış ve sonunda davayı kazanmıştı. Şimdi ise büyük bir yayınevi vardı. Her hafta vagonlar dolusu kâğıt harcanır, posta trenleri küçük bir Kansas şehrinin istasyonunda durarak, gazeteleri yüklerdi. Dört sayfalık olan bu haftalık gazetenin fiyatı, yarım sentin altındaydı. Abone sayısı iki yüz elli bini geçiyordu. Amerika’nın bütün postanelerine giden gazeteler abonelere dağılırdı.</p>

  <p>Dava, bir kitle propaganda gazetesiydi. Her şeyden önce kendine göre bir üslubu vardı. Batı argosu ve küfür doluydu yazılar. Haberlerini genellikle, «Kocabaş kodamanların» işlediği haltlardan çıkarır ve bunları, «Amerikanın çalışan katırları» na iletirdi. Öldürücü bir çelişki vardı sütunlarında... milyon dolar kıymetindeki mücevherler, ya da sosyete hanımının köpek yavrusu için yaptırdığı tesislerin yanında, San Fransisco’lu bayan Murphy’nin açlıktan sokak ortasında öldüğü de yazılırdı. Yahut, hastahaneden yeni çıkan ve iş bulamadığı için New York’da kendisini asan John Robinson’dan sözederdi. Günlük gazetelerden çıkardığı, sefalet, rüşvet, hırsızlık haberlerine, tuz biber ekerek daha acı bir biçimde ortaya sererdi. «Güney Dakota’nın, Bungtown şehrindeki üç banka, sahte iflasa giderek, işçilerin biriktirdiği paranın üzerine otururdular.» «Oklohma’nın Sand Creek valisi, yüz bin dolarla sırra kadem bastı. İşte seçtiğiniz partinin başınıza getirdiği adamlar!» «Florida Uçak fabrikasının müdürü, birden fazla kadınla evli olduğu için cezaevine girdi. Sosyalizm’in baş düşmanlarından biri olan bu kişi, sosyalizmin, aile birliğini yıkacağı iddiasını savunurdu!» Dava gazetesinin, otuz bin kişilik sadık bir ordusu vardı ve bu kişiler çalışıp gazete için haber toplarlardı önemli olan ordunun bu askerlerini teşvik etmek, kızgınlıklarını azaltmamaktı. Arada sırada cesaretlendirmek için yarışmalar düzenlenirdi. Hediyelere gelince, akla gelen her şey vardı bunların içinde. Altın saatten, özel bir yat’a veya dörtyüz dönümlük bir çiftliğe kadar. Bunların gazetedeki yardımcıları, takma adları ile bilinirdi. Sözgelimi: «Mürekkep Ike,», «Çıplak Kafa,» «Kızıl Saçlı Kız,» «Buldog köpeği», «Yazıhane Keçisi,» «İbişin Biri,»</p>

  <p>Ama ara sıra son derece ciddi olurdu Dava gazetesi. Colorado’ya ciddi muhabirlerinden birini gönderir ve bu eyalette, anayasanın nasıl çiğnendiğini halk oyuna bildirirdi. Yine gönüllülerinden kırk tanesi, Telgraf Tröstünün merkezinde nöbet tutar, sosyalistleri ilgilendiren bir haberin, onlardan habersiz bir yere verilmemesine dikkat ederdi. Seçim kampanyası sırasında, gazetenin eni boyu büyürdü. Jurgis’teki sayısı, grev yapan işçilere yazılmış bir beyannameydi. Bir milyon sayı bütün büyük sanayi merkezlerine, patronların ziyafetler düzenleyerek oy avcılığı yaptıkları her yere gönderilmişti. «Grevi kaybettiniz,» diye atılmıştı başlık, «ve şimdi bu konuda ne yapmayı düşünüyorsunuz?» «Kundakçılık tarzı» diye adlandırılıyordu bu gibi makaleler. Ruhu çelikleşmiş bir yazar tarafından kaleme alınmıştı. Bu sayı çıkar çıkmaz yirmi bin tane mezbahalar bölgesine gönderildi ve küçük bir tütüncü kulübesinin yanına istif edildi. Her gece ve pazar günleri Packingtown’un Sosyalist üyeleri buradan kucak dolusu gazete alıyor, bunları sokaklarda dağıtıyor, evlere kadar götürüyordu. Packingtown’lular kaybetmişlerdi grevlerini. Ve insanlar bu durumda böyle bir gazeteyi seve seve okurlar. Yirmi bin gazete bu bölge için yeterli değildi. Jurgis, bir daha eski mahallesine gitmemeye karar vermişti ama, bunu duyunca dayanamadı ve her akşam bir tramvaya atladığı gibi, bir yıl önce, Scully’nin aday gösterdiği toplu iğne imalatçısı hesabına nasıl çalıştıysa, bu sefer de Sosyalizmi yaymak için büyük bir çabayla çalışmaya başladı.</p>

  <p>Arkadan geçen on iki ay içinde, Packingtown’deki değişikliği görmek, gerçekten insana umut veren bir manzaraydı. Halkın gözleri açılmıştı artık. Ve her geçen gün biraz daha açılmaktaydı. O seçimlerde, Sosyalistler önlerine çıkan her engeli silip süpürüyordu. Scully ile adamları son bir çıkış daha yapmak istediler. Kampanyanın sonuna doğru, ancak, grevin zenciler tarafından bozulduğunu hatırlayıp, Güney Carolina’dan, dili zehir gibi, «Tırmıkçı Senatör,» diye adlandırılan birini getirttiler. Bu adam, işçilerle konuşurken ceketini çıkarır ve bir külhanbeyi gibi lanetler savurup, ağız dolusu küfürler ederdi. Scully’nin adamları herkese bu toplantıya gelmesini söylerken, aynı şeyi sosyalistler de yapıyor ve aynı toplantıya adam çağırıyorlardı; o gece bin kişi kadar doldu salona. Tırmıkçı Senatör, bir saat kadar, yaylım ateşi gibi sorularla karşı karşıya kaldıktan sonra, her şeyden nefret ederek çekip evine gitti. Masrafa gelince bu yalnızca partiyi ilgilendiren bir meseleydi. Toplantıya gelmekte ısrar eden Jurgis’in eline o akşam hayatının en büyük fırsatı çıktı. Heyecanından olduğu yerde zıplıyor, ellerini kollarını sallıyordu. Toplantının en gergin olduğu an, arkadaşlarının ellerinden kurtularak sahneye fırladığı gibi konuşmaya başladı. Senatör, Demokrat partisinin çökmediğini, asla oy satın almadığını, bunu sadece Cumhuriyetçilerin yaptığını iddia edince, Jurgis avazı çıktığı kadar, «Yalan, yalan, yalan söylüyorlar,» diye bağırmaya başladı. Sonra bunu nereden bildiğini, nasıl öğrendiğini açıkladı. Oyları demokratların verdiği parayla kendisi satın almıştı. Eğer Harry Adams ve başka bir partili arkadaşı, onu ensesinden tutup yerine oturtmamış olsalardı. «Tırmıkçı Senatör»e bildiklerini teker teker anlatmaktan geri kalmıyacaktı.</p>

</body>

</html>