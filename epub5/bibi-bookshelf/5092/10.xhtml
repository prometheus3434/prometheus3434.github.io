<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ONUNCU BÖLÜM</p>

  </div>

  <p>Kışın başlangıcında ailenin geçinecek, hatta biraz da borçlarını ödeyecek kadar parası vardı. Ama Jurgis’in haftalığı dokuz on dolardan, beş altı dolara düşünce para biriktirme olanacağı ortadan kalkmıştı. Kış bitip bahar geldi ve onları hâlâ hayatta buldu. Günlük bir yaşantıları vardı artık. Yalnızca ertesi gün için çalışılıyordu. Aylık bir gelirle, açlık arasında sallanıp duruyorlardı. Marija büyük bir umutsuzluğa kapılmıştı. Çünkü teneke kutu fabrikasının ne zaman üretime başlayacağı konusunda hâlâ bir haber çıkmamıştı. Üstelik elinde avucundaki paralar da gün geçtikçe suyunu çekiyordu. Biriktirdikleri tükenmek üzereydi. Evlenmek fikrini filân kafasından silip atmıştı. Çünkü, o olmadan, ailenin geçinmesine imkân ve ihtimal yoktu; bu yüzden kendisi de kısa bir süre sonra ailenin sırtına bir yük olmaya başlayacaktı. Parası suyunu çektiği zaman, diğerlerinin, ona olan borçlarına karşılık kadının geçimini sağlamaları gerekiyordu. Bu yüzden Tete Elzbieta, Jurgis ve Ona gecenin geç saatlerine kadar konuşuyorlar ve açlıktan ölmeden bu işi nasıl çözümleyeceklerini bulmaya çalışıyorlardı.</p>

  <p>Yaşamalarını sürdüren, üzerlerine çöreklenmiş, amansız ve de acımasız geçim koşulları işte böyleydi. Korkusuz geçen bir anları, parayı düşünmedikleri bir saniyeleri bile yoktu. Bir felâketten mucize kabilinden kurtuldukları zaman, karşılarına bir yenisi dikiliyordu. O ağır ve yorucu bedensel çalışmaların yanında, bir de düşüncelerin gerginliği vardı. Bütün gün ve bütün gece üzüntü ve korkunun verdiği rahatsızlıkla geçiyordu. Gerçekten yaşamak değildi bu. Dahası, var olmak bile değildi. Emekleri karşılığında aldıkları ücret devede kulak kalıyordu. Hepsi, her zaman çalışmak istiyordu. İnsan elinden geleni yaparsa, hayatta kalmak, yaşamasını sürdürmek onun en doğal hakkı değil miydi?</p>

  <p>Hallerine bakılacak olursa, satın almak zorunda kaldıkları ya da ödemek zorunda oldukları paraların bir türlü ardı arası kesilmiyordu. Bir yığın umulmadık masraf çıkıyordu karşılarına. Bir seferinde su boruları donup çatladı. Ve sular erimeye başlayınca korkunç bir su sızıntısı sardı evin içini. Dört bir yandan dereler halinde sular akıyordu içeriye. Bu felâket erkeklerin işte olup, Tete Elzbieta’nın evde yalnız olduğu zaman başlarına gelmişti. Elzbieta sokağa fırlayıp, avaz avaz bağırıp çağırarak imdat istemeye başladı. Ne bu suyun nereden kesileceğini biliyordu, ne de hayatlarının mahvolup olmadığını. İkinci şıkkın daha doğru olduğunu kısa bir süre sonra anladılar. Çünkü tesisatçı saatine yetmişbeş sent alıyordu. Yanında duran ve yalnızca berikini seyreden başka bir adama da aynı para ödeniyordu. Ayrıca malzeme almak için gidip geldikleri zaman da işliyordu ücret. Eh bunun üstüne, alınan malzemeleri de ekliyecek olursak, onlar için bu tamiratın nasıl bir felâket olduğunu anlarız. Bundan sonra, evlerinin ocak ayı taksidini ödemeye gittiklerinde, şirketin temsilcisi onları yeniden büyük bir dehşet içinde bıraktı. Evin sigortasını yenileyip, yenilemediklerini sormuştu. Bir şey anlamadıklarını söyledikleri zaman, adam onlara anlaşmadaki maddelerden başka birini gösterdi. Ellerindeki sigorta poliçesi biter bitmez evin bin dolara yeniden sigorta edilmesi gerekiyordu; poliçeleri de birkaç güne kadar bitmek üzereydi. Zavallı Elzbieta’nın üzerine yeni bir sıkıntı çöktü ve kaç para olduğunu sordu. Yedi dolar diye cevap verdi adam. O gece eve sıkıntılı gelen Jurgis, bu işe bir son vermek ve bu eve ödeyecekleri paranın ne kadar olduğunu öğrenmek için, emlâkçının yanına gitti. Anlaşma imzalanmıştı bir kere; imzalanmıştı ya, artık satıcının eskisi gibi susması, birçok şeyleri saklaması gerekmiyordu. Zira susmak hiç bir şey kazandırmıyordu ona. Jurgis adamın gözlerinin içine dik dik baktı. İtiraz ve gereksiz gevezeliklerle oyalanmak istemiyordu. Anlaşmayı bir okusundu adam hele. Evet, her yıl evin sigortası yenilenecekti, yılda on dolar kadar vergi ödenecekti, yılda altı dolar su parası verilecekti. Bunların yanında, faiz ve aylık taksitlerden başka bir şey yoktu. Eğer belediye kaldırım ya da lâğım yapmaya karar verirse iş değişiyordu elbette. «Evet» dedi adam, «bunları isteseniz de istemeseniz de yaptırmak zorundasınız.» Tabii belediye yapacak olursa, lâğım kendilerine yirmi iki dolara mal olacaktı. Kaldırım ise, tahtadan yapılacak olursa, on beş; betondan yapılacak olursa yirmibeş dolardı.</p>

  <p>Jurgis yeniden evin yolunu tuttu. Bütün istenilenleri bilmek, hiç olmazsa, yeni isteklerin karşısında şaşkına dönmemek demekti. Bu da bir çeşit teselliydi doğrusu. Şimdi artık ne rezilce aldatıldıklarını, açık seçik görüyordu. Bir kez bulaşmışlardı işin içine. Dönüşü yoktu bunun. Yalnızca yenmek için savaşı sürdürmeleri gerekiyordu. Geri çekilme asla düşünülecek bir şey değildi.</p>

  <p>Bahar gelip, korkunç soğuklar bitmişti. Kömüre verecekleri paradan ne kadar tasarruf edeceklerinin hesaplarını yaptılar. Bu sırada ise Marija’nın biriktirdiği paralar bitmek üzereydi. Sonra sıcak havalar beraberinde yeni dertler getirdi. Aslında her mevsimin kendine özgü birtakım belâları vardı. İlkbaharda yağan soğuk yağmurlar sokakta gölcükler, derecikler oluştururdu. Öylesine bol ve derin çamur olurdu ki, buna saplanan bir arabayı, altı at çekse yine de çıkaramazdı. Bu şartlar altında hiç kimse ayakları kuru olarak işe gidemez oluyordu. Üstleri başları olmayan, pabuçları çürük erkekler için kötü bir şeydi bu ama, kadınlar ve çocuklar için çok daha beterdi. Sonra öldürücü sıcaklarıyla yaz bastırır. İşte o zaman Durham’ın kesimhanelerinin bir cehennemden farkı kalmazdı. Bir gün, güneş çarpmasından üç işçi öldü. Gün boyu kesilen hayvanların kanları sıcak dereler gibi akardı, tepeden vuran güneşin ısısı da ekleniyordu buna. Havada hiç bir kıpırdanma olmadığı için, çıkan kokunun pisliği bir insanı kolayca bayıltabilirdi. Bir neslin bütün iğrenç kokuları da güneşin etkisiyle yeniden kabarmaya başlamıştı. Duvarlar, sütunlar asla yıkanıp temizlenmediği için üzerleri bir hayat boyunun pislikleriyle kabuk bağlamıştı. Salhanede çalışanların üzerine öylesine bir sinerdi ki koku, yirmi metre öteden kolayca duyulurdu. Kendini temiz tutmanın imkânı yoktu burada. En dikkatli olanı bile sonunda bu işten cayıyor ve kendisini pislik deryasının içine bırakıyordu. Ellerini yıkayacak bir muslukları bile olmadığından, işçiler, öğlenleri yedikleri yemek kadar çiğ kanda yiyorlardı. Çalıştıkları vakit yüzlerini silmelerinin imkânı yoktu. Bu konuda yeni doğmuş bebeler kadar aciz ve zavallıydılar. Bu ufak bir şey gibi görünür ama, ter enselerinden akıp onları gıdıklamaya başlar, ya da sıkıcı bir karasinek inatla yüzlerine konunca bunu kovalamak, diri diri yakılmaktan farksızdır. Kabahat salhanelerin mi, yoksa çöplüklerin miydi, bilinmez. Packingtown’a bir felâket, bir bela gibi türlü çeşit sinek akını başlıyordu. Anlatılması olanaksız bir şeydi bu. Ansızın evlerin içi simsiyah olurdu bu sineklerden. İnsan nedenli çabalasa, kapıları, pencereleri tellese, delikleri tıkasa yine de hiç bir yararı olmuyordu. Evlerin dışında arı kovanlarını hatırlatan bir vızıltıyla, bulutlar halinde dolaşan sinek sürüleri, bir kapı açılmaya görsün, büyük bir rüzgârın önüne katılmış gibi içeriye üşüşüveriyorlardı.</p>

  <p>Belki yaz, sizlere, yemyeşil çayırları, rengarenk dağları ve pırıl pırıl gölleri hatırlatır. Buralarda çalışan adamların akıllarına bile gelmez böyle şeyler. Bu büyük mezbaha makinesi durmamacasına döner, öğütürken yeşil kırları düşünmez. Buranın birer parçası olan işçiler, kadınlar ve çocuklar ne bir parça yeşillik ne de bir çiçek görebilirler. Beş altı mil doğularında pırıl pırıl, mavi suları ile Michigan gölü vardır. Oysa, burası onlar için Pasifik Okyanusu kadar uzaktır. Yalnızca bir pazar günleri vardır bu adamların. O gün de yürüyemiyecek kadar yorgundurlar. Yaşıyabilmek için bu koca makinelere bağlanmışlardır bir kere. Menacerler, memurlar, kâtipler şefler başka bir sınıftan toplanarak bir araya getirilmişlerdir. Bunlar asla işçi sınıfı arasından seçilmezler. En kılkuyrukları bile büyük bir alayla, büyük bir küçümsemeyle bakar işçilere. Sözgelimi yirmi yıldan beri haftada altı dolara Durham’da çalışan ve bir yirmi yıl daha çalışsa bile, durumunda en ufak bir değişiklik olmayacak zavallı bir memur kendisini kibar kişi olarak görür. Tıpkı mezbahalarda çalışan Polakların, kendilerini en iyi işçi olarak görmeleri gibi. Evet, bu zavallılar işçilerden başka türlü giyinir, şehrin başka bir yanında otururlar, işe değişik saatlerde gelir ve çalışan, bir adama sürünmemeye çalışırlar. Belki de bütün bunlara işin iğrençliği sebeptir. Ama ne olursa olsun, elleri ile çalışan emekçiler başka bir sınıftırlar ve bu fark onlara sürekli olarak hissettirilir.</p>

  <p>Baharın sonlarına doğru, teneke kutu fabrikası yeniden açılınca, Marija’nın yeniden şarkı söylemeye başladığı görüldü. Tamoszius’un aşk türküleri de hüzünlü olmaktan kurtuldu. Ne var ki bu mutluluk uzun sürmedi. Bir ya da iki ay sonra Marija’nın başına büyük bir felaket daha geldi. Teneke kutu boyacısı olarak işe başladığından tam bir yıl ve üç gün sonra, Marija işini kaybetmişti.</p>

  <p>Uzun bir hikâyedir bu. Marija, inatla buna sebep olan şeyin, sendikadaki çalışmaları olduğunu iddia ediyordu. Patronların her sendikada casusları olduğu gibi büyük bir çabayla kendilerine yeterli olacağını düşündükleri sayıda, sendika görevlilerini de türlü yollardan satın alıyorlardı. Böylece her hafta, sendikada neler olup bittiğine dair raporlar alıyorlardı. Hatta kimi olayları sendika üyelerinden daha önce öğreniyorlardı. İçlerinde tehlikeli olanları mimlenince, bu kişiler ustabaşının gözünden düşüyordu hemen. Marija ise, yabancılar arasında gerçekten çalışıyor ve onları birçok yönlerden uyarmak ve uyandırmak için konuşmalar yapıyordu. Nasıl olmuşsa olmuş fabrika kapatılmadan iki üç hafta önce, Marjia’nın boyadığı üçyüz kutunun parası kadına ödenmemişti. Kızlar uzun bir masanın başında çalışırlar, arkalarında elinde kalem ve bir not defteri bulunan kadın puantörler dolaşır, kızların bitirdikleri kutuların sayısını not ederlerdi. Bu kadında bir insandı ve elbetteki diğer insanlar gibi hata yapabilirdi. Ama böyle bir yanlış yapıldı mı düzeltilmezdi. Eğer cumartesi günü haftalıklar verildiği zaman, çalıştığınızdan az para almışsanız susmaktan başka yapabilecek hiç bir şey yoktu. Oysa Marija, bunu bir türlü anlamadığı için hakkını arıyor ve mesele çıkarıyordu. Hiç bir zararı olmuyordu bu itirazların. Zira Marija sadece Lehçe ve Litvanyaca bildiği için, çevresindekiler onun haline gülüyorlar ve onu hırsından ağlatıyorlardı. Ama şimdi Marija bazı şeyleri İngilizce adlandırdığı için, sürekli hata yapan kadının düşmanlığını kazanmaya başladı. Hatta Marija karşı koydukça, belki de kasten, yanlışlıklar yapıyordu. Her ne hal ise, bu yanlışlıklar yapılıyordu işte. Aynı şey üçüncü kez olunca, Marija savaş çığlığını atıp ustabaşı kadına isyan etti. Ne var ki bu da bir sonuç vermedi. Bu sefer kısım şefine çıktı kadın. Şimdiye dek böyle bir şey görülmemişti fabrikada. Kısım şefi bu işe bakacağını söyledi. Marija böylelikle parasının verileceğini düşündü. Aradan üç gün geçip de yine bir ses seda çıkmayınca, yeniden dikildi şefin karşısına. Bu kez adam, kendisini asık bir yüz ve çatık kaşlarla karşıladı. Böyle şeylerle uğraşacak zamanı olmadığını söyledi. Uyarı ve öğütlere aldırmayan Marija, bir kez daha çıktı adamın karşısına. Şef sakin bir tavırla, kadına işinin başına dönmesini emretti. İşlerin bundan sonra nasıl geliştiğinden emin olamıyordu Marija. Yalnız aynı gün ikindi vakti, ustabaşı kadın yanına gelerek, artık onun çalışmasına ihtiyaçları olmadığını söyledi. Zavallı Marija eğer kadın tokmakla kafasına vurmuş olsa, bunun kadar sersemleyemezdi. Önce işittiklerine inanamadı. Sonra birden alevlenip bağırıp çağırmaya, küfürler etmeye başladı. Burasının kendine ait olduğunu ve yeniden geri geleceğini söyledi. Yeminler etti. Sonunda da odanın ortasında yere oturup, yüksek sesle ağlamaya başladı.</p>

  <p>Kötü bir ders olmuştu bu. Ama dik kafalı bir kişiydi Marija. Bu konuda tecrübesi olan kimselerin sözlerini dinlemesi gerekiyordu. Gelecek sefere, haddini bilmesini ihtar etti usta kadın. Ve böylece işinden atılan Marija eve geldiği zaman aile, yeni bir boğazın doyurulması sorunu ile yeniden karşı karşıya kaldı.</p>

  <p>Şimdi ise durum gerçekten çok güçtü. Ona’nın doğum yapması her geçen gün biraz daha yaklaşıyor ve Jurgis bunun için olanca gücüyle para biriktirmeye çalışıyordu. Ebeler konusunda son derece korkunç hikâyeler işitmişti. Bu kadınlar da son günlerde kara sinekler gibi çoğalmaya başlamıştı Packingtown’da. Jurgis kararını vermişti kesin olarak. Ona’yı erkek bir doktor doğurtacaktı. İstediği zaman son derece inatçı bir insan olabiliyordu Jurgis. Bu konuda kadınların bütün üstelemelerine rağmen kararını değiştirmemekte direndi. Onlara göre erkek bir doktor hiç de yakışık almayan bir şeydi. Doğum yaptırmak kadın işiydi. Bulabilecekleri en ucuz doktor, on beş dolar isteyecekti, belki de iş bittikten sonra, daha fazla masraf gösterecekti. Ama Jurgis ne olursa bu parayı vereceğini ilan etti, hatta bu süre içinde yemek yememesi gerekse bile.</p>

  <p>Marija’nın elinde avucunda kala kala yirmi beş dolar kalmıştı. Her gün çevrede dolaşıyor ve iş arıyordu ama, bu sefer bulacağından hiç ümitli değildi. Marija neşeli olduğu zamanlar, bir erkeğin yaptığı işi bile yapardı ya, cesaretsizlik kısa bir zamanda yiyip bitirmişti onu. Akşamları eve geldiğinde gerçekten acınacak bir hali vardı. Bu sefer dersini almıştı. Hem de on kez almıştı bu dersi zavallı. Onunla birlikte bu dersi bütün aile de bellemişti vesselâm. Yani Packingtown denen yerde insan bir kez iş sahibi oldu muydu, şartlar ne olursa olsun bu işe dört elle sarılmak zorundaydı.</p>

  <p>Dört buçuk hafta sürdü Marija’nın sürtüp iş araması. Bu arada sendikaya olan aidatını da vermiyordu. Bütün ilgisini yitirmişti. Hattâ kendi kendine küfürler, lânetler ediyor, bir sendikaya üye olmakla delilik ettiğini düşünüyordu. Tam bütün ümitlerini yitirmek üzereyken birisi kendisine boş bir yerden sözetti. Marija söylenen yere giderek işe girdi «sığır parçalayıcısı» olarak çalışacaktı. Ustabaşı, kadının bir erkek gibi adalelere sahip olduğunu görünce, işçilerden birini çıkarıp yerine Marija’yı almıştı. Ayrıca erkek işçinin yarım gündeliğinden biraz fazlasını ödeyecekti.</p>

  <p>Packingtown’a ilk geldiği zamanlar, Marija böyle bir işe girmeye yanaşmazdı. Çünkü çalıştığı yer, Jurgis’in kısa bir süre önce sözünü ettiği hastalıklı hayvanların konserve edildiği fabrikalardan bir tanesiydi. Çalışanların gün ışığını, pek seyrek gördükleri odalardan birine kapatılmıştı. Tam altında soğutma odaları, üzerinde ise kaynatma odaları bulunuyordu çalıştığı yerin. Yani buz gibi bir döşemenin üzerinde ayakları donarken, tepesinden inen sıcaklığın şiddeti yüzünden soluk almakta güçlük çekiyordu. Sabahın erken saatlerinden akşamın geç vakitlerine kadar yüzlerce kilo eti kemiğinden ayırıyordu. Sürekli ıslak ve çamurlu bir döşemenin üzerinde ayaklarında kalın postallar olarak çalışıyordu. Yani aşırı üretim sonucunda da hiç bir sebep gösterilmeden belirsiz bir süre işten atılmak tehlikesini bilerek, yani çalışmaktan vücudunun her parçası titreyip, kaygan bıçağı tutan eli gevşeyip kanını zehirleyecek bir yara almak tehlikesini bilerek çalışmak. İşte Marija’nın hayatı buydu, bundan böyle. Ama kendisinin bir insan, beygirden farkı olmadığı için o bütün bunlara gülüp geçiyordu. Yeniden masraflara katılabilecek ve ailenin sıkıntısı biraz azalarak geçimi düzelecekti. Tamoszius’a gelince, nasıl olsa uzun zamandan beri bekliyorlardı, biraz daha beklemeleri hiç bir şey değiştirmezdi. Onun kazandığı para ile geçinmelerine imkân olmadığı gibi, kendi kazandığı parayı eklemeyecek olsa, ailenin geçinmesi de mümkün değildi. Yine onu ziyaret etmeye devam ederdi. Mutfakta oturarak el ele tutuşurlar ve şimdilik bununla yetinirlerdi. Ne var ki gün geçtikçe Tamoszius’un kemanından dökülen sesler çok daha ateşli ve yürek paralayıcı olmaya başlamıştı. Marija böyle zamanlarda, elleri kenetlenmiş, yanakları sırılsıklam, vücudunun her yanı ayrı ayrı titreyerek oturuyordu. Ve bu içler acısı havalarda, henüz doğmamış nesillerin ağlamalarını duyuyordu.</p>

  <p>Marija’nın aldığı ders, Ona’yı kıl payı ile aynı akibete uğramaktan kurtardı. Ona da çalıştığı yerden hoşnut değildi. Üstelik Marija’dan çok daha fazla ortaya sürecek sebepleri vardı. Eve geldiğinde hikâyesinin yalnızca yarısını anlatıyordu. Söylediklerinin, Jurgise, nasıl acı verdiğini gördüğü içindi bu. Kocasının yapacakları korkutuyordu onu. Uzun bir süreden beri Bayan Henderson adındaki ustanın kendisinden hoşlanmadığını farketmişti. Önce eski bir meseleden dolayı sanmıştı bunu. Hani, evlenmek için bir gün izin isteyip de reddedildiği zamanlardan kalma. Sonra bunun, kadına ara sıra hediyeler vermediğinden ileri geldiğini anladı. Onun kızlardan hediye kabul ettiğini öğrendi. Kendisine hediye verenlerle vermiyenler arasında büyük bir ayırım yapıyordu ustabaşı. İşin sonunda Ona, meselenin bundan da beter olduğunu öğrendi. Bayan Henderson yeni gelmişti buraya ama, kısa zamanda hakkında dedikodular çıkmağa başlamıştı. Sonunda onun bir kapatma olduğu anlaşıldı. Aynı binada çalışan kısım şeflerinden birinin eski metresiydi. Adam kadını buraya susması için yerleştirmişti ya, pek başarılı olamamıştı. Zira çalışanlar birkaç kez kavgalarını işittiler. Bir sırtlanın huylarına sahip olduğu için çalıştığı yeri kısa bir sürede, cadı kazanına döndürdü. Kendi cinsinden olan birtakım kızlar da vardı çalışanların arasında. Bunlar, kadına yaltaklanıp dalkavukluk ediyor ve diğer işçi arkadaşları arasında ispiyonluk ediyorlardı. Bu yüzden bir korku zinciri meydana gelmişti çalışma yerinde. Ama işin daha beter bir yönü daha vardı. Bu kadın aşağı şehirde, fuhuş yuvası olan bir evde, Connor adında, kırmızı yüzlü, kaba, terbiyesiz bir İrlandalı ile birlikte yaşıyordu. Adam dışarıda çalışan hammalların başıydı ve kızlar gelip giderken onlara laf atar, iş tutmak isterdi. Kesat mevsim gelince, bu kızlardan kimileri, Bayan Henderson ile birlikte bu eve giderlerdi. Gerçeği söylemek gerekirse, kadın sanki işyeri ile bu evi, bir çeşit birleştirmişti. Ara sıra bu evdeki bazı kadınlara, namuslu kızların yanında iş verilirdi. Ve bazı namuslu kızlar geleceklere yer vermek için tabiî işlerinden atılırdı. İnsan bu kadının kısmında çalışırken aşağı şehirdeki bu kötü evi bir türlü silip atamazdı aklından. Sürekli bir esintisi, bir havası vardı evin, tıpkı Packingtown’da rüzgâr değişince insanın burnuna dolan pis kokular gibi. Bu konuda hikâyeler söylenirdi. Karşıda çalışan kız bunu anlattıktan sonra sırıtarak, bir de göz kırpardı. Böyle bir yerde bir gün bile çalışmak istemezdi Ona. Ama açlık vardı işin içinde. Ayrıca ertesi günü işten çıkarılmayacağından da emin olamıyordu. Ona, Bayan Henderson’un, kendisinden nefret edişinin asıl nedenini artık öğrenmişti: Namuslu ve evli bir kadındı da ondan. Ayrıca gammazların ve dalkavukların aynı sebepten kendisinden nefret ettiklerini de biliyordu. Bunların hepsi birden onun hayatını berbat etmek için, sanki işbirliği yapıyorlardı.</p>

  <p>Eğer genç bir kız bu gibi konularda Ona’nın fikirlerine sahipse, o kızın Packingtown dolaylarında gidebileceği hiç bir yer yoktur. Evet buradaki iş yerlerinde orospular, işlerini namuslu kızlardan çok daha kolay yürütürler. Bir kere buranın nüfusunu, çoğunluğun göçmen olan halk tabakası oluşturur. Bunlar sürekli olarak bir açlığın tehdidi altındadırlar. Yaşama fırsatları, tümü kaba, sert ve zalim olan erkeklerin arzularına bağlıdır. Tıpkı eski zamanlarda esir ticareti yapan erkeklerinki gibi. Bu şartlar altında artık, ahlâksızlık kaçınılmaz bir şeydir, zorunluluktur. Anlatılması olanaksız şeyler olurdu bu iş yerlerinde. Bunlar herkesçe bilinen, kabul edilen şeylerdi. Ama efendi ile esir arasında hiç bir fark olmadığı için kirli çamaşırlar ortalığa dökülmezdi.</p>

  <p>Bir sabah işe gitmedi Ona. Jurgis arzu ettiği gibi, erkek doktoru getirdi. Ve genç kadın hiç bir güçlük çekmeden, sağlıklı bir bebek doğurdu. İnanılmaz irilikte bir oğlan çocuğuydu bu. Oysa Ona öylesine ufak tefek narin bir yaratıktı ki, insan onun böyle bir bebek doğurabileceğine akıl sır erdiremiyordu. Jurgis, saatlerce bu yeni gelen yabancının karşısında durup bakıyor ve böyle bir şeyin gerçek olduğuna bir türlü inanamıyordu.</p>

  <p>Çocuğun doğması büyük bir değişikliğe neden oldu. Jurgis artık inanılmaz derecede evine bağlı bir insan olup çıkmıştı ortaya. Bu olay, ara sıra akşamları dışarı çıkarak bir meyhanede arkadaşlarıyla iki çift laf etme isteğinin son kırıntılarını da alıp götürmüştü. Bundan böyle artık, oturup bebeğine bakmaktan başka hiç bir şey istemiyordu. Oldukça garip bir şeydi bu. Çünkü Jurgis daha önceleri çocuklarla zerre kadar ilgilenmezdi. Ama bu başka bir bebekti. Dünyanın en parlak, minicik kara gözlerine sahipti. Kafasının her tarafında da kara kara saç lüleleri vardı. Herkes hık demiş babasının burnundan düşmüş diyordu. Çok şaşırtıcı bir durumdu bu doğrusu... Bu küçük yaratığın dünyaya gelmesi yetmiyormuş gibi, babasının burnunun gülünç bir taklidine de sahip olması gerçekten inanılacak gibi değildi.</p>

  <p>Belki de, çocuğun ona ait olduğunu ispat etmek içindir diye düşündü, Jurgis. Onun ve Ona’nındı bu küçük. Jurgis bütün hayatında bu kadar ilgi çekici bir şeyler karşılaşmamıştı. İnsan düşününce, bir bebeğin ne şahane bir şey olduğunu daha iyi anlıyordu. Büyüyecekti. Bir erkek, bir insan olacaktı. Kendi kişiliği, kendi istekleri olan bir canlı. Bu düşünceler bir türlü Jurgis’in aklından çıkmıyor, ona bir sürü garip, hatta acı verici heyecanlar tattırıyordu. Son derece övünüyordu küçük Antanas ile. Her şeyi ilgilendiriyordu Jurgis’i. Her şeyini merak ediyordu, yıkanmasını, yemek yemesini, giyinmesini, uyumasını. Bu yüzden de akla hayale gelmeyecek bir yığın abuk sabuk sorular soruyordu. Bu küçük yaratığın inanılmaz derecede küçük olan bacakları babayı öylesine korkuttu ki uzun bir süre huzursuz telaşını üzerinden atamadı.</p>

  <p>Ama, Jurgis bebeğini o kadar az görebiliyordu ki! Ara sıra yalnızca kucağına alıyordu küçük oğlanı. Akşam eve geldiği zaman bebek uyuyordu. Ve eğer Jurgis yatmadan önce uyanacak olursa bunu mutlu bir talih eseri olarak kabul ediyordu. Onun da uyuması gerekiyordu. Sabahlara gelince, bebeğe bakacak zamanı bile olmuyordu. Yani baba yalnızca pazar günleri oğluyla olmak fırsatını buluyordu. Aslında durum, Ona için daha amansız, daha acıydı. Evde kalıp bebeğine bakması gerekiyordu. Doktor, bebeğinki kadar kendi sağlığına da özen göstermesini söylemişti. Oysa genç kadın işine gitmek çalışmak zorundaydı. Küçük Antanas’ı, Tete Elzbieta’ya bırakıyordu. Küçük bebeği bakkalda satılan ve süt diye adlandırılan soluk mavi zehirle besliyorlardı. Ona’nın doğumu kadının yalnızca bir haftalığının kesilmesine mal olmuştu. Ertesi pazartesi yeniden işinin başında olmak zorundaydı. Jurgis’in yapabileceği tek şey, onun her sabah atlı tranvaya bindirmek, kendisi de arabanın ardından koşarak, Brown’ların çalışma yerine geldikleri zaman, karısının arabadan inmesine yardım etmek oluyordu. Bundan sonra gün boyu oturup, jambon torbası dikmek o kadar güç bir şey değildi. Daha fazla gecikirse, ustabaşı kadın yerine başka birini koyabilirdi ki, bu onlardan fazla bebek için bir felâket olurdu. Ona, sırf bebeği için devam ediyordu işine. Büyük bir sorumluluktu bu. Hepsinin eskisinden daha fazla çalışmaları gerekiyordu. Bebelerini bu kendi acılı ortamlarında büyütemezlerdi. Gerçekten de Jurgis’in ilk düşündüğü şey bu olmuştu. Yumruklarını sıkıp, kendini yeni bir mücadeleye hazırlıyordu. Sırf ilerde, bir insan olma imkânı bulunan bu küçük yaratığın yaşaması için.</p>

  <p>Ve böylece Ona, Brown’daki yeri ile haftalığını kurtardığı gibi, kadınların, binlerce hastalığı, «rahim derdi» diye gruplandırdıkları illetlerden birine sahip olup ömrü billah bir daha düzelmedi. Bunun, Ona için ne demek olduğunu kelimelerle anlatmak çok güç bir şeydi. Kusur o kadar küçük, zorluğu o kadar ufaktı ki ne kendisi ne de bir başkası bir bağlantı kurabilirdi arada.</p>

  <p>«Rahim derdi» Ona için, bir doktorun teşhisi, birtakım tedaviler, ya da bir iki ameliyat demek değildi. Yalnızca baş ağrısı, sebepsiz sıkıntı, kalp rahatsızlığı, yağmurlu havalarda şiddetli sinir ağrıları gibi ufak tefek şeyler. Packingtown’da çalışan kadınların büyük bir kısmı, aynı sebepten dolayı aynı hastalıkları çektiklerinden, bir doktora görünmenin hiç bir yararı yoktu. Bunun yerine Ona, peş peşine, arkadaşlarının kullanıp, kendisine salık verdikleri birtakım tescilli ilâçları kullanıyordu. Hepsinin içinde alkol ya da başka teskin edici maddeler olduğundan, aldığı sürece bunların kendisine yararlı olduğunu sanıyor ve sağlıklı bir beden hayali ardında koşuyordu. Ama parasızlık nedeniyle bu ilaçları düzenli olarak alamadığı için kovaladığı hayale bir türlü yetişemiyordu.</p>

</body>

</html>