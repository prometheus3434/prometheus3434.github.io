<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YİRMİ DOKUZUNCU BÖLÜM</p>

  </div>

  <p>Adam, gidip sahnedeki iskemlelerden birine oturunca, Jurgis onun konuşmasının bittiğini anladı. Alkışlar dakikalarca devam etti. Sonra bir marşa başladı birisi. Ardından kalabalık yavaştan katıldı, sesler yükseldi, koca salon sanki sarsılmaya başlamıştı. Jurgis daha önce de işitmişti bu marşı. Sözlerini anlamıyor, bilmiyor, söylenenlere katılamıyordu ama, gittikçe coşan ve büyüyen bir duygu vardı içinde. Enternasyonal’di söyledikleri! Mısra mısra, yükseliyordu sesler. Jurgis, ellerini kenetlemiş oturuyor, vücudunun her siniri ayrı ayrı titriyordu. İçinde mucizeler olmaya başlamıştı. Hiç bir şey duymuyordu. Kelimenin tam anlamıyla sersemlemişti. Bütün bunlara rağmen, ruhundaki yükselmenin farkındaydı. Yeni bir adam doğmuştu. Ezilmenin çene kemikleri arasından çekip çıkarmıştı kendisini. Umutsuzluğun tutsaklığından kurtarılmış, onun için tüm dünyanın görünüşü değişmişti artık. Özgürdü özgürdü! Eskisi gibi yoksulluk çekmek, dilenmek, aç kalmak zorunda kalsa bile, hiç bir şey bundan önceki günlerine benzemiyecekti. O sebebini anlıyacak ve bütün bunlara bilinçli olarak dayanacaktı. İçinde bulunduğu durumlara uyan bir insan olmayacaktı artık. Bir isteği, bir amacı olan kişi olacaktı. Savaşacağı ve gerekirse uğrunda ölebileceği bir davası vardı artık. Burdakiler ona yol gösterip öğretici olurlardı mutlaka. Onun da, arkadaşları, dostları, müttefikleri toplanacaktı çevresinde. Adaletin gözü önünde yaşayacak ve kuvvetle kol kola yürüyecekti.</p>

  <p>Ahali yeniden sakinleşti, Jurgis yeniden yerine oturdu. Toplantıya başkanlık eden adam ilerliyerek konuşmaya başladı. Öbüründen sonra, sesi cılız, ince ve anlamsızdı. Jurgis’e bir saygısızlık gibi geldi bu. Bu tanrısal, mucizeler yaratan adamdan sonra, neden başkasını konuştururlardı. Sessiz sedasız otursalar, olmaz mıydı sanki? Başkan, toplantı masraflarını karşılamak ve partinin seçim mücadelesine yardım olmak üzere para toplanacağını açıklıyordu. Jurgis işitti ama, cebinde meteliği olmadığı için, düşünceleri, yeniden başka yana yöneldi.</p>

  <p>Başı ellerinin arasında, öne doğru hafif eğik, bir koltukta oturan konuşmacıya dikmişti gözlerini. Davranışlarından yorgun olduğu anlaşılıyordu. Ama birden, ayağa kalktı. Toplantının başkanı, konuşmacının, dinleyicilerin soracakları soruları cevaplandıracağını söyledi. Adam sahnenin ilerisine gelince, birisi —bir kadın— ayağa kalkarak konuşmacının Tolstoy hakkındaki fikirlerini öğrenmek istedi. Jurgis, bugüne dek Tolstoy adını duymamıştı. Ayrıca ona dair, hiç bir şey de ilgilendirmiyordu kendisini. Böyle bir konuşmanın sonunda ne diye soru sorarlardı sanki? Mesele konuşmak gevezelik etmek değil, bir şeyler yapmaktı. Diğerlerini uyandırmak, birleşmek, örgütlemek ve kavgaya hazırlamaktı önemli olan.</p>

  <p>Oysa tartışma, söyleşi biçiminde sürüp gidiyordu. Alelalâde seslerle tartışıyorlardı ki, bu da Jurgis’i günlük dünyasına geri getirdi. Biraz önce yanında oturan güzel kadının elini tutup öptüğünü, diğer tarafında oturan adamın boynuna sarıldığını düşünüyordu. Oysa şimdi, bir aylak, bir serseri olduğunu yeniden hatırlamaya başlamıştı. Üstü başı partallar içinde, kirli, pis kokulu bir insandı ve o gece için yatacak bir yeri de yoktu üstelik.</p>

  <p>Sonunda toplantı bitip de dinleyiciler dağılmaya başlayınca. Jurgis karar verememenin o tarifsiz acısı içine düşmüştü. Çekip gitmeyi aklının ucundan bile geçirmemişti şimdiye dek. O, bu görüntünün sonsuzluğa kadar süreceğini burada kendisine, kardeşler ve yoldaşlar bulacağını ümit ediyordu. Ama şimdi dışarı çıkmak zorundaydı. İşte o zaman bütün olanlar solup kaybolacak ve o bunları asla bir daha bulamıyacaktı. Yeniden yerine oturdu. Aynı sırada oturanlar, geçip gitmek istiyorlardı. Tarifsiz korkular içinde düşünüyordu Jurgis. Çaresiz, kalabalığa karışıp yürümeye başladı. İstekli gözlerle, sağından solundan geçenlerin, yüzüne bakıyordu teker teker. Hepsi heyecanla az önceki konuşmanın, tartışmasına dalmışlardı. İçlerinden hiç biri onunla konuşmak için istekli görünmüyordu. Kapının yanına gelip de gecenin soğuk havasını doyduğu zaman, bir umutsuzluk sardı dört bir yanını. Bu konuşmanın konusu hakkında hiç bir şey bilmiyordu. Hatta, konuşmacının adından bile habersizdi. Ve şu anda kendisi gitmek zorundaydı. Hayır, ahmakça, anlamsız bir şeydi bu. Birisiyle konuşması gerekiyordu. Adamı bulup, anlatacaktı ona her halde, kılığından kıyafetinden, pejmürdeliğinden nefret edecek cinsten bir kişi değildi.</p>

  <p>Boş sıralardan birinin arasına girerek, çevresine bakındı. Kalabalık azalınca da sahneye doğru yürümeye başladı. Konuşmacı gitmişti ama, arkadaki sahne kapısı açık duruyordu. İnsanlar girip, insanlar çıkıyordu dışarıya. Çevrede nöbetçi filân olmadığını görünce, Jurgis tüm cesaretini toplıyarak daldı içeri. Hole girip, içerisi kalabalık olan bir oda gördü. Kimsenin kendisine aldırış etmediğini farkedince, odaya girdi. Aradığı adamı odanın bir köşesinde buldu. Konuşmacı, gözleri yarı kapalı, omuzlar çökmüş, bir koltukta oturuyordu. Yüzü inanılmaz derece soluktu. Neredeyse yeşile çalar bir renkti bu. Kolunun biri, yan tarafına sarkmıştı, hareketsizdi. Yanında duran, iri yarı gözlüklü bir adam, yaklaşmak isteyen kalabalığı arkaya doğru iterken, bir yandan da, «Biraz geri durun lütfen yoldaşımızın nasıl yorgun olduğunu görmüyor musunuz?» diyordu.</p>

  <p>Jurgis durup bakmaya başladı. Beş dakika, on dakika geçti aradan. Arada sırada adam gözlerini kaldırarak, yakınında olanlara birkaç kelime söylüyordu. Sonunda nasıl oldu bilinmez, gözleri Jurgis’e takıldı birden. Bir sorunun pırıltıları vardı bakışlarında. Berikinin içinde, çığ gibi bir kuvvet büyüdü. İlerledi adamdan tarafa doğru. «Size teşekkür etmek istedim efendim» diye başladı. Heyecandan soluk alamıyacaktı neredeyse. «Sizinle konuşmadan, gitmek elimden gelmedi. Sizi dinlediğime nasıl sevindiğimi, nasıl mutlu olduğumu söylemek istedim. Bu konuda hiç bir şey bilmiyordum ben.»</p>

  <p>Konuşmacının yanından ayrılmış olan, iri yarı, gözlüklü adam o an geri gelmişti. «Yoldaşımız, kimseyle konuşamıyacak kadar yorgun,» diye söze başladı ama, beriki elini kaldırıp, susturdu onu.</p>

  <p>«Bekle,» dedi. «Bana söyliyecek bir şeyi var» Sonra, Jurgis’in yüzüne baktı. «Sosyalizm hakkında daha fazla bilgi mi edinmek istiyorsun?»</p>

  <p>Jurgis, «Ben» diye kekelemeye başladı. «Sosyalizm bu mu? Bilmiyordum. Söyledikleriniz hakkında bilgi edinmek istiyorum. Yardım etmek istiyorum. Anlattıklarınızın hepsi geçti başımdan.»</p>

  <p>«Nerede oturuyorsun?» diye beriki sordu.</p>

  <p>«Evim yok benim,» diye cevaplandırdı Jurgis bu soruyu. «İşsizim.»</p>

  <p>«Yabancısın sen değil mi?»</p>

  <p>«Litvanyalıyım, efendim.»</p>

  <p>Adam, kısa bir süre düşünüp arkadaşına döndü. «Kim var burda, Walters?» diye sordu. «Tamam, Ostrinski var, ama Polonyalı o.»</p>

  <p>«Ostrinski Litvanyaca bilir,» dedi öteki.</p>

  <p>«Çok güzel, burada olup olmadığına bakar mısın?»</p>

  <p>Adam, yanlarından ayrılınca, konuşmacı, yeniden baktı Jurgis’in yüzüne. Derin siyah gözleri, iyilik ve ızdırap dolu bir yüzü vardı. «Beni mazur görmelisin yoldaş,» dedi. «Çok yorgunum, son bir aydır her gün konuşuyorum. Seni başka birine tanıştıracağım. İnan, sana en az benim kadar yararlı olur.»</p>

  <p>Habercinin kapıdan ileri gitmesi gerekmedi. Yanında başka biri olduğu halde geri gelip, adamı Jurgis’e «Yoldaş Ostrinski» diye tanıştırdı. Yoldaş Ostrinski, ufak tefek bir adamdı. Başı Jurgis’in omuzuna zar zor yetişiyordu. Kavrulmuş, yüzü bumburuş, son derece çirkin, birisiydi. Ayrıca, hafiften topallıyordu. Üzerinde, etekleri yerleri süpüren siyah paltosunun, düğme ilikleri, eskilikten yeşermeye başlamıştı. Gözleri her halde çok zayıf olmalıydı ki, yeşil camlı gözlükler takıyor ve bu onu oldukça gülünç bir hale sokuyordu. Ama el sıkışı kuvvetliydi. Hele Litvanyaca konuşunca, Jurgis ansızın adama ısınıverdi.</p>

  <p>«Sosyalizmi öğrenmek istiyorsun demek,» dedi. «Elbette. Hele bir dışarı çıkıp dolaşalım, biz bize olur, konuşuruz biraz.»</p>

  <p>Jurgis, büyücüler ustasına veda ettikten sonra, dışarı çıktı. Ostrinski, ne tarafta oturduğunu sordu, Jurgis’e. O yana doğru yürüyebilirlerdi. Dostumuz, bir kere daha, evi olmadığını açıklamak zorunda kalmıştı. Diğerinin isteği üzerine, hikâyesini anlattı. Nasıl Almerika’ya geldiğini, mezbahalarda başına gelenleri, ailesinin nasıl yıkılıp dağıldığını, sonra nasıl serseri olup yollara düştüğünü anlattı. Bu kadarını dinlemek, küçük adama yetmişti bile. Jurgis’in kolunu tutup kuvvetle sıktı. «Değirmenin dişlileri arasından iyice geçmişsin yoldaş,» dedi, «Bir kavgacı yaratacağız senden.»</p>

  <p>Bundan sonra, Ostrinski kendi durumunu açıkladı. Jurgis’i evine misafir etmek isterdi ama, yalnızca iki odası vardı ve ikram edecek yatağı yoktu. Kendi yatağını memnuniyetle verirdi ama, karısı hastaydı. Daha sonra Jurgis’in bir kapı aralığında uyumak zorunda olduğunu anlayınca, mutfağında yatmasını teklif etti. Beriki tarifsiz bir sevinçle kabul edip, teşekkür üstüne teşekkürler etti. «Yarın belki daha iyi bir şeyler yaparız,» dedi. Ostrinski. «Bir yoldaşımızın sürünmesine göz yumamayız.»</p>

  <p>Ostrinski, Yahudi mahallesi yakınlarında, kiralık bir evin, bodrum katında iki odalık bir dairede oturuyordu. İçeri girdikleri zaman, kulaklarına bir bebe ağlaması gelince, adam, yatak odasının kapısını örttü. Üç küçük çocukları vardı. Şimdi de yeni bir bebeleri olmuştu. İki iskemle çekip, mutfak sobasının yanına yerleştirdikten sonra, Jurgis’e, dağınıklığın kusuruna bakmamasını rica etti. Mutfağın yarısını, üzerinde deste deste kumaşlar olan bir iş masası kaplıyordu. Ostrinski, «pantaloncu» olduğunu söyledi. İşlerin çoğunu eve getirir, burada, karısı ile birlikte çalışırlardı. Geçimini bununla temin ediyordu. Ama gün geçtikçe gözleri bozulduğundan, pek o kadar kolay olmuyordu işler. Hiç görmeyince, halleri nice olacaktı, bilmiyordu! Birikmiş paraları yoktu. On iki ila on dört saat çalışmakla insan ancak ölmeyecek kadar geçinebiliyordu işte. Büyük bir kısmı dikilmiş olan pantalonları tamamlamak öyle güç bir iş değil, aksine herkesin kolaylıkla öğreneceği bir şey olduğundan, her geçen gün, gündelikler biraz daha azalıyordu. Eğer Jurgis, sosyalizmin ne demek olduğunu öğrenmek istiyorsa, hemen başlamak iyi olurdu. İşçiler günlük yaşantılarını temin etmek için bir işe güvenmek zorundaydılar. Bu yüzden devamlı olarak birbirleri ile rekabet halindeydiler. Hiç bir işçi, en düşük ücrete çalışmaya razı olan başka bir işçiden metelik fazla alamazdı. Bu yüzden de işçilerin hemen tümü, fukaralıkla bir ölüm kalım savaşına girmişlerdi. Patrona göre, bu bir «rekabet» meselesiydi ve işçinin, iş gücünden başka satacak hiç bir şeyi yoktu. Başta olan bazı yürekliler vardı ki, davranışları çok başkaydı bunların, üçü-beşi bir araya gelince istedikleri gibi idare edebiliyorlardı çevreyi, güçlerini hiç bir kuvvet yıkamıyordu. Böylece, dünya yüzünde, iki sınıf biçimlenmeye başlıyordu. Arada köprüsü, ya da her hangi bir bağı olmayan korkunç bir uçurum vardı. Sınırsız zenginlikleri ile kapitalist sınıf, bir de görünmez zincirlerle tutsaklığın prangasına vurulmuş proletarya. Sayı bakımından sonuncular, bire karşı bindiler ama, cahildiler, acizdiler, «sınıf bilincinin» farkına varıp, birleşip örgütlenmeden, kaderleri, patronların insafına kalmıştı. Çok yavaş ve yorucu bir ilerlemeydi bu ama, devam edip, sonunda başarıya ulaşacaktı. Tıpkı bir buzulun hareketine benziyordu. Bir kere kımıldayıp yürümeye başladı mı, hiç bir kuvvet durduramazdı buz dağlarını. Her sosyalist, kendi üzerine düşecek görevi yapıp, «gelecek iyi günlere» inansa, o zaman seçimlerde, hükümetin kuvvetini ölçüp biçerek, üretim araçları üzerindeki kapitalist mülkiyete kolaylıkla bir son verebilirdi. İnsan ne kadar fakir olursa olsun, ne kadar acı çekerse çeksin, böyle bir geleceğe tüm yüreği ile inanacak olursa, onun mutsuz olmasının imkânı yoktu. Kendi görmese bile çocukları görürdü bu iyi günleri. Çünkü bir sosyalist için, sınıfının zaferi, onun kendi zaferi demekti. Ağır da olsa bu ilerleme, onu daima cesaretlendirmişti. Sözgelimi Şikago’da bu hareket her geçen gün bir çığ gibi büyüyordu. Şikago, ülkenin sanayi merkeziydi her şeyden önce. Ülkenin diğer hiç bir tarafında, sendikalar buradaki kadar kuvvetli değildiler. Ama bu örgütlerin işçilere büyük bir yararı olmuyordu. Patronlar da örgütlenmişlerdi çünkü. Bu yüzden grevler, genellikle başarısızlıkla son buluyor, her yıkılan sendikadan sonra, işçiler sosyalistlere koşup, onların saflarında yer alıyorlardı.</p>

  <p>Ostrinski partinin nasıl örgütlendirildiğini anlattı. Proletaryanın eğitiminde en büyük rolü oynayan bir makineydi bu. Her büyük şehirde yerli gruplar vardı ki, bunları «lokal» diye adlandırmışlardı. Bu lokaller büyük bir hızla, küçük yerlerde de açılıp örgütleniyordu. Nerede olursa olsun bu lokallerin bin ilâ altı bin üyesi vardı. Bin dörtyüz tane olan bu lokallerin yirmi beş bin üyesi sürekli olarak aidat ödeyip, partiyi parasal yönlerden de destekliyordu. «Cook County Lokali»nin altmış tane kolu vardı ki, seçim mücadelesi için yalnızca burası binlerce dolar harcamaktaydı. Haftada bir çıkardıkları, İngilizce derginin yanısıra Almanca ve Bohemce çıkan iki dergi daha vardı. Şikago’daki bir yayınevi kooperatifi yılda bir buçuk milyon sosyalist kitap ve broşürü basmaktaydı. Bütün bunlar son birkaç yılın meyveleri idi ve Ostrinski Şikago’ya geldiği zaman hiç biri yoktu.</p>

  <p>Polonyalı idi Ostrinski. Elli yaşlarında vardı. Silesya’da yaşıyan, nefret edilen, hor görülen, daima baskı altında tutulan bir halkın çocuğuydu. Bin sekiz yüz yetmiş yıllarının başlarında, Bismarck, Paris’i işgal ettiği zaman, politikasını demir parmaklıklar ve kan dökmeye çevirip «Enternasyonal»i ezmeye yeltenince Ostrinski bir Proleter hareketine katılmıştı. İki defa zindana atmışlardı Ostrinski’yi. Ama genç olduğu için fazla bir şey farketmemişti, aldırmamıştı buna. Üzerine düşen görevin çok fazlasını yapmış, Sosyalizm bütün engelleriyle yıkıp imparatorluk içinde önemli bir siyasi akım olunca da, kalkıp Amerika’ya gelerek her şeye yeniden başlamıştı. O zaman herkes bu sosyalizm fikrine gülmüştü. Amerika’da bütün insanlar özgürdüler. Sanki siyasî özgürlük bu ücretli esirleri daha dayanıklı kılıyor, dedi Ostrinski.</p>

  <p>Ufak tefek terzi, iskemlesinde arkasına yaslanmış, ayakları yanmıyan mutfak sobasının üzerinde, bir ileri, bir geri sallanıyordu. Sanki yan odada uyuyanları rahatsız etmemek için, yavaş sesle anlatıyordu bütün bunları. Jurgis için bu adamın, toplantıda konuşan adamdan, mükemmellik bakımından hiçte aşağı kalır yeri yoktu. Fakirdi. Düşkünlerin en düşkünü arasındaydı, aç ve sefildi. Böyle olduğu halde ne çok şeyler biliyor, nelere cesaret ediyordu. Başından geçenler, gerçekten bir kahraman yapmıştı onu. Onun gibi başkaları da vardı, binlerceydi bunlar. Hepsi çalışan adamlar. İşte bu ilerici makine bu kişiler tarafından yaratılmıştı. Jurgis inanamıyordu bunlara. Gerçek olması için fazlasıyla güzel şeylerdi söylenenler.</p>

  <p>Bunun her zaman böyle olduğunu söyledi, Ostrinski. Bir insan sosyalizme inanıp, sosyalist olduğu zaman, deliden farkı olmazdı başlangıçta. Diğer insanların bu gerçekleri nasıl olup da görmediğine şaşar, bir hafta içinde tüm dünyayı, sosyalist yapmak isterdi. Ama kısa bir süre sonra bu görevin nasıl zor bir şey olduğunu anlar, talihi varsa gelen yeni yardımcı eller, onu yılmaktan kurtarırlardı. Şimdi bütün bunları denemek için büyük fırsatlar vardı Jurgis’in elinde. Cumhurbaşkanı seçimlerinin arifesindeydiler ve herkes, yediden yetmişe kadar, siyasetten başka tek laf etmiyordu. Ostrinski kendisini, bundan sonraki mahalli toplantıya götürüp, üyelere tanıştıracaktı. Jurgis o zaman isterse partiye girerdi. Aidat haftada beş sentti. Ama bunu ödemiyecek durumda olanlar, aidat vermekten muaf tutulurdu. Sosyalist parti, gerçek demokrat bir örgüttü. Baştan sona kadar, kendi üyeleri tarafından yönetilen partinin, destekleyici patronları yoktu her şeyden önce. Ostrinski’nin, bütün bu anlattıkları, Partinin ana ilkeleriydi. Ama sizler, bütün dünyadaki proleter hareketini yöneten tek bir sosyalist ilke olduğunu söyleyebilirsiniz ki, o da «çelişmeye düşmek»tir. Parlementoya seçilen bir sosyalistin eski sosyalistler kadar oy kullanma hakkı vardı. Görevi yalnızca işçi sınıfına hizmet etmekti. Mevkii ne olursa olsun, ana fikri, esas görevini unutamazdı. İşçi sınıfını ihtilâl için örgütlemek. Amerika’daki kurallara göre, bir sosyalist her iki yılda bir, başka sosyalistler yaratmak zorundaydı. Bu şekilde başarılarına devam edecek olurlarsa, 1912 yılında, memleketi kesinlikle yönetebilecek bir duruma gelirler, yani iktidara geçebilirlerdi. Buna rağmen birçokları, bu kadar çabuk, başarıya ulaşacaklarına inanmıyordu.</p>

  <p>Ostrinski, bütün uygar ülkelerde sosyalist partilerin olduğunu söyledi. Dünyadaki birçok sosyalist parti uluslararası planda, birleşmişler ve İkinci Enternasyonal’i kurmuşlardı. Otuz milyon üyesi olan İkinci Enternasyonal partilerine seksen milyon oy verilmiş, ilk gazetesi Japonyada çıkmış, ilk başkan yardımcısı Arjantin’de seçilmişti. Fransa kabinesinde mebusları vardı. İtalya ve Avusturya’da, meclis dengesini öylesine sağlamışlardı ki, sosyalist vekiller çıkmıştı her iki ülkede. Almanyadaki seçimlerde, verilen oyların üçte birini kazanmış, ve bu, bütün kuvvetlerin, partilerin bir araya gelerek, sosyalistlerle mücadele etmesine sebep olmuştu. Fayda vermediğini söyledi, Ostrinski. Eğer bir ulusun proletaryası ihtilâli kazanır ve iktidara geçerse, o ulus başka bir ulus tarafından silahlı saldırıya uğrayabilirdi. Bu yüzden, sosyalist hareketi bir dünya hareketi olmuştu. Tüm insanlığı, özgürlüğe, barışa ve kardeşliğe götürecek bir örgüttü sosyalizm.</p>

  <p>Jurgis, gece yarısından çok sonralara kadar, yeni arkadaşı ile bu konu üzerinde konuştu durdu. İnanılmayacak kadar güzel bir şeydi bu onun için. Sanki dördüncü boyut’tan birisiyle karşı karşıya gelmişti. Sanki bütün sınırlamalardan kurtulmuş, alabildiğine özgür olmuştu. Dört yıldan beri Jurgis, vahşi bir ormanın derinliklerinde, şaşkın şaşkın dolaşırken, birden kendisine uzanan bir el, onu bu karanlıklardan çekip, yüce bir dağın doruğuna oturtuvermişti. Her şeyi açık seçik görebiliyordu burdan. Geçtiği keçi yolları, tökezlenip içine düştüğü bataklar, üzerine saldıran vahşi hayvanların saklandıkları inler. Sözgelimi Packingtown yaşantısı, deneyleri vardı. Packingtown konusunda Ostrinski’nin açıklıyamıyacağı ne vardı? Jurgis için patronlar kaderin yolunu çizen kişilerdi. Oysa arkadaşı, bunun bir sığır tröstü olduğunu ispatlamıştı. Korkunç büyük sermayesi olan bu kapitalistler birliği, kendilerine karşı koyan her engeli devirmiş insanlık yasalarını hiçe sayarak bir tarafa atmış, halkın alınterini yağma etmeye başlamıştı. Jurgis birden, Packingtown’a ilk geldiği gün, nasıl domuzların öldürüldüğünü, bunun ne zalimce bir şey olduğunu düşünüp, domuz olmadığına şükürler ettiğini hatırladı. Oysa şimdi arkadaşı, ona, kendisinin domuzdan başka hiç bir şey olmadığını ispat ediyordu. Patronların domuzlarından bir tanesi olmuştu. Bir domuzdan istedikleri neydi patronların? Tepeden tırnağa kadar kendilerine sağlanacak kâr. Peki ya işçilerden istedikleri neydi? Halktan ne istiyorlardı? Bu konuda domuzun düşündükleri, hissettikleri, çektiği ıstırap zerre kadar ilgilendirmiyordu patronları. Bu dünyanın her tarafında böyleydi ama, Packingtown’da kullanılan usuller çok daha başka türlüydü. Çalışma şeklinde, kesimlerde bir zalimlik, bir azgınlık vardı. Eğer bir kuruş kâr getirmiyecekse, yüz işçinin hayatı vız gelirdi patronlara. Jurgis sosyalist literatürü okumaya başladığı zaman; ki bu çok yakında olacaktı; Sığır Tröstünün işleyiş mekanizmasını öğrenecek ve bunun her tarafta aynı olduğunu görecekti. Kör ve duygusuz bir hırsın, cisimlenmesinden başka bir şey değildi bu. Bin ağızlı bir canavarın tıkınmasıydı. Binlerce toynakları, önüne gelen her şeyi insafsızca eziyordu. Kısacası, kapitalizmin etten yapılmış ruhuydu Sığır Tröstü. Ticaret denizinde pupa yelken giden bir korsan gemisiydi. Direğine kara bayrağını çekmiş ve insanlığa, uygarlığa karşı bir savaş açmıştı. Rüşvet, yalan, bozgunculuk her zamanki yöntemleriydi. Şikago’da belediye sanki, kendi yardımcı dairelerinden biriydi. Açıktan açığa, milyarlarca galon, şehir suyunu çalıyor; grevciler aleyhine, huzur ve asayişi bozmak suçundan, mahkemelerden karar çıkartıyor; valinin mesken kanununu uygulamasını yasaklıyordu. Merkezde elde ettiği adamlar sayesinde, mezbahalara yapılacak teftişleri önledikleri gibi, hükümetin verdiği raporları tahrif ediyor, tenzilatı öngören kanunları kötüye kullanıyordu. Bir soruşturma tehdidi ile karşı karşıya kaldığı zaman, bütün defterlerini yaktırarak, bu suçları işlettiği kişileri, yurt dışına kaçırtıyordu. Ticaret dünyasında Juggernaut’un arabasıydı bu. Her yıl binlerce küçük işletmeyi iflâs ettirip, binlerce kişinin, delirmesine, intihar etmesine sebep oluyordu. Et fiyatlarını, düşürerek, sığır besleyicilerini iflas ettirip, bu işi de kendisi yapmaya başlamıştı. Mallarını satmayı reddeden binlerce kasabı iflas ettirmiş, tüm ülkeyi bölgelere ayırıp, her bölgedeki et fiyatlarını kendi tesbit etmeyi de başarmıştı. Bunların dışında koca ülkede el atmadığı iş hemen hemen yok gibiydi. Bir kere soğutma tertibatlı bütün vagonların sahibi olduğu için, tavuk çiftliklerinden, yumurtacılardan, meyva ve sebze üreticilerinden akla gelmiyecek yükseklikte haraç alıyordu. Bir haftada kasasına akan milyonlarca dolar sayesinde, diğer iş kollarına da el atıyordu. Demiryolları ve tramvay işletmeleri bunların kontrolü altındaydı. Elektrik ve gaz işletmelerinin de yönetimi ellerindeydi. Ülkedeki tüm deri ve boyama sanayiinin sahibiydiler. Halk, bütün bunları bilip ezildiği halde, kimsenin bir şey yapmak elinden gelmiyordu. Sosyalistlerin görevi, halka bunu öğretip, ezilen ve sömürülen işçi sınıfını örgütleyerek sosyalizm için mücadeleye yöneltmekti. Ve vakti saati gelince, sığır tröstü adı verilen bu dev gibi makineyi ellerine geçirip, bir avuç hırsıza ve korsana gelir sağlıyan bir araç değil, halkın ve insanlığın yararı ve ihtiyacı için üretim yapan bir fabrika haline getirmekti. Jurgis, Ostrinski’nin mutfak döşemesine uzandığı zaman gece yarısını bir saat geçmişti. Ama uyuması için bir o kadar daha vakit geçmesi gerekti. Bir mutlu görüntü vardı gözlerinin önünde. Bir zafer görüntüsü. Packingtown’un onbinlerce işçisi omuz omuz omuza yürüyüp, birleşmiş ve salhaneleri ellerine geçiriyordu.</p>

</body>

</html>