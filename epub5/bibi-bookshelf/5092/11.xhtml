<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ON BİRİNCİ BÖLÜM</p>

  </div>

  <p>Yaz süresince mezbahalar yeniden tam yol harekete geçtiler ve Jurgis daha fazla para kazanmaya başladı. Ama, bir önceki yaz kadar, eline para geçmemişti. Çünkü yeni işçiler alınmıştı salhanelere. Her hafta yeni adamlar geliyordu, alışılmış bir sistemdi bu. Yeni gelenler ölü mevsime kadar tutulacaklar, böylece herkesin eline daha az para geçecekti. Er geç bu plan sayesinde tüm Şikago işçileri onların işini yapmayı öğrenmiş olacaktı. Zekice hazırlanmış bir hileydi bu. Adamlar yeni gelenlere mesleklerini öğretiyorlardı. Böylece günü gelince bu işçiler onların grevini bozabilecekti. Bu arada grev yapan işçiler o kadar fakir düşeceklerdi ki, haklarını aramak için dava açacak para kalmayacaktı ellerinde.</p>

  <p>Ama sakın, bu gereksiz işçilerin herkesin işini kolaylaştırdığı akla gelmesin. Tam tersine Hızlandırma sistemi gün geçtikçe daha da artıyordu. Her gün işi kalabalıklaştırmak için yeni çareler bulunuyordu. Ortaçağın işkence odalarındaki, tırnak sökme makinesini andırıyordu bu. Yeni «hızlandırıcı»lar alıp bunlara daha çok para ödeniyordu. Bu adamlar işçileri yeni bir makine gibi yöneteceklerdi. Domuz öldürme odalarında saat hesabı ile kesilen domuzların sayısı her geçen gün biraz daha artmaktaydı. Parça hesabında zamanı azaltıp, aynı işi daha kısa zamanda istiyorlar; hesabı eski fiyat üzerinden tutuyorlardı. İşçiler yeni sisteme alıştıkları zaman bu sefer parayı da azaltıp zamanla para arasında bir denge kuruluyordu. Bu sistem kutu imalâthanelerinde ve konserve fabrikalarında öylesine sık tekrarlanmıştı ki, kızlar sonsuz bir umutsuzluğa gömüldüler. İki yıl içinde aylık ücretleri üçte bir oranında azalmıştı ve her geçen gün de biraz daha azalmaktaydı. Marija yeni işinde çalışmaya başlayalı bir ay olmuştu ki, kovulduğu fabrikada yeniden bir maaş indirimi yapılmış ve kızların maaşı tam yarıya düşmüştü. Öfkeleri öylesine büyüktü ki, kendiliklerinden sokağa çıkarak bir miting düzenlediler. İçlerinden bir tanesi, bir yerlerde, ezilen işçiyi kızıl bir bayrağın temsil ettiğini okumuştu. Hemen bir bayrak yapıp öfke içinde bağıra çağıra sokaklarda dolaşmaya başladılar. Bunun sonucu yeni bir sendikanın kurulması olmuştu. Hazırlıksız grev üç gün içinde darma duman oldu. Durmadan yeni işçiler akın ediyordu. Sonunda kızıl bayrak fikrini ortaya atan ve taşıyan kız, şehrin merkezindeki büyük mağazaların birinde, haftada iki buçuk dolara iş buldu.</p>

  <p>Jurgis ve Ona bu hikâyeleri, sıranın ne zaman kendilerine geleceğini bilmedikleri için dehşete düşerek, korkuyla dinliyorlardı. Ortalığa büyük fabrikalardan birinin, acemi işçilerin saatini on beş sente düşüreceği söylentisi yayılmıştı. Jurgis, eğer böyle bir şey yapılacak olursa, sıranın pek yakında kendisine de geleceğini biliyordu. Bu zamana kadar, Packingtown’un büyük şirketlerden meydana gelmediğini öğrenmişti. Yalnızca büyük bir sığır tröstüydü burası. Şirketlerin ileri gelenleri haftada bir toplanıp ellerindeki notları kıyaslıyorlardı. Mezbahalarda çalışan işçilerin belirli bir yararı vardı. Bir seferinde Jurgis’e, patronların canlı hayvan fiyatları ile piyasada satılacak et fiyatlarının tek olması konusunda ortak bir karara vardıklarını söylediler. Oysa Jurgis bunun ne demek olduğunu anlamadığı gibi, aldırış da etmiyordu.</p>

  <p>Ücret kesintisinden yalnızca Marija korkmuyordu. Çünkü çalıştığı yerde, o gelmeden pek kısa bir süre önce gündelik ücretlerde bir indirim yapılmıştı. Bu nedenle de kendi kendini safça kutluyordu. Marija artık işinin ehli bir parçalayıcı olmuş, yeniden yükseklerde dolaşmaya başlamıştı. Yaz ve güz süresinde, Jurgis ile Ona, kadına olan borçlarını son meteliğine kadar ödemişlerdi. Böylelikle Marija da bankada bir hesap açtırmıştı. Tamoszius’un da banka hesabı vardı. Şimdi ikisi arasında bir para yarışması sürüp gidiyordu. Yeniden ev masraflarını görüşmeye başladılar.</p>

  <p>Zavallı Marija’nın kendi kafasından çıkarabildiğine göre, büyük para sahibi olmanın birtakım sorumlulukları ve kaygıları vardı. Bir arkadaşın tavsiyesine uyarak paracıklarını Ashland caddesindeki bankalardan birine yatırmıştı. Bankanın büyük ve gösterişli olmasından başka, bu konuda hiç bir bilgisi yoktu. Zavallı yabancı bir işçi kız, bu memleketteki bankaların nasıl akıllara durgunluk verecek mali bir çarkla yönetildiğini nasıl bilebilirdi? Bu yüzden zavallı Marija’cık sürekli bir korkunun içinde yaşıyordu. Her sabah yolunu değiştirerek bankasına bir şey olup olmadığını, yerinde durup durmadığını kontrol ediyordu. İlk aklına gelen şey, yangın tehlikesiydi. Biriktirdiklerini kâğıt para olarak yatırmıştı bankaya. Eğer bir yangın olursa, parasının kendisine verilmiyeceğinden korkuyordu. Bu yüzden Jurgis alay ediyordu onunla. Bir erkek ve bilgi sahibi olmanın gururu ile, Marija’ya bankaların yanmaz kasaların olduğunu anlatıyordu. Milyonlarca dolar gönül rahatlığıyla bunların içinde saklanırdı.</p>

  <p>Her ne hal ise, bir sabah Marija, yine aynı yoldan bankasını kolaçan etmeye giderken dehşet ve korkudan kazık kesiliverdi. Yarım blok boyunca caddede, bankanın önünde büyük bir kalabalık birikmişti. Korkudan, ansızın yüzündeki bütün kanı çekiliverdi. Birden koşmaya başladı, avaz avaz bekliyenlere ne olduğunu soruyordu ama, verilen cevabı işitmek için durmuyordu. Kalabalığın en sıkışık olduğu yere kadar geldi. İleriye bir adım atmasına imkân yoktu artık. Birileri «Banka iflâs etmek üzere» dediler. Oysa zavallı bundan bir şey anlamadığı için, birinden öbürüne dönüyor ve ısrarla ne olduğunu öğrenmek istiyordu. Anlamı neydi bunun? Bir şey mi olmuştu bankaya? Kimse kesinlikle bir şey bilmiyordu ama, öyle olduğunu sanıyorlardı. Halkın pek korktuğu yoktu yalnız tümü de parasını çekmek istiyordu. Henüz kesin bir şey söylemek için çok erkendi. Banka üç saatten önce açılmıyacaktı. İşte bu yüzden bir umutsuzluk çılgınlığı içinde, Marija sağa sola dirsekler atarak, kendisi gibi bir sürü umutsuz kadın, erkek ve çocuğun arasından ilerleyip bankanın kapılarına yaklaşmaya başladı. Tarif edilmesi güç bir şaşkınlık sahnesiydi bu. Kadınlar çığlıklar atıyor, ellerini ovuşturuyor, bayılıyor, erkekler ise kavga edip önlerine gelen her şeyi yıkmaya hazırlanıyorlardı. Marija bütün bu kargaşalığın arasında, birden banka defterinin yanında olmadığını ve parasını çekemiyeceğini anladı. Bu sefer kuyruğun dışına çıkmak için yeni bir savaşa girişti ve bunu becerince evden yana çılgınca koşmaya başladı. Bu bir talih eseriydi onun için, çünkü bir süre sonra güvenliği sağlamak için polis kuvvetleri bankanın önüne geldiler.</p>

  <p>Yarım saat sonra, Marija Tete Elzbieta ile birlikte koşmaktan solukları kesilmiş, korkudan hasta olmuş bir halde geri döndü. Kalabalık şimdi yol boyu uzayıp giden düzenli bir kuyruk biçimine sokulmuştu. Elliden fazla polis sırayı kontrol ettiği için, yapacak bir şey yoktu. Gidip kuyruğun sonuna sıraya girdiler. Saat dokuzda açılan banka, gelenlerin parasını ödemeye başladı. Ama bunun Marija’ya ne gibi bir yararı olurdu ki. Üç bin kişiye yakın bir kalabalık vardı önünde, bu ise onun fikrince, yarım düzine bankanın kasalarını kurutmaya yeterdi.</p>

  <p>Sanki işleri daha beter etmek ister gibi, bir de inceden yağmur yağmaya başlamıştı. İçine işliyordu insanın. Böyle olduğu halde sabah orada durup, hedeflerine doğru yavaş yavaş ilerlemeye başladılar. Öğleden sonra ise, kapama saati yaklaştıkça, yüreklerindeki burukluk artmaya başladı. Dışarda kalacaklarını anlamışlardı artık. Marija kesin kararını vermişti. Her ne olursa olsun sırasını kaybetmiyecekti. Ama diğerleri de aynı şeye karar vermiş olacak ki, kımıldanıp sıradan çıkan olmadı. Bütün o buz gibi gece dışarda beklediklerinden bankaya çok az yaklaşabildiler. Akşama doğru Jurgis geldi yanlarına. Olanı biteni çocuklardan işitmiş, yemek ve kuru giyecek getirmişti. Biraz olsun rahatladılar.</p>

  <p>Ertesi gün şafakla birlikte bankanın önüne her zamankinden daha büyük bir kalabalık akın etti, ayrıca bir gün öncekinden daha fazla polis gelmişti. Marija ölümün ta kendisi gibi duruyordu. Sonunda, öğleden sonra sırası geldi ve içeri girip bütün parasını çekti; hem de bir mendil dolusu gümüş dolar olarak. Ellerini bir kere parasına değdirdikten sonra bütün korkusu uçup gitmişti. Yeniden yatırmak istedi ama veznenin ardında duran adam büyük bir öfkeyle, bankadan kuşkulandıkları için para çekenlerin parasını yeniden kabul etmediklerini söyledi. Böylece Marija, parasını eve götürmek zorunda kalmıştı. Yol boyu, büyük bir korku içinde sağına soluna bakıyor, her an, birinin gelip kendisini soymasını bekliyordu. Eve geldiği zaman da hali hiç de eskisinden iyi değildi. Yeni bir banka bulana kadar yapacak hiç bir şey olmadığından paralarını entarisinin içine dikmek zorunda kaldı. Böylece Marija bir hafta, belki bundan da fazla üzerine dikili gümüş dolarları bir hammal gibi taşıdı durdu. Yolun karşısına geçmeye korkuyordu çünkü Jurgis, bu ağırlıkla gırtlağına kadar çamura gömülebileceğini söylemişti. Üzerinde böyle bir ağırlık olduğu halde işyerine doğru yürümeye başladı. Bu kez yeni bir korkunun etkisi altındaydı. İşini yitirmek kaygısı dolmuştu içine. Ama korktuğu başına gelmedi. Packingtown’da çalışanların yüzde onu parasını bu bankaya yatırdığı için, patronlar bu kadar çok işçiyi toptan işten çıkarmanın doğru bir şey olmayacağını düşünmüştü. Paniğin nedeni, bankanın yanındaki bir meyhanede, sarhoşun birinin, işçiler tam işlerine giderken başına bir kalabalık toplıyarak, «iflâs»tan sözetmesiydi. Adam, polis tarafından hemen tutuklanmıştı ama, iş işten geçmiş halk paniğe kapılmıştı bir kere.</p>

  <p>Bu sıralarda, Ona ile Jurgis’in de bir banka hesabı vardı. Jones ile Marija’ya borçlarını ödedikleri gibi, eşyaların da taksidi bitmek üzereydi. Ayrıca bankada güvenebilecekleri biraz paraları daha vardı. Her biri haftada sekiz on dolar kazandıkları sürece iyi yaşayabiliyorlardı. Yeniden bir seçim günü geldi. Jurgis bu kez net kâr olarak yarım haftalığını bu işten çıkardı. Seçim o yıl erken yapılmış ve iki rakip partinin çekişme yankıları Packingtown’a kadar gelmişti. Bu rakip hırsızlar şebekesi, salonlar kiralamış, havai fişekli geceler düzenlemişti. Cart curt nutuklar atıp halkın ilgisini çekmeye çalışmışlardı. Jurgis olanlardan bir şey anlamıyordu ama, bu zamana kadar «oy» unu satmanın doğru bir şey olmadığını öğrenmişti. Oysa herkes satıyordu oy’unu, onun reddetmesi ise sonuç üzerinde en ufak bir etki bile yapmıyacaktı. Hiç olmazsa bu kadarını düşünebildi.</p>

  <p>Şimdi soğuk esen rüzgârlar, kısalan günler kışın yeniden bastırmak üzere olduğunu uyarmaya başlamıştı. Görünüşe bakılacak olursa çok bir zamanları kalmamıştı. Oysa buna hazır olmaya, bunu karşılamaya zamanları olmamıştı. Ama ne olursa olsun kış geri çevrilmez bir biçimde yaklaşıyordu. Küçük Stanislovas’ın gözlerine korkulu bakışlar geri gelmeye başladılar. O ayrılmayan korku Jurgis’in yüreğine yeniden saplandı. Bu yıl Ona’nın soğuk ve kar fırtınalarını karşılayacak hali yoktu. Ya da kar fırtınası bastırır, yollar kapanır ve arabalar işlemiyecek olursa, halleri ne olurdu? Ona, bir gün işine gidemeyecek olsa, ertesi gün geldiğinde, işinin, oraya daha yakın oturan ve kendisine güvenilen başka birine verildiğini görmeyecek miydi?</p>

  <p>İlk büyük fırtına Noel yortusundan bir hafta önce bastırarak, Jurgis’in uyuyan bir arslanı andıran ruhunu uyandırdı. Ashland caddesinde çalışan atlı tramvaylar dört gün ahırlarından çıkamadılar. Jurgis hayatında ilk kez bir çok şeylere gerçekten karşı koyması gerektiğini anladı. Daha önce de güçlüklerle karşılaşmıştı ama, onlar bunun yanında birer çocuk oyuncağı idi. Bu ise bir ölüm kalım savaşıydı artık. İlk sabah, şafaktan iki saat önce kalktılar. Battaniyelere sarıp sarmaladığı Ona’yı bir kömür çuvalı gibi sırtına vurdu. Küçük oğlan ise bir paket gibi sarılmış ve arkasına asılmıştı. Kamçı gibi bir rüzgâr yüzünü dövüyordu. Derece sıfırın çok altlarındaydı. Karın yüksekliği ise, yolun hiç bir yanında dizlerinin altına gelmiyordu. Rüzgârın savurup topladığı bazı kar yığınları ise koltuk altlarına kadar çıkıyordu. Yer yer ayaklarının altından çekilen kar onu bir tuzağa düşürmek istiyor, yer yer karşısına bir duvar gibi dikiliyor ve o zaman Jurgis yaralı bir boğa gibi gerilip bu kar duvarını yıkmak için saldırıyordu. Jurgis bu engelleri yıkmak için kişner gibi, böğünür gibi sesler çıkarıyordu. Böylece adım adım yolu aştı. Durham’a geldiğinde sendeliyordu. Gözleri neredeyse görmüyordu. Soluyarak direklerden birine dayanıp, sığırlar o gün kesimhaneye geç geldikleri için Tanrıya şükretti. Akşam aynı şeyin yeniden yapılması gerekiyordu. Jurgis işten ne zaman çıkacağını bilmediği için, meyhane sahiplerinden biriyle konuşmuş, Ona’nın kendisini orda beklemesi için izin almıştı. Bir seferinde eve geldikleri zaman ortalık zifiri karanlıktı. Saat on biri geçmişti.</p>

  <p>Fırtına birçok işçinin kovulmasına neden oldu. Dışarda bekliyen işsiz kalabalığı hiç bu kadar büyük olmamıştı. Patronlar hiç bir işçiyi saatlerce beklemek niyetinde değillerdi. Fırtına dindikten sonra Jurgis’in ruhu türküler söylüyordu. Düşman ile karşılaşmış ve onu yenmişti. Kendi kaderinin efendisi olmuştu artık. Çoğu zaman bir ormanlar kahramanı, düşmanlarını açık ve namuslu bir kavgada yener de sonra bir gecenin karanlıklarında, kalleşçesine arkadan vurularak bir tuzağa düşürülür.</p>

  <p>Kesimhanedeki korkulu anlardan biri, iri boynuzlu sığırların serbest kalmasıdır. Ara sıra işin temposu ve aceleleri yüzünden, hayvanlardan birini gerektiği gibi bayıltmazlardı. Kısa bir süre sonra kendine gelen hayvan ayağa kalkarak kör bir kudurganlıkla dört bir yana saldırırdı. O zaman içlerinden biri bağırarak çevresindeki arkadaşlarını uyarırdı. Adamlar ellerindeki bütün işi bırakarak en yakın bir direğin arkasına siper almak için, kaygan yerlerde sendeleye sendeleye koşar birbirlerine çarparlardı. Yazın insan olan biteni gördüğü halde kötü bir şeydi bu. Kışın ise böyle bir anda işçilerin saçları diken diken olurdu. Akan kanların buharları odayı öylesine doldururdu ki insanın iki metreden fazla ilerisini görmesine imkân ve ihtimal olmazdı. Hayvanın kör ve çılgın olduğundan emin olabilirsiniz ama, belirli bir kişiyi boynuzlamak için saldırmıyordur. Asıl tehlike her adamın kendi elindeki büyük bıçaklardan birinin üzerine kapaklanmaktır. Bundan sonra, bütün bu olanlara tüy dikercesine ustabaşı elinde bir tüfek ortaya çıkar ve sığır avına başlardı.</p>

  <p>Jurgis işte böyle bir kargaşalıkta tuzağa düştü. Bunu tarif etmek için biricik uygun kelime budur. Öylesine acı, öylesine görünmez bir şeydi ki başlangıçta farkına bile varmadı. Ufacık bir kazaydı. Koşarken sadece hafiften bükmüştü ayak bileğini. Kendisine acı vermiyordu. Ama, Jurgis acıya alışıktı. Bu yüzden olayı pek önemsemedi. Eve yürürken bileğinin gerçekten çok acıdığını hissetti. Ertesi sabah kalktığı zaman, bileği davul gibi şişmişti. Ayakları pabucuna girmiyordu. Bu şartlar altında bile, biraz küfür etmekten fazla bir şey yapmadı. Ayağını eski bezlere, paçavralara sarıp, bir tramvaya binmek için dışarı fırladı. O gün hızlı işgünlerinden biriydi Durham’da. Öğlene kadar ağrıyan ayağının üzerinde topalladı durdu. Öğlenleyin ağrı o denli arttı ki, Jurgis ansızın bayılıverdi. Bir iki saat sonra, öylesine bitikti ki, gidip ustabaşı ile konuştu. Şirketin doktorunu çağırdılar, adam Jurgis’in ayağını muayene ettikten sonra eve gidip yatmasını söyledi. Ayrıca bu budalalığı yüzünden belki de aylarca yatmak zorunda kalacağını sözlerine eklemeyi unutmadı. Olan kazada Durham Şirketi’nin hiç bir suçu yoktu. Doktor bunu böyle kabul edince ortada yapılacak başka hiç bir iş kalmıyordu.</p>

  <p>Jurgis nasıl becerdi bilinmez, eve geldi. Acıdan neredeyse önünü göremiyordu. Korkunç bir korku kaplamıştı içini. Tete Elzbieta, Jurgis’i yatırdıktan sonra sakatlanan ayağını soğuk suyla ıslattığı bezlerle bağladı. Yüzündeki korkuyu göstermemek için elinden gelen çabayı gösteriyordu kadın. Akşam diğerleri işten dönünce, Tete Elzbieta, onları kapıda karşılayarak olanları bir bir anlattı. Hepsi neşeli bir yüz takınmaya çalışarak Jurgis’e geçmiş olsun dediler. Bir iki haftadan çok sürmezdi bu canım, korkacak bir şey yoktu. Hep birlikte idare ederlerdi işte durumu.</p>

  <p>Ne yapıp edip onu uyuttuktan sonra, mutfak sobasının başına oturarak, korkulu fısıltılarla konuşmaya başladılar. Apaçık görülüyordu ki, tam bir kuşatmanın içindeydiler. Jurgis’in bankada topu topu altmış doları vardı. Üstelik ölü mevsiminde eli kulağındaydı. Yakında Jonas ve Marija, belki de yalnızca kendilerini geçindirecek kadar para kazanacaklardı. Kala kala, Ona’nın haftalıkları ile küçük oğlanın, acınacak kadar komik maaşı kalıyordu. Ödenmesi gereken bir kira vardı. Eşyaların taksitleri daha bitmemişti. Sigortanın yenilenmesi gerekiyordu. Bir de bunların üzerine her ay aldıkları çuval çuval kömürler ekleniyordu. Ocak ayındaydılar, yani kışın tam göbeğinde. Sıkıntıya düşmek için korkunç bir zamandı bu. Kar yeniden bastırıp yolları kapayacak, o zaman Ona’yı işe kim taşıyacaktı? Belki de işten atacaklardı. Sonra küçük Stanislovas titremeye başladı: Kim bakacaktı kendisine?</p>

  <p>Kazanın böylesi korkunç bir şeydir. Kimsenin elinden bir şey gelmez. Bu yüzden anlatılamaz çileler çekilir. İşin en acı yanı Jurgis’in günlük yiyip içeceği idi. Ona yalan söylemenin, onu aldatmanın hiç bir yararı yoktu. Çünkü Jurgis de diğerleri kadar durumun farkındaydı. Aile belki de açlıktan ölecekti. Bunun korkusu için için yiyordu Jurgis’i, ilk üç gün, yorgun ve sıkıntılı bir hali vardı. Aslında onun gibi kuvvetli, mücadeleyi seven biri için, orada elinden birşey gelmeden sırtüstü yatmak çıldırtıcı bir şeydi. Prometheus’un sıçrama hikâyesi, bütün dünyaca bilinir. Jurgis saatler saati yatağında yatarken, daha önce bilmediği birtakım duyguların etkisi altında kalmaya başladı. Bundan önce hayatı sevgiyle, kollarını açarak karşılamıştı; evet hayatında birtakım dertler ve zorluklar vardı. Ama, bunların hiç birisi kişi tarafından altedilemeyecek kadar güçlü değildi. Oysa şimdi geceleri yattığı yerde sağa sola dönerken, birden odadan içeri tüyleri diken diken eden, etlerini büzen, işe kendi yerine alınacak olan o acemi hortlak giriyordu. Saçları ansızın dimdik oluyordu. Sanki dünya birden ayaklarının altından çekiliyor, dipsiz bir kuyunun, umutsuzluğun ağzını açmış kara mağaraların içine düşüyordu. Belki de diğerlerinin ona hayat hakkında söyledikleri doğruydu. En kuvvetli insan bile hayatın kuvvetiyle boy ölçüşemezdi, imkânsızdı bu. Belki de doğruydu, onun gibi çalışıp, didindikten sonra başarısız olmak, düşüp mahvolmak. Bu düşüncelerin, yüreğini sıkan buz gibi bir elden farkı yoktu. Bütün sevdikleri, soğuk ve açlıktan öleceklerdi. Onların sesini kimse duymayacağı gibi hiç bir yardım eli bile uzanamayacaktı. Doğruydu bu; evet doğruydu. Dükkânları ağzına kadar zenginlik dolu olan bu şehrin göbeğinde, insanoğlu yırtıcı bir hayvanmış gibi kovalanır, yakalandıktan sonra tabiatın görünmez kuvvetleri tarafından mahvedilirdi; tıpkı mağara devrinde olduğu gibi!</p>

  <p>Ona şimdi ayda otuz, Stanislovas ise on üç dolar kazanıyordu. Juna Marija ile Jonas kira ve yemek parası olarak kırk beş dolar veriyorlardı. Bundan, kira, faiz ve eşya taksitlerini çıkaracak olursak altmış dolar kalıyordu geriye. On dolar da kömüre verdikleri para. Elli dolar! İnsanoğlunun, yapmadan yaşayabileceği her şeyi yaptılar. Eski partalların içinde dolaşarak, kendilerini soğuğun insafına terkettiler. Çocuklar, pabuçlarının altı kalktığı zaman, bunu ip yada tellerle bağlıyorlardı. Yarı sakat olan Ona, soğuk ve yağmurda yürümemesi gerekirken arabaya binmiyor, yürüyordu. Para verdikleri tek şey, yalnız ve yalnız elverdiğince en aza indirdikleri yemek ihtiyaçlarıydı. Böyle olduğu halde elli dolarla yaşamalarına imkân yoktu. Belki yaşanabilirdi bu parayla, has yemekleri ucuza alabilseler ya da bunların nerede satıldığını bilseler, böylesine acınacak derecede cahil olmasalardı. Oysa, yemeğine kadar her şeyin değişik olduğu yepyeni bir ülkeye gelmişlerdi. Kendi ülkelerinde sürekli olarak tütsülenmiş sosis yerlerdi. Nereden bilebilirlerdi, Amerika’da satın aldıkları sosislerin aynı olmayıp, tütsü kokusundan rengine kadar kimyevi maddelerle yapılıp içine et kadar patates unu karıştırıldığını? Patatesten alkol alındıktan sonra geriye kalan posa bu sosislerin içine katılıyordu. Odun ne kadar yenecek bir şeyse bu sosisler de işte o kadardı. Avrupada bunu, yiyecek maddelerine karıştırmak kanunen yasak olduğundan, her yıl binlerce ton patates posası Amerika’ya sevkedilirdi. On bir tane aç insanın karnını doyurmak için ne kadar çok yiyeceğe ihtiyaçları vardı. Şaşırtıcı bir şeydi bu. Günde bir dolar altmış beş sent yetmiyordu buna. Yetmesi için de çabalamak boşunaydı. Bu yüzden her hafta bankanın yolu tutularak, Ona’nın o acınacak kadar küçük banka hesabından para çekilmeye başlandı. Ona bu hesabı kendi adına açtırmıştı. Bu nedenle bunu kocasından gizleyebiliyor ve bu sırrı yüreğine gömebiliyordu.</p>

  <p>Jurgis gerçekten hasta olsaydı belki daha iyi olacaktı. Düşünemeseydi keşke. Birçok yatalakların ki gibi vakit geçirici oyalayıcı hiç bir meşguliyeti yoktu. Bütün yaptığı yalnızca yattığı yerde sağa sola dönmekten ibaretti. Arada sırada sabrı taşıyor, her şeye ağız dolusu küfürler ediyor, zaman zaman da yataktan kalkmak istiyordu. Tete Elzbieta onu yatırmak için akla karayı seçiyordu. Elzbieta, günün büyük bir kısmı Jurgis’le yalnız kalıyordu. Oturup saatlerce alnını okşuyor, ona derdini unutturmak için sürekli olarak konuşuyordu. Zaman zaman hava, okula gidilemiyecek kadar soğuk olduğundan, çocukları evde kalıp mutfakta, yani Jurgis’in yattığı yerde oynuyorlardı. Öfkeli evin içinde yarı sıcak olan tek yer burasıydı. Korkunç zamanlardı bunlar Jurgis için. Öfkeli bir hayvandan farkı olmuyordu. Bu yüzden hiç kabahat yüklenemezdi ona. Derdi kendine yetişiyordu zaten. Oysa biraz uyumak istediği zamanlar, bağırıp çağıran çocukların gürültüsünden gözünü kırpmasına imkân olmuyordu.</p>

  <p>Böyle zamanlarda Elzbieta’nın tek eğlencesi küçük Antanas oluyordu.. Gerçekten de Antanas olmasaydı nasıl dayanabilirlerdi bütün bu dertlere... Jurgis’in tek tesellisi, uzun süren bu esaret hayatında yavrusunu bol bol görebilmesi, onunla oyalanabilmesiydi. Teta Elzbieta, çocuğu yatırdıkları çamaşır sepetini, Jurgis’in yattığı şiltenin yanına koyuyordu. Jurgis de dirseğine yaslanıp doğrularak, saatlerce bebeğine bakıp, derin düşüncelere dalıyordu. Sonra Antanas gözlerini açıyordu; şimdi artık bakmasını, bazı şeyleri ayırdetmesini öğrenmişti. Sonra, gülümseyiveriyordu. Hem de nasıl gülücüklerdi bunlar. O zaman Jurgis acısını unutmaya başlıyor ve mutlu oluyordu. Mutlu oluyordu çünkü hiç olmazsa küçük Antanas’ın gülebildiği bir dünyada yaşamaktaydı. Böyle bir dünya, tümüyle kötü olamazdı. Yüreğinin derinliklerinde iyilik bulunmalıydı bu dünyanın. Tete Elzbieta, her geçen gün, küçüğün babasına benzediğini, hem de günde defalarca söylüyordu. Bu sözlerinin Jurgis’i nasıl sevindirdiğini iyi biliyordu. Ve bu iyi yürekli, yumuşak kadın, gece gündüz, bu hapsedilmiş ve kendine teslim edilmiş devi nasıl oyalayacağını, ona dertlerini nasıl unutturacağını düşünüyordu. Kadınlar ve onların yalancılıkları konusunda hiç bir bilgisi olmayan Jurgis bu yemi yutup, mutlu mutlu sırıtmaya başlıyordu. Sonra parmağını bebeğin gözleri önüne tutarak sağa sola oynatıyordu. Küçüğün parmağı izlemesini kahkahalar atarak seyrediyordu. Bir insanı bir bebek kadar şaşırtacak hiç bir yaratık yoktur dünyada. Küçük birden öylesine bir ciddiyetle, babasının yüzüne bakıyordu ki, o zaman bağırıyordu Jurgis: «<b>Palauk!</b> Ana bak, babasını tanıyor. Tanıyor tanıyor, <b>Tu manoszirdele!</b> Seni gidi küçük maskara seni!»</p>

</body>

</html>