<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ON BEŞİNCİ BÖLÜM</p>

  </div>

  <p>Bütün bu akıllara durgunluk veren keşmekeşlikler yaz süresince olmuştu. Ona, sesinde bir korkunun gölgesi her seferinde umutsuzluk içinde, bunun bir daha tekrarlanmayacağını vaad etmişti Jurgis’e. Her sinir nöbetinin sonunda dostumuz Tete Elzbieta’nın açıklamalarına ve teşhislerine biraz daha inanmıyor ve kadının söylediklerinin yalan olup, kendisinin bilmemesi gereken birtakım korkunç olayların geçtiğine inanmaya başlıyordu. Bu gergin tartışmalar içinde bir iki kez Ona ile göz göze gelmişlerdi. Ve Jurgis karısının bakışlarında kapana sıkıştırılmış bir hayvanın bakışlarını sezmişti. Bu gözlerde korkunun, umutsuzluğun bölük pörçük kalıntıları vardı. Ve arada iç çekip ağlamalar... Aslında Jurgis öylesine ezilip miskinleşmişti ki, çevresinde olup bitenlere önem bile vermez olmuştu. Hatta olayların içine sürüklenircesine çekilmeden önce bütün bunları düşündüğü bile yoktu. Kaderin ağırlığı omuzlarına çökmüş bir nesne gibi yaşıyordu ve bildiği, duyduğu tek şey içinde yaşadığı andı.</p>

  <p>Ve kış yeniden pusudaydı. Her zamankinden daha zalim, daha acımasız. Aylardan ekimdi. Her yan tatil heyecanı içindeydi. O yorulmak bilmez salhane makinasının dişleri daha hızlı dönmeye başlamıştı. Tüm kişilerin Noel yortusu sofralarına yiyecek yetiştirmek gerekiyordu. Hele hele, sabah kahvaltılarını unutmamak gerekiyordu. Ve Marija ve Elzbieta ve Ona, ki bu makinenin bir parçasıydılar, günde on altı, on sekiz saat çalışıyorlardı. Söz hakları yoktu hiç birinin. Ortada yapılacak bir iş vardı ve bunu yapmak zorundaydılar. İşten atılmak istemedikleri gibi, bu çalışma haftalıklarına biraz daha para eklediğinden var güçleri ile didiniyorlar, canlarını dişlerine takıyorlardı. Bu her sabah, saat yedide işbaşı yapıp, öğlen yemeklerini yedikten sonra tek bir lokma bile tadmadan gecenin onuna, on birine kadar sürüp gidiyordu. Jurgis, onları beklemek, eve gitmelerine yardımcı olmak istiyordu ama ne yazık ki, gübre değirmeni fazla mesai yapmıyordu. Öbürlerinin de bunu düşündüğü yoktu aslında. Sırf bu yüzden kapağı bir meyhaneye atıyor ve bekleme saatlerini orada geçiriyordu. Sonra bir dönüş yolu başlıyordu boğuşmalı. Uyanık kalabilmenin çabası içinde didişiyorlardı. Eve geldiklerinde öylesine bitik ve yorgundular ki, ne yemek yemek geliyordu akıllarına, ne de soyunmak. Papuçlarını bile çıkarmadan yatağa girip kütük gibi derin uykulara dalıyorlardı. Başarısız olurlarsa, mahvoldular demekti. Yok eğer dayanırlarsa, kışlık kömürleri olacaktı.</p>

  <p>«Şükran günü»nden iki üç gün önce bir kar fırtınası patlak verdi. İkindi üzeri yağmaya başlayan kar, akşam üzeri on santimi bulmuştu. Jurgis kadınları bir meyhanede beklemeye çabalamıştı. Isınmak için iki tek atmış, ondan sonra da deliler gibi dışarı uğrayarak, peşindeki iblisi silkelemek için koşarak eve gitmişti. Mecalsiz yatağına uzanıp onları beklemeye koyuldu ve sızdı... Uyandığı zaman bir kâbusun tam göbeğine düşmüştü. Tete Elzbieta onu sarsalıyor ve avazı çıktığı kadar bağırıyordu. İlk önce kadının ne dediğini anlayamadı. Sordu! Sabah olmuştu; yani kalkmak zamanı. Ona, eve gelmemişti o gece! Isırıcı bir soğuk vardı ve karın yüksekliği otuz santimi geçmişti.</p>

  <p>Jurgis, fırlayarak ayaklandı. Marija, korkunun dehşetine düşmüş ağlıyordu. Çocuklar ise karı görünce sevinç çığlığı atmaya başladılar. Ama küçük Stanislovas’ın gözlerine amansız bir korku düşmüştü. Kar sanki üzerine yığılmıştı fakirin. Jurgis’in ayakkabılarından ve ceketinden başka üzerine giyecek bir şeyi yoktu. Yarım dakika içinde hazırlanıp kendini dışarı attı. Ancak kapının dışına çıktığında acele etmemesi gerektiğini anladı. Her şeyden önce nereye gideceğini bilmiyordu. Gece yarısı gibi karanlıktı ortalık. Kar hallaç pamuğu gibi inatla yağıyordu. Çevre öylesine sessizdi ki, Jurgis, düşen karların gürültüsünü duyuyordu. Orada, bocalama içinde durduğu birkaç saniye içinde bembeyaz olmuştu tepeden tırnağa dek.</p>

  <p>Salhanelerden yana koşmaya başladı ama, yol üstündeki açık meyhanelere uğramayı unutmadan. Ona, dönüş yolunda ya karlara gömülmüş, ya da çalıştığı yerde bir kazaya uğramıştı. Karısının çalıştığı yere varınca, ilk olarak bekçiye bir kaza olup olmadığını sordu. Hayır! Adamın bildiğince o gün bir kaza olmamıştı fabrikada. Yazıhane açıldığı zaman, memur, Jurgis’e, Ona’nın bir gece evvel haftalığını alarak gittiğini söyledi. Ayrıca bir de makbuz gösterdi.</p>

  <p>Bütün bunlardan sonra, artık yapacak bir iş kalmamıştı onun için. Beklemekten gayrı! Donmamak için ileri geri giderek yollardaki karları çiğnemeye başladı. Hayat başlamıştı salhane çevrelerinde. Uzaklardan kesime gelen sığırların sesleri işitiliyordu. Aynı anda, «taşıyıcılar», sırtlarında yüz yirmi beş kiloluk çeyrek sığırları soğuk hava vagonlarına aktarıyordu. Günün ilk ışıkları sağa sola yayılmadan önce, bir işçiler kalabalığı yollarda akmaya başladı. Üşüyorlar, titriyorlar ve ısınmak için hızlandıklarında, ellerindeki sefertasları onların hızına ayak uyduruyordu. Jurgis, çıkış kapısındaki bekçi kulübesinin yanında nöbete geçti. Işık gelene geçene bir gölge gibi düşürüyordu onu. Kar öylesine bastırmıştı ki, Jurgis ancak kısık gözleri arasından Ona’yı tanıyabilmek için bütün dikkatini topluyordu.</p>

  <p>Saat yedi oldu, yani, salhane makinasının harekete hazır olduğu zaman... Aslında Jurgis’in bu saatte, gübre değirmenindeki işinin başında olması gerekirdi ama, o, bir kulübenin gölgesine sığınmış, anlatılmaz korkular içinde Ona’yı bekliyordu. Onbeş dakikalık bekleyişten sonra, kar fırtınasının tam göbeğinde aceleci bir gölge görünce, çığlık atarak o yana seyirtti. Evet, bu tipinin içinde sendeliyerek gelen oydu. Kocasını görünce, yarı bitkin, onun açılan kolları arasına yığılıverdi.</p>

  <p>«Ne oldu?» diye sordu heyecanla, «neredeydin?»</p>

  <p>Cevabı alabilmek için, bir sürü saniyenin geçmesi gerekti. Sonunda açıkladı Ona: «Eve gelemedim... kar... tramvaylar işlemedi.»</p>

  <p>«Peki ama neredeydin?» diye diretti Jurgis.</p>

  <p>«Bir arkadaşın evine gittim,» dedi soluyarak, «Jadvyga ile birlikteydim.»</p>

  <p>Jurgis derin bir soluk atdı. Ama sonra karısının ağladığını farketti. O her zamanki sinir krizlerinden biri gelmek üzereydi. Bunlardan son derece korkuyordu. «Ne oldu?» diye bağırdı. «Söylesene ne oldu?»</p>

  <p>«Ah Jurgis, öyle korktum ki...» diyen Ona, çılgıncasına erkeğine sokuldu. «O kadar üzüldüm ki...»</p>

  <p>Bekçi kulübesinin yanındaydılar. Gelen geçenler kendilerine bakmaya başlamıştı. Jurgis karısını götürdü oradan. «Ne demek istiyorsun yani?» diye sordu şaşkın.</p>

  <p>«Korktum... yalnızca korktum,» dedi Ona içini çekerek. «Nerede kaldığımı bilemeyeceğini biliyordum. Ne yapacağından haberim yoktu. Eve gelmeye çalıştım ama öylesine yorgundum ki. Oh! Jurgis, Jurgis!»</p>

  <p>Ona kavuşmakla öylesine mutluydu ki, başka hiç bir şey düşünemiyordu. Onun bu kadar üzgün olması hiç de şaşılacak bir şey değildi. Bu birbirini tutmaz karşı koymaları, yakınmaları Jurgis’e vız geliyordu. Değil mi ki karısına yeniden kavuşmuştu... Korkularının gözyaşları ile yıkanmasını seyretti. Sekize geliyordu saat. Eğer gecikecek olurlarsa bir saat daha yitireceklerdi. Gözlerinde derin bir korkunun parıltıları olan karısını salhanenin kapısında bırakıp içeri girdi.</p>

  <p>Büyük bir fasıla girdi araya. Noel yortusunun eli kulağındaydı. Kar hâlâ yağıyordu. Isırıcı bir soğuk kol geziyordu sabahları. Ve Jurgis her sabah daha şafak sökmezden önce, karısını sırtladığı gibi işinin başına kadar götürüyordu. Ama bir gece bunun da sonu geldi.</p>

  <p>Üç günlük bir tatil girmişti araya. Marija ile Tete Elzbieta, gece yarısına doğru, pürtelâş, paniğe kapılmış bir durumda eve geldiler. Ona gelmemişti. Oysa her iki kadın onunla buluşmaya karar vermiş, beklemeleri boşa çıkınca, Ona’nın çalıştığı imalâthaneye gitmişler ve jambon torbası diken kızların, işlerini bir saat önce paydos ettiklerini öğrenmişlerdi. Ne yürünemiyecek kadar kar vardı ne de hava öylesine acı soğuktu. Böyle olduğu halde Ona gelmemişti. Bu kez yüzde yüz gerçek bir aksilik olmalıydı.</p>

  <p>Jurgis’i kaldırdılar. Yatağın kıyıcığına oturan adam, söylenenleri asık bir suratla dinledi. Her halde gene, Jadvyga’ya gitmiştir, dedi. Jadvyga salhanelerden iki blok ötede otururdu. Belki de fazlasıyla yorgundu Ona. Başına hiç bir şey gelemezdi, gelse bile sabahtan önce yapabilecekleri hiç bir şey yoktu. Jurgis devrilircesine yatağına uzanıp, iki kadın daha kapıyı kapamadan yeniden horlamaya başladı.</p>

  <p>Sabah olunca kalkan Jurgis, her zamankinden bir saat daha erken fırladı sokağa. Jadvyga Marcinkus, Halsted sokağının arkasında otururdu. Anası ve kız kardeşleri ile bodrum katındaki tek bir odaya sığınmışlardı. Zira Mikolas kan zehirlenmesinden bir elini yitirmiş ve böylece evlilik umutları da ilelebet suya düşmüştü. Jurgis geldiği zaman kapı yarı açıktı. İlerde bir şeyler kızartılıyordu. Çekinerek kapıyı vurdu. Karısının geleceğini umuyordu umutluca.</p>

  <p>Oysa kapıyı, Jadvyga’nın kız kardeşlerinden biri açmıştı. Şaşkın şaşkın yüzüne bakıyordu Jurgis’in «Ona nerde?» diye sordu. Küçük kız, devam eden büyük şaşkınlığı içinde gözlerini kırpıştırarak sordu: «Ona mı?»</p>

  <p>«Evet,» dedi Jurgis, «Burada değil mi?»</p>

  <p>«Hayır,» diye cevap verdi küçük. Jurgis bir kıpırdandı. Bir an sonra Jadvyga, kapının aralığından başını uzatıp Jurgis’i görünce içeri kaçtı. Yeteri kadar giyinik değildi çünkü. Özür diledi Jurgis’ten. Anası çok hastaydı.</p>

  <p>Jurgis «Ona burda değil mi?» diye kızın sözünü kesti. Korkunç bir paniğe kapılmıştı.</p>

  <p>«Hayır yok,» dedi Jadvyga. «Nereden aklına geldi burada olduğu? Geleceğini mi söylemişti?»</p>

  <p>«Hayır,» diye cevap verdi. «Eve gelmedi de, ben geçen seferki gibi sana geldiğini düşündüm.»</p>

  <p>«Geçen seferki gibi mi?» Genç kadının yüzünde büyük bir şaşkınlık vardı.</p>

  <p>«Hani sizde kaldığı gece canım...»</p>

  <p>«Bir yanlışlık olmalı,» dedi çabucak. «Ona, hiç bir gece burada kalmadı.»</p>

  <p>Lâfların sadece yarısını anlıyordu şaşkınlıktan. «Ama-ama» diye kekeledi. «Hani iki hafta önce Jadvyga... Öyle dedi bana. Kar yağmıştı ya... eve gelememişti...»</p>

  <p>«Bir yanlışlık olacak,» dedi Jadvyga yeniden «Buraya gelmedi.»</p>

  <p>Ayakta kalabilmek için, kapının pervazına yaslandı Jurgis. Jadvyga büyük bir şaşkınlık içinde —Ona’yı çok severdi— kapıyı biraz daha aralayıp, ceketi ile göğsünü örttü. «Ona’yı yanlış anlamadığından emin misin?» diye bir çığlık attı. «Başka bir yer demek istemiştir.»</p>

  <p>«Burasını» diye inad etti Jurgis. «Senin hakkında her şeyi anlattı bana. Kim olduğunu, ona neler söylediğini biliyorum. Emin misin? Unutmuş olmayasın sakın? Belki de burda yoktun.»</p>

  <p>«Hayır, hayır» diye diretti kadın —o sırada çatlak bir ses duyuldu içerden— «Jadvyga! Çocuğu üşütüyorsun, kapıyı kapa!» Jurgis, yarım dakika daha, şaşkınlıktan kekeliyerek azıcık aralık kapının arasından içeri baktı. Yapacak hiç bir şey yoktu artık. Özür dileyip, ayrıldı.</p>

  <p>Sersemlemiş bir durumda, nereye gittiğini bilmeden dolaşmaya başladı. Ona, aldatmıştı onu. Yalan söylemişti! Ne demek oluyordu bu? Çiğneyip yutamayacağı bir lokmaydı bu. Boğazına düğümlenmişti. Öylesine imkânsızdı ki çözümü! Yüzlerce kuşku üşüştü beynine. Tepesine bir belâ asılıp kalmıştı.</p>

  <p>Elinden yapacak hiç bir şey gelmediği için, yeniden karısının çalıştığı imalâthanenin kapısında nöbet tuttu. Saat sekize kadar bekledikten sonra, karısının çalıştığı odaya girdi ustabaşı ile konuşmak için. Oysa, ustabaşı gelmemişti daha. Elektrik santralinde bir kaza olduğundan, yani dünden beri tüm tramvaylar işletmeden çekilmişti. Jambon paketleyişleri, başka bir ustanın gözetimi altında çalışmalarını sürdürüyorlardı. Jurgis’e cevap veren kızın acelesi vardı. Konuşurken gözlenip, gözlenmediğini anlamak için kaçamak gözlerle çevresine bakınıyordu. Sonra, araba iteliyen bir adam geldi. Jurgis’in Ona’nın kocası olduğunu biliyordu. Merak etmişti bu esrarengiz kaybolmayı.</p>

  <p>«Belki de tramvaylar yüzünden gelememiştir,» dedi adam «belki şehre inmiştir.»</p>

  <p>«Hayır,» diye cevap verdi Jurgis, «şehre inmez o!»</p>

  <p>«Belki de,» dedi adam yeniden.</p>

  <p>Jurgis, adamın, konuşurken kızlara kaçamak bakışlar attığının farkına varmıştı. Acele ile sordu: «Ne biliyorsun bu konuda!»</p>

  <p>Oysa adam, ustabaşının kendisini dikizlediğinin farkına vardığından, abanıp arabasını sürmeye başladı. «Hiç bir şey bilmiyorum bu konuda,» dedi gider ayak. «Senin karnının nereye gittiğini ben nereden bileyim be!»</p>

  <p>Jurgis, yeniden dışarı çıkıp, kapının önünde volta atmaya başladı. Sabah boyunca, işini bile aklına getirmeden bekledi durdu oralarda. Öğlene doğru, karakola gidip soruşturma yapıp, yeniden Ona’nın iş yerine döndü. Meraktan neredeyse çıldıracaktı. Sonunda ikindi üzeri, yeniden tuttu evin yolunu.</p>

  <p>Ashland caddesinde yürüyordu. Tramvaylar yeniden başlamıştı sefere. Sürüyle insan geçti yanından. Yürüyenlere ayak uydurdu. Gelip geçenleri görmek, kafasına çözülmesi mümkün olmayan yeni yeni fikirler takıyordu. Yarı isteksiz tramvaylara bakmaya başladı, sonra birden bir çığlık atıp, rayların üzerinde yürümeye koyuldu.</p>

  <p>Ansızın koşmaya başladı. Bir blok boyu izledi tramvayı —hem de biraz arkasından— O, kırmızı çiçekli eski siyah şapka Ona’nın olamazdı. Ama, yine de bir benzerlik vardı işte! Kısa bir gelecekte emin olabilirdi bundan. Ona, nasıl olsa iki durak sonra inecekti. Bu yüzden tramvayın peşini bıraktı.</p>

  <p>Ve, Ona, tramvaydan indi de. Yan sokaklardan birine sapıp, gözden kaybolur kaybolmaz Jurgis kaldırdı tabanları. Koşuyordu ki, hem de nasıl çılgın gibi. Kuşku, iyiden iyiye çöreklenmişti içine. Üstelik bir gölge gibi karısının peşine takılmaktan utanmıyordu da... Evlerine sapan köşeyi döndüğünü görünce, yeniden koşmaya başladı ve karısının merdivenleri çıktığını farketti. Sonra geri dönüp, beş dakika kadar, bir aşağı bir yukarı dolaştı sokakta. Elleri sıkıcasına kenetlenmiş, kupkuru dudakları kısılmıştı. Kafası tarifsiz bir telâş içindeydi. Sonra gidip eve girdi.</p>

  <p>Kapıyı açınca, Ona’yı aramaktan dönen Tete Elzbieta ile karşılaştı. Parmaklarının ucuna kalkmış, elini dudaklarına götürmüştü.</p>

  <p>«Hiç gürültü etme,» dedi aceleci.</p>

  <p>«Ne oldu?» diye sordu.</p>

  <p>O «Ona uyudu,» dedi soluyarak. «Fena hasta, aklını oynattığından korkuyorum, Jurgis. Dün akşam yolda kaybolmuş. Sabaha kadar sokaklarda... Ancak yatıştırabildim.»</p>

  <p>«Ne zaman geldi?» diye sordu.</p>

  <p>«Sen bu sabah çıktıktan biraz sonra.»</p>

  <p>«Ondan beri dışarı çıkmadı mı?»</p>

  <p>«Elbette çıkmadı! Ah Jurgis, öylesine zayıf, öylesine bitkin ki.»</p>

  <p>Ve Jurgis, dişlerini kenetledi. «Yalan söylüyorsun bana!»</p>

  <p>Tete Elzbieta birden kül gibi oldu «Ne?» diye soludu. «Ne demek istiyorsun?»</p>

  <p>Jurgis karşılık vermedi. Kadını bir kıyıya iteledikten sonra, yatak odasından yana yürüyüp, kapıyı açtı.</p>

  <p>Ona, yatağın üzerinde oturuyordu. Kocası içeri girince, şaşkın bakışlarla adamın yüzüne gözlerini dikti. Jurgis, dümen suyuna takılmış, Tete Elzbieta’nın yüzüne kapıyı çarptıktan sonra, karısına doğru ilerledi. Kesin bir tavırla, «Neredeydin?» diye sordu.</p>

  <p>Elleri kucağında kenetliydi, yüzüyse, acıdan bembeyaz olmuştu. Cevap verebilmek için bir iki kez soluması gerekti. Sonra yavaş yavaş, bir sesle, titrek titrek konuşmaya başladı. «Jurgis ben... ben çıldırıyorum galiba... Yola çıktım dün gece... ve ve yolumu yitirdim... Dolaştım bütün gece, dolaştım Jurgis... ancak bu sabah eve gelebildim.»</p>

  <p>«Dinlenmeye ihtiyacın var,» dedi sert bir sesle, «Neden yeniden dışarı çıktın?»</p>

  <p>Gözlerinin içine bakıyordu. Amansızdı. O gözlere birden ürkütücü bir korkunun yabanlığı dolmuştu. «Dük-kâ-na... gitmek zo-run-daydım...» Sesi bir fısıltı gibi çıkıyordu. «Git-mek... Zorundaydım.»</p>

  <p>«Yalan söylüyorsun bana,» dedi Jurgis.</p>

  <p>Sonra ellerini kenetleyip, karısından yana bir adım attı. «Neden yalan söylüyorsun bana,» diye haykırdı. «Bana yalan söylemek için ne halt ettin?»</p>

  <p>«Jurgis,» dedi kadın, «Oh Jurgis, nasıl böyle konuşabiliyorsun?»</p>

  <p>«Yalan söyledin bana, dedim!» diye bağırdı. «Geçen gece Jadvyga’ya gittiğini söyledin. Oysa oraya gitmemişsin. Dün gece gittiğin yerdeydin —şehirde bir yerlerde— tramvaydan inerken gördüm seni. Ne-re-dey-din!»</p>

  <p>Sanki bir bıçak saptamıştı yüreğinin ortasına. Parça parça dökülüyordu genç kadın. Yarım saniye, gözlerinde bir dehşetle durduğu yerde sallanarak kocasına baktıktan sonra, kollarını açarak ona doğru seyirtti.</p>

  <p>Oysa, beriki, isteyerek yana çekildi ve karısının yere kapaklanmasına göz yumdu. Ona, tökezlenerek yatağa yığılıp, ellerini yüzüne kapıyarak hıçkıra, hıçkıra ağlamaya başladı.</p>

  <p>Onu, sık sık rahatsız eden, korkutan, histeri krizlerinden birine tutulmuştu kadın. Ona, sarsılarak ağlıyordu. Tüm dertleri ve korkuları, duygularının zirvesine çıkmıştı artık. Aman bilmez sinirler, duygularının üstüne binmiş, kudurgan bir fırtınada, rüzgâr nasıl tepedeki bir ağacı sallarsa, titriyor ağlıyordu. Sanki korkunç bir şeyler kopmuştu içinden. Büyülenmişcesine ağlıyordu. Bütün bu olanlar, Jurgis’i kendinden geçirmedi. Dudakları kısık, elleri kenetli bekliyordu. Geberene kadar ağlardı da, şu anda onu kımıldatamazdı yerinden —hem de bir santimcik olsun— çünkü çıkardığı sesler kanını donduruyor, elinde olmadan dudakları büzülüyordu. Bir ara yüzü bembeyaz olmuş. Tete Elzbieta odaya girdiği zaman, sevinir gibi oldu ama, hemen bağırdı ardından: «Çık! Çık dışarı!» Kadının kapı eşiğinde bocaladığını görünce, elinin tersiyle onu dışarı iteledikten sonra, kapıyı çarparak kapatıp, arkasına bir masa dayadı. Haykırdı. «Haydi! Cevap ver bana!»</p>

  <p>Oysa Ona, onu işitmiyordu bile. Kendini amansız bir düşmanın eline kaptırmıştı bir kere. Jurgis, karısının uzanmış ellerini, yatakta sağa sola kıvrılan vücudunu sürünen bir yaratık gibi görüyor ve de kılını kıpırdatmıyordu. Vücudundan başlayıp ayak bileklerine kadar yayılan titremeyi görüyordu ama yine de hiç bir şey yapmıyordu. İç çekip sarsılıyordu kadın. Gırtlağında sanki boşanmak isteyen bir sürü sesler vardı. Tıpkı ard arda sahilleri döven dalgalar gibi telaşlı. Sonra sesi gittikçe tizleşip, korkunç bir kahkahaya dönüştü. Katılırcasına gülüyordu. Sonunda artık dayanamıyan Jurgis, bir sıçrayışta karısının yanına vararak onu omuzlarından tutup silkelemeye başladı. Ağzını dayamış bağırıyordu:</p>

  <p>«Yeter artık! Yeter... Kes beee!»</p>

  <p>Şaşkınlığından kurtulup bir an kocasının yüzüne baktı ve sonra, ayaklarının dibine yığılıverdi. Jurgis, yana kaçmak istedi. Beceremedi. Karısı bacaklarını kavramış, yüzünü döşemeye gömmüştü. Bu durum, bir an boğazına yumruk gibi bir şey tıkadı sanki. Sonra her zamankinden daha sert bir biçimde bağırdı:</p>

  <p>«Kes dedim sana be!»</p>

  <p>Bu sefer kocasının sözünü tutup, yattığı yerde, hıçkırıklarını sessizce boğmaya çalıştı. Bir dakika kadar yattı yerde. Hem de hiç kımıldamadan. Ancak o zaman kocasının aklına, kendisini korkudan donduracak bir fikir geldi: Yoksa, ölüyor muydu? Birden, karısının derinden gelen sesini işitti: «Jurgis, Jurgis!»</p>

  <p>«Ne var?» diye sordu.</p>

  <p>Kadın, öylesine zayıftı ki, üzerine eğilmek zorunda kaldı. Kesik kesik cümlelerle yalvarıyordu. Her halinden belliydi acı çektiği. Kekeledi; «Yalvarırım inan bana! Güven!»</p>

  <p>«Neye inanayım?» diye haykırdı.</p>

  <p>«İnan ki ben biliyorum seviyorum seni. Ve bir şey sorma bana! Ne yaptın diye... Jurgis, Jurgis yalvarırım... yalvarırım sana... en iyisi bu... şey...»</p>

  <p>Jurgis yeniden konuşmaya başladı ama, karısı, aceleyle sözünü kesti. «Yalnızca bunu yapsan-yalnızca yapmak istesen bunu... bana inansan! Suç benim değildi! Başkası elimden gelmezdi. Her şey düzelecek... bir şey yok, zarar olmadı... ohhh!.. Jurgis, Jurgis yalvarırım!»</p>

  <p>Kocasının bacaklarına tutunmuş, doğrularak ayağa kalkmaya, onun yüzüne bakmaya çabalıyordu. Adam, karısının titreyen ellerini ve göğsüne bastıran memelerini hissediyordu. Elini tutmayı başararak yanağına bastırıp göz yaşlarına boğdu: «İnan bana... inan bana!» Yeniden ağlamaya başlayınca Jurgis haykırdı: «İnanmayacağım!»</p>

  <p>Kocasının boynuna asılmış, umutsuzluk içinde avaz avaz ağlıyordu.</p>

  <p>«İnan bana, yalvarırım inan!»</p>

  <p>«Neye inanayım be!»</p>

  <p>«İnan ki... biliyorum... seviyorum seni... ne yaptığımı sorma bana! Yalvarırım Jurgis, yalvarırım...»</p>

  <p>Tüm bir umutsuzluk içindeydi. «Ne yaptığını düşün hele bir... mahvedecek bizi... mahvedecek... yapma... yalvarırım yapma. Hayır yapma diyorum sana... yapma! Yapmaman gerekiyor... deli olacağım yoksa... öldürecek bu beni... hayır, hayır Jurgis, deliyim ben... bir şey yok. Aslında bilmesen de olur... Mutlu olabiliriz! Her zamanki gibi severiz birbirimizi... lütfen, lütfen yalvarırım inan bana...»</p>

  <p>Kadının lafları büsbütün çileden çıkardı, Jurgis’i. Kollarını açarak, silkeleyip attı Ona’yı. «Cevap ver,» diye bağırdı, «Allahın belası! Cevap ver dedim sana!»</p>

  <p>Ona, yeniden dizlerinin üzerine çökerek ağlamaya başladı. Bu sanki, lanetlenmiş bir ruhun inlemesini dinlemek gibiydi. Jurgis buna dayanamaz olmuştu artık. Yumruklarını yanındaki masanın üzerine dayayıp yeniden bağırdı: «Cevap ver bana!»</p>

  <p>Ona vahşi bir hayvan gibi, tiz çığlıklar atmaya başlamıştı: «Ah! Ah! Yapamam bunu... Yapamam!»</p>

  <p>«Neyi yapamazsın,» diye haykırdı.</p>

  <p>«Nasıl yapacağımı bilmiyorum!»</p>

  <p>Fırlayıp, kolundan yakaladığı kadını ayağa kaldırdı. Gözlerini yüzüne dikti. «Dün akşam nerede olduğunu söyle» diye soludu, «çabuk, çıkar ağzından baklayı.»</p>

  <p>Kadın fısıltı ile konuşmaya başladı. Her kelimeyi tek, tek söylüyordu.» Şehir de... bir... eve... gittim... dün akşam!»</p>

  <p>«Ne evi? Ne demek istiyorsun?»</p>

  <p>Gözlerini kaçırmak istedi ama, Jurgis bırakmadı. «Bayan Henderson’un evine,» diyebildi.</p>

  <p>İlk önce anlayamadı Jurgis. «Bayan Henderson’un evi» diye tekrarladı. Ve sonra korkunç bir infilak gibi dank etti kafasına. Bir çığlık atarak, sendeliye sendeliye geri giderek düşmemek için duvara yaslandı. Elini alnına koymuş, şaşkın bir halde kendi kendine fısıldamaya başladı: «Tanrım! Tanrım!»</p>

  <p>Bir saniye sonra yeniden karısının üzerine saldırıp, boğazını kavradı. «Cevap ver bana» diye haykırdı, «cevap ver!» Boğulacak gibiydi adeta. «Çabuk! Kim götürdü seni oraya?»</p>

  <p>Ona, kocasının elinden kaçıp kurtulmak istedikçe, Jurgis çılgına dönüyor, karısının korktuğunu ya da kenetlenmiş elinin kadının canını acıttığını sanıyordu. Oysa, bu tepkinin, utancın acısı olduğunu anlayamıyordu. Ama yine de cevap verdi «Connor.»</p>

  <p>«Connor?» diye soludu, «Connor, kim?»</p>

  <p>«Ustabaşı» dedi. «O adam!..»</p>

  <p>Parmaklarını daha fazla kenetledi. Çılgınlığı içinde ancak, Ona’nın dışarı uğrayan gözlerinden onu boğmak üzere olduğunu anlayıp, gevşetti elini. Beklemeye başladı. Soluğu alev alev kadının suratına vuruyordu.</p>

  <p>«Anlat bana,» diye sonunda fısıldıyabildi. «Olanları anlat!»</p>

  <p>Kıpırdamadan yatıyordu döşemenin üzerinde. Söylediklerini anlayabilmek için Jurgis soluğunu tuttu. «İstemedim, yapmak istemedim,» dedi. «Çabaladım, yapmamaya çalıştım. Sırf kurtulmamız için yaptım. Tek çıkar yolumuzdu bu...»</p>

  <p>Küçük odada, Jurgis’in solumasından başka bir şey işitilmiyordu. Ona, gözlerini yummuştu. Yeniden konuşmaya başladığı zaman da açmadı gözlerini. «Bana dedi ki... beni işten atacağını söyledi... evet, evet... atacakmış, hepimizi yerinden edecekmiş. Hiç bir iş bulamıyacakmışız burda... canımıza okuyacağını söyledi, mahvedecekti bizi... ciddiydi.»</p>

  <p>Jurgis’in kolları öylesine titriyordu ki, düşmemek için zor tutuyordu kendini. Yeniden karısının üzerine eğildi. «Ne zaman? Ne zaman başladı bütün bunlar?»</p>

  <p>«Başlangıçta.» dedi. Sayıklarcasına konuşuyordu sanki. «Hepsi bu kadar... onların benden... Oysa... oysa o beni istermiş meğer... dışarda, sahanlıkta konuşurdu benimle... sonra, sonra benimle sevişmeye başladı. Para teklif etti bana. Önce yalvardı, beni sevdiğini söyledi, sonra tehdit etmeye başladı. Her şeyimizi biliyordu, hatta açlıktan öleceğimizi bile. Ustabaşımızı tanıyordu... Marija’nın da ustasını tanıyordu... Bizi açlıktan geberene kadar kovalayacağını söyledi... Sonra eğer razı olursam, razı olursam hepimizin işi olacakmış... eğer ben... iş olacakmış... Sonra bir gün yakaladı beni. Bırakmadı... o, o...»</p>

  <p>«Nerde oldu bu?»</p>

  <p>«Giriş kapısında, geceleyin, herkes gittikten sonra. Hiç bir şey gelmedi elimden. Yalnızca seni düşündüm, bebeğimizi düşündüm, anamı, onun çocuklarını. Korkuyordum ondan. Hatta bağıracak, imdat istiyecek kadar korkuyordum.»</p>

  <p>Biraz önce yüzü kül gibiydi, oysa şimdi mosmordu. Yeniden sert sert soluk almaya başladı. Jurgis’ten ses seda çıkmıyordu.</p>

  <p>«İki ay önceydi. Sonra benim o eve gelmemi istedi. Orda kalmamı istedi. Hepimizden sözetti... işsiz kalacağımızdan, bizi işten attıracağından... oraya gitmeye zorladı beni... geceleri... Söyledim, söyledim sana... beni fabrikada sanıyordun... Sonra, bir gece kar bastırdı, geri dönemedim. Dün gece ise, tramvaylar işlemiyordu. O kadar küçük ve önemsiz bir şeydi ki bu... yoksa ailece mahvolacaktık. Yürümeye çalıştım ama, başaramadım. Senin bilmeni istemiyordum. Devam edebilirdik eskisi gibi, hiç bir şey bilmeyebilirdin. Sonra benden bıkmaya da başlamıştı. Yakında yakamı salıverecekti nasıl olsa. Gebeyim, bir çocuğum olacak biliyorsun. Gün geçtikçe çirkinleşiyorum... Bana bunu söyledi zaten... hem de dün gece. Dün gece tekmeledi beni... Şimdiyse sen onu öldürmek istiyorsun... ve de öldüreceksin, sonra da bizler öleceğiz. Hem de hepimiz!»</p>

  <p>Bütün bunları, bir kez olsun, ürpermeden söylemişti. Ölü gibi yatıyordu, döşemenin üzerinde. Öyle ki, göz kapağı bile kımıldamamıştı bu süre içinde. Jurgis de çıt bile çıkarmadan dinlemişti bu ana kadar. Yatağın kenarından doğrularak kalktı. Ardını dönüp, karısına bir kez olsun bakmadı. Sokak kapısına yönelip açtı. Köşede korkudan titreyerek büzülmüş olan Tete Elzbieta’yı görmedi bile. Ardından kapıyı kapamaya lüzum görmeden, nefretsiz, kinsiz sokağa çıktı ve tabanı yaya kaldırıma değer değmez, başladı koşmaya.</p>

  <p>Büyülenmiş gibi, delirmiş gibi koşuyordu. Ne sağına bakıyordu, ne soluna. Sadece Ashland caddesinde olduğunu biliyordu. Yavaşladı. Sonra geçen bir tramvay ilişti gözüne. Seyirtip atladı. Gözlerinin yabani bir hayvanınkinden farkı yoktu. Saçları uçuşuyor, inilder gibi soluk alıyordu. Yaralanmış bir boğadan farkı yoktu artık... Oysa yolcular onun farkına bile varmadılar. Belki de Jurgis gibi kokan bir kimsenin kokusu onlara alışılmış bir şey olarak gelmişti. Her zamanki gibi yol verdiler kendisine. Biletçi tiksinti ile uzattığı meteliği parmak uçlarıyla aldı ve onu sahanlıkta tek başına koyuverdi. Jurgis farkında bile değildi bunun... Düşünceleri çok, çok uzaklardaydı. Ruhunun bir yanardağ ağzından farkı yoktu. Lav kusmaya hazır bekliyor, bekliyor ve bekledikçe bir yay gibi geriliyordu.</p>

  <p>Tramvay mezbahaların oraya geldiği zaman, soluğu yerine gelmişti: İner inmez yeniden çılgıncasına koşmaya başladı. Gelen dönüp haline bakıyordu. Ama, onun kimseleri görecek hali yoktu. Fabrika oradaydı işte... Kapısı açık... İçeri dalıp, koridor boyu koşusunu sürdürdü, Ona’nın hangi odada çalıştığını sorduğu gibi. Dışarda çalışan hamal başı Connor’u da tanıyordu. Odaya girdiği zaman bir yandan da adamı arıyordu.</p>

  <p>Hamallar, bellerine gayret, arabaları yüklüyorlardı aralıksız. Jurgis aceleci bir göz gezdirdi rampaya; herif yoktu oralarda. Sonra koridordan gelen bir ses işitince, kan kokusu almış yırtıcı bir hayvan gibi o yana seyirtti. Bir saniye sonra da ustabaşıyla burun burunaydı.</p>

  <p>İri yarı, hantal, kırmızı yüzlü bir İrlandalıydı adam. Leş gibi de içki kokuyordu üstelik. Jurgis’in eşiği atladığını görünce kireç gibi oldu yüzü. Bir an bocaladı durduğu yerde. Sanki kaçıp kaybolmak istiyordu. Oysa hasmı bir atmaca gibi çoktan atlamıştı üzerine. Korunmak için elleriyle yüzünü kapattı. Jurgis, zincirlerinden boşanmıştı bir kere. Tüm kuvvetini toplayarak yumruğunu olanca gücü ile adamın iki kaşının ortasına indiriverdi. Ustabaşı, geri geri sendeleyip yere yuvarlandı. Bir saniye sonra adamın tepesine çöreklenen Jurgis, parmaklarını çoktan yerde debelenen ustabaşının gırtlağına geçirmişti.</p>

  <p>Jurgis için bu adamın varlığı, işlediği suçun meşru mazeretiydi. Vücuduna dokunmak çıldırtmaya yetiyordu Jurgis’i. Sinirleri ayrı ayrı geriliyor, titremeye başlıyordu. Ruhundaki tüm iblisler ayaklanıvermişti birden. Sıra onundu artık. Gözlerini kan bürümüştü. Kurbanının kafasını kaldırıp döşemeye vurdukça delicesine naralar atıyordu.</p>

  <p>Anlaşılacağı gibi, ortalık birden karışıverdi, haykıran, bayılan kadınlar, şaşkınca koşuşan erkekler ve saire, Jurgis, hedefinin üzerine öylesine bir eğilmişti ki, olan bitenlerin hiç farkında değildi. Ancak yarım düzine kadar adam, bacaklarından, omuzlarından kavrayıp onu ustabaşının üzerinden çekip sıyırınca, kendini kaybettiğini anlıyabildi. Göz açıp kapayana kadar, eğilip dişlerini adamın yanağına geçirdi. Ayırdıkları zaman, ağzından kan damlıyor ve deri parçaları sarkıyordu.</p>

  <p>Yaka paça, karga tulumba merdivenlerden indirdiler. Güç bela zaptedilebiliyordu. Bir kaplan gibi savaşıyordu. Eğrilip bükülüyor, kör kızgınlığı içinde adamların yarısını savuruyor ve çoktan kendinden geçmiş düşmanının üzerine saldırıyordu. Çok geçmeden çevreden yetişenler oldu, ve kısa bir an sonra Jurgis’in üzerinde küçük bir kasdağı beliriverdi. Tüm güçleriyle zaptedebilmek için çalışıyorlardı. Sonunda hep birlikte yakındaki karakola götürdüler. Jurgis orada, bir polis arabası onu gelip alana kadar, kımıldanmadan yattı. Kendini ve nefesini tüketmişti çünkü.</p>

</body>

</html>