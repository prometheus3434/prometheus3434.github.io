<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YİRMİ DÖRDÜNCÜ BÖLÜM</p>

  </div>

  <p>Jurgis bütün bu engellere rağmen, yatacak yer parası ile, her iki saatte bir donup ölmemek için içki parası bulmak zorundaydı. Günlerce bu korkunç soğuğun içinde dolaştıkça kalbi umutsuzlukla dolup taşıyordu. Uygarlık denilen nesnenin ne olduğunu daha önce hiç görmediği bir şekilde iyiden iyiye görüyordu. Zalimlikten, sertlikten başka hiç bir şeyin geçer akçe olmadığı bir dünyaydı bu. Egemen olanların yönettiği ve yönetilenlerin buna baş eğmek zorunda kaldıkları bir düzendi bu. Kendisi sonunculardandı işte. Bütün hayatı, bütün serserilikleri, kırlarda başı boş dolaşması dahil, her şey son derece büyük bir cezaevi olmuştu. Bu cezaevinin kapılarını kırmak için teker teker denemiş, ama hepsinin de kendi kuvvetinden çok daha sert ve sağlam olduğunun farkına varmıştı. Hırsın hüküm sürdüğü amansız savaşta yenilmiş, yok olmaya mahkûm edilmişti. Ve şimdi de bütün toplum, bu cezadan kaçıp kurtulmaması için, elinden geleni ardına koymuyordu. Ne tarafa dönecek olsa, demir parmaklıklar çıkıyordu karşısına. Nereye baksa nefret dolu gözler dikiliyordu üzerine. Besili, sırım gibi polis memurlarının bakışından eziliyordu. Berikiler ise onu gördükleri zaman ellerindeki sopaları daha sıkı kavrıyorlardı. Meyhane sahipleri, parasını verip içkisini içtikten sonra, vaktinin dolmasını sabırsızlıkla bekleyip, kıskanç bakışlarla gözlerini üzerinden ayırmıyorlardı. Dışardaki kalabalık onun dertlerine karşı sağır, varlığına karşı ilgisizdi. Fazla asıldığı zaman zalim ve gaddar oluyorlardı. Her birinin kendi işleri vardı ve Jurgis’e aralarında yer yoktu. Hiç bir yerde yeri yoktu. Ne yana dönecek olsa, bakışlarla bu acı gerçek hatırlatılıyordu kendisine. Her şey sanki sırf bunu hatırlatmak için yapılmıştı. Kapıları kilitli, yüksek duvarlı malikhaneleri. Pencereleri demir parmaklıklı bodrumlar... Dünyanın dört bir yanına mal gönderen depoların demir kapıları... Kasalarında inanılmayacak büyüklükte servetler saklayan banka kasaları...</p>

  <p>Ve bir gün Jurgis hayatının serüvenini yaşadı. Gece yarısı olmuş, ama hâlâ yatacak yer parası temin edememişti. Sürekli yağan karın altında o kadar uzun süre kalmıştı ki, üstü başı karla örtüldüğü gibi, dondurucu soğuk nerdeyse kemiklerine işlemişti. Tiyatrodan çıkan kalabalığın arasında oradan oraya koşuşuyor, polise yakalanmak tehlikesini bile göze alıyordu. Hatta bu umutsuzluk içinde, tutuklanmayı bile göze almıştı. Ama mavi üniformalı bir polisin kendine doğru geldiğini görünce, yüreciği paniğe kapıldı ve yan sokaklardan birine dalıverdi. Sonra birkaç sokak koştu. Yeniden durdu. Kendisine doğru gelmekte olan bir adam görünce, hemen yolunun üzerine vaziyet alıp hazırlandı.</p>

  <p>«Lütfen efendim,» diye başladı malûm nutka, «bana yatacak yer parası verir misiniz? Kolum kırık olduğu için çalışamıyorum. Cebimde meteliğim yok. Namuslu bir işçiyim efendim. Daha önce hiç dilenmedim. Kabahat benim değil efendim.»</p>

  <p>Jurgis genellikle, sözü kesilene kadar konuşurdu ama, bu adam nedense bir türlü kesmiyordu sözünü. Sonunda nefesi tükenip durdu. Beriki de durmuştu. Ancak o zaman adamın hafifçe sallandığını farketti. «N’olmuşş, ne söylüyorsun haa?»</p>

  <p>Jurgis yeniden başladı hikâyesine. Bu sefer daha yavaş, daha dikkatli anlatıyordu. Daha yarıya gelmeden adam, elini Jurgis’in omuzuna koydu. «Vah zavallı dostum benim.» dedi «Demek-hık-yolsuz kaldın.»</p>

  <p>Sonra Jurgis’e doğru sendeledi. Omuzundaki el boynuna dolandı Jurgis’in. «Ben de yolsuz kaldım dostum,» dedi «rezil, insafsız bir dünya bu.»</p>

  <p>Bir lambanın yakınındaydılar. Jurgis bir göz attı adama. Genç bir delikanlıydı. On sekizinden fazla olmasına imkân yoktu. Çocuksu güzel bir yüzü vardı. Başında ipek bir şapka, sırtında yakası kürkü yumuşak bir palto vardı. Gülümsüyor ve gerçekten sevgiyle bakıyordu Jurgis’e. «Benim de durumum kötü arkadaşım.» dedi «gaddar bir ailem var. Yoksa yardım ederdim. Sana ne oldu ki?»</p>

  <p>«Hastanedeydim.»</p>

  <p>«Hastane mi?» dedi delikanlı. Hâlâ tatlı tatlı gülümsüyordu, «Çookk-hık-fena be! Tıpkı Polly teyzem gibi-hık- Polly teyzem de hastane... kart kızın ikizleri oldu yaa Şşşşşana ne ne oldu ki?»</p>

  <p>«Kolum kırıldı,» diye başladı Jurgis.</p>

  <p>«Yaa.» dedi beriki sevimli sevimli. «O kadar kötü değil, geçer; iyileşirsin elbette. Keşke birisi de benim kolumu kırsa yalansa Allah janımı alsın, yalanım varsa! O zaman daha iyi davranırlar bana-hık-tut beni arkadaşım... Şşşenin için ne yapabilirim?»</p>

  <p>«Karnım aç, efendim,» dedi Jurgis.</p>

  <p>«Peki neden gijjiip yemek yemiyorsun ha?»</p>

  <p>«Param yok efendim.»</p>

  <p>«Paran yok demek. Ho! ho! ho! dost olalım seninle arkadaşım-hık-tıpkı benim gibi... benim de param yok... berbat durum... neden benim gibi sen de eve gitmiyorsun?»</p>

  <p>«Evim yok benim,» dedi Jurgis.</p>

  <p>«Evin yok demek. Yabancısın demek şehirde... hey, Allah... kötü bu be... En iyisi benimle birlikte gel, evet benimle gel ve bir yemek ye-hık-birlikte. Çok yalnızım ben... evde kimse yok... Peder haz-retleri-hık-Avrupa’da... Bubby balayında... Polly’nin ikizleri oldu... her kahrolası kişi defolup gitmiş bir yere-Hmm-hık-hmff-işte bütün bunlar bir insanı içkiye sevkeder-hık-böööle işte! Yalnızca ihtiyar domuz var evde... hep tabak tutup kaldırıyor... kahroliim bööle yemek yenmez be-hık-hayır efendim yenmez işte... onun için arkadaşım ben de kulübe gidiyorum... ama yatırmıyorlar beni orda... peder beyin emirleri... kahretsin her gece eve gidecekmişim... Hiçç duydun mu bööle şey?-hık-«Her sabah olsa gerek efem» dedim.. Hayır dostum «Her gece» dedi yoksa harçlık verilmiyecekmiş-tırnak gibi sert-ihtiyar domuz bakacakmış bana... uşşaklar casusluk ediyorlar hakkımda... annadın mı arkadaşım... şşen ne diyorsun bu işe... Benim gibi-hık-sakin iyi yürekli bir çocuk babası Avrupa’ya gidip-hoppa-yanız bırakamazmış onu hık-Ayıp değil mi efendim? Her akşam eve gidip bütün eğlencelerden yoksun... durum bööle işte... bu yüzden burdayım... Kitty’ciğimi yalnız bırakmak zorunda kaldım-hık-ağlıyordu, yaa... buna ne buyrulur eski dost? Bırak gideyim kediciğim, diyorum «erken ve sık gel» diyor görev beni çağırınca ben giderim. Elveda, elveda benim yegane aşkım... elveda ehelveedaa, be-nim-tek-aşkım.»</p>

  <p>Son kısmı şarkıydı konuşmanın. Delikanlının sesi gerçekten acıklı çıkıyordu. Kollarını Jurgis’in boynuna dolamış, sallanıyordu bir yandan. Jurgis biri gelecek korkusuyla sinirli sinirli çevresine bakınıyordu. Ama hâlâ yalnızdılar.</p>

  <p>Delikanlı: «Ama ben gitmeyi becerdim,» diye öfkeli bir biçimde devam etti. «Hık-kendi yolumu bulabilirim ben... istersem her şeyi yaparım... Freddie Jones öyle kolay idare edilecek kişi değildir, haa! Hele bir başlamasın... ayrıca kimseyle de eve gitmek istemiyorum-hayır efendim-bu böyle biline... nereye götürüyorsun beni be! Sarhoş sanıyorsun beni değil mi? Hey-heyy! Tanıyorum seni-hık- ama senden fazla sarhoş değilim ben... Kedi yavrum diyorum... hakkın var sevgili Freddie diyor o da bana (akıllı bir kız bu Kitty) ama ben sıcak apartıman da kalıyorum, sense buz, buz gibi gecenin içine dalıyorsun diyor bana... beni bir yere sakla sevgili Kitty diyorum... Saçma... Freddie evlat, şakanın sırası değil diyor... iyi bir sevgili gibi araba çağırayım... ben kendi arabamı çağırırım be! Ne yaptığımdan da haberim var... Arkadaş-hık-ne diyorsun? Eve gelip beni ziyaret eder ve de yemek yer misin? Hadi aksilik etmeden uslu uslu gel... Sen de benim gibi yolsuzsun... anlarsın bir delikanlıyı... yüreğin olması gereken yerde... Hadi gel arkadaş... eski dost gel... bütün ışıkları yakar içki içeriz... cehenneme çeviririz ortalığı... elbette çeviririz... Hoppaa! Eve bir girdikten sonra istediğimi yaparım... peder beyin verdiği emirler bunlar... Hay Allah-hık-hık!»</p>

  <p>Kol kola, yoldan, aşağıya doğru inmeye başladılar. Genç adam Jurgis’i sürüklüyor, beriki ise ne yapacağını düşünüyordu. Yeni ahpabı ile kalabalık bir yerden geçemiyeceğini çok iyi biliyordu. Hemen dikkati üzerlerine çekecek ve de durdurulacaklardı. Sırf yağan kar yüzünden bu tenha sokaktan, ara sıra geçen insanlar ikisinin farkına varmıyordu.</p>

  <p>Birdenbire Jurgis durup sordu: «Evin çok uzak mı?»</p>

  <p>«Pek değil,» dedi beriki. «Yoruldun galiba, tamam mı? Öyleyse biz de araba ile gideriz. Tamam, bir araba çağır.»</p>

  <p>Genç adam bir eliyle, Jurgis’i sıkıca tuttuktan sonra öbür eliyle ceplerini aramaya başladı.</p>

  <p>«Sen çağır arkadaşım, ben parasını öderim.» dedi «Heyy buna ne dersin?»</p>

  <p>Bir cebinden koskoca bir tomar para çıkardı. Jurgis bütün hayatında bu kadar çok parayı bir arada görmemişti. Şaşkın şaşkın para tomarına bakmaya başladı.</p>

  <p>«Görünüşe göre çok para değil mi?» dedi Freddie, «Aldatmasın seni arkadaşım. Hepsi ufaklık. Bir hafta içinde bundan fazlasının canına okurum... şerefim üzerine yemin ederim bu böyle olacak... ayın birine kadar da metelik yok. Başkanın emri-hık-insanı deli eder böyle şey... Bu ikindi bir telgraf çektim babama... eve gitmemin bir sebebi de bu... «Açlıktan geberme sınırına geldim» diye yazdım «Ailenin şerefi için bana biraz ekmek yollayın-hık-yoksa açlık beni, yanına gelmeye zorlayacak... Freddie..» İşte böyle yazdım telgrafı, hele yollamasın okuldan kaçarım be!»</p>

  <p>Delikanlı bu şekilde konuşmasına devam etti. Bu arada Jurgis, heyecan ve korkudan zangır zangır titriyordu. Bu para tomarını kapıp, diğerinin aklı başına gelmeden karanlıklara karışabilirdi. Yapsa mıydı böyle bir şey? Daha fazla beklerse ne geçecekti eline. Oysa Jurgis, hayatında bu güne kadar tek suç işlememişti. Ve Jurgis, bir saniye fazla düşündü. Bu bir saniye içinde Fredie, tomarın içinden bir para çekerek, diğerlerini pantolun cebine tıkıştırmıştı bile.</p>

  <p>«Al dostum, senin olsun bu.» Elinde tutmuş sallıyordu. Bu sırada bir meyhanenin önüne gelmişlerdi. Jurgis, ışıkta, delikanlının elinde tuttuğu banknotun, yüz dolar olduğunu gördü.</p>

  <p>«Al dedim sana. Araba parasını verdikten sonra, üstü, sende kalsın -hık-iş kafası yoktur bende. Peder bey de aynı şeyi söylüyor. Hem o her şeyi bilir. Kafası bir işler ki rezilin. Pekâlâ üstat dedim, ben de. Oyunu sen oyna, parsayı ben toplarım. O zaman Polly teyzeyi bana bakması için başıma dikti. Hık-teyze hanımda şimdi bastı hastaneye gitti. İkiz doğurdu. Ben de Kabil olarak büyüyorum - Hey, bak, bak, çağır şunu!»</p>

  <p>Bir araba geçiyordu önlerinden. Jurgis fırlayıp seslendi. Araba dönüp kaldırıma yanaştı. Freddie efendi biraz güçlükle içeriye girdi. Jurgis de ardından girmeye hazırlanıyordu ki, arabacı bağırdı. «Çık ulan sen dışarı.»</p>

  <p>Jurgis durakladı. Neredeyse söz dinlemek üzereydi. Arkadaşı girdi araya.</p>

  <p>«Sana ne oluyor be! Ne karışıyorsun elin işine!»</p>

  <p>Arabacı bozulup kenara çekilince, Jurgis de girdi arabaya. Sonra, Freddie, Lake Shore Drive’da bir numara verdi ve araba yola koyuldu. Delikanlı arkasına yaslanıp, Jurgis’in üzerine abanıp, yarım dakika kadar birşeyler mırıldanıp, horlamaya başladı. Jurgis bir yandan titriyor, bir yandan da arkadaşına bakıyordu. Acaba para tomarını hâlâ, alamaz mıydı? Adamın ceplerini karıştırmaktan korkuyordu. Ayrıca, arabacı da kendisini gözetliyor olabilirdi. Yüz doları emniyete almıştı. Bununla uzun bir süre idare edebilirdi.</p>

  <p>Yarım saatlik bir yolculuktan sonra araba durdu. Göl kıyısına gelmişlerdi. Buz tutmuş suların üzerinden, doğu tarafından dondurucu bir rüzgâr esiyordu. «Geldik işte,» dedi arabacı, Jurgis arkadaşını uyandırdı.</p>

  <p>Preddie efendi uyanıp, şaşkın şaşkın çevresine bakındı.</p>

  <p>«Merhaba,» dedi. «Neredeyiz. Bu ne? Kimsin sen be? Ha, tamam hatırladım -hık-eskidost-Az kaldı unutuyordum seni-hık-Eve geldik değil mi? Br-rr! Soğuk be! Evet, gel bakalım, eve geldik yakında her şey düzelir -hık- saygılarımla.»</p>

  <p>Önlerinde korkunç, bir granit yapı yükseliyor ve bütün bir adayı kaplıyordu. Caddeden içerdeydi. Arabacının feneri sayesinde, Jurgis, yapının kuleleri, üç köşeli duvarları olduğunu gördü. Tıpkı ortaçağ şatolarını andırıyordu yapı. Jurgis, delikanlının bir yanlışlık yapıp başka adres verdiğini düşündü; onun için bir kimsenin, otel ya da belediye sarayı kadar büyük bir yapıya sahip olması aklın alacağı bir şey değildi. Ama ses çıkarmadan delikanlının peşinden gitti. Uzun merdivenleri kol kola çıktılar.</p>

  <p>«Şuralarda bir düğme olacak, dostum,» dedi Freddie. «Sen kolumu tut da ben bulayım.» Aramaya başladı. «Yavaş ol, ta-mam. Burada işte, kurtulduk arkadaşım.»</p>

  <p>Zil yankılar yaptı içerde. Birkaç saniye sonra kapı açıldı. Karşılarında, üzerinde mavi uşak elbisesi olan bir adam, heykel sessizliğinde kendilerine bakıyordu.</p>

  <p>İçerden vuran ışık gözlerini kamaştırmıştı. Bir an durdular. Jurgis, arkadaşının kendisini çektiğini farkedince, girdi içeri. Mavi elbiseli robot kapıyı kapadı.</p>

  <p>Jurgis’in yüreği çatlayacakmış gibi çarpıyordu. Yiğitçesine bir şeydi bu yaptığı. Bu yeryüzüne ait olmayan, ne denli garip bir yere geldiği konusunda en ufak bir fikri yoktu. Alâaddin’in mağarasına girmek de ancak bu kadar heyecanlı olabilirdi.</p>

  <p>Bulunduğu yer çok az aydınlatılmıştı. Ama karanlık tavana doğru yükselen sütunlarla kaplı bir salonda durduklarını anladı. Son tarafta geniş bir merdiven yukarı kata çıkıyordu. Yer cam gibi parlak mermerdendi. Duvarlarda güzel boyalı bir takım garip şeyler asılıydı. Yarı karanlıkta ortalığın esrarengiz bir görünüşü vardı. Pembe, kırmızı, altın yaldız. Tıpkı gölgeli bir ormanda güneşin batışını andırıyordu.</p>

  <p>Üniformalı adam sessizce onlardan tarafa geldi. Freddie efendi, şapkasını çıkarıp adama verdikten sonra, Jurgis’in kolunu bırakarak, paltosunu çıkarmaya çabaladı. Bir iki denemeden sonra da başardı bu işi. Bu arada, ikinci bir adam belirmişti yanlarında. Uzun boylu, iri yarı ve bir cellat kadar heybetliydi. Doğrudan Jurgis’in üzerine yürüyünce, dostumuz, korku ve sinirden büzülüverdi. Adam tek kelime söylemeden Jurgis’i kolundan tutarak kapıya doğru sürüklemeye başlayınca, ortalığı, birden Freddie efendinin sesi doldurdu. «Hamilton, arkadaşım benimle birlikte kalacak.»</p>

  <p>Adam duralayıp, elini gevşetti. «Gel, arkadaşım,» dedi beriki. Jurgis, delikanlıdan yana yürüdü.</p>

  <p>«Frederick beyefendi!» diye başladı adam.</p>

  <p>«Git arabacının parasını ver,» oldu berikinin cevabı. Sonra, Jurgis’in koluna girdi. Jurgis, az kalsın, «arabacının parası bende,» diyecekti ama tuttu kendini. İri yarı üniformalı adam, berikine işaret edip, dışarı yolladıktan sonra, genç efendisinin peşine takıldı.</p>

  <p>Büyük salonu geçtikten sonra döndüler. Karşılarına dev gibi iki kapı çıktı.</p>

  <p>«Hamilton,» dedi Freddie efendi.</p>

  <p>«Buyrun efendim.»</p>

  <p>«Ne oldu yemek odasının kapılarına?»</p>

  <p>«Hiç bir şey efendim.»</p>

  <p>«Öyleyse açmak için ne bekliyorsun?»</p>

  <p>Adam, sürgülü kapıları açtı. Büyük bir karanlık, «Işık» diye emretti, Freddie. Uşak bir düğmeye basınca, tavandaki kristal avizeden billur gibi pırıltılar yayıldı odanın içine. Jurgis’in gözleri kamaşmış, adeta yarı kör olmuştu. Yavaş yavaş bu büyük odayı seçmeye başladı. Tavan kubbe şeklindeydi. Duvarlar tek bir tablo olarak yapılmıştı. Su perileri, orman perileri, çiçeklerin üzerinde dansediyor, av tanrıçası Diana, atları ve köpekleri ile dağdan iniyor, bir sürü bakire, ormandaki bir havuzda yıkanıyordu, bütün resimler tabii büyüklükteydi. O kadar canlıydılar ki bir düşler sarayına geldiğini sandı. Sonra, gözü, odanın ortasındaki upuzun masaya ilişti. Abanoz gibi siyah renkte olan masa, gümüş ve altın işlemelerle süslenmiş, tam ortasına büyük bir çanak yerleştirilmişti. Bunun içinde, az bulunur pembe ve kırmızı orkideler, çanağın içindeki gizli bir ışıkla aydınlatılıyordu.</p>

  <p>«Burası yemek odası,» dedi Freddie. «Nasıl, beğendin mi arkadaşım?»</p>

  <p>Her söylediğine, Jurgis’in bir cevap vermesini istiyor, ondan tarafa yaslanarak gülümsiyerek yüzüne bakıyordu. Onun bu davranışı, Jurgis’in gerçekten hoşuna gidiyordu.</p>

  <p>«Yalnız tıkınmak için, biraz fazla büyük. Doğru değil mi ha?» Sonra aklına başka bir fikir gelmiş olmalı ki, devam etti. «Belki daha önce buna benzer bir yer görmemişsindir, ha? Yoksa - hık - gördün mü arkadaşım?»</p>

  <p>«Hayır,» dedi Jurgis.</p>

  <p>«Taşradan geldin belki de.»</p>

  <p>«Evet,» dedi Jurgis.</p>

  <p>«Ahaa! Ben de öyle sanmıştım. Çoğu taşralılar böyle yer görmemişlerdir. Peder eve getirip gösterir - hık - beleş sirk gibi bir şey. Evine dönünce onlara moruk Jones’in evinden söz et olur mu? Salhaneci Jones, Sığır tröstü üyesi. Bütün bunların hepsi domuzlardan elde edildi. Kahrolasıca rezil sahtekâr! Şimdi paralarımızın nerelere gittiğini görelim. Devamlı iskonto, özel araba şirketi - hık - hay Allah! Öküz sarayı ama - hık - görmeye değer. Hiç işittin mi salhaneci Jones’u? ha arkadaşım?»</p>

  <p>Jurgis hafif huzursuzlandı. Oysa, sarhoş olmasına rağmen berikinin gözünden hiç bir şey kaçmıyordu. «Ne oldu ha? İşittin mi?»</p>

  <p>Jurgis kekeleyerek konuştu. «Salhanelerde onun hesabına çalıştım.»</p>

  <p>«Ne?» diye haykırdı delikanlı. «Sen! Salhanelerde çalıştın demek. Ha, ha, ha! Aman ne güzel. El sıkışalım seninle, Peder bey burda olmalıydı. Sevinirdi seni gördüğüne, iyi dostudur adamlarının. İş ve sermaye, toplum ve faiz, dolandırıcılık filan - hık - şu dünyada ne garip şeyler oluyor değil mi, eski dost. Hamilton, gel seni tanıştırayım; ailenin dostu, peder beyin ise eski dostu - hık - salhanelerde çalışıyor. Gel bu geceyi birlikte geçirelim. Hamilton neşeli bir gece geçirelim, arkadaşım... Bay... adın neydi senin, adını söyle bize.»</p>

  <p>Rudkus - Jurgis Rudkus.»</p>

  <p>«Arkadaşım Bay Rednose (kelime oyunu, kırmızı burun anlamına.) Hamilton el sıkışın bakiim.</p>

  <p>İri yarı uşak başı ile selam verdi ama, el sıkmak için en ufak bir harekette bulunmadı. Hiç ses çıkarmadı adam. Freddie efendi, parmağını uşağa doğru salladı, «Senin nen var biliyorum Hamilton -hık - bir dolar basarım üstüne... sarhoş sanıyorsun beni... Ha? öyle mi?»</p>

  <p>Uşak yeniden başını eğdi «Evet efendim.» dedi. Freddie, kolunu Jurgis’in boynuna dolamıştı. Kahkahalarla gülmeye başladı. «Hamilton, kahrolası rezil!» diye gürledi «Terbiyesizliğinden dolayı cezalandıracağım seni. Görürsün bak, yapar mıyım, yapmaz mıyım... Ha, ha, ha! Sarhoşum! Ha, hahaha!»</p>

  <p>İkisi de, delikanlının yatışmasını beklediler. Bakalım ne gelecekti bundan sonra aklına. «Ne yapmak istiyorsun?,» diye birden sordu. «Gezmek ister misin burasını arkadaşım? Peder rolü kesip, sana gezdireyim mi sığır sarayını. Devletlerin oturma odaları... Onbeşinci Louis... Onaltıncı Louis... hadi bakalım tanesi üç bin dolara iskemleler. Çay odası... Marie Antoniette... çobanların dansı tablosu... yirmiüç bin dolar! Balo odasının balkon sütunları hık - ithal özel, gemiyle - hık - altmışsekiz bin dolar. Tavan Roma’da boyandı... herifin ismi neydi Hamilton? Mattatoni mi, Makaroni mi, ne? Şu gümüş kâse, Benvenuto Cellini ve Org! Otuz bin dolar arkadaşım. Başlat şunu Hamilton da arkadaşım kızılburun işitsin. Hayır boş ver... yemek yiyelim daha iyi... Sadece - hık - burda yemiyelim... benim tarafa çıkalım... arkadaşım... daha sevimlidir orası... Bu taraftan yavaş, kayarsın döşemede haa! Soğuk yemek getir bize Hamilton... sakın fışırtılı içkiyi unutma, anladın mı? Sonra binsekiz yüz otuz, Maderia şarabı, İşitiyor musun beni efendi?»</p>

  <p>«Evet efendim,» dedi uşak, «ama babanız bazı emirler verdi...»</p>

  <p>Freddie efendi birden dikildi. «Babam emirlerini bana verdi, sana değil,» dedikten sonra, Jurgis’in boynuna sarılarak, odadan dışarı çıktı sallanarak. Yolda yeni bir fikir geldi aklına. «Bana bir telgraf var mı Hamilton?»</p>

  <p>«Hayır efendim.»</p>

  <p>«Patron geziyor olmalı. İkizler nasıl Hamilton?»</p>

  <p>«İyiler, efendim.»</p>

  <p>«İyi, çok iyi,» dedi Freddie efendi ve ekledi. «Allah bağışlasın küçük kuzucukları.»</p>

  <p>Geniş merdivenden, her basamakta, duraklıyarak çıktılar. Yukarı gelince, gölgelerin arasından, çeşme başındaki bir su perisi baktı onlara. Canlı gibiydi. Kubbe tavanlı büyük bir oda, değişik dairelere açılıyordu. Uşak birkaç dakika aşağıda kalıp emirler verdikten, sonra peşlerinden yukarı çıktı. Bir düğmeye bastı. Sallanarak, daireye girdiler.</p>

  <p>Çalışma odası şeklinde döşenmişti burası. Orta yerdeki maun bir masanın üzerinde, kitaplar, pipolar, sigar ve sigara kutuları vardı. Duvarlarda ise, kolej armaları, renkli bayraklar, afişler, resimler, tenis raketleri, kano kürekleri, golf ve polo sopaları asılıydı. Boynuz uçları arasındaki uzunluk iki metreye yakın bir geyik başı, karşı duvara asılı bir Buffolo başına bakıyordu. Cilalı döşemeye, ayı ve kaplan postları serilmişti. Sedirler, uzun koltuklar, pencere kenarına yerleştirilmiş divanların üstü, yumuşak yastıklarla kaplanmıştı. Bir köşe Iran tarzı döşeliydi. Kıymetli taşlarla süslü bir avizenin altında geniş bir sedir vardı. Ardındaki kapıdan yatak odasına, yatak odasından da, kırkbin dolara mal olmuş saf mermerden bir yüzme havuzuna geçiliyordu.</p>

  <p>Freddie, bir iki saniye dikkatle Jurgis’e baktı. Tam o sırada içeri odadan canavardan farksız bir buldog köpeği çıktı. Jurgis’in şimdiye kadar görüp, rastladığı en korkunç yaratıktı bu. Esnediği zaman, ağzı bir ejderhanınki gibi açıldı. Sonra kısa kuyruğunu sallayarak, efendisinin yanına gitti. «Merhaba Dewey!» diye bağırdı delikanlı. «Şekerleme mi yapıyordun kart maskara? Bak sen hele ne oluyorsun be! (Köpek, Jurgis’e hırlamaya başlamıştı) Ama Dewey, ayıp! Bu benim dostum Bay Kızılburun. Size Amiral Dewey’i tanıştırayım. El sıkışın hadi - hık Papatya gibi değil mi? New York köpek müsabakasında mavi kurdele ile sekizbin beşyüz dolar kazandı ha, ne dersin?»</p>

  <p>Delikanlı geniş koltuklardan birine bıraktı kendini. Köpek de gidip ayaklarının dibine uzandı. Artık hırlamıyordu ama, gözlerini de Jurgis’ten ayırdığı yoktu. Gerçekten ayıktı Amiral.</p>

  <p>Kapının yanında duran uşak, gözünü Jurgis’ten ayırmıyordu. Dışardan ayak sesleri duyuldu. Uşak kapıyı açtığı zaman içeri başka bir üniformalı adam girdi elinde açılır kapanır masa vardı. Arkasında ise üstü kapaklı sahanların doldurduğu iki tepsi taşıyan, iki garson. Heykel gibi durdular. Birinci, masayı kurduktan sonra, öbürleri tabakları sahanları yerleştirdi masanın üzerine. Çeşit çeşit soğuk mezeler, ince et dilimleri, incecik tereyağlı ekmekler, bir kâse dilimlenmiş şeftali (Ocak olduğu halde) rengarenk küçük pastalar ve altı şişe buz gibi soğutulmuş şarap.</p>

  <p>«Bütün bunlar senin için,» diye bağırdı Freddie efendi, masaya bir göz attıktan sonra. «Gel bakalım dostum, kımıldan biraz..»</p>

  <p>Gidip, masanın başına oturdu, şişelerden birinin mantarını açtı ve üç bardağı dolduracak kadar şarabı büyük bir ustalıkla gırtlağından akıtıp, derin derin içini çekti. Sonra masaya oturması için yeniden bağırdı Jurgis’e. Uşak masanın öbür tarafındaki iskemleyi çekerek tutunca, Jurgis adamın bu hareketi, kendisini oturtmak için yaptığını sandı. Ama sonunda anladı ki, berikinin niyeti iskemleyi, onun altına sürmektir. Çekingen ve şüpheci bir şekilde oturdu. Freddie, içerdekilerin, yeni dostunu utandırdığını anlamıştı. Bir baş işareti ile, «Gidebilirsiniz» dedi.</p>

  <p>Uşaktan başka, hepsi çıktılar.</p>

  <p>«Sen de gidebilirsin Hamilton,» dedi.</p>

  <p>«Sayın efendim,» diye başladı uşak.</p>

  <p>«Git be!» diye haykırdı delikanlı, «Allahın belâsı işitmiyor musun söylediğimi!»</p>

  <p>Adam dışarı çıkarak kapıyı kapadı. Jurgis, bir hayli dikkatli olduğu için, adamın çıkarken anahtarı aldığını gördü. Gerekirse, anahtar deliğinden bakacaktı demek.</p>

  <p>Freddie, yeniden döndü. «Hadi giriş bakalım.»</p>

  <p>Jurgis, hâlâ çekingen bir tavırla delikanlının yüzüne bakıyordu. «Yesene be!» diye bağırdı beriki yeniden. «Atıştır be arkadaşım.»</p>

  <p>«Sen bir şey istemez misin?» diye sordu Jurgis.</p>

  <p>«Karnım aç değil benim yalnızca hararetim var. Kitty ile birlikte şeker yedik... sen karnını doyurmaya bak.»</p>

  <p>Jurgis, delikanlıyı daha fazla konuşturmadan yemeğe başladı. Sanki iki kürekle birden atıştırıyordu. Bir elinde çatalı bir elinde bıçağı, o kurt iştahı açılmış ve nefes almak için bile duraklamadan, bütün tabakları iyice temizlemişti. Kendisini dikkatle izleyen Freddie «Vay canına!» dedi. Gerçekten afallamıştı.</p>

  <p>Sonra şişeyi uzattı Jurgis’e. «Bir de içmeni görelim bakalım.» Jurgis şişeyi dudaklarına götürüp içmeye başladı. Tarif edilemiyecek kadar güzel bir sıvı gırtlağından akıyor, her sinirini ayrı ayrı gıdıklayıp, bütün vücudunu neş’e ile dolduruyordu. Son damlasına kadar içtikten sonra, uzun bir «Ahh,» çekti.</p>

  <p>«Güzel şey meret, değil mi?» diye sordu ev sahibi. Sevimli bir hali vardı. Arkasına yaslandı, ellerini başının altına koyup, bakmaya başladı Jurgis’e.</p>

  <p>Jurgis de karşısındakine bakıyordu. Gencin üzerinde pırıl pırıl bir gece elbisesi vardı. Son derece yakışıklıydı ayrıca... güzel bir çocuktu. Altın sarısı saçlarının altındaki eski bir Romalının kusursuz yüzü vardı. Jurgis’e güvenle bakıp yeniden gülümsedi ve konuşmaya başladı. Hem de on dakika hiç susmadan. Bu süre içinde Jurgis’e bütün ailesinin hikâyesini anlatmıştı. Ağabeyisi Charlie, «Kamçatka Halifesi» adındaki oyunda, «Küçük parlak gözler» rolünü oynayan namuslu bir oyuncuya aşık olmuş ve evlenmeye kalkınca, «despot peder» onu mirasından mahrum edeceğine yemin etmiş, sonra da insanın aklını sarsacak bir para vermişti. Bu para aynı zamanda «küçük parlak gözün de» iffetini sarsmamış değildi hani. Charlie şimdi koleji bitirmiş, arabası ile balayına çıkmıştı. Peder başka bir çocuğunu daha mirasından mahrum etmeye yemin etmişti. Bu da, kız kardeşi Gwendolen’den başkası değildi. Kızcağız, bir sürü ünvanı ve bir de uzun düello rekoru olan bir İtalyan markisi ile evlenmişti ve herifin şatosunda yaşıyorlardı. Daha doğrusu, adam, kızın kafasına kahvaltı tabakalarını fırlatana kadar yaşamışlardı. Zavallıcık, yardım için bir telgraf çekince, peder bey de, Ekselans hazretlerinin şartlarını öğrenmek için yollara dökülmüştü. Freddie’yi de iki bin dolardan az bir para ile yapayalnız bırakmışlardı burada. Onun ise yapılacak ciddi işleri vardı, sonunda öğrenirlerdi elbette. Eğer anlaşmaya varmazlarsa, «Kediciğine» bir telgraf çektirecek ve ona oğulları ile evlenmek üzere olduğunu yazdıracaktı. Bakalım o zaman ne olacaktı.</p>

  <p>Neş’eli genç, yorulana kadar konuştu. Sonra son derece tatlı bir biçimde Jurgis’e gülümsiyerek gözlerini kapadı. Sonra tekrar açıp, tekrar gülümsedi, yeniden kapadığı zaman da bir daha açmayı unuttu artık.</p>

  <p>Jurgis bir süre, kımıldanmadan oturdu. Delikanlıyı seyretti. Bu arada şampanyanın akıl almayan etkisini düşünüyordu. Bir kere yerinde, kıpırdanacak oldu, köpek hırladı ters ters. Ondan sonra nefesini tutup, hareket etmeden oturdu, ta ki kapı açılıp da, uşak içeri girene kadar.</p>

  <p>Adam, parmaklarının ucuna basarak, tehdid eder bakışlarla, Jurgis’ten tarafa yürüyünce, bizimki, aynı bakışları iade edip ağır ağır gerilemeye başladı. Yavaş, yavaş. Ta sırtı duvara yaslanana kadar. Uşak da yaklaşıp kapıyı işaret etti. «Defol, çık dışarı.» Yavaş sesle söylemişti bunları.</p>

  <p>Jurgis, duraklayıp, Freddie’den yana baktı. Genç hafifçe horluyordu. «Eğer bir şey yaparsan, dışarı çıkmadan suratını dağıtırım senin, orospu çocuğu. Çık dedim.»</p>

  <p>Bir an daha duraklayan Jurgis, adamın ardından gelip, hafiften hırlayan Amiral Dewey’i görünce, teslim olmak zorunda kaldığını anlayıp kapıdan tarafa yöneldi.</p>

  <p>Hiç gürültü etmeden dışarı çıkıp, yankılar yapan geniş merdivenlerden inmeye başladılar. Kapının önünde durduğu zaman, uşak yanına yaklaştı.</p>

  <p>«Kaldır bakalım ellerini,» diye hırlayınca, Jurgis sağlam yumruğunu sıktı iyiden iyiye.</p>

  <p>«Neden,» diye bağırdı. Sonra, adamın üzerini aramak istediğini anladı. «Bak cehenneme yolcu ederim seni.»</p>

  <p>«Kodese mi girmek istiyorsun?» diye uşak sordu. Tehdit edercesine konuşuyordu. «Polis çağırırım yoksa.»</p>

  <p>«Git çağır,» dedi Jurgis, «ama gelene kadar üzerime elini bile süremezsin. Kahrolası evinizde hiç bir şeye dokunmadım. Şu halde sen de bana dokunamazsın.»</p>

  <p>Genç efendisini uyandırmaktan korkan uşak, birden yana çekilerek kapıyı açtı. «Hadi bas git buradan.» Jurgis kapının aralığından çıkarken, uşak, kalleşçesine bir tekme savurdu arkasından. Jurgis yuvarlanır gibi merdivenlerden indikten sonra, dengesini daha fazla koruyamayıp, karların içine yuvarlandı.</p>

</body>

</html>