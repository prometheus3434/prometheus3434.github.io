<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YİRMİ BEŞİNCİ BÖLÜM</p>

  </div>

  <p>Jurgis ayağa kalktığı zaman öfkeden kuduracak hale gelmişti. Ama ardındaki kapı kapanmış, granit şato karanlıklara gömülmüştü. Birden soğuğun, buzdan dişleri Jurgis’i ısırmaya başlayınca, dönüp koşmaya başladı.</p>

  <p>Ancak, işlek sokaklara geldiği zaman, dikkati üzerine çekmemek için durdu. Son uğradığı hakarete rağmen, bu işten kârlı çıkmıştı. Kalbi sevinçle atıyor, ara sıra elini pantalon cebine sokarak, kıymetli yüz dolarını yokluyordu.</p>

  <p>Böyle olduğu halde, yine de büyük bir güçlükle karşı karşıyaydı. Tek bir meteliği yok, buna karşılık bütün bir yüz doları vardı. Bunun ne güç bir şey olduğunu hatırladığı zaman ürperdi. Yatacak bir yer bulmalıydı kendisine. Bu yüzden de parayı bozdurmak zorundaydı.</p>

  <p>Jurgis, yarım saat yürüyerek, bu meseleyi nasıl çözebileceğini düşündü. Yardım isteyebilecek hiç kimsesi yoktu. Tek başına becermek zorundaydı. Yatakhanelerde bozdurmaya kalkışmak, hayatını tehlikeye atmak demekti. Muhakkak parasını çalarlar ve sabah olmadan, belki de öldürürlerdi. Bir otele ya da tren istasyonuna gidip bozdurabilirdi ama, onun gibi bir serserinin elinde yüz dolar görünce kimbilir ne dertler açarlardı başına. Belki tevkif bile ederlerdi. Nasıl bir hikâye anlatırdı o zaman. Ertesi sabah, Freddie Jones, kaybının farkına varacak, ve bütün polis peşine düşecekti. Böylece parasından da olacaktı. Bunların dışında tek aklına gelen şey, bir meyhaneye girip parayı bozdurmaktı. Hatta bunun için haraç bile verirdi onlara.</p>

  <p>Yürürken, bir yandan da meyhanelere bakıyordu. Geçtiklerinin hepsi kalabalıktı. Sonunda, içinde meyhaneciden başka kimsenin olmadığı bir salon görünce, sevinçle ellerini ovuşturup içeri girdi.</p>

  <p>«Bana yüz dolar bozar mısın,» diye sordu.</p>

  <p>İri yarı, daha ziyade, boksöre benziyen meyhanecinin suratı en azından üç haftalık sakalla örtülüydü. Şöyle bir süzdü Jurgis’i. «Ne dedin?»</p>

  <p>«Bana yüz dolar bozar mısın dedim.»</p>

  <p>«Nerden buldun,» diye adam küstahça sordu.</p>

  <p>«Seni ırgalamaz. Yüz dolarım var ve bozdurmak istiyorum. Ayrıca komisyon da veririm.»</p>

  <p>Beriki sertçe baktı Jurgis’e. «Görelim bakalım.»</p>

  <p>«Bozacak mısın,» diye Jurgis yeniden sordu.</p>

  <p>«Sahte olup olmadığını nerden bileyim be! Enayi mi belledin sen beni.»</p>

  <p>Jurgis yavaş ve dikkatli bir biçimde adama yaklaştı. Parayı çıkarıp bir süre tuttu avucunda. Meyhaneci pis pis yüzüne bakıyordu. Sonunda uzattı parayı.</p>

  <p>Beriki alıp, incelemeye başladı, parmakları ile yokladı, ışığa tuttu, arka tarafını çevirdi, baş aşağı etti, yanlamasına baktı. Yeni ve sert olduğu için, kuşkulanmıştı bir kere. Jurgis bir kedi gibi adamın hareketlerini izliyordu.</p>

  <p>«Hmmm,» dedi sonunda. Karşısındaki yabancıya bakıyor, onu ölçüp tartmaya çalışıyordu. Sefil, pis kokan, paltosuz, bir kolu askıda serserinin biri, üstelik yüz doları var!</p>

  <p>«Bir şey alacak mısın?»</p>

  <p>«Evet,» dedi Jurgis, «bir bira içerim.»</p>

  <p>«Pek ala,» dedi beriki, «bozarım paranı.» Parayı cebine koyduktan sonra, bir bardak bira çekip, tezgahın üzerine bıraktı. Sonra kasayı açıp, bir sürü ufaklık çıkardı ve saymaya başladı — iki onluk, bir yirmibeşlik, bir de yarım dolar. «Al bakalım.»</p>

  <p>Jurgis bir an, adamın yeniden dönmesini bekledi. «Doksandokuz dolarım,» dedi.</p>

  <p>«Ne doksandokuz doları?» diye sordu meyhaneci.</p>

  <p>«Paramın üstü,» diye bağırdı Jurgis. «Yüz dolarımın üstü.»</p>

  <p>«Hadi be,» dedi meyhaneci, «aklını kaçırmışsın sen.»</p>

  <p>Ve Jurgis, adama, vahşi bir hayvanın gözleriyle bakıyordu. Bir an, dehşet hakim oldu kendisine... Kapkara, dondurucu, korkunç bir dehşet, kalbini çatlatırcasına attırmaya başladı. Bağırıp, elindeki bardağı, olanca hızıyla, karşısındakinin kafasına fırlattı. Eğilen adamın kafasının yarım santim üzerinden geçti bardak. Jurgis, sağlam kolunun yardımı ile, barın arka tarafına atlamaya çalıştığı sırada, suratında patlıyan bir yumruk, gerileyip yere düşmesine sebep oldu. Bu sefer ayağa kalkarak, barın arkasına koştu. Sesinin olanca gücüyle bağırıyordu, «imdat imdat» diye.</p>

  <p>Jurgis, koşarken, bardan bir şişe almıştı eline. Tam savurduğu zaman, meyhaneci bir sıçramayla şişeyi kafasına yemekten kurtuldu ve şişe kapının pervazına çarparak bin parçaya ayrıldı. Jurgis odanın ortasında duran adamdan tarafa, yeniden saldırdı. Ama kızgınlığından şişe almayı unutmuştu bu sefer. Berikinin de beklediği fırsat, bundan başka bir şey değildi zaten. Jurgis’i yolun yarısında karşılayan adam, olanca gücü ile sanki öküz öldürürmüş gibi, balyozu andıran yumruğunu onun iki kaşının ortasına indirdi. Bir an sonra barın kapıları açılarak iki adam daldı içeri... Tam bu sırada doğrulan Jurgis, ağzı kızgınlıktan köpürmüş, sakat kolunun sargılarını koparmaya çalışıyordu.</p>

  <p>«Dikkat edin,» diye uludu meyhaneci, «bıçağı var.» Her iki yeni gelenin de kavgaya girmeye hazır olduğunu görünce, yeniden Jurgis’in üzerine saldırarak, onu bir kere daha yere yuvarladı. Sonra üçü birden üzerine atılıp itişe, tepişe yerlerde yuvarlanmaya başladılar.</p>

  <p>Bir saniye sonra, içeri bir polis memuru girince, meyhaneci bir daha bağırdı. «Bıçağına dikkat edin!» Jurgis güç bela dizlerinin üzerine doğrulduğu zaman, yanına yaklaşan polis, elindeki cop’u, adamın suratının ortasına indirdi. Bu darbe onu sarsmıştı ama, içindeki nefret ve kızgınlık daha baskın çıkıyor, ona yeni kuvvetler veriyordu. Ayağa kalkıp solumaya çalıştı. Cop bu sefer de olanca hızıyla, kafasına inince Jurgis boş bir çuval gibi yere yığılıp kaldı.</p>

  <p>Polis, Jurgis’in başına geçip, copu elinde, yeniden kımıldanmasını bekliyordu. Aynı anda ayağa kalkan meyhaneci, elini başına koyup, «Tanrım,» dedi, «bu sefer işimin bittiğini sandım gerçekten. Yaralanmış mı bir tarafım?»</p>

  <p>«Ben bir şey görmüyorum, Jake.» dedi polis. «Nesi var herifin?»</p>

  <p>«Sarhoşluktan deliye dönmüş,» dedi beriki. «Topal ördek üstelik de ama tam barın ardında yakaladı beni. Arabayı çağırsan iyi edersin, Billy.»</p>

  <p>«Hayır,» dedi Polis. «Artık kavga edecek hali kalmadı. Zaten topu topu bir blok yürüyecek.» Parmaklarını Jurgis’in yakasına geçirip büktü. «Hadi, kalk bakalım.»</p>

  <p>Oysa Jurgis, kımıldanmadı bile. Meyhaneci barın ardına giderek, cebindeki yüz doları gizli bir yere sakladıktan sonra, bir bardak suyla geri gelip, suyu Jurgis’in suratına fırlattı. Beriki inlemeye başlayınca, polis zorla ayağa kaldırıp sürükliyerek meyhaneden dışarı çıkardı. Karakol hemen köşe başındaydı. Böylece dostumuz birkaç dakika sonra, kendini yeniden bir hücrede buldu.</p>

  <p>Yarı gece baygın yattı, acıdan inim inim inliyor, başı gözlerini kör edercesine ağrıyordu. Dayanılmaz bir susuzluktan kıvranıyor, ara sıra, avazı çıktığı kadar «su» diye bağırıyordu ya, kendisini duyacak kimse yoktu. Aynı karakolda, kafaları patlamış, ateşler içinde yanan başkaları da vardı, şehirde yüzlerce, tüm ülkede onbinlerceydiler. Böyle olduğu halde seslerini duyup, onlara cevap veren tek bir insan bile yoktu.</p>

  <p>Ertesi sabah, Jurgis’e bir maşrapa su ile, bir dilim ekmek verip, bir polis arabasına bindirdiler. İlk durak, Polis mahkemesiydi. Sırası gelene kadar, diğer tutuklularla birlikte kapalı bir odada bekletildi.</p>

  <p>Meyhaneci, tanınmış bir kavgacı olduğu için, o da şahit olarak çağrılmıştı. Yemin edip, hikâyesini anlattı. Sanık gece yarısından sonra dükkânına gelmiş, kavga çıkarmak istercesine çevresine bakınıp, bir bardak bira ısmarladıktan sonra, bir dolar ödemişti. Geriye doksan beş sent vermişti adam, ama beriki ısrarla doksan dokuz dolar istemişti. Daha cevap vermesine fırsat kalmadan, önce elindeki bardağı fırlatmış, ardından da bir şişeyle üzerine saldırmıştı. Neredeyse dükkânı yerle bir edecekti.</p>

  <p>Sonra sanık yemin etti. Perişan bir durumdaydı. Yorgun, bitik, bir kolu kirli sargılar içinde. Kafası, yanağı yarılmış, yüzünde kurumuş kanlar. Bir gözü siyahla mor karışımı çürümüş ve tamamen kapanmıştı. «Söyleyecek bir şeyin var mı?» diye reis sordu.</p>

  <p>«Reis hazretleri,» diye söze başladı, Jurgis. «Bu adamın meyhanesine gidip, bana yüz dolar bozup, bozamıyacağını sordum. Bir şey içersem bozacağını söyledi. İçkiyi ısmarlayıp, parayı verdim, üzerini vermek istemedi.»</p>

  <p>Yargıç, Jurgis’in yüzüne hayretler içinde bakıyordu. «Yani sen, ona, yüz dolar mı verdin?»</p>

  <p>«Evet efendim.»</p>

  <p>«Nereden buldun yüz doları?»</p>

  <p>«Bir adam verdi efendim.»</p>

  <p>«Bir adam mı? Hangi adam? Ne sebeple?»</p>

  <p>«Genç bir adam. Yolda rastladım kendisine. Dileniyordum efendim.»</p>

  <p>Bir kıkırdama oldu salonda. Jurgis’i tutan polis, sırıtmasını saklamak için, eli ile ağzını kapadı. Yargıç ise gülümsemesini saklamak gereğini bile duymamıştı. «Doğruyu söylüyorum, efendim,» dedi Jurgis, inatla.</p>

  <p>«Dün akşam, dilendiğin gibi, içki de içtin değil mi?</p>

  <p>Jurgis, «Hayır, efendim,» diye itiraz etti.</p>

  <p>«Hiç bir şey içmedin mi?»</p>

  <p>«Evet, içtim efendim... Ben, şey...»</p>

  <p>«Ne içtin bakalım?»</p>

  <p>«Bir şişe bir şey içtim ne olduğunu bilmiyorum ama içini yakıyordu insanın.»</p>

  <p>Bu sefer, bütün salon gülmeye başladı. Reis, kaşlarını çatarak başını kaldırdı. Sert bir sesle. «Daha önce hiç tutuklandın mı?» diye sordu.</p>

  <p>Bu soru, Jurgis’i iyice sersemletmişti. «Şey... ben...» diye kekeledi.</p>

  <p>«Gerçeği söyle bana,» diye beriki emretti.</p>

  <p>«Evet efendim.»</p>

  <p>«Kaç defa?»</p>

  <p>«Yalnızca bir defa efendim.»</p>

  <p>«Neden?»</p>

  <p>«Ustabaşını dövdüğüm için. Mezbahalarda çalışıyordum ve o bana...»</p>

  <p>«Anladım,» dedi sayın yargıç. «Bu kadar açıklama yeter. Eğer kendini idare edemiyorsan, içki içmekten vazgeç. On gün hapis ve mahkeme masrafları. Bundan sonraki dava!»</p>

  <p>Jurgis bu haksızlığa itiraz etmek istedi ama, yanındaki polis yakasını burup da boğazını sıkınca, sesi çıkmadı fukaranın. İtile kakıla, hüküm giymiş tutukluların beklediği odaya sokuldu. Küçük bir çocuğun, çaresiz kızgınlığı içinde, hüngür hüngür ağlıyordu. O polisin ve yargıcın, onun gerçek olan sözlerine inanmayıp, meyhaneciyi dinlemeleri ve ona hak vermeleri, ne korkunç, ne haksız, ne canavarca bir şeydi! Zavallı Jurgis, meyhanecinin polise, pazar günleri ve bazı özel işler için her hafta beş dolar verdiğini nereden bilebilirdi? Ayrıca, o bölgenin Demokrat parti liderinin de en sadık hizmetkârlarından biriydi.</p>

  <p>Jurgis, yeniden Bridewell cezaevine götürüldü. Kavga sırasında kolunu yeniden sakatladığı için, çalışmıyor, tam tersine cezaevi doktoru tarafından tedavi ediliyordu. Yüzünün, başının sarılması gerektiğinden, gerçekten görülmeye değer bir yaratık olup çıkmıştı ortaya. Geldiğinin ikinci günü, volta atmak için avluya çıktığı zaman eski bir dostu ile burun buruna geldi. Jack Duane!</p>

  <p>Genç adam, Jurgis’i gördüğüne öylesine sevinmişti ki, neredeyse boynuna sarılacaktı. «Ey ulu Tanrım,» diye bağırdı. «Bu bizim (kokmuş) değil mi? Ne oldu sana böyle Jurgis? Sosis makinesine mi düştün?»</p>

  <p>«Hayır,» dedi Jurgis. «Hem bir tren kazası geçirdim, hem de kavga ettim.» Bu arada başka cezalılar da toplanmıştı. Başından geçenleri sırası ile anlattı. İçlerinden bir çoğu anlatılanları biraz kuşkuyla karşılamıştı ama, Duane, Jurgis’in böyle yalanlar uydurmayacağını çok iyi biliyordu.</p>

  <p>«Kötü talih, dostum,» dedi, yalnız kaldıkları zaman. «Ama bu belki de sana bir ders olmuştur.»</p>

  <p>Jurgis kederli bir sesle. «Seni son gördüğümden bu yana bir sürü şey öğrendim,» dedi. Ondan sonra geçen yazı nasıl geçirdiğini anlattı. «Aylakçılık» adını vermişti buna. «Ya sen?» diye sordu «Son gördüğümden beri burada mısın?»</p>

  <p>«Tanrıma şükürler olsun hayır. İkinci defadır uydurma bir suçtan dolayı yolluyorlar buraya... benim de talihim kötü gittiği için, istedikleri parayı veremiyorum. Neden benimle birlikte Şikago’ya boş vermiyorsun Jurgis?</p>

  <p>«Gidecek bir yerim yok,» dedi, hüzünlü bir tavırla.</p>

  <p>«Benim de yok,» dedi beriki hafif gülerek «Hele bir çıkana kadar bekleyelim, sonrası kolay.»</p>

  <p>Bridewell cezaevinde, Jurgis eskiden tanıdığı birkaç kişiye rastladı. Ama aynı cinsten, genç ihtiyar, yığınla yeni tutuklu gelmişti. Sahildeki bir dalgakıranı andırıyordu burası. Gelen dalgalar birbirine benziyordu. Ama, su her seferinde yeniydi. Dolaşıp konuştu onlarla. Kuvvetli ve iri olanları başlarından geçeni anlatıyor, zayıf ve acemi olanlar da söylenenleri büyük bir dikkat ve hayranlıkla dinliyorlardı. Jurgis geçen sefer buradayken, genellikle sadece ailesini düşünmüştü, oysa şimdi serbest bir kişi olduğundan dinleyecek bol vakti vardı. Ancak o zaman, onlardan biri olduğunu anlıyabildi. Yani onların görüşü, kendi görüşüydü ve gelecekte hayatta kalabilmek için, aynen onların yaptıklarını yapacaktı.</p>

  <p>İkinci kez yine cebinde metelik olmadan hapisten çıkarıldığı zaman, doğruca Jack Duane’a gitti. Gönül rahatlığıyla gitti, çünkü Jack Duane’nın bir efendi olduğunu biliyordu. Ayrıca mesleği de vardı. İşin garip yanı, kendi kârını, acemi bir işçi ile bölüşmek istemesiydi. Üstelik, dilencilik ve serserilik de etmişti Jurgis. Ona ne gibi bir yardımı olabilirdi? Onun bilmediği bir taraf vardı aslında. Ona iyi davranan bir kişiye ihanet etmez, sonuna kadar sadık olurdu. Ki, bu gibi kişilere ne suçlular, ne de diğer sınıftaki insanlar arasında pek ender rastlanırdı.</p>

  <p>Ona verilen adres, Yahudi mahallesinde bir tavan arasıydı. Küçük, güzel bir Fransız kızının eviydi burası. Duane’nın metresinin yani. Genç kadın bütün gün dikiş dikiyor, sonra da vücudunu satarak geçinmeye çalışıyordu. Duane’nın polisten çekindiği için, artık burada kalmadığını söyledi. Yeni adresi, bir mahzen meyhanesiydi. Sahibi, Duane, diye birini tanımadığını söyleyip, belli etmeden, Jurgis’i, iyi bir sorguya çektikten sonra, arka tarafta bir merdiveni gösterdi. Bir rehinci dükkânının ardındaki balkonumsu bir yere çıkıyordu merdiven. Yan yana randevuevi olarak kiralanan bu odalardan birinde saklanıyordu Duane.</p>

  <p>Duane, onu gördüğüne gerçekten sevinmişti. Meteliksizdi ve para bulmak için Jurgis’in gelmesini bekliyordu. Planını açıkladı. Daha doğrusu gün boyu dostuna şehrin suçlular dünyasını anlattı. Buradan kendisine iyi bir hayat temin edebileceğini açıkladı. Kışın kolu yüzünden biraz sıkıntı çekecekti elbet, ayrıca polisin de hiç hoşuna gitmeyecek işler yapacaktı. Ama onlar tarafından tanınmadığı için, dikkat edecek olursa, hiç bir tehlike yoktu. Baba Hanson’nun (meyhane sahibine böyle diyorlardı) yerinde emniyette olabilirdi. Para verdiği sürece, ondan tarafa olur ve herhangi bir polis baskınını, bir saat öncesinden haber verirdi. Rehinci Rosenberg’e gelince, getirdiği her mala üçte bir fiyat verir ve bir yıl ortaya çıkarmazdı. Küçük odadaki bir gaz ocağında yemek pişirip yedikten sonra, saat gecenin onbirine doğru, binanın yan kapısından birlikte dışarı çıktılar. Duane’de küçük bir kum torbası vardı. Şehrin oturulan semtlerinden birine geldiler. Adam birden lambalardan birine kedi gibi tırmanarak, gazı söndürdü. Sonra bir merdiven aralığının karanlığına saklanarak beklemeye başladılar.</p>

  <p>Biraz sonra bir işçi göründü, bıraktılar onu. Uzun bir bekleyişten sonra, bir polisin ağır postallarının sesi geldi kulaklarına. Geçene kadar, nefes almadan beklediler. Bundan sonra, çeyrek saat, yarı donmuş bir durumda yeni bir bekleyiştir başladı. Sonra canlı ayak sesleri duyuldu. Duane, Jurgis’e işaret etti. Ve adam önlerinden geçer geçmez dikildiler. Duane bir gölge gibi sessiz dışarı süzüldü. Bir saniye sonra Jurgis tok bir ses ve boğuk bir çığlık işitti... Sadece birkaç adım gerisindeydi arkadaşının. Koşup adamın ağzını kapamak istedi Duane, adamın kollarını tutmuştu sıkıca. Böyle kararlaştırmışlardı. Ama adam yere yıkılmak üzere olduğundan, Jurgis sadece yakasından tuttu yabancıyı. Diğeri çabuk ve usta parmaklarla, adamın ceplerini aradı. Evvela, paltosunun, sonra ceketinin ve yeleğinin düğmelerini çözerek, iç ve dış ceplere bakıyor, bulduklarını ceplerine dolduruyordu. En sonunda, adamın parmakları ile kravatını yokladı. Sonra «Tamam,» diye fısıldadı Duane. Soydukları yabancıyı yol kenarına çekip bıraktılar. Hemen ayrı ayrı yönlere yürüdüler.</p>

  <p>Jurgis, geldiği zaman, Duane hasılatı inceliyordu. Önce altın kösteğinde bir madalyon asılı olan altın bir saat vardı. Gümüş bir kalem, kibrit kutusu, bir avuç bozuk para ve bir cüzdan. Duane, en sonunda heyecanla açtı bunu. İçinde mektuplar, çekler, iki tiyatro bileti vardı. Arka kısmında ise bir demet para. Saymaya başladı. Bir yirmilik, beş onluk, dört beşlik, üç bir dolarlık vardı. Derin bir nefes aldı Duane. «Bu bizi kurtardı işte.»</p>

  <p>İncelemeden sonra, paralar hariç, madalyonun içindeki küçük kız resmine kadar ne varsa yaktılar. Sonra Duane, saatle zinciri alıp aşağı indi. Geri geldiği zaman elinde on altı dolar vardı. «İhtiyar dolandırıcı,» dedi, «kaplama olduğunu söylüyor. Yalan tabii. Ama biliyor paraya ihtiyacım olduğunu.»</p>

  <p>Ganimetten Jurgis’in payına ellibeş dolar ve biraz bozukluk düştü. İtiraz etti fazla diye. Ama beriki, yarı yarıya paylaşacaklarında kararlı olduğunu söyledi. Ortalamadan iyi bir vurgun olduğunu belirtti arkadaşı.</p>

  <p>Ertesi sabah, kalktıklarında, Jurgis’i gazete almaya gönderdi, Duane. Suç işlemenin en büyük zevklerinden biri, yaptıklarını gazetelerden okumaktı. «Her zaman böyle yapan bir arkadaşım vardı» dedi Duane gülerek. Bir sabah, herifin yelek cebinde üçbin doları ıskaladığını okuyunca bu işten vazgeçti.»</p>

  <p>Gazete soygundan yarım sütun bahsediyordu. Her halde bir çetenin işiydi bu. Çünkü daha hafta tamamlanmadan buna benzer olay daha olmuştu. Polis ise çaresizlik içinde. Kurban bir sigorta ajanıydı ve kendisine ait olmayan yüz on doları çaldırmıştı. Bir şans eseri olarak gömleğinin üzerinde isminin baş harfleri olmasaydı, şimdi bile kim olduğu meçhul kalacaktı. Saldırıcı kurbanına biraz fazla sert vurduğu için, hâlâ kendine gelememişti. Doktorlar, beyin sarsıntısı olduğunu söylüyorlardı bunun. Ayrıca yoldan geçenler tarafından yarı donmuş bir halde bulunmuştu ve sağ elinin üç parmağı kesilecekti. İşbilir gazeteci bütün bunları adamın ailesinden öğrenmişti. Bundan sonra da nasıl öğrendiğini anlatıyordu.</p>

  <p>Bu, Jurgis’in böyle bir işte ilk tecrübesi olduğu için, bu ayrıntılar onu bir hayli telâşlandırdıysa da, beriki serinkanlılıkla gülüyordu. Elden gelecek hiç bir şey yoktu. Oyunun kuralları böyleydi. Kısa bir süre sonra, Jurgis bunu, salhanede boğazlanan inekleri, sığırları düşündüğünden fazla düşünmeyecekti. «Ya o, ya da biz,» diyecekti, «elbetteki kurbanın karşı taraf olması tercih edilir.»</p>

  <p>Jurgis, düşünceli bir biçimde, «adamın bize hiç bir kötülüğü olmadı ki.»</p>

  <p>«Ama, başka birine elinden geldiği kadar kötülük ediyordu. Bundan adın gibi emin olabilirsin.»</p>

  <p>Duane ona birtakım açıklamalarda bulunmuştu. Bu meslekte tanınmış bir kişi ne yapsa ne etse yine de polisin işini kolaylaştırmak için çalışırdı ve sonunda yakalanmaya mahkûmdu. Onun için Jurgis’in gizlenmesi ve halk içinde hiç bir zaman dostu ile birlikte görülmemesi gerekiyordu. Birkaç hafta saklanan Jurgis sonunda evde oturmaktan fazlasıyla sıkılmaya başlamıştı. Bu arada tek başına bir iş yapmıştı Duane. Jurgis’in kolu da iyileşmişti artık. Dostunun sıkıntılı ve sinirli halini gören adam onu yatıştırmak istedi. Marie adındaki metresini, birlikte haşır neşir olmaları için eve getirdi. Bu bile Jurgis’in sıkıntısını gidermek için fazla uzun sürmedi. Sonunda tartışmalara daha fazla dayanamayan Duane, Jurgis’i yanına alarak, meyhanelere, kumarhanelere, azılı soygunculara tanıtmaya başladı.</p>

  <p>Böylelikle Jurgis, Şikago’nun yüksek suçlular sınıfını da tanımış oldu. Büyük işadamlarından kurulu bir topluluk şehrin sahibiydi ama, gereken zaman gereken kuvveti elinde bulundurabilmek için, şehrin yönetimi bir haydutlar ordusuna teslim edilmişti. Her yıl, bahar ve güz seçimlerinde işadamları tarafından ödenen milyonlarca dolar bu adamların örgütleri tarafından kullanılırdı. Mitingler tertip edilir, ağzı kalabalık, akıllı konuşmacılar kiralanır, bandolar tutulur, havai fişekli geceler düzenlenir, içki stoku yapılır, harcanacak beyannamelere kâğıt parası yatırılır ve on binlerce oy peşin para ile satın alınırdı. İşte bu nedenlerden hırsızlar ordusunun bütün yıl ayakta kalması, dağılmaması gerekirdi. Organizatörler ve şefler maaşlarını doğrudan doğruya işadamlarından alırlardı. Belediye meclisi üyeleri, kanun yapıcıları, rüşvet olarak; parti liderleri, seçim masraflarından; avukatlar ve meclis üyeleri, maaş olarak; Büyük inşaat firmaları, iş karşılığı, gazete sahipleri ise ilan paralarından öderlerdi bu maaşları. Rütbe ve sıraya göre bu ordunun görevlileri paralarını ya hileli yollardan, ya da doğrudan doğruya halkın sırtından sağlarlardı. Ayrıca, Polis kuvvetleri, itfaiye, su işleri, bir sürü elden kaçırılmaması gereken sivil kişiler listesi de vardı ki bunlara da para ödemek gerekirdi. En basit bir ayak oğlanından bir daire müdürüne kadar bu sürünün içinde kendine yer temin edemiyenler içinse, ahlâksızlık ve suç dünyasının kapıları ardına kadar açılmıştı. İnsanları aldatmak, dolandırmak, yağma etmek için lisans verilirdi. Kanun, pazar günleri içki içmeyi yasakladığından, meyhane sahipleri polisin elindeydiler ve aralarında gereken anlaşmayı yapıyorlardı. Kanun fuhuşu da yasaklandığı için, «mama»lar bazı işler çeviriyordu. Kumarhane sahipleri, bilardo salonları ve her türlü kanunsuz iş yapan kadın erkek için durum aynıydı. Kanunsuz yollardan kazandıkları paraları yitirmek istemiyorlarsa, bundan belirli kişilere pay vermek zorundaydılar. Ve hepsi bunu seve seve yapıyorlardı. Sebze satıcıları, yol kesenler, yankesiciler, çalınmış mal satın alanlar, sahte doktorlar, tefeciler, dilenciler, seyyar satıcılar, profesyonel katiller, mesleği genç kızları yoldan çıkarıp sermaye yapmak olanlar vesaire. Bütün bunlar, toplum bozucu birlikler, birbirlerine kopmaz bağlarla bağlıydılar. Polis ve politikacılarla kan kardeş olmuşlardı. Bunlar çoğu zaman da hep aynı kişilerdi. Sözgelimi Polis şefi hep kendi sahip olduğu genelevi basardı. Ya da bir politikacı, toplantılar için karargâh olarak sahip olduğu meyhaneyi kullanırdı. Diğerleri Şikago’nun en rezil batakhanelerini işletirler, belediye meclisi üyeleri, şehrin caddelerini işadamlarına kiralardı. Bunların dışında kendi yerlerine sahip olan, kumarhane işletenler, profesyonel boksörler, kendi kanunlarını yürütürlerdi. Hırsızlar, yolkesenler, haydutlar da şehri bir dehşet havası içinde tutarlardı. Sırf halkın ezilmesi için, ustaca kurulmuş, örümcek ağını andırır bir örgüttü bu. Seçim günü geldiği zaman bütün kuvvet bu ahlâksızlar ve haydutlar ordusunun eline geçerdi. Kendi bölgelerinden kaç oy çıkacağını yüzde bir eksiği ile söylerler ve istedikleri anda, bir saat içinde sonucu değiştirebilirlerdi.</p>

  <p>Bir ay önce, sokaklarda sürünen, dilenen, açlıktan ölme derecesine gelen Jurgis, şimdi büyülü bir anahtarın açtığı kapıdan, para dahil istenen her şeyin bedavadan kazanıldığı bir dünyanın içine girmişti. Duane tarafından «Buck Halloran» adında bir İrlandalıyla tanıştırılmıştı. «Siyasi işçi» idi bu adam. Yani iş yerlerinde iş çevirirdi. Jurgis’le kısa bir süre konuştuktan sonra, ona bir fikrinden sözetti. İşçi görünüşlü bir adam bu yoldan kolaylıkla para kazanabilirdi. Ama bu özel bir teşebbüs olduğundan, ağzını sıkı tutması ve kimseye hiç bir şey çıtlatmaması gerekiyordu. Jurgis kabul ettiğini belirtince, beriki onu öğleden sonra (Cumartesi günüydü) belediye işçilerinin haftalıklarını aldığı yere götürdü. Veznedar küçük bir kulübede oturuyordu. İki yanında birer polis vardı. Jurgis kendisine verilen talimat üzerine, sıraya girdi ve sırası geldiği zaman, «Michail O’Flahert» adını verdi. Uzatılan zarfı alıp, arkadaşının kendisini beklediği meyhaneye gitti. Sonra yeniden sıraya girerek, «Johann Schmith» dedi. Üçüncü defa ise, adı «Serge Reminitsky» olmuştu. Halloran’ın gerçekten de uzun ve hayal mahsulu bir işçi listesi vardı. Jurgis her isim için bir zarf alıyordu. Yaptığına karşılık, beş dolar kazandı. Yeni ahbabı, çenesini tuttuğu takdirde her hafta bu parayı alabileceğini söyledi. Jurgis ise çenesini tutmakta kusursuz bir adam olduğundan az sonra, «Buck Halloran»ın dostluğunu kazanarak, onun tarafından başkalarına güvenilir bir kişi olarak tanıştırıldı.</p>

  <p>Bu tanışmaların, Jurgis’e başka yollardan da yararı oluyordu. Kısa bir süre sonra, ustası Connor ve parasını dolandıran o meyhanecinin, kendisini nasıl bu kadar kolaylıkla cezaevine gönderdiklerini anladı. Bir gece «yararına» balo veriliyordu. Orkestrayı «Tekgöz Larry» adında topal bir kemancı yönetiyordu. Bu adam aslında, Clerk caddesinde, şehrin en büyük randevuevinde keman çalardı. «Love» bölgesinde çok sevilen bir adamdı. Her neyse; balo büyük bir dans salonundaydı. Şehrin ahlâksızlar ordusuna alabildiğine delirmek için verilmiş bir fırsattan başka bir şey değildi bu. Jurgis içtiği içkilerden yarı çılgın bir hale gelince bir kız yüzünden giriştiği tartışmayı, kavgaya çevirince, kıyamettir koptu. Kolu da eskisi gibi kuvvetlenmişti artık. Tabii sonunda soluğu en yakın karakolun hücrelerinden birinde aldı. Kapılara kadar serserilerle dolu karakolun içi lâğımdan beter kokuyordu. Jurgis’in böyle bir yerde sarhoşluğunu gidermeye hiç niyeti olmadığından, Halloran’a haber yolladı. Beriki ise, telefonla bölge şefini aradı sabahın saat dördünde Jurgis’i kefaletle salıverdiler. O sabah mahkemeye çıktığı zaman bölge şefi, çoktan haber yollayıp, Jurgis Rudkus’un iyi ve namuslu bir kişi olduğunu söylemişti. Jurgis on dolar para cezasına çarptırıldı ve bu ceza da tecil edildi. Yani parayı hiç bir zaman ödemek zorunda değildi. Ancak birisi bunu ona karşı bir delil olarak kullanırsa, o zaman on doları, gözden çıkaracaktı.</p>

  <p>Jurgis’in şimdi aralarında yaşadığı kişiler için paranın anlamı, Packingtown’da yaşıyanlardan çok daha değişikti. Gariptir ama, işçi olarak çalıştığı zamanlardan çok daha az içmeye başlamıştı şimdi. Artık karşısına, kendisini üzen, baltalayan umutsuzluklar çıkmıyordu. Çalışacağı, savaşacağı bir işi vardı. Kısa bir süre sonra, aklını ve zekâsını kullandığı takdirde karşısına yeni fırsatların çıkacağını anladı. Böylelikle işini bilen bir adam olabilecekti. Yalnız kendi ayık kalmıyor, aynı zamanda içkiye ve kadına fazlasıyla düşkün olan arkadaşını da düzeltmeye çalışıyordu.</p>

  <p>Genellikle olaylar birbirlerini izler. Bir gece Jurgis, Duane ile birlikte «Buck» Hallaron’u tanıdığı meyhanede oturuyordu. İçerde kendilerinden ve meyhaneciden başka kimsecikler yoktu. Biraz sonra içeri, «taşralı bir müşteri» girdi (yani şehre mal almaya gelmiş yabancı küçük tüccar) İyice kafayı çekmişti, adam. Bir iki kadeh içtikten sonra, dışarı çıkınca, Jurgis’le, Duane da adamın peşinden seyirttiler. Köşeyi dönüp de, kör bir demiryolu kıyısındaki boş evlerin önüne geldiler. Ortalık yeteri kadar karanlıktı. Jurgis hemen tabancasını çekip adamın burnuna dayadı. Arkadaşı ise, şapkası gözlerinin üzerine inik, usta parmaklarla herifin ceplerini yokladı. Saatini ve cüzdanını aldıktan sonra, köşeyi dönüp meyhaneye geldikleri zaman, taşralı ancak bir kere bağırabilmişti. Daha önce işaretle anlaştıkları kapıcı, kendilerine bodrum kapısını çoktan açmıştı. Girip kayboldular ve soluğu, gizli bir geçitten, yandaki genelevde aldılar. Binanın damına çıktıkları zaman buna benzer üç geçit daha buldular. Bu geçitlerin sebebi, gerektiği zaman, yani bir polis baskınında, müşterileri kaçırmak içindi. Ayrıca tehlikeli durumlarda kızlar da aynı biçimde gözden uzaklaştırılırdı. Binlerce kız, gazetelerdeki, «hizmetçi», «fabrika işçisi» ilanlarına kanarak Şikago’ya gelirler ve sahte iş bulma büroları bu kızları bir geneleve kapatırdı. Üzerlerinden elbiselerini almak, kuşu elden kaçırmamaya yetiyordu zaten. Bazen de ilâçlarla bayıltılır, sersem edilir ve haftalarca hapsedilirlerdi. Çoğu zaman aileleri telgraf çeker, şehre gelerek, polise neden bir şey yapmadıklarını sorarlardı. Kendilerini inandırmaya imkân olmayınca, polis kızın son olarak hangi adrese gittiğini tesbit eder ve ailelerine evi aramaları için izin verirdi. Oysa, kuşu, dam yoluyla hemen başka bir yere uçururlardı.</p>

  <p>Meyhanecinin kendilerine yaptığı yardımdan dolayı, kazandıkları yüz otuz doların yirmisini verdiler. Bu da onların dost olmasına sebep oldu.</p>

  <p>Aradan birkaç gün geçince, onları «parlak» Goldenberg, diye ufak tefek bir adama tanıştırdı. Adam, Spor ve Klerinden (!) birinin «işletmeci»siydi. Bir süre saklandılar orada. Birkaç içkiden sonra Goldenberg, çekingen bir tavırla, profesyonel bir kumarbazın, en güzel kızı yüzünden nasıl kendisi ile kavga edip, çenesine bir yumruk attığını anlattı. Adam şehrin yabancısı olduğu için gerçekten de bir sokak arasında kafası patlamış bulunsa bile, kimse fazla üzülmezdi, Jurgis’e gelince, şimdi, Şikago’daki tüm kumarbazların kafasını büyük bir zevkle kırabilirdi. Onu ilgilendiren yalnız ve yalnız bu iş karşılığında kazancının ne olacağıydı. Yahudi daha da açılarak, onlara New Orlean’daki at yarışları konusunda birtakım bilgiler verdi. Bunları, bir zamanlar kötü durumdan kurtardığı, bölge polis müdüründen öğrenmişti ki, müdür, at sahipleri sendikası ile yakından ilgisi olan bir adamdı. Duane, söylenenleri hemen kabul etti ama, artık kafası iyiden iyiye işleyen Jurgis önce yarış pistinin durumunu öğrenmek istedi ve ancak o zaman işin önemini anladı.</p>

  <p>Ülkede son derece büyük bir «At yarışı Tröstü» vardı. Bu örgütün her eyaletin meclisinde adamları olduğu gibi, bir iki gazetenin de sahibiydi. Sözde halkın fikirlerini yazardı bunlar. Koca ülkede buna karşı koyacak hiç bir kuvvet yoktu. Belki «Bilardo Salonları Tröstü» biraz daha kuvvetliydi bundan. Ülkenin her bir yanına şahane hipodromlar yapar ve büyük para vaadleri ile, halkı buralara gelmeye kandırırdı. Ondan sonra da yalnızca «hileli» yarışlar düzenlenirdi ki bu da onlara yılda milyonlarca dolar gelir sağlardı. Vaktiyle gerçek bir spor olan at yarışı, şimdi yalnızca bir kumar işi, bir para kazanma aracıydı. Atlara doping yapılır, fazla yahut az çalıştırılır, istendiği anda düşürülür, kamçılamak suretiyle hayvanın temposu bozulur, zavallı seyirci de, binicinin bunu başta kalmak için yaptığını sanırdı. Yüzlerce hilesi vardı bu işin. Kimi zaman at sahipleri oynayıp servet kazanırlardı. Kimi zaman antrenörler, kimi zaman jokeyler ya da doğrudan işin içinde olmayıp bu kimselere para yediren kişiler. Ama kazanç, genellikle Tröst sahiplerinin cebine girerdi. Sözgelimi şimdi New Orlean’da kış yarışları başlıyordu. Sendika her günün programını bir gün önceden ilân ediyor ve ajanlar da kuzey şehirlerinde, bilardo salonlarını sağıyorlardı. Sonuç, yarış başlamadan biraz önce, şehirlerarası telefonla, şifreli olarak bildiriliyordu. Bu sırra sahip olan kişi de gerçekten servet sahibi olabilirdi. Küçük yahudi Jurgis’e eğer inanmıyorsan deneyebilirsin, diye teklifte bulundu. Ertesi gün belirli bir adreste buluştular. Duane ve Jurgis çoktan teşneydiler bu işe. Gittikleri yer birinci sınıf bilardo salonlarından biriydi (kibar hanımlar, özel odalarda oturuyordu). Her ikisi de «Kara Güzel» adında bir hayvana onar dolar oynadılar. Bire altı veriyordu. Kazandılar da. Böyle bir sırra sahip olmak için, kırmayacakları kafa yoktu şehirde, ama ertesi gün, Goldenberg, onlara, kendisine saldıran kumarbazın, başına gelecekleri tahmin ettiği için şehirden kaçtığını bildirdi.</p>

  <p>Her işin, kârı ve zararı vardı. Eğer dışarda yaşamak mümkün değilse, insan hayatını daima cezaevinde sürdürebilir. Nisan başında belediye seçimleri yapılacağı için, hırsızlar ve serseriler ordusunun bolluk devri yaklaşıyordu. Jurgis meyhanelere, kumarhanelere, genelevlere girip çıkıyor, her iki partinin şakşakçılarını dinliyordu. Konuşmalarından bu oyunun tüm girdi çıktılarını öğreniyordu. Seçim zamanı hangi partinin kendisine daha yararlı olabileceğini hesaplamaya çalışıyordu. «Buck» Halloran, «Demokrat»tı. Bu yüzden Jurgis de Demokrat oldu. Ama aksi bir Demokrattı Jurgis. Çünkü Cumhuriyetçiler gerçekten iyi kişilerdi ve gelecek seçimlerde, deste deste para harcıyacakları bir gerçekti. Geçen seçimlerde, Cumhuriyetçiler, bir oya dört dolar verdikleri halde, Demokratlar yalnızca üç dolar ödemişlerdi. Buck Halloran ile meyhanede iskambil oynarken gelen bir adam, Halloran’a yeni gelen otuz yedi İtalyan’ın nasıl peşine düştüğünü anlattı. Cumhuriyetçiler de aynı işçilerin peşindeydiler. Sonunda üçü arasında bir pazarlık başlamış ve İtalyanlar yarı yarıya oy vermeğe söz vermiş, buna karşılık da birer bardak bira istemişlerdi. Masraf paraları da kendilerine kalmıştı tabii.</p>

  <p>Bundan kısa bir süre sonra, Jurgis çeşitli suçlar işlemekten korkmaya başladığı için, siyasi hayatından vazgeçmeye karar verdi. Tam bu sıralarda, polislerle, hırsızlar ordusunun müttefikliği bozulmuş ve aralarında amansız bir savaşma başlamıştı. Hırsızlar ve suçlularla, işadamlarının doğrudan doğruya bir ilişkisi yoktu. Bunlar polis tarafından yönetilen yedek kuvvetlerdi. Kumar alemleri şehre iyi bir kazanç sağlıyordu. Ama, hırsızlık, soygunculuk, yol kesmenin büyük sermaye sahiplerine ve şehre bir yararı yoktu. Bir gece Duane, ünlü bir hazır elbise mağazasının kasasını delerken gece bekçisi tarafından suçüstü yakalanıp, polise teslim edildi. Polis, Duane’i iyi tanıdığı için sorumluluğu üzerine alarak kaçmasına gözyumdu. Ama ertesi gün gazeteler işi öylesine büyütüp vaveylaya başladılar ki, bir kurban verilmesi gerektiğinden, Duane tam zamanında şehri terketmek zorunda kaldı.</p>

  <p>İşte bu sırada Jurgis, Harper diye bir adama tanıştırılmıştı. Dostumuz, kendisini bir günde Amerikan vatandaşı yapan, Brown şirketinin gece bekçisini tanımakta güçlük çekmedi. Adam bu tanışmadan memnun olmuştu ama, hatırlayamadı Jurgis’i.</p>

  <p>Şimdiye dek çok sayıda acemiyi, vatandaş yapmıştı. Jurgisle birlikte, yanlarında Halloran olduğu halde, bir dans salonunda sabahın erken saatlerine kadar oturarak, başlarından geçen olayları ve edindikleri bilgileri anlattılar karşılıklı. Kısım şefi ile nasıl kavga ettiğini, bu yüzden nasıl işinden atıldığını açıkladı. Şimdi sadece bir işçi ve iyi bir sendikacıydı. Jurgis birkaç ay sonra, asıl nedenini öğrendi bu işin. Kavga önceden hazırlanmıştı. Çünkü Harper, her hafta, sendikada olanları patronlara rapor ettiği için, onlardan haftada yirmi dolar alıyordu. Adam bir sendikacı gibi konuşarak, mezbaha çevrelerinin için için çalkalandığını anlattı. Packingtown’lular, dayanabileceklerinden fazla sömürülmüşlerdi ve her an büyük bir grev beklenebilirdi.</p>

  <p>Bu konuşmadan sonra, adam Jurgis’e birtakım sorular sormaya başladı. Birkaç gün sonra da, ilginç bir teklifte bulundu. Pek emin değildi ama, şayet Packingtown’a gelecek olur ve kendisine söylenenleri yaparsa, ona belirli bir maaş sağlayabilirdi. Harper, «Çalı» Harper denirdi ona ve mezbahaların Demokrat lideri Mike Scully’nin sağ koluydu. Gelecek seçimlerde garip bir durumun ortaya çıkma ihtimali vardı. Scully’ye, zengin bira fabrikatörü yahudiyi aday göstermesi için bir teklifte bulunmuşlardı. Çevrenin seçkin caddelerinden birinde oturan adam, sözün kısası bir unvan budalasıydı. Meclise üye olmakla şerefinin artacağını sanıyordu. Yahudiydi ama, kafası fazla işlemeyen, zararsız bir adamdı. Seçim kampanyası için büyük paralar harcayacaktı. Scully bu teklifi kabul ettikten sonra, başka bir teklifle Cumhuriyetçilere gitmişti. Öbür işte ne kadar başarılı olacağını bilmediği için, bölgesini hiç bir şekilde tehlikeye sokmak istemiyordu. Bu yüzden de Cumhuriyetçilerin, onun arkadaşı olan adi ama sevimli birini aday göstermelerini istiyordu. Dostu şimdi Ashland caddesindeki bir meyhanenin bodrum katında toplu iğne imal ederek geçimini sağlamaktaydı. Scully, adamı Yahudinin parası ile seçtirecek, zafer de Cumhuriyetçilerin olacaktı ki bu onlar için görülmemiş bir şeydi. Buna karşılık, gelecek seçimlerde Cumhuriyetçiler bölgeden aday göstermiyeceklerdi. O zaman Scully’nin bölgeden göstereceği aday rakipsiz olacaktı. Cumhuriyetçiler hemen kabullenmişlerdi bunu, ama işin en berbat yanı diye Harper açıklamasına devam etti. Cumhuriyetçilerin tümünün birden ya deli, ya da budala olmalarıydı. Scully’nin kral olduğu mezbaha bölgesinden nasıl çıkardı bir Cumhuriyetçi aday? Ayrıca çalışmasını da bilmiyordu adamlar. Savaş Çığlığı kulübünün birer üyesi olan Demokrat işçiler, elbette ki açıktan açığa Cumhuriyetçileri desteklemezlerdi. Başka bir mesele olmasa, iş belki de bu kadar zor olmayabilirdi. Ne var ki Packingtown siyasetinde son bir iki yılda büyük değişiklikler olmuş ve yeni bir parti türemişti. Sosyalistlerdi bunlar ve işleri gerçekten de karıştırmakta ustaydılar. Bu «Sosyalist» kelimesi Jurgis’in aklına, kendisinin de sosyalist olduğunu söyleyen zavallı, ufak tefek Tamoszius Kuszleika’yı getirdi. Cumartesi geceleri peşine taktığı birkaç kişiyle birlikte bir köşebaşını tutar, çıktığı bir sabun sandığının üzerinde, sesi kısılana kadar bağırıp çağırırdı. Tamoszius, birkaç kez bunun ne demek olduğunu, Jurgis’e anlatmak istemişti. Ama, hayal gücü biraz zayıf olan dostumuz, bir türlü söylenenlerden bir anlam çıkaramamıştı. Oysa şimdi karşısındakinin söylediklerinden anlıyordu ki, sosyalistler Amerikan düzeninin düşmanlarıdırlar. Bu herifler satın alınmadıkları gibi, ne kendileri ile bir pazarlık, ne de bir anlaşma yapılabilirdi. Mike Scully son yaptığı anlaşma yüzünden onlara verdiği fırsattan son derece kaygılanmaya başlamıştı. Mezbaha çevresinin demokratları, zengin bir kapitalistin, kendileri tarafından aday gösterilmesine son derece kızmışlardı. Günden güne de değiştiklerine göre, Sosyalist bir meşalenin, Cumhuriyetçi bir serseriden çok daha iyi olduğuna karar verebilirlerdi. İşte dünya yüzünde sağlam bir yer temin etmek için, burada bir fırsat çıkıyordu Jurgis’in karşısına, diye «Çalı» Harper devam etti. Her şeyden önce bir sendikacıydı ve mezbaha çevrelerinde bir işçi olarak tanınıyordu. Şimdiye kadar, kendileri ile siyaset konuşmadığı yüzlerce tanıdığı vardı. Ve eğer karşılarına bir Cumhuriyetçi olarak çıkacak olursa, en ufak bir kuşku bile uyandırmazdı. Malı teslim edecek kişiye, kullanılmak üzere çuvalla para verilecekti. Şimdiye kadar hiç bir dostunu yarı yolda bırakmamış olan Mike Scully’ye güvenebilirdi Jurgis. Peki ne yapması gerekiyordu? Şaşkınlıkla bunu sorunca, beriki en ince ayrıntılarına kadar açıklamaya başladı. İstemese, sevmese bile, yeniden salhanelere gidip çalışması gerekiyordu. Orada kazandığı onun olacağı gibi ayrıca açıktan da bir sürü para gelecekti. Sonra sendikada etkin bir rol oynamalı bir de kendisi gibi yazıhane edinmeliydi. Burada dostlarına, Cumhuriyetçi adayı Doyle’nin iyiliklerini, «çıfıt»ın da kötü taraflarını anlatacaktı. Bu arada Scully, bir toplantı yeri kiralayıp döşeyecek ve adını, «Genç Cumhuriyetçiler Birliği» koyacaktı. Tıpkı kendi kulübü gibi. Sonra zengin yahudinin en iyi biralarından fıçılarla gelecek, havai fişekler atılacak, nutuklar verilecekti. Her halde, Jurgis’in böyle eğlencelerden hoşlanan yüzlerce arkadaşı vardı. Ayrıca resmi Cumhuriyetçi liderler ve işçiler de kendisine yardım edecekler ve seçimlerde çoğunluğu kazanacaklardı.</p>

  <p>Jurgis bütün bu açıklamaları dinledikten sonra sordu. «Peki Packingtown’da nasıl iş bulacağım? Kara listedeyim ben.»</p>

  <p>«Çalı» Harper bayağı güldü bu soruya. «Ben hallederim bu meseleyi.»</p>

  <p>Bizimki cevap verdi. «Anlaştık öyleyse, adamınızım artık.»</p>

  <p>Böylece Jurgis yeniden mezbahalara gitti ve çevrenin, siyasi kralı ile tanıştırıldı. Yani Şikago Valisinin patronu ile. Tuğla fabrikası ve buz yapılan su çukurunun sahibi de Scully’di ama Jurgis’in bundan haberi yoktu. Jurgis’in oğlunun boğulduğu kaldırımı döşetmeyen de Scully idi. Jurgis’i ilk kez hapse mahkûm eden yargıcı da Scully yerleştirmişti. Ayrıca ona düzenbazlıkla ev satıp, sonra elinden alan şirketin sahibi de aynı adamdı. O yalnızca Scully’yi, mezbaha sahiplerinin bir aleti, bir kuklası sanıyordu. Onun için Scully, büyük bir kuvvet, şimdiye kadar tanıdığı en büyük adamdı.</p>

  <p>Ufak tefek, kupkuru, elleri titreyen bir İrlandalıydı. Ziyaretçisi ile açıkça konuştu. Bu süre içinde, fareyi andıran gözleriyle, karşısındakinin bütün hareketlerini, tepkilerini inceliyor, hakkında bir karara varmaya uğraşıyordu. Sonunda, Durham’ın baş yönetmeni Bay Harmon’a hitaben yazılmış bir kâğıt verdi:</p>

  <p>«Bu kâğıdı getiren Jurgis Rudkus, benim yakın dostumdur. Kendisine çok önemli nedenler yüzünden iyi bir iş vermenizi istiyorum. Bir zamanlar kötü bir davranışta bulunduysa da bunu unutacağınızı umarım.»</p>

  <p>«Kara listeye geçmiştim, efendim,» dedi Jurgis.</p>

  <p>Berikinin kaşları çatıldı. «Kara liste mi?» dedi, «Ne demek istiyorsun?»</p>

  <p>Jurgis, utancından kıpkırmızı oldu. Kara liste diye bir şeyin aslında olmadığını unutmuştu. «Şey... yani ben iş bulmakta güçlük çekiyorum,» diye kekeledi.</p>

  <p>«Sebep neydi buna?»</p>

  <p>«Bir ustayla kavga ettim... ama kendi ustam değildi efendim... dövdüm onu.»</p>

  <p>«Anladım,» dedi beriki. Kısa bir süre düşündü. «Peki ne yapmak istiyorsun?»</p>

  <p>«Ne olursa efendim,» dedi Jurgis. «Yalnızca bu kış kolum kırıldığı için dikkatli olmam gerekir.»</p>

  <p>«Gece bekçisi olmak işine gelir mi?»</p>

  <p>«Hayır, efendim. Geceleri işçilerin arasında olmam gerek.»</p>

  <p>«Anlıyorum... siyaset. Domuz temizlemek ister misin?»</p>

  <p>«Evet, efendim,» dedi Jurgis.</p>

  <p>Ve Bay Harmon, iş saatlerini tutan memurunu çağırıp, «Bu adamı Pat Murphy’ye götürün, ne yapıp yapsın ve onu bir işe yerleştirsin,» dedi.</p>

  <p>Böylece, Jurgis, bir zamanlar kapısına gelip yalvardığı, domuzların öldürüldüğü odaya götürüldü. Şimdi gösterişli bir biçimde yürüyor, kendi kendine gülümsüyordu. Hele, ustabaşının kaşlarının çatılması onu ayrıca sevindirdi. Memur, «Bay Harmon bu adama iş vermeni emretti,» dediği zaman beriki epey bozulmuştu. Öyle ya şimdi takımı kalabalıklaşacak, ayak altında bir fazlalığın olması kırmak üzere olduğu rekoru baltalayacaktı. Ama hiç bir itirazda bulunmadan, «pekâlâ,» dedi.</p>

  <p>Ve böylece Jurgis bir kez daha mezbaha işçisi oldu. Sonra hemen eski arkadaşlarını arayıp, yeniden sendikaya yazıldı. Arkasından Doyle’yi övme, başladı. Bir sefer büyük bir iyilikte bulundu, diye açıkladı. Gerçekten mert bir adamdı. Ayrıca Doyle bir işçiydi ve seçilirse, işçileri temsil edecekti. Ne diye milyoner olan o «çıfıt»a rey vermek istiyorlardı? Ayrıca, Mike Scully denen rezil, kendileri için ne yapmıştı da, daima onun gösterdiği, desteklediği adayları seçmek zorunda kalıyorlardı? Bu arada Scully, Cumhuriyetçilerin bölge başkanına götürülmek üzere mektup vermişti Jurgis’e. Gidip çalışacağı kalabalıkla tanıştı. Bira fabrikatörünün parası ile, bir de salon kiralanmıştı. Jurgis her gece en azından bir düzüne yeni üye yazdırıyordu, Cumhuriyetçi birliğine. Kısa bir süre sonra, şahane bir açılış gecesi yapıldı. Koca bir bando, sokaklarda yürüyüş yaptı, havai fişekler atıldı. Salonun kapısına kırmızı fenerler asılmıştı. Muazzam bir kalabalıkla iki kez toplantı yapıldı. Heyecandan yüzü bembeyaz olmuş, zangır zangır titreyen aday, Scully’nin adamlarından birinin yazdığı, nutku bir aydan beri ezberlemeye çalışmıştı. Kem küm ede, kekeleye üç kez okudu. İşin en güzel yanı Cumhuriyetçilerin, Cumhurbaşkanı adayı, iyi konuşan ve ünlü Senatörü Srareshansk’ın şık bir otomobille toplantı salonuna gelip, Amerikan vatandaşlarının kutsal dokunulmazlıklarından, Amerika işçilerini koruma ve haklarından sözetmesi oldu. Ertesi gün, sabah gazeteleri, Senatörün konuşmasından yarım sütun sözederlerken, Doyle’nin hiç de beklenmeyen bir ilgi uyandırdığını ve halk tarafından bu kadar sevilmesinin, Şehir Komitesi Demokrat başkanı Scully’yi bir hayli kaygılandırdığını yazdılar.</p>

  <p>Başkanı asıl gerçek ürküten. «Doyle Cumhuriyetçiler Birliği» kapısından, ellerinde meşaleler, kızıl ceket ve şapka giymiş kişilerin yaptığı fener alayı oldu. Her seçmene bedava bira veriliyordu, şimdiye kadar siyasi seçimlerde verilen biraların en iyisiydi bu. Bundan sonra bir sürü toplantılar daha yapıldı ve Jurgis, durup dinlenmeden çalıştı ya, hiç birinde konuşmadı. Bu konuda avukatlar, uzman kişiler yapıyorlardı konuşmaları. Ama Jurgis, birçok yönlerde yine de yararlı oluyordu. Beyannameler dağıtıyor, afişler asıyor, bir sürü kalabalık yeni seçmen getiriyor, havai fişekli, biralı eğlencelerde yöneticilik yapıyordu. Bu arada yahudi bira fabrikatörünün yüzlerce dolarını, insanın içine dokunacak derecede saf ve namuslu bir biçimde harcadı. Sonuna doğru, çocuklarının hepsi ondan nefret etmeye başladılar. Çünkü onları gerektiği gibi çalışmadıkları için azarlıyor ve elindeki desteden kendilerine hiç bir şey vermiyordu. Bunu anlayınca arkadaşlarını hoşnut etmek için elinden geleni yaptığı gibi, para çuvalında da birkaç delik bulmakta gecikmedi.</p>

  <p>Gerçeği söylemek gerekirse, Mike Scully’i de memnun etmişti. Seçim sabahı, oyları toplamak için sabahın saat dördünde iki atlı bir araba ile ev ev dolaşarak arkadaşlarını ve seçmenleri, seçim sandıklarına götürdü. Kendisi altı kez oy verdiği gibi, arkadaşlarının da birçoğu aynı şeyi yaptılar. Topluluklar halinde yeni yabancılar getiriyordu. Litvanyalılar, Polaklar, Bohemyalılar, Slovaklar... Adamları değirmenden geçirdikten sonra, bunları başka birine teslim ederek, başka seçim sandıklarına yolluyordu. Jurgis ilk turu tamamlayınca, karakol kumandanı yüz dolar verdi kendisine ve bu gün boyunca üç kez tekrar edildi. Her yüz doların yirmi beşi kendi cebine giriyordu. Sayımlar yapıldığı zaman, Demokratların hakim olduğu bir bölgede, binlerce oy farkı ile, Cumhuriyetçilerin adayı, eski toplu iğne imalatçısı Doyle seçimi kazanıyordu. O gün Jurgis, ikindi üzeri saat beşte içmeye başlayıp, sabahın üçüne kadar körkütük sarhoş oldu. Yalnız o mu ya? Tüm Packingtown halkı aynı şeyi yapıyordu. Sevinç içindeydiler. Büyük bir zaferdi bu. Halkın kuvveti, Demokratların aday gösterdiği, nüfuzu, parasından ileri gelen bir kapitalisti, ezmiş, silip atmıştı.</p>

</body>

</html>