<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>DÖRDÜNCÜ BÖLÜM</p>

  </div>

  <p>Jurgis, ertesi gün tastamam, saat yedide işe gitti. Gösterilen kapının önüne geldi ve hilafsız iki saat bekledi. Patron aslında kendisine içeri girmesini anlatmak istemişti ama, bunu söylememişti Jurgis’e. Bu yüzden de ancak, başka bir adamı işe almak için dışarı çıktığı zaman onu gördü ve yanına geldi. Önce, tepeden tırnağa bir güzel kalayladı Jurgis’i. Ama bizimki söylenenlerden tek kelime bile anlamadığı için hiç mi hiç karşı koymadı ve de gık bile demedi. Adamın peşine takıldı. Patron, yani ustabaşı, Jurgis’e nerede soyunacağını ve elbiselerini nereye asacağını gösterdikten sonra, bizimkinin bir eskici dükkânından aldığı ve beraberinde tomar halinde getirdiği iş elbiselerini giymesini bekledi, ve onu «ölüm yatakları»nın olduğu yere güttü. Jurgis’in burada yapacağı iş gerçekten çok kolaydı, bir iki dakika içinde öğreniverdi görevini. Tıpkı sokakları süpüren çöpçülerinki gibi bir süpürgeyle donatıldı. İşi, kesilmiş sığırların asılı olduğu sıranın başında beklemek ve hayvanların içlerini boşaltan adamları izlemekti. Üzerinde hâlâ dumanı tüten iç kısımlar kesilip yere atıldığı zaman bunları ilerdeki bir deliğe kadar süpürecek, ondan sonra da, ayağı kayıp kimsenin düşmemesi için bu deliğin kapağını kapıyacaktı. Jurgis içeri girdiğinde sabahın ilk sığırları da yolculuklarının sonuna gelmişlerdi. Bu sebepten kimse yüzüne bakmadı. Aslında hiç kimsenin konuşacak hali de yoktu. İşe başladı. Terletici bir temmuz günüydü ve içerisi duman tüten sıcak kanlarla doluydu, kanların için de yürüyordu insanlar. İç bulandırıcı koku, dayanılacak gibi değildi ama bu vız geliyordu Jurgis’e. Ruhu bütünüyle, bir havadır tutturmuş dansediyordu, en sonunda işe başlamıştı işte! İş yapıyor ve para kazanıyordu. Bütün gün kendi kendine ince hesaplar yaptı. On yedi buçuk sent gibi şahane bir para veriyorlardı saat başına. O gün iş, çok ve acele olduğundan akşamın yedisine kadar çalıştı. Eve sonsuz bir sevinçle döndü. Tek bir gün içinde bir buçuk dolardan çok para kazanmıştı.</p>

  <p>Evde kendisini başka iyi haberler de bekliyordu. Mutluluğun bu kadarı da fazlaydı doğrusu. Aniele’nin odasında bayram havası esiyordu. Jonas, kendisine Szedvilas’ın tanıştırdığı özel polis memuruyla konuşmuş ve bir yığın patronun karşısına çıkarılmıştı. İçlerinden biri, gelecek hafta başında işe başlatmak için söz vermişti, ona. Bu orada Marija’yı unutmamak gerekir. Kadın kıskançlığından ve Jurgis’in kendi başına sağladığı başarıdan aklını oynatacaktı neredeyse. Bu yüzden kendine bir iş bulmak için bütün sorumluluğu üzerine aldı. Marija’nın iki kuvvetli esmer kolundan ve büyük bir dikkatle öğrendiği «iş» kelimesinden başka beraberinde götürecek hiç bir şeyi yoktu. Ama bunları kendince yeterli bulduğu için, dışarı fırladığı gibi, Packingtown’da, kapısında biraz hareket gördüğü her yere başvurdu güzelce. Bazı yerlerde bir küfür salvosu ile kapı dışarı edilmişti; Ama onun ne erkeklerden, ne de şeytandan bir korkusu vardı. Bu yüzden her önüne gelene, ziyaretçilere, yabancılara, kendisine benzettiği işçilere ve hatta ileri gelen bir iki memura başvurmuş, adamlar ona, sanki bir deliye bakar gibi gözlerini dikmişlerdi. Sonunda bu çabasının ödülünü almamış değildi. Küçük şirketlerden birine dalmış ve bir odada, sürüyle kadın ve genç kızın, uzun masalların başında oturarak, tütsülenmiş sığır etlerini kutulara yerleştiklerini görmüştü. Marija, oda oda dolaşarak bu gezisine devam ederken sonunda talih gülüvermişti kendisine. Teneke kutuların lehimlendiği, boyandığı ve üzerlerine etiketlerin yapıştırıldığı yere girdiği zaman, usta başı kadınla karşılaşıverdi. Marija o günkü talihinin nedenini daha sonraları anlamıştı. Ustabaşının hoşuna gitmişti. Uysal bir yüzle, bir kadana beygirinin kaslarının birleşmesi... Kadın kendisine ertesi gün gelmesini söyledi, belki ona bir fırsat verir ve kutuların boyanmasını öğretmeye yardımcı olabilirdi. Zira her şeyden önce, ustalık isteyen bir işti bu. İnsan günde iki dolar; gibi büyük bir para kazanabilirdi. Marija eve geldiği zaman bir Komançi kızılderilisi gibi naralar, çığlıklar atarak odaya daldı. Küçüklerin nerdeyse korkudan akıllarını başından almıştı.</p>

  <p>Bundan daha iyi talih, ne umulur ne de beklenirdi zaten. Geriye iş arayacak tek bir kişi kalıyordu. Jurgis, Tete Elzbieta’nın evde kalıp ev işlerini görmesini, Ona’nın da ona yardım etmesini istiyordu. Karısının çalışmasını istemiyordu. Kendisinin o biçim erkeklerden olmadığını söyledi. Onun gibi bir adamın Jonas ve Marija’nın yardımları ile evin geçimini sağlıyamaması gerçekten tuhaf bir iş olurdu. Hatta, hatta çocukların işe sokulması lafını duymak bile istemiyordu Jurgis, Amerika’da çocuklar için okullar olduğunu ve buralara hiç bir para ödemeden devam edildiğini duymuştu. Oysa papazların bu okullara karşı olduklarından henüz bir haberi yoktu. O yalnızca Tete Elzbieta’nın çocuklarının diğer çocuklarla aynı olanaklara sahip olmasını istiyordu. İçlerinde en büyüğü Stanlislovas henüz on üç yaşındaydı ama, daha küçük gösteriyordu. Bu arada Szedvilas’ın büyük oğlu on iki yaşında olduğu halde, bir yıldan beri Jones’lerin yanında çalışıyordu. Jurgis’in istediği Stanislovas’ın İngilizce öğrenmesi ve bilgili bir adam olarak yetişmesiydi.</p>

  <p>Geriye bir Dede Antanas kalıyordu: Jurgis, onun da evde kalıp dinlenmesini istiyordu. Ama, bunun imkânsız olduğunu zorla kafasına soktular ve kabul ettirdiler. İhtiyar çalışmama konusunda tek kelime bile duymak istemiyordu. Kendisi, bir oğlan çocuğu kadar hayat dolu olduğunu söyleyip duruyordu. O da Amerika’ya diğerlerinin ümitleri ile gelmişti. Şimdi ise, oğlunun huzurunu kaçıran önemli bir sorun yaratıyordu. Jurgis her kime sorduysa, Packingtown’da iş aramasının yalnızca zaman yitirmek olduğunu öğrenmişti. Szedvilas ona paketçilerin, yaşlandıkları zaman kendi adamlarını bile işten çıkardıklarını anlatmıştı. İş böyle olunca da her halde ihtiyarları işe almazlardı. Yalnız buraya özgü bir adet değildi. Bu işlem duyduğuna göre tüm Amerika’da böyleydi. Jurgis’in tatmin olması için polis dostuna dahi başvurmuş adam kendisine böyle bir şeyi düşünmenin bile saçma olduğunu söylemişti. Bunu Antanas’a söylemediler. İhtiyar iki günden beri yollara düşmüş kapı kapı dolaşıyordu. Eve gelip de diğerlerinin zaferini işittiğinde kahramanca gülümsüyor, ertesi gün sıranın kendisinde olduğunu söylüyordu.</p>

  <p>İyi giden talihleri yüzünden artık başlarını sokacak bir evi düşünmeye hakları da vardı tabii... Bir yaz akşamı kapının önündeki merdivenlere oturarak ev meselesinin tartışmasını yapmışlardı aralarında. Bu da Jurgis’e ağır bir konuyu açmak fırsatını verdi. O sabah işine giderken yolda ev ev, dolaşıp ilân dağıtan iki çocuğa rastlamış, bir tane istedikten sonra, üzerinde resimler de olan kâğıdı katlayıp, gömleğinin içine sokmuştu. Öğle paydosunda, konuştuğu adamlardan biri, kâğıdı okuduktan sonra ne olduğunu anlatınca, Jurgis’in kafasına delice bir fikir saplanıvermişti.</p>

  <p>Bir sanat eserini hatırlatan ilanı cebinden çıkardı. Parlak bir kâğıda basılmıştı. Yarım metreden fazlaydı uzunluğu. Gece ay ışığında bile yansıyan parlak renkler vardı üzerinde. Kâğıdın ortasında yepyeni, boyalı, insanın gözlerini kamaştıran bir ev resmi vardı. Dam kan kırmızıydı. Üstelik altın yaldızla da süslenmişti. Ev gümüş rengine, kapılar, pencereler de kırmızıya boyanmıştı. İki katlı olan yapının önünde geniş bir sundurma vardı. Çevresi oymalarla süslenmişti. En ufak ayrıntılarına kadar tamamdı ev. Hatta kapının tokmağını bile unutmamışlardı. Sundurmaya bir hamak kurulmuş, pencerelere beyaz tül perdeler asılmıştı. Resmin alt köşesinde, mutlulukla, birbirine sarılmış bir karı koca, tam karşısında ise bir beşik ve bulutların üzerinde gümüş kanatları ile uçarak gülümseyen bir melek vardı. Belki de bütün bunların öneminin kaybolmasından korktukları için, kâğıdın üzerinde, Lehçe, Litvanyaca ve Almanca yazılar vardı: «Dom! Nammai! Heim!» «Neden kira veriyorsunuz?» diye dilbilgili ilân devam, ediyordu. «Neden kendi eviniz olmasın? Biliyor musunuz, ödediğiniz kiradan daha az bir paraya bu ev sizin olabilir! Şimdi, mutlu ailelerin oturduğu binlerce ev yaptık biz.» Sonra para ödemeden oturulan bir evde evliliğin ne denli mutlu bir şey olduğu anlatılıyordu. Hatta «Ev, sevgili ev» deyimi bile büyük bir yiğitlikle Lehçe’ye çevrilmişti, ama herhangi bir sebepten bunu Litvancaya çevirmemişlerdi. Belki de, çeviren, ağlamanın «<b>gukcziojimes</b>» ve gülmenin, «<b>nusiszypsojimas</b>» diye adlandırıldığı bir dilde, romantik olmanın çok güç, hatta imkânsız olduğunu düşünmüştür. Kim bilir?</p>

  <p>Aile bu konuda derin düşüncelere daldı. Ona evde neler olduğunu okudu heceleye heceleye. Anlaşılan, evin dört odası bir de bodrum katı vardı. Ve bütünüyle bin beş yüz dolara satın alınabilirdi. Bunun yalnızca üç yüz doları peşin olarak ödenecek geri kalanı ise ayda on iki dolarlık taksitler halinde verilecekti. Korkunç fiyatlardı bunlar ama, Amerika’daydılar ve insanlar burada bu gibi şeylerden korkusuzca söz ediyorlardı. İki odalı bir kat tutacak olsalar ayda dokuz dolar ödemek zorunda olduklarını öğrenmişlerdi. On iki kişilik bir aile için de daha iyi bir fırsat düşünülemezdi doğrusu. Sonra kira verecek olsalar, bunu ömrü billah ödemek zorundaydılar. Ama başlangıçta masrafları biraz kısarlarsa günün birinde ev sahibi olacaklar ve ömürlerinin sonuna kadar da kira olarak metelik bile yemeyeceklerdi.</p>

  <p>Düşünüp taşındılar. Tete Elzbieta’nın parasından bir miktar artmıştı, eh biraz da Jurgis’in parası vardı. Marija’ya gelince çorabının bir yerlerine elli dolar iğnelemişti. Büyük baba Anthony’nin elinde sattığı çiftliğinden geriye birkaç kuruş kalmıştı. Hepsini ekleştirirlerse ilk yatırımı yapabilirlerdi. İşleri de olduğuna göre, geleceğe güvenle bakabilirlerdi artık. Belki de bu en iyi çözüm yoluydu. Elbette ki böyle bir konu, havadan sudan sözeder gibi tartışılamazdı. İnce eleyip sık dokumak, dibine kadar inmek gerekirdi. Öte yandan, eğer böyle bir işe yelteneceklerse, en iyisi bunu bir an önce yapmaktı. Her şeyden önce sürekli kira ödeyip, rezil bir biçimde yaşamıyorlar mıydı? Jurgis, alışıktı pisliğe zira demiryolu ameleleri ile çalışmış bir adamı hayatta hiç bir şey korkutamaz. Hele ki, yattıkları odanın döşemelerinden, bitleri, pireleri avuçla toplamışlarsa! Ama, Ona, dayanamazdı böyle şeye. En kısa zamanda daha iyi bir yer bulmak zorundaydılar. Jurgis bunları, günde bir dolar yetmişbeş sent kazanan bir adamın, kendine olan tüm güvenciyle söylemişti. Jurgis, böyle para kazandıkları halde bu çevredeki insanların neden böylesine sefil yaşadıklarını bir türlü anlıyamıyordu.</p>

  <p>Ertesi gün Marija, gidip kadın ustabaşısını gördü. Kendisine hafta başında gelip, teneke kutu boyamasını öğrenmeye başlamasını söylediler. Marija, eve, avaz avaz şarkı söyliyerek döndü. Ona ile analığını, ev için incelemeler yapmak üzere tam dışarı çıkarken yakalamıştı. O akşam üç kadın, erkeklere raporu verdiler. İş tümüyle, el ilanında gösterildiği gibiydi. Yani komisyoncu, böyle olduğunu söylemişti. Ev, depoların olduğu yerden bir buçuk mil uzaklıktaydı. Bulunmaz bir fırsat diyen efendi yalan söyleyecek değildi ya. Şahsen yapmıştı bunu, sırf onların iyilikleri için. Bunun nedeni de satışlardan kendisinin hiç bir çıkarı olmamasıymış o yalnızca bu inşaatı yapan şirketin temsilcisiymiş. Geriye pek az ev kalmış ve şirket bunlar da satıldıktan sonra işine son vereceğinden, kirasız ev almak istiyen kişilerin ellerini çabuk tutmalarını öğütlüyormuş. Hatta emin bile değilmiş adam, ev olup olmadığından. Hatırladığına göre yalnızca bir ev varmış ama, oraya o kadar görücü götürmüş ki, bugüne dek şirket bu evi de satmış olabilirmiş. Adam, Tete Elzbieta’nın kederli yüzünü görünce, kendi cebinden telefon ederek, evlerden bir tanesinin ayrılmasını bildireceğini söylemiş. Sonunda anlaşmaya varmışlar. Gelecek pazar da gidip evi göreceklermiş.</p>

  <p>Günlerden salıydı, haftanın geri kalan günlerinde, sığır öldürenler durup dinlenmeden çalıştılar ve Jurgis her gün bir dolar yetmiş beş sentini doğrulttu. Bu da haftada on buçuk dolar, ya da ayda kırkbeş dolar ediyordu. Hesap bu kadar basit olduğu halde Jurgis bir türlü çıkamadı işin içinden. Ona’nın kafası böyle şeylere iyi erdiğinden hesap sorununu çözümleyiverdi. Marija ve Jonas ayda masraf olmak üzere, onaltışar dolar verecekti. İhtiyar iş bulduktan sonra kendisinin de bu masrafa katılacağını söyledi; bu günlerde işe girmesi mümkündü. Böylelikle toplam, doksan üç dolar ediyordu. Marija ve Jonas evin üçte birine sahip olacaklardı. Jurgis’in payına da sekiz dolar düşüyordu ayda. Diyelim ki, Dede Antanas hemen iş bulamadı. Yekûn o zaman yetmiş dolara düşüyordu ki, eh oniki kişilik bir aile de bu parayla geçinirdi doğrusu.</p>

  <p>Kararlaştırılan pazar günü, bizimkiler bir saat önceden yola döküldüler. Ellerinde, üzerinde adres yazılı olan bir kâğıt vardı. Ara sıra bunu, yoldan geçenlere gösteriyorlardı. Epey de uzun birbuçuk mildi bu doğrusu. Neyse yürüyüp yazılı olan adrese vardılar. Yarım saat sonra, şirketin temsilcisi sökün etti. Yumuşak, iyi giyinmiş süslü püslü bir adam olması bir yana, onların dillerini hiç güçlük çekmeden konuşuyordu. Ki bu da temsilciye büyük bir üstünlük sağlıyordu. Adam onlara refakat ederek eve götürdü. Komşu çevredeki iki katlı ahşap evlerin eşiydi gördükleri. Ve bu yapılar mimari bir lüks olarak kabul edilirdi. Ona’nın yüreciği duracaktı neredeyse, çünkü karşısındaki, el ilânında gördüğü ev değildi. Hem de hiç bir benzer yanı yoktu. Önce ilandaki renklerle bu evin renkleri birbirini tutmuyordu. Ayrıca hiç de büyük bir yapı değildi. Böyle olmasına rağmen, pırıl pırıl boyalı ve göze güzel görünüyordu. Temsilci, evin yepyeni olduğunu söyledi. Öylesine çabuk konuşuyor, öylesine ağız kalabalığı yapıyordu ki, şaşkına dönen bizimkiler tek bir soru yöneltme fırsatını bile elde edemiyorlardı. Kafalarında bir yığın biçimlenmiş düşünce vardı, ama gel gör ki vakti saati gelince bunları ya unutuyorlar, ya da sormak için bir türlü yüreklenemiyorlardı. Sıradaki öbür evler pek yeniye benzemiyordu. Görünüşe bakılırsa yalnızca birkaçında insanlar oturuyordu. Temsilciye bunu hatırlattıkları zaman aldıkları cevap, satın alanların yakında taşınacakları oldu. Bu konunun üstüne fazla düşmek, karşısındaki adamın sözüne inanmamak kuşkusunu uyandırabilirdi. Ayrıca tüm hayatları boyunca, iyi kalpli ve alçakgönüllü kişilerin dışında «kibar» diye sınıflandırılan bir kimseyle de konuşmamışlardı ki.</p>

  <p>Evin, yol düzeyinden altmış santim aşağısında bir bodrum vardı. Tek katlıydı. Bu yapıya yüksekliği iki metreye yaklaşan bir merdivenle çıkılıyordu. Ayrıca sivri damın altına tek odalı bir de tavan arası eklenmişti. Çatı katının (!) her iki ucunda birer küçük penceresi vardı. Evin önünden geçen yolun, kaldırımı olmadığı gibi sokak da ışıklandırılmamıştı. Görünen manzara, çevresinde bakımsız, soluk otlar bitmiş, tıpkı bu evin eşi öteye beriye serpiştirilmiş yapılardı. Beyaza boyalı dört odası vardı. Bodrum katına gelince, düpedüz bir rezaletti doğrusu. Ne duvarların sıvası vardı ne de döşemesi. Temsilci evlerin bu biçimde yapıldığını çünkü alıcıların genellikle, bodrum katını kendi zevklerine göre döşemek istediklerini söyledi. Tavan arası da bitirilmemişti. Oysa aile, sıkışık bir durumda kaldıkları zaman burayı kiraya vermeyi düşünmüştü. Döşeme bile yapılmamıştı. Yalnızca latalar ve tavan kirişleri görünüyordu. Temsilcinin çenebazlığı ve laf ebeliği yüzünden, bu görüntü, doğrusunu söylemek gerekirse, bizimkileri yeteri kadar ürkütmemişti. İçeri girdikleri zaman, adam evin bir sürü imkânlara sahip olduğunu söylüyor, bir saniye olsun konuşmasına ara vermiyordu. Kapıların kilitlerinden pencerelerin tokmaklarına kadar her şeyi gösterdi ve nasıl akar suyu ve musluğu da göstermekten geri kalmadı ki, Teta Elzbieta tüm hayatı boyunca böyle şeylere sahip olabileceğini aklının köşesinden bile geçirmemişti. Böyle bir şeyi keşfettikten sonra, öbür hataları ve eksiklikleri adamın yüzüne vurmak, terbiyesizliğin ve de rezilliğin ta kendisiydi. Bu yüzden diğer noksanlara göz yummaya karar verdiler.</p>

  <p>Her şeye rağmen köylüydüler ve kuvvetli içgüdüleri sayesinde paralarına sıkı sıkı bağlıydılar. Temsilci ima yollu ellerini çabuk tutmalarını bildirdi. Onlar adama, hele bakalım diye cevap verdiler. Böyle hemen ayak üstü karar veremezlerdi, düşünmeleri gerekirdi biraz. Sonra yeniden eve döndüler ve bütün gün, bütün gece, doluyu boşa, boşu doluya vurarak tartıştılar. Böyle bir konuda karar verebilmek, büyük bir azaptı. Bir türlü oybirliğiyle bir karara varamıyorlardı. Her birinin kendi açısından tartışacak yığınla konusu vardı. Hepsi inatçı ve dik kafalıydı. Geriye kalanlar, birinin haksız olduğunu kanıtlayıp onu inandırdıkları zaman, bu kez ortaya başka bir tartışma konusu çıkıyordu. Akşamleyin, aile, tam bir anlaşmaya varmış, haniyse satın bile almışlardı evi. İşte tam bu sırada ziyaretlerine gelen Szedvilas, tüm huzurlarını yeniden kaçırıverdi. Szedvilas, kesinlikle mülk sahibi olmak taraftarı değildi. Dostlarına, «bir yuva» sahibi olmak isteyen nice zavallı kişilerin nasıl tuzağa düşürülüp, dolandırıldıklarını anlattı. Amanın, ne korkunç ve ne acıklı hikâyelerdi bunlar! Aklı dururdu insanın. Faka basıp, tüm paralarını yitirebileceklerinden emin olabilirlerdi. Ondan sonra da içinden çıkamayacakları yığınla masrafa boğulacaklardı. Belki de ev, temelden tavana kadar bir boka yaramazdı, bundan nasıl emin olabilirdi fukaralar? Üstelik tongaya bastırılıp, kontrat babında da kandırılacaklardı. Elin zavallısı nasıl anlardı böylesine karışık kontratlardan? Düpedüz soygunculuğun tekiydi bu, ve de tek kurtuluş yolu bu işten bir an önce sıyrılmaktı. «Kira mı verelim?» diye sordu Jurgis. «En emini bu» diye, cevap verdi beriki. Bu da bir haydutluktu elbet. Fakir kişiler için hayatta her şey soygunculuktu zaten... Bir saat süren böyle gönül bulandıran konuşma ve tartışmalardan sonra, tümü birden uçurumun ta kenarında dönüp, kurtuldukları için gerçekten sevindiler. Artık evi almamak için kesin karar vermişlerdi. Ne çare ki Szedvilas kalkıp gidince, keskin zekâlı ufak tefek bir adam olan Jonas, arkadaşından işittiğine göre, mezecilik Szedvilas için tam bir başarısızlık olmuşmuş. Belki de bu yüzden onun iyimser fikirleri kaybolmuştu. Bu açıklama ev konusunun yeniden ele alınmasına sebep oldu. İşin en önemli yanı artık bu kaldıkları yerde oturmaya devam edemezlerdi. Bir yerlere gitmeleri lazımdı. Ev satın almaktan cayarak ayda sonuna kadar dokuz dolar ödemek düşüncesi de pek zor geliyordu kendilerine. Tam bir hafta gündüz gece demeden bu ev fikri ile boğuşup durdular. Sonunda Jurgis bütün sorumluluğu üzerine aldı. Jonas kardeş bir iş bulmuştu kendine, Durham’ın arabalarından birinin sürücülüğünü yapıyordu. Brown’daki kasaplar da işe sabahın erken saatlerinde başlayıp geç vakitlere kadar çalışıyorlardı. Böylece Jurgis her geçen gün, her geçen saat kendi aile reisliğinden daha fazla emin olmaya başlamıştı. Bu gibi işlere evin erkeği karar verir ve de sonuna kadar götürür, dedi kendi kendine. Başkaları başarısızlığa uğrayabilirdi ama bu onun için sözkonusu bile olamazdı. Bunun nasıl yapılacağını gösterecekti onlara. Gece demeden gündüz demeden çalışacaktı. Eğer gerekirse evin borcu ödenene kadar bir saat olsun istirahat bile etmiyecekti. Böylelikle, bir ev sahibi yapacaktı ailesini. Bunları söyledi ve bu sorun da böylece çözümlenmiş oldu.</p>

  <p>Onlara, bu satın almayı yapmazdan önce, başka evlere de bakmaları öğütlenmişti. Oysa başka evlerin nerede olduğunu bilmedikleri gibi, bunu nasıl öğrenecekleri konusunda da bir bilgileri yoktu. İlk gördükleri evin düşüncesi kafalarında dalgalanıp duruyordu. Ne zaman kendilerini bir evde düşleseler, hep bu ev geliyordu gözlerinin önüne. Böylece, temsilciye gidip anlaşmayı yapmaya hazır olduklarını bildirdiler. Kafalarında, bütün işadamlarının sıfır numara yalancı oldukları konusunda, belli belirsiz bir fikir vardı. Temsilci de kendilerine fazla düşündükleri takdirde, evi ellerinden kaçırabileceklerini söylemişti. Neyse adam, tam zamanında geldiklerini söylediği zaman, ferahlamış gibi derin birer soluk aldılar.</p>

  <p>Komisyoncu ertesi gün gelmelerini, o zamana kadar bütün planları hazırlayacağını söyledi. Jurgis bu kâğıt meselesinin ne derece önemli olduğunu bildiği halde, ne yazık ki kendisi gidemiyordu. Ona izin günü olmadığını söylemişlerdi. İzin isteyecek olursa da, işini kaybetmesi mümkündü. Bu yüzden kadınlara güvenmekten başka hiç bir çıkaryol yoktu. Ayrıca Szedvilas da onlara birlikte gelmeye söz vermişti. Jurgis, bütün gece bu işin önemini kadınlara en ince ayrıntılarına kadar anlattı durdu. Daha sonra her biri kendi üstlerindeki, ya da bavullardaki saklı yerlerinden kıymetli paracıklarını çıkararak, küçük bir keseye iyice yerleştirdiler ve bunu Tete Elzbieta’nın elbise astarına diktiler.</p>

  <p>Jurgis kendilerine o kadar çok talimat vermiş gelecek tehlikelerden öylesine söz etmişti ki, kadınların yüzleri korkudan bembeyaz kesilmişti. Ayrıca her zaman bir işadamı olduğundan dem vuran ve bununla övünen meze dükkânı sahibinin de huzursuz bir hali vardı. Temsilci her şeyi hazırlamıştı. Alıcılara oturacak yer gösterdikten sonra, kâğıtları okumalarını söyledi. Bu işi, Szedvilas üzerine almıştı ve güç bir işti bu. Bu süre içinde adam sinirli bir biçimde masanın üzerinde parmaklarını tıpırdatıyordu. Tete Elzbieta o derece sıkılıp utanmıştı ki, alnında boncuk boncuk terler toplanmaya başlamıştı. Yani kâğıdı böylesine dikkatle okumak, adamın yüzüne karşı, biz senin namusundan kuşkulanıyoruz demek değil miydi? Böyle olduğu halde Jokubas Szedvilas dikkatle okuyordu. Nitekim biraz sonra da böyle dikkatli davranmakta haklı olduğu ortaya çıktı. Görüp anladığı kadar, bu bir satış anlaşması değildi. Yalnızca binanın kiraya verileceğinden sözediyordu. Bütün bu karmakarışık, anlaşılması güç, kanuni kelimelerden kesinlikle bir şey çıkaramıyordu ama, şu ne demekti. «Birinci taraf bu anlaşmayla, ikinci tarafla kira üzerinde anlaşmaya varmıştır.» Sonra da şöyle bir yazı, «ayda on iki dolar kira ödenecek ve bu, sekiz yıl, dört ay devam edecektir.» Szedvilas gözlüklerini çıkarıp, bir süre karşısındaki adama baktıktan sonra, kekeliyerek bir soru sordu.</p>

  <p>Adam son derece kibar bir biçimde bunun klişeleşmiş bir formül olduğunu açıkladı. Bu gibi anlaşmalarda daima «kira» kelimesi kullanılırdı. Ona ikinci paragrafta başka bir şey göstermek istediyse de, Szedvilas bir kere «kira» kelimesine takılmıştı. Ve bunu Tete Elzbieta’ya çevirdiği zaman, kadıncağız, dehşetli bir korkuya kapıldı. Demek dokuz yıl bir ev sahibi olamıyacaklardı. Adam büyük bir sabırla, yeniden açıklamaya başladıysa da, artık açıklanacak bir yanı kalmamıştı bunun. Kadının aklına hemen Jurgis’in söyledikleri geldi. «Eğer yanlış bir şey görecek olursan, sakın parayı adama verme. Dışarı çık ve avukata git!» Son derecede sıkıntılı bir andı bu. Kadın ellerini kenetlemiş ölü gibi katılıp kalmıştı. Büyük bir çaba harcayarak, sonunda teklifini ortaya attı.</p>

  <p>Jokubas söylenenleri çeviriyordu. Kadının bütün bu söylenenler karşısında adamın öfkelenmediğini görünce şaşkınlığı arttı. Dahası, adam onlarla birlikte gelip bir avukat bulmaya yardımcı olmayı bile teklif etti. Elzbieta kabul etmedi. Adamın yardakçısı olmasın diye yakınlarda değil de uzaklarda bir avukat aradılar. Bütün bu kadar zahmetten sonra, avukatla geri geldikleri zaman adamın karşısındakine ilk ismi ile hitap ettiğini duysanız şaşırmaz mısınız? Onların da nasıl şaşırdığını tahmin edersiniz tabii.</p>

  <p>Artık her şeyi yitirdiklerini anlamışlardı. İdam hükmünün okunmasını dinleyen mahkûmlar gibi kala kaldılar. Yapılacak hiç bir şey kalmamıştı; bal gibi tuzağa düşmüşlerdi. Avukat kâğıdı okuyup bitirdikten sonra, Szedvilas’a bunun tamamen normal ve kanuni olduğunu; bu gibi anlaşmalarda daima bu deyimin kullanıldığını açıkladı. Peki ya fiyat? Söylendiği gibi miydi? İlk elde üç yüz, sonra bin beş yüz ödenene kadar ayda on iki dolar. Evet doğruydu. Ve şu ev içindi değil mi? Ev arsa filan. Evet! ve avukat bütün bunların nerede yazıldığını adama gösterdi. Her şey kanuniydi ve hiç bir hileli yan yoktu anlaşmada, değil mi? Fukara kişilerdi bunlar, dünyada tek sahibi oldukları şey bu ellerindekiydi. Eğer bir aksilik olursa bu onların mahvolması demekti. Ve böylece Szedvilas, ard arda titrek soru yağmurunu sürdürüyordu. Bu arada kadınların, olgunlaşmış, sıkıntılı ve ürkek bakışları onun üzerinde toplanmıştı. Onun ne söylediğini anlamıyorlardı ama, konunun, kendi kaderleri üzerine olduğunu biliyorlardı. Artık soracak hiç bir şey kalmayınca, iş karar vermeye gelmişti. Ya bu pazarlığı kabul edip evi satın alacaklar, ya da bu işten cayacaklardı. Kimsenin, zorladığı yoktu onları. İşte o sırada Tete Elzbieta iki gözü iki çeşme ağlamaya başladı. Jokubas, kadına kâğıdı imzalayıp, imzalamayacağını sordu. Hem de iki kez. Ne dese beğenirsiniz kadın? Bu avukatın gerçeği konuştuğunu nereden bilecekti? Ne malûmdu onun bu adamın suç ortağı olmadığı? Nasıl söyliyebilirdi bunu? Ne gibi bir sebep gösterebilirdi? Odadaki herkesin gözü onun üzerine dikilmiş karar vermesini bekliyordu. Derken, kadın, gözyaşlarından neredeyse yarı kör olmuş, titreyerek ceketinin içini karıştırdı, kıymetli paracıklarını çıkardı ve keseyi adamların önünde açtı. Ona, bütün bu olanları, odanın köşesinde oturmuş, elleri birbirine kenetlenmiş korkulu gözlerle seyrediyordu. Üvey anasına bu işi yapmamasını, parayı vermemesini haykırmak istiyordu ama, görünmez bir el gırtlağını sıktığından, kızcağızın sesi soluğu çıkmıyordu bir türlü. Sonunda Tete Elzbieta paraları masanın üzerine koydu. Temsilci paraları sayıp kendilerine bir makbuzla birlikte anlaşmayı da verdi. Ağzı kulaklarına varıyordu. Derin bir soluk alarak başlangıçtaki gibi kibar ve nazik bir biçimde ayrı ayrı hepsinin ellerini sıktı. Ona, avukatın, Szedvilas’dan, yaptığı işe karşılık bir dolar istediğini hayal meyal hatırlıyordu. Sıkıntılı bir biçimde, bu parayı da ödediler ve sokağa çıktılar, üvey ana sımsıkı tutuyordu kâğıdı. Korkudan öylesine yorulmuşlardı ki, yürüyecek dermanları yoktu. Bu yüzden yol kıyısına oturmak zorunda kaldılar.</p>

  <p>Sonunda gelebildiler evlerine. Korkunç bir korku ruhlarını kemiriyordu aralıksız. O akşam Jurgis eve gelip hikâyeyi işitince, olanların üstüne gerçekten bir tüy dikildi. Jurgis, aldatılıp dolandırıldıklarından yaşadığı kadar emindi artık. Mahvolmuşlardı. Saçını başını yoluyor, deli gibi sövüp sayıyor ve o temsilci olacak hergeleyi hemen o gece geberteceğine yeminler ediyordu. Sonunda da kâğıdı kaptığı gibi evden dışarı fırlayıp Halsted sokağına kadar giderek Szedvilas’ı sofra başından kaldırdı. İkisi birlikte akıl danışmak için başka bir avukata gittiler. Adamın yazıhanesinden içeri girdikleri zaman, fukara dehşetle ayağa fırladı. Çünkü, Jurgis’in gerçekten çıldırmış bir hali vardı. Saçları dimdik olmuş gözleri kan çanağına dönmüştü. Arkadaşı adama durumu açıkladı. Avukat kâğıdı alıp okumaya başladığı zaman; her azası, her siniri ayrı ayrı titreyen Jurgis, sımsıkı masaya yapışmıştı.</p>

  <p>Avukat, ara sıra okuduğu kâğıttan başını kaldırıp, sorular soruyordu Szedvilas’a. Beriki konuşulanlardan tek bir kelime anlamıyordu ama, gözlerini avukatın yüzüne dikmiş, bir şeyler çıkartmak için, ölesiye zorluyordu kendini. Sonra avukatın başını kaldırarak güldüğünü gördü. Adam Szedvilas’a bir şeyler söyledi. Jurgis, arkadaşına dönerek sordu. Kalbi duracaktı neredeyse.</p>

  <p>«Ne oldu?» diye soludu.</p>

  <p>«Düzgün olduğunu söylüyor,» dedi Szedvilas.</p>

  <p>«Tamam mı?»</p>

  <p>«Evet. Gerektiği gibiymiş.» işte o anda Jurgis yığılır gibi bir iskemleye çöktü.</p>

  <p>«Emin misin?» diye yeniden soludu ve Szedvilas’a bir yığın soru sordurdu. Yeteri kadar işitemiyor, gerektiği kadar derinlemesine sorular soramıyordu. Evet, evi satın almışlardı. Gerçekten satın almışlardı. Ev artık onlara aitti. Sadece parayı ödeyeceklerdi hepsi o kadar. O zaman Jurgis elleri ile yüzünü kapadı. Yaşlar saldırmıştı gözlerine. Bir budala gibi hissediyordu kendini. Ama öylesine bir korku atlatmıştı ki. Kuvvetli bir erkek olmasına rağmen, ayağa kalkacak kuvveti bulamıyordu kendinde.</p>

  <p>Avukat, «kira» kelimesinin yalnızca biçimde kalan bir formalite olduğunu açıkladı. Yani ev son taksit ödenene kadar kira ile tutuluyordu. Bunun sebebi anlaşmayı yapan kişiler parayı ödemedikleri takdirde, onları daha kolaylıkla evden çıkarmak içindi. Parayı ödedikleri sürece, korkacak hiç bir şeyleri yoktu. Ev onlarındı.</p>

  <p>Jurgis öylesine sevinmişti ki, avukatın istediği yarım doları, gözünü bile kırpmadan verdi. Sonra bu mutlu haberi ailesine vermek için koşarcasına eve gitti. Eve geldiği zaman Ona’yı beti benzi atmış bir halde, bebeleri ise çığlıklar atarken buldu. İçerisi tımarhaneye dönmüştü sanki. Çünkü ev halkı şu anda Jurgis’in şirket komisyoncusunu öldürdüğü kanısına varmıştı. Heyecanın yatışması için saatlerin geçmesi gerekti. Bu dehşet gecesi, sık sık uykusundan uyanan Jurgis, yan odadan, Ona ile üvey anasının, kendi kendilerine ağladığını duydu..</p>

</body>

</html>