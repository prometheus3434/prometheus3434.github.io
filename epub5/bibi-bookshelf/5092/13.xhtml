<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ON ÜÇÜNCÜ BÖLÜM</p>

  </div>

  <p>Jurgis’in iş aradığı bu süre içinde, Tete Elzbieta’nın çocuklarından küçük Kristofos öldü. Hem Kristofos, hem kardeşi Juozapar kötürümdüler. İkincisi bir kazada bacağından birini yitirmişti. Kristofonos’un ise doğuştan bir kalça sakatlığı olduğundan yaşasaydı ömrünün sonuna kadar yürüyemeyecekti. Teta Elzbieta’nın en son çocuğuydu. Belki de tabiat ana, çocuğa sakatlığı vererek Tete Elzbieta’yı yeterince çocuk yaptığı konusunda uyarmak istemişti. Her ne olursa olsun çocuk sürekli olarak hasta olduğu gibi kavruktu da. Raşitikti. Üç yaşında olduğu halde ancak bir yaşındaki bir çocuk iriliğindeydi. Gün boyu üzerindeki partal entari ile odanın içinde sürünür gibi emekler, bir yandan ağlar bir yandan herkesi rahatsız ederdi. Döşeme cereyanlı olduğundan daima soğuk alır, sümükleri aktığı için durmadan burnunu çekerdi. Bu yüzden de bir rahatsızlık konusu ve ailenin sonsuz dertlerinden biri oluyordu. Çünkü anası, tabiat dışı bir tutarsızlıkla nedense en çok bu çocuğu seviyordu. Elinden geldiği kadar şımartıyordu onu... Hiç karşı koymadan her istediğini yapmasına göz yumuyordu. Oğlanın zırlamaları Jurgis’in canına tak deyip de öfkelenince kadıncağız iki gözü iki çeşme hemen ağlamağa başlıyordu.</p>

  <p>Şimdi ölmüştü işte. Belki de buna sebep o sabah yediği tütsülenmiş sosis olmuştu. Belki de bu sosis verem hastası olan ve dışarıya satılması yasaklanılan bir domuzun etinden yapılmıştı. (O zamanlar Amerika’da yalnızca dışarı satılacak hayvanlar sıkı bir kontrolden geçer, diğer hastalıklı hayvanlar ülke içinde satılırdı.) Her ne ise çocuk sosisi yedikten bir saat sonra acı ile ağlamaya, yarım saat sonra da çırpınarak yerlerde yuvarlanmayı başlamıştı. O sırada onunla yalnız olan Kotrina, oğlanın halini görünce korkuyla dışarı fırlayıp, avazı çıktığı kadar imdat istemeye başlamıştı. Evet sonunda bir doktor gelmişti ama, Kristofonos son soluğunu verdikten sonra. Teselli bulmaz Tete Elzbieta’dan başka kimse küçük oğlanın ölümüne gerçekten acımamıştı. Jurgis, kendi paraları olmadığı için cenazeyi belediyenin kaldırmasını söyleyince, zavallı kadın ellerini kenetliyerek keder ve umutsuzlukla ağlayıp çığlıklar atmaya başlamıştı. Onun çocuğu dilenciler, yoksullar mezarlığına gömülecekti ha? Ve üvey kızı da bütün bunları işittiği halde karşı bile çıkmıyordu demek. Babası mezarından kalkıp azarlardı onu. İş bu hale geldiyse, hepsinin her şeyden cayıp birlikte gömülmeleri daha iyi olurdu. Sonunda sızlanmaya daha fazla dayanamayan Marija, on dolarlık bir yardımda bulunacağını söyledi. Oysa Jurgis hâlâ katı yüreklilikte diretiyordu. Tete Elzbieta ağlıyarak komşulardan para yardımı istedi. Böylelikle küçük Kristofonos’a dini bir merasim yapıldı. Mezarlıkta da üzerinde yerini belli eden küçük tahta haçlı bir mezar bulunabildi. Bundan sonra zavallı ana aylarca kendine gelemedi. Ne zaman küçük Kristofonos’un sürünüp yuvarlandığı döşemeye baksa ağlamaya başlıyordu. «Talih hiç mi hiç yüzüne gülmedi zavallımın» diyordu, daha doğuştan sakattı. Eğer zamanında haberi olsaydı onu en büyük doktorlara gösterecek ve sakatlığını iyileştirecekti... Kısa bir süre önce Tete Elzbieta, Şikagolu bir milyarderin, Kristofonos ile aynı hastalığı çeken küçük kızını tedavi ettirmek için Avrupa’dan çok ünlü bir operatör getirttiğini duymuştu. Bu doktor gösteriler yapmak ve bilim adamlarına bilgi vermek istediğinden, aynı sakatlığa sahip olan fakir kişilerin çocuklarını bedava olarak tedavi edeceğini ilân etmişti. Bu iyilik örneği kişi için gazeteler bir hayli yazılar yazmıştı. Ne yazık ki Elzbieta gazeteleri okumadığı gibi, kimse bu konuda kendisine birşey söylememişti. Böylesi belki de daha iyi olmuştu. O zaman yol parası biriktiremiyeceklerdi. Her gün de çocuğu oraya götürüp doktoru beklemek için kimsenin zamanı yoktu.</p>

  <p>Bütün bunlar onun iş aradığı zaman olmuştu. Karanlık bir bölge asılıydı Jurgis’in tepesinde. Sanki yırtıcı bir hayvan, hayat yolu üzerinde onu bekliyordu. Ve Jurgis bunu bildiği halde git gide yaklaşıyordu oraya. Packingtown denen yerde işsiz kalmanın bin bir türlü biçimi vardır. En bayağı işi yapmayı bile göze almıştı Jurgis. Evet en düşük kişileri bekliyen bir yer vardı; gübre imalathaneleri!</p>

  <p>Adamlar bu konuda, aralarında korkulu fısıltılarla konuşurlardı. Yalnızca onda bir kişi buralarda çalışmayı denemiş, diğerleri ise gördükleri delillerle yetinmiş, ya da yalnızca bir kez kapı aralığından imalathanelerin içine bakmıştı. Açlıktan ölmekten beter şeyler de vardı hayatta. Jurgis’e daha burada çalışıp çalışmadığını, çalışmak isteyip istemediğini soracaklar, o da bu konuyu kendi kendisi ile tartışacaktı. Böylesine fakir olur, böylesine dayanılmaz acılar çekerlerken kendisine teklif edilecek herhangi bir işi geri çevirecek durumu var mıydı onun? Her gün eve gidip, zayıf ve şikâyetleri eksik olmayan karısının kazandığı ekmeği yiyebilir miydi? Kendisine bir iş teklif edildiği zaman bunu kabul etmemek yürekliliğini nereden bulabilirdi? Bütün gün kendi kendine bu tür sorular sorar, ondan sonra gübre imalâthanesinin kapısından içeri bir bakar ve tüyleri diken diken olarak oradan uzaklaşırdı. Her şeyden önce bir erkekti ve görevini yapmak zorundaydı. Sonunda gidip müracaatını yaptı; ama kabul edilmeyeceğinden emindi.</p>

  <p>Durham’ın gübre imalathanesi diğer tesislerinden daha uzaktaydı. Pek az ziyaretçi gelirdi buraya. Ve buradan çıkanların suratı, köylülerin hani o cehennemi boyladığını iddia ettikleri Dante’nin suratına benzerdi. Bütün pislikler ve kullanılmayacak kırpıntılar buraya gelir, kemikler burada kurtulurdu. Gün ışığının girmediği boğucu mahzenlerde, kadın erkek çoluk çocuğun birtakım dönen makinelerin üzerine eğilmiş, kemikleri değişik biçimlerde yonttuklarını görürdünüz burada. Bu incecik kemik tozunu ciğerlerine çekerlerdi. Ölüme mahkûmdular. Her biri ölüme mahkûmdu ve hepsi belirli bir süre sonra kesinlikte ölüp gideceklerdi. Kandan, albümin burada elde edilirdi. Yine burada pis kokulu şeylerden, daha pis kokulu birtakım şeyler yapılırdı. Bu işlerin yapıldığı uzun koridorlar ve karanlık mahzenlerde insan Kentucky’nin ünlü mağaralarındaki kadar kolayca kaybolurdu. Toz ve buhar dolu bu yerde elektrik ampulleri uzakta parlıyan yıldızlara benzerdi, kırmızı ve mavi, yeşil ve pembe yıldızlar... Bunların rengi dumanın ve buharın nereden çıktığına göre değişirdi. Ölü kemiklerinin toplandığı bu korkunç mahzenlerdeki kokuların karşılıkları belki Litvanya dilinde vardır. Ama, İngilizcede yoktur. Buraya gelen insanın, buz gibi suya girecekmişçesine tüm cesaretini toplaması gerekir. Suyun altında yüzen bir adam gibi yürünür burda. Ziyaretçi mendili ile yüzünü kapatır, öksürüp tıksırmaya başlar. Eğer dikkafalı ve inatçı bir adamsa az sonra kulaklarının çınladığını, alnındaki damarların atmaya başladığını hisseder. Ve birden yüzüne bir amonyak dumanı çarpınca, ters yüz edip canını kurtarmak istercesine ve hem de ardına bakmadan koşmaya başlar. Kapağı dışarı attığında zaten yarı yarıya baygındır.</p>

  <p>Bunlardan beter birde, kırpıntı ve artıkların kurutuldukları odalar vardı. Hayvanların içlerinden don yağı, diğer maddeler çıkarıldıktan sonra arta kalan bu kahverengi, pis kokulu artıklar kurtulur. İnce bir toz haline gelene kadar öğütüldükten sonra, yine toz haline getirilen, kahverengi, esrarengiz ama zararsız bir taşla karıştırılırdı. Sırf bu iş için yüzlerce araba dolusu taş gelirdi imalâthanelere. Bu bittikten sonra, gübre torbalara konarak pazarlanmaya hazır olurdu. Aynı mal yüz çeşit marka altında kemik fosfatı diye dünyanın her yanında satılırdı. Sözgelimi, Main, California ya da Teksaslı bir çiftçi, tonu yirmi beş dolardan bu gübreyi alır ve tarlasındaki mısırların altına yayardı. Derken efendim, aradan birkaç gün geçti mi, leş gibi bir koku sarardı ortalığı. Ve bu yalnız kokmakla kalmaz bir de her şeyin üstüne sinerdi. Artık çiftçi, arabası ve bu arabayı çeken atlar, nereye girseler bu kokuyu da birlikte taşırlardı. Oysa Packingtown’da bu gübre saftır. Yani açık havada bir tonu yirmi otuz dönümlük toprağa yayılmamış, toprakla ve diğer kokularla karışmamıştır. Bunlar imalathanelerdeki odalarda yüzlerce hatta binlerce ton tepeleme yığılıdırlar. Yerler en azından beş on santim bu gübreyle örtülüdür. Havada sürekli olarak bir toz bulutu vardır ve en cılız bir esintide içerisi kum fırtınasına döner.</p>

  <p>İşte Jurgis, sanki görülmez bir el tarafından çekilirmiş gibi, bu binanın önüne gelip bekliyordu. O yıl mayıs ayı, alışılmamış biçimde serin geçmişti. Ve onun gizliden duaları kabul olmuş, Haziranın başlarında dayanılmayacak boğucu sıcaklar başlayınca, gübre değirmenlerinde de adama ihtiyaç başgöstermişti.</p>

  <p>Bu zamana kadar öğütme odasının ustabaşısı Jurgis’i tanımış ve onu iyi bir işçi olarak mimlemişti. Ve bu soluk kesen haziran günü saat ikide geldiği zaman bütün vücudundan ansızın acı bir titreme geçti. Usta destekleyip işe almıştı onu. On dakika sonra, Jurgis ceketini, gömleğini çıkarmış, dişlerini sıkarak işe başlamıştı. Karşılayıp yenmesi gereken bir güçlük daha vardı burada.</p>

  <p>İşini öğrenmesi bir dakikadan fazla zaman almamıştı. Önünde gübrenin öğütüldüğü makinenin oluklarından biri vardı Bu oluktan kahverengi bir nehir gibi gübre akıyor, havaya da incecik bir toz tabakası kaldırıyordu. Eline bir kürek verilmişti Jurgis’in. Yarım düzine adamla birlikte bu akan tozu arabalara yüklüyordu. Diğerlerinin çalıştığını seslerden ve ara sıra çarpışmalarından anlıyordu. Yoksa hiç biri orda olmayabilirdi. İnsan bu toz fırtınasının içinde ancak bir buçuk iki metre ilerisini görebiliyordu. Araba dolduktan sonra bir yenisi gelene kadar el yordamıyla ortalıkta dolaşıyordu. Yok eğer gelmemişse bu kör gibi dolanmasına devam ediyordu. Beş dakika sonra tepeden tırnağa bir gübre yığını halini almıştı. Ağzına bağlayıp soluk alabilmesi için kendisine bir sünger vermişlerdi. Ne var ki bu ne dudaklarını, ne gözkapaklarını koruyordu tozdan. Kulakları gübreyle dopdoluydu. Gün batımında, kahverengi bir hayalete benziyordu. Binanın içindekilerin ve binanın çevresindeki her şeyin tepeden tırnağa kadar rengini almıştı. Bina kapıları ve pencerelerinin açık bırakılması gerektiğinden, bir rüzgar estiğinde Durham şirketi bir hayli gübre yitiriyordu.</p>

  <p>Kırk dereceye yaklaşan bir sıcaktı çıplak çalıştığı için fosfat tozu derisi tarafından emilmeye başlamıştı. On dakika sonra başağrısıdır başladı. On beşinci dakikada bayılacak gibi oldu. Kan beynine saldırmış, bir balyoz gibi vuruyor, başının tam tepesi dayanılmayacak gibi ağrıyordu. Ellerini bile güç kontrol edebiliyordu artık. Ama dört aylık işsizlik anıları hâlâ belleğindeydi. Delicesine bir çabayla çalışmaya devam etti ve yarım saat sonra kusmaya başladı. Bu öylesine bir kusma, öylesine bir öğürmeydi ki, içi dışına çıktı, parça parça olduğunu sandı. Ustabaşı, eğer insan kafasını bu işi yapmaya alıştırırsa gübre değirmenine alışabilir demişti. Oysa Jurgis aslında bunun kafayı değil de mide alıştırma işi olduğunu anlamıştı.</p>

  <p>O dehşet dolu günün sonunda ayakta duracak hali kalmamıştı. Ara sıra kendini toparlaması gerekiyor, yolun üzerindeki birine yaslanarak kuvvet topluyordu. Adamlardan birçoğu, işten çıkar çıkmaz soluğu meyhanede almıştı. Görünüşe göre gübre ile çıngıraklı yılan zehrini aynı hizada tutuyorlardı. Oysa Jurgis içkiyi düşünemiyecek kadar hasta hissediyordu kendini. Yolda sallana sallana yürüyerek bir tramvaya zar zor binebildi. Mizah duygusu olan bir kimseydi Jurgis. Daha sonraları, bu işte eskiyince, insan tramvaya bindiği zaman olan bitenleri gülerek hatırlıyordu. Her ne ise o gün bunun farkına varamayacak kadar hastaydı. Yani arabanın içindeki insanlar nasıl da öksürüp tıksırmaya başlamışlardı. Hemen hepsi mendilleri ile burunlarını tıkamışlardı. Tiksinerek, öfkeli bakışlarını üzerine dikmişlerdi. Jurgis yalnızca önündeki bir adamın, hemen ayağa kalkarak yerini ona verdiğini hatırlıyordu. Yarım dakika geçmeden her iki yanında oturanlar ayağa kalkmış ve tam bir dakika içinde kalabalık araba hemen hemen boşalmıştı. Sahanlıkta yer bulamayan yolcular arabadan inip yürümeyi tercih ettiler.</p>

  <p>Anlaşılacağı gibi, Jurgis eve girdikten bir dakika sonra, bütün ev ufak bir gübre imalathanesi gibi kokmaya başlamıştı. Gübreler derisinin yarım santim altına kadar işlemişti. Bir hafta fırçalansa ancak çıkardı. Hatta bunun da bir yığın değişik usulleri vardı. Kısaca şunu söylemek gerekirse Jurgis’in insanla kıyaslanacak hiç bir yanı kalmamıştı artık. Öylesine pis kokuyordu ki, sofradaki yemekler bile kokunun tadını alıp, bütün aileyi kusturdular. Ona gelince, tam üç gün midesinde hiç bir şey tutamadı. Sürekli olarak öğürüyordu. Gerçi ellerini yıkıyordu. Çatal bıçak kullanıyordu. Ama, değil mi ki o zehir gırtlağından midesine kadar girmişti bir kere...</p>

  <p>Böyle olduğu halde dayandı. Başının çatlıyacak gibi ağrımasına rağmen, sallana sendeleye işinin başına geliyordu. O toz bulutlarının içinde akşama kadar kürek sallıyordu. Haftanın sonunda —hayatı boyunca— bir gübreci olmuştu. Yemek yiyebiliyordu artık. Başının ağrısı hiç mi hiç geçmedi ve zamanla çalışmasını engelleyecek kadar da arttı.</p>

  <p>Böylece bir yaz daha geçti. Refah dolu bir yazdı bu. Bütün ülke bol miktarda konserve et yemeye başlamıştı. Bu yüzden de ailenin bütün üyeleri işsahibi oldular. İmalathaneler son derece çok işçi aldıkları için herkese iş vardı. Yeniden borçlarını ödeyip para biriktirmeye başladılar. Ama birtakım fedakârlıklar vardı ki bunların uzun zaman sürmemesi gerekiyordu. Sözgelimi, küçük oğlanların o yaşta gazete satmaları hiç de iyi bir şey değildi. Ne kadar yalvarılıp yakarılsa hiç bir yararı olmuyordu bunun. Küçükler bilmeden, yeni mesleklerinin ağzı ile konuşmaya başlamışlardı. Bir lügat zenginliği ile küfür ediyorlardı. Yollardan sigara, sigara izmatiri toplayıp içmesini, boş zamanlarında kumar oynamasını, zar atmasını, bütün genelevlerin, randevu evlerinin yerlerini ve çalıştıran «Mama»ların isimlerini, verdikleri özel ziyafetlerde buralara hangi polis şefleri ile hangi politikacıların geldiklerini öğrenmeye başlamışlardı. Eğer «taşralı bir müşteri» kendilerine «Hinkidinky»’nin meşhur meyhanesinin nerede olduğunu soracak olursa, ona hemen gösteriyorlardı. Hatta ünlü kumarbazların adlarını veriyor ve soyguncuların hangi meyhaneleri merkez olarak kullandıklarını anlatıyorlardı. Daha beteri eve de geç gelmeye başladılar. Ne farkeder sanki diye soruyorlardı. Hava güzel olup da insan bir kapı aralığında ya da bir arabanın içinde yatabildikten sonra, vakit, enerji ve bir de yol parası harcamakla eline ne geçerdi ki... Her gün eve yarım dolar getiriyorlardı ya. Bu paranın hangi saatte gelmesinin ne önemi vardı? Ama Jurgis bunun böyle sürüp gidemeyeceğine ve Vilimas ile Nikalojus’un bu işten alınarak sonbaharda okullarına dönmelerine karar verdi. Onların yerine Tete Elzbieta bir iş bulacak, ev işlerine de küçük kızı bakacaktı.</p>

  <p>Küçük Kortina bütün fakir aile çocukları gibi erken yaşlanmış ya da büyüyüp de küçülmüştü. Jurgis’in oğluna ve sakat olan küçük kardeşine bakmaktan başka yemek pişirmek, bulaşıkları yıkamak, evi temizlemek, işçiler eve dönmeden önce sofrayı hazırlamak zorundaydı. Henüz On üç yaşındaydı ve yaşına göre az gelişmişti. Ama kızcağız bütün bu işleri gık demeden hiç sızlanmadan yapıyordu. Anası yollara dökülüp birkaç gün iş aradıktan sonra bir «sosis» makinesinin hizmetçiliğini etmeye başladı.</p>

  <p>Elzbieta işe alışık bir kadındı ama, yeni işi çok ağır geliyordu ona. Sabah yediden yarıma, bir’den de beşe kadar ayakta kımıldamadan durmak, hareket etmeye alışık bir insana elbette zor gelirdi. İlk birkaç gün işe dayanamayacağı sanıldı. Jurgis’in gübre imalathanesindeki çektiği acıların aynını çekiyor, akşam işten başı dönmüş, sersem olmuş bir durumda çıkıyordu. Bütün bunlardan başka elektrikle aydınlanan, gün ışığı görmeyen, öldürücü nemlilikteki imalathanelerden birinde çalışıyordu. Yerlerde daima küçük su birikintileri vardı. Islak etin kokusu gerçekten mide bulandırıcıydı. Burada çalışan kişiler tabiatın eski kurallarına uyuyorlardı. Tüylerinin rengi mevsime göre değişen kuzey kekliği gibiydiler sanki. Güzün renkleri ölü yapraklar gibi solgun, kışın ise kar beyazı. Nasıl bir bukalemun bir kökün üzerindeyken siyah, bir yaprağa yaklaşırken yeşil olursa işçilerde öyle renk değiştirirdi. Burada çalışan kadın ve erkeklerin ten rengi yaptıkları «taze köy sosisi»nin tıpkısıydı.</p>

  <p>Sosis odaları içerde çalışanlara bakmamak şartı ile, üç dakikadan fazla kalmayacak ziyaretler için ilginç yerlerdi. Koca imalâthanenin en güzel yanı belki de içerdeki makinelerdi. Bir zamanlar sosislerin tamamen işçiler tarafından elle kıyıldığı düşünülecek olursa, bu yeni makine sayesinde patronun kaç kişiyi işsiz bıraktığı kolayca ortaya çıkar. Odanın bir ucundaki kıyma makinesine işçiler kürek kürek et atıyordu. Dakikada iki bin vuruş yapan bıçaklar bu eti iyice kıydıktan sonra, baharat, patates unu ve su ile birlikte karıştırılarak, hamur doldurma makinelerinden yana itiliyordu. Bu makineler kadınlar tarafından kullanılırdı. İşçilerden biri hortum ağzına benzeyen musluğa uzun bir bağırsak takar ve bir kolu çevirince, sosis hamuru bunun içine dolarak kıvrıla kıvrıla bir yılan gibi uzayıp giderdi. Diğer yanda iki kadın büyük bir ustalıkla bu sosis haladını bükmeye başlarlardı. Bunların çalışması oldukça ilgi çekiciydi. Sosisleri öylesine görünmez bir hızla, el hareketleriyle büküyorlardı ki bir merkez etrafında gittikçe büyüyen bir sürü sosis çemberleri meydana geliyordu. Bu buğuların arasında ziyaretçi birden çalışan kadının gergin yüzünü farkederdi. Alnındaki derin çizgiler, yanaklarının solukluğu. İşte o zaman ziyaretçi, nedense artık gitme zamanının geldiğini hatırlardı. Oysa işçi kadınlar oldukları yerde kalırlardı. Saatler saati, günler günü yıllar yılı o sosisleri büker ve ölümle yarışırlardı. Parça işiydi yapılan ve her birinin geçindirmek zorunda oldukları bir aileleri vardı. Kapitalizmin sert ve acımasız ekonomi kanunları onların böyle çalışmalarını düzenlemişti. Yani bütün benliğini işe vereceklerdi. Bir saniyecik olsun, kendilerini bir hayvanat bahçesindeki yabâni hayvanları seyreder gibi seyreden iyi giyimli hanımlarla cici beylere bakamayacaklardı.</p>

</body>

</html>