<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ON YEDİNCİ BÖLÜM</p>

  </div>

  <p>Ertesi sabah saat yedide, Jurgis’i su alıp hücresini temizlemek için dışarı çıkardılar. Büyük bir sadakatla görevini yaptı. Oysa mahkûmlardan çoğu bir hile ile bu işten kaytarmaya bakarlardı. Hücrelerini pislik götürmeye başlayınca, gardiyanlar işe karışır ve zorla temizletirlerdi. Kendisine yeniden kuru ekmekle ilâçlı kahve verildi. Sonra üç saat kadar, yürüyüp vücudunu çalıştırması için tavanı cam kaplı, duvarları çimento sıvalı bir avluya çıkardılar. Bütün mahkûmlar buradaydı. Avlunun bir yanı ziyaretçilere ayrılmıştı. Birbirinden altmış santim aralıklı, dikenli teller, gelenlerin mahkûmlara bir şeyler vermesini önlüyordu. Jurgis, büyük bir heyecanla bu yana bakıyordu ya, ümitleri boşa çıktı.</p>

  <p>Hücresine döndükten biraz sonra, kapıyı açan bir gardiyan içeri başka bir mahkûm soktu. Yeni gelen ufak tefek, mavi gözlü, kumral bıyıklı, narin yapılı genç bir adamdı. Başıyla selamladı Jurgis’i. Sonra gardiyan kapıyı kapayınca, eleştirici gözlerle dostumuzun yüzüne bakmaya başladı.</p>

  <p>«Eh arkadaş,» dedi gözlerini Jurgis’in yüzünden ayırmadan, «günaydın bakalım.»</p>

  <p>«Günaydın,» dedi Jurgis.</p>

  <p>«Tam noel geçirilecek yer, değil mi?» dedi beriki.</p>

  <p>Jurgis, başını salladı.</p>

  <p>Yeni gelen, ranzaların yanına gidip, battaniyeleri inceledi. Sonra şilteleri kaldırıp, «Tanrım,» dedi, «daha beteri düşünülemezdi.»</p>

  <p>Yeniden Jurgis’e baktı. «Görünüşe göre dün gece yatılmamış yataklarda,» dedi. «Dayanamadın mı hamam böceklerine?»</p>

  <p>«Dün akşam uyumak istemiyordum,» dedi Jurgis.</p>

  <p>«Ne zaman geldin?»</p>

  <p>«Dün.»</p>

  <p>Beriki çevreye bir göz attıktan sonra yüzünü buruşturdu. «Leş gibi kokuyor burası be!» dedi, «ne bu?»</p>

  <p>«Ben!» dedi Jurgis.</p>

  <p>«Sen mi?»</p>

  <p>«Evet ben!»</p>

  <p>«Sana banyo yaptırmadılar mı?»</p>

  <p>«Yaptırdılar ama, çıkmaz bu koku.»</p>

  <p>«Ne bu?»</p>

  <p>«Gübre.»</p>

  <p>«Gübre mi? Vay kör şeytan! Necisin sen?»</p>

  <p>«Mezbahalarda çalışırım, daha doğrusu düne kadar çalışıyordum. Elbiselerime sinmiş koku.»</p>

  <p>«Bak bunu bilmiyordum işte,» dedi yeni gelen. «Neden attılar seni içeri?»</p>

  <p>«Ustabaşını dövdüm.»</p>

  <p>«Ya öyle mi? Ne yaptı sana?»</p>

  <p>«Kötü davrandı.»</p>

  <p>«Dediklerine göre, namuslu işçisin yani!»</p>

  <p>«Sen nesin?» diye sordu Jurgis.</p>

  <p>«Dediklerine göre kırıcıyım.»</p>

  <p>«Ne demek o?»</p>

  <p>«Canım kasalar filan işte!» diye cevap verdi yeni misafir.</p>

  <p>«Oooo!» dedi Jurgis. Şaşkın şaşkın adamın yüzüne bakıyordu. «Yani sen onları kırıp... sen yani... şey...»</p>

  <p>«Evet,» dedi adam gülerek, «Öyle diyorlar işte.»</p>

  <p>Yirmi iki, yirmi üç yaşından fazla göstermiyordu ama, Jurgis sonradan otuzunda olduğunu öğrendi. Bilgili bir insan gibi konuşuyordu. Hani şu dünyanın «kibar» diye adlandırdığı insanlar gibi.</p>

  <p>«Neden tıktılar seni içeri? diye Jurgis sordu. «O iş için mi?»</p>

  <p>«Hayır,» dedi beriki. «O işten değil. Asayişi bozmaktan atıldım. Ellerinde delil olmadığı için deliye döndüler.»</p>

  <p>Genç adam kısa bir duraklamadan sonra «Adın ne senin?» diye sordu, «benimki Duane... Jack Duane. Bir düzineden fazla adım vardır ya, bu dostlar içinki.» Bağdaş kurup yere oturduktan sonra, sırtını duvara dayadı. Sakin, yumuşak bir sesle konuşuyordu. Kısa bir süre içinde, Jurgis’i dost etti kendisine, her halde becerikli bir dünya adamıydı. Kolay kazanan ve geçinip giden. Adi bir işçi ile konuşmaktan da fazla bir gurur duymadığı belliydi. Jurgis’e içini boşalttırıp, o söylenmeyecek şey dışında tüm hayatını öğrendi. Sonra, kendi hayatına ait hikâyeler anlatmaya başladı. Hikâye anlatmakta doğrusu epeyce becerikliydi. Hapise atılmak hiç mi hiç bozmamıştı neşesini. Daha önce iki kez yatmıştı. Bunu da kabulleniyordu itiraz etmeden. Kadınlara, şaraba düşkün olan bir erkeğin, arada sırada dinlenmesinden daha tabii ne olabilirdi ki?</p>

  <p>Bir hücre arkadaşı edinmekle, Jurgis’in hapishane hayatı ansızın değişivermişti. Artık yüzünü duvara çevirip iç geçirmiyor, kendisiyle konuşulduğu zaman, karşılık vermek zorunda kalıyordu. Ayrıca Duane’nın konuşmaları da az ilgi çekici değildi hani. Sonra hayatında konuştuğu ilk bilgili adamdı. Nasıl dinlenmezdi, o canım hikâyeler! Kadınlar, içkiler, gece yarısı elde edilen servetler, karanlıkta kaçışlar ve sonu gelmeyen eğlenceler. Genç adamda, bir sevgi belirmişti Jurgis’e karşı. Çalışan bir katıra karşı duyulan sevgiye benziyordu bu. Evet, o da dünyanın adaletsizliğini tatmıştı. Ama bu yükü kabullenip, omuzlarında taşıyacağı yerde, kendisine haksızlık edenlerin suratına fırlatıvermişti. Hem de pek sert olarak. Sürekli grev yapıyordu. Toplumla arasında sonu gelmez bir savaş açılmıştı. Her şeyden önce dahicesine bir aylaktı, korkusuzdu. Ve utanmadan yaşamasını da öğrenmişti. Her zaman başarı kazanmamıştı ama, yenilgi bozguna uğramak değildi. Neşesinden ruhundan hiç bir şey yitirmemişti bu yüzden.</p>

  <p>Her şeye rağmen iyi yürekli bir kişiydi; görünüşe göre, gereğinden bile fazla. Hikâyesini anlattı. Ama ne birinci, ne de ikinci günde. Uzun süren, bitmez tükenmez bilmeyen saatler boyunca, kendilerinden sözetmekten başka yapacak işleri yoktu. Jack Duane, Doğu’dandı. Üniversitede okumuş bir adamdı üstelik. Elektrik mühendisliği tahsil ediyordu. Ama babası iş hayatında başarısızlığa uğrayıp intihar etmişti. Geriye bir ana, bir erkek, bir de kızkardeş kalmıştı. Duane’nın bir icadı vardı ayrıca. Jurgis bunun ne olduğunu kesinlikle anlamadı ama, telgraf üzerine bir şeydi bu. Milyonlarca dolar kazandıracak bir buluş. Genç adam bir şirket tarafından aldatılıp dolandırılınca, elinde avucunda ki paraları avukatlara, mahkeme masraflarına yatırmış ve sonunda meteliksiz kalmıştı. Sonra birisi, at yarışlarında oynaması için bir fikir vermişti. Duane de, başka birisinin parasıyla servet elde etmeye kalkınca, başına ne geldiyse o zaman gelmişti. Kaçmak zorunda kalmış ve dertler bir daha peşini bırakmamıştı. Beriki neden kasa kırmaya başladığını sordu. Jurgis için korkunç bir şeydi bunu düşünmek. Bir adamla tanıştığını söyledi hücre arkadaşı. Sonra, olaylar birbirini kovalamıştı. Jurgis sormuştu, peki hiç ailesini düşünmez miydi? Ara sıra, diye cevap verdi öteki. Ama sık sık değil. Aslında düşünmek işleri düzeltmezdi ki. Ailesi ile ilişki kurulacak bir dünyada yaşamıyordu. Er geç, Jurgis de bu gerçeğin farkına varıp, kendi başının çaresine bakmayı öğrenecekti.</p>

  <p>Jurgis, öylesine saf, öylesine açık seçik bir kişiydi ki, hücre arkadaşı, ona bir bebekmiş gibi davranıyordu. Ona serüvenlerini anlatmak güzel bir şeydi. Nasıl da şaşkınlık içinde büyük bir hayranlıkla dinliyordu söylenenleri. Memleketin o kadar yenisi, o kadar yabancısıydı ki. Duane, yerlerin ve kişilerin isimlerini bile söylemekten çekinmiyordu. Bütün başarılarını, bütün yenilgilerini, aşklarını ve üzüntülerini bir bir anlattı. Bir sürü cezalı tanıştırdı Jurgis’e. Hemen hemen yarısının göbek adlarına kadar biliyordu. Kalabalık Jurgis’e bir isim takmıştı bile. «Kokuşmuş» diyorlardı ona. Bu acı bir şeydi ama, işin güzel yanı söyleyenlerin içinde kötülük yoktu. O da ismine alışmış, çağrıldığı zaman, iyi yürekli bir sırıtkanlıkla kader arkadaşlarının yüzüne bakıyordu.</p>

  <p>Arkadaşımız, yaşadığı lağımın pisliklerine ara sıra bulaşmıştı ama, şimdi hayatında ilk kez olarak iyiden iyi çirkefe batmıştı. Bu cezaevi, işlenen suçlar bakımından Nuh’un gemisine benziyordu. Her türlü suçlu vardı içinde. Katiller, yol kesenler, hırsızlar, zimmetine para geçirenler, dolandırıcılar, kalpazanlar, sahtekârlar, birden fazla kadınla evlenenler, mağaza soyguncuları, üç kâğıtçılar, arakçılar, yankesiciler, kumarbazlar, pezevenkler, kabadayılar, dilenciler, serseriler, sarhoşlar... Genç ihtiyar, beyaz, zenci türlü çeşitli cins cins adam vardı burada. İçlerinde, Amerikalılardan tutun da, şu gökyüzü ve aynı güneş altında yaşamakta olan yetmiş iki milletten adam vardı. Kaşarlaşmış mahkûmların yanında, kefalet parası veremiyen suçsuz insanlar da bulunuyordu. Kocamışlar, daha on dokuzunu doldurmamış çocuklar... Bütün bunlar suyu çekilen toplumun ülser sancısıydılar. Yüzlerine bakmak öğrendirici, konuşmak iç bulandırıcıydı. Hayat, çürümüş, kokuşmuş bir şeydi onlar için. Aşk bir hayvanlık, sevinç bir homurdanma, Tanrı lânetlik. Avlunun dört bir yanında volta atıyorlardı. Jurgis onların konuşmalarını dinliyordu. O cahildi, berikiler bilgili, akıllı. Girmedikleri yer, çıkmadıkları delik kalmamış, her türlü rezilliği denemişlerdi. Yeri geldikçe bu korkunç hikâyeleri anlatırlardı. Kanunun, adaletin, kadın vücutlarının, erkek şerefinin pazarlarda satıldığı bir büyük şehrin gerçek görünüşüydüler. Birbirlerine aç kurtlar gibi saldıran, çıkarları için yapmayacakları iş kalmıyan bir toplumun çöküntü belirtileriydiler. Bu keşmekeşliğin içine, kendi rızaları olmadan doğmuşlardı. Ellerinden başka bir şey gelmediği için her türlü suçu işlemişlerdi. Hapiste olmak utanç verici bir şey değildi onlarca. Her şeyden önce oyun namusluca değildi. Atılan zarlar hileliydi. Hırsızdılar, sahtekârdılar, yani metelikler küçük çeyreklerdi bunlar. Daha büyük milyonluk hırsızlar, sahtekârlar tarafından bir kıyıya itilmiştiler.</p>

  <p>Anlatılanların birçoğunu dinlemekten kaçınırdı Jurgis. Onların o acımasız alaycılığı dostumuzu korkutuyordu. Yüreciği de zaten buradan çok uzaklarda, sevdiklerinin yanındaydı. Bütün düşüncelerinin arasında aklı bir kaçamakla, onlardan yana varınca boğazı düğümlenir, gözlerine yaşlar saldırır ve hapishane arkadaşlarının alay konusu olurdu.</p>

  <p>Bir hafta geçirdi bu kalabalığın arasında ve bu süre içinde evden tek bir haber alamadı. On beş sentinin bir sentini harcıyarak bir posta kartı aldı ve hücre arkadaşı, ailesine, arandığı zaman nerede bulunacağına dair bir not yazdı. Ama bir cevap alamadı buna. Her neyse, Jurgis yılbaşından bir gün önce Jack Duane’e veda etti. Beriki adresini, daha doğrusu metresinin adresini vererek, kendisini aramasını, belki günün birinde ona yardımcı olup, onu bu çirkef çukurundan çıkarabileceğini söyledi. Hem, gittiğine çok üzüldüğünü eklemeyi de unutmadı. Jurgis yeniden bir polis arabasına binerek, mahkeme edilmek üzere, Yargıç Callahan’ın karşısına çıkarıldı. Salona girer girmez, ilk gözüne çarpan, arka sıralardan birine oturmuş, yüzleri korkudan bembeyaz, küçük Kotrina ile Tete Elzbieta oldu. Ansızın yüreği gümbürdemeye başladı. Ama onlardan yana bir işaret vermeye cesaret edemedi. Elzbieta da yapamadı aynı şeyi. Mahkûmlar bölgesindeki yerini alınca, kederli gözlerle onların yüzüne baktı. Ona’nın onlarla birlikte olmadığını görünce, bunun ne anlama geldiğini düşünmeye başladı. Yarım saat kadar kafa yordu buna, sonra birden yüzüne kan hücum edip ayağa fırladı. İçeriye bir adam girmişti. Jurgis, sargılardan herifin yüzünü seçemiyordu ama, bu kaba saba şeklin yabancısı değildi. Evet. Connor’du mahkeme salonuna giren. Vücudu birden yay gibi geriliverdi ve aynı anda yakasına yapışan bir el hissetti. Ardındaki ses: «Otur ulan orospu çocuğu!» diyordu.</p>

  <p>Jurgis söz dinledi ama, gözlerini de düşmanının üzerinden ayırmadı. Adamı hâlâ hayatta görmek, gerçek bir hayal kırıklığı olmuştu, bir bakıma. Aynı zamanda onun yüzüne sargılar ve yakılar içinde görmek, bir sevinç vesilesiydi. Adam şirketin avukatı ile birlikte gidip hakimin kürsüsünün yanındaki davacılar yerine oturduktan kısa bir süre sonra, mübaşir bağıra çağıra Jurgis’in adını söyledi. Aynı anda, polis dürtükleyerek ayağa kaldırdı onu. Sonra sıkıca koluna yapışarak parmaklığın ardına sürüdü. Her halde ustasının üzerine saldıracağından korkuyordu görevli.</p>

  <p>Jurgis, adamın tanık iskemlesine çıkarak yemin etmesini ve hikâyesini anlatmasını dinledi. Tutuklunun karısı çalıştığı yerden, ustasına terbiyesizce davrandığı için çıkarılmıştı. Yarım saat sonra da, deli gibi odaya giren tutuklu adamı öldürmeye kalkışmıştı. Şahitler bile getirmişti beraberinde.</p>

  <p>«Belki bunlara gerek kalmıyacak,» dedi Yargıç. Sonra Jurgis’ten yana döndü «Bu adamın üzerine saldırdığını kabul ediyor musun?»</p>

  <p>«Onun mu?» dedi Jurgis, parmağı ile ustabaşını göstererek.</p>

  <p>«Evet,» dedi Yargıç.</p>

  <p>«Onu dövdüm efendim.»</p>

  <p>«Reis bey de!» diye kolunu çimdikleyerek uyardı. Polis.</p>

  <p>«Reis bey,» dedi Jurgis, itaatkâr.</p>

  <p>«Daha önce hiç tutuklanmış mıydın?»</p>

  <p>«Hayır efendim, Reis bey.»</p>

  <p>«Kendini savunacak bir şeyin var mı?»</p>

  <p>Jurgis, Durakladı. Ne söyliyebilirdi? İki buçuk yıl içinde, yarım yamalak, kulaktan dolma İngilizce öğrenmişti ama, bu bir kimsenin karısının ırzına geçtiğini ve onu tehdit ederek istediklerini yerine getirttiğini anlatmaya yeter bir İngilizce değildi. Saçtığı kokudan boğulacak hale gelmiş olan öfkeli yargıçın önünde bir iki çabalama yapıp kekeledi. Sonunda tutuklu, istenilen ifadeyi veremiyecek kadar yetersiz bir İngilizceye sahip olduğunu açıklayabildi. Yanına, bıyıkları büyük bir özenle biriyantinlenmiş genç bir adam geldi ve ona istediği her dilde konuşabileceğini söyledi.</p>

  <p>Jurgis, başladı anlatmaya. Kendisine zaman verileceğini umuyordu. Ustabaşının nasıl imtiyazını kullanarak, işten çıkarma tehdidi ile karısını nasıl kandırdığını anlattı. Tercüman bunları çevirdiği zaman, zaten başı işinden aşkın olan ve belirli bir saatte arabasının içinde hazır ve nazır olmak zorunda olan yargıç, «Ha, anladım,» dedi. «Peki adam, karınla yattıysa, o niye gidip de bunu kısım şefine şikâyet etmemiş? Ya da işini niçin bırakmamış?»</p>

  <p>Jurgis yeniden durakladı. İyice sersemlemişti artık. Çok, ama çok fakir olduklarını ve iş bulmanın kolay olmadığını açıklamaya çalıştı.</p>

  <p>«Anladım,» dedi yargıç, «bu nedenle de sen onu dövmeyi düşündün.» Sonra davacıdan yana döndü. «Bu hikâyede ne dereceye kadar gerçek payı var Bay Connor?»</p>

  <p>Ustabaşı, «zerresi yok reis bey hazretleri,» dedi. «Çok çirkin hikâye. Ne zaman bir kadını işten çıkarmaya karar versek, hep bu tip iftiralar atılır.»</p>

  <p>«Evet, ben de bilirim bunları,» diye yargıç karşılık verdi. «Gerektiği kadar da dinledim böylesine uydurma hikâyeleri. Görünüşe göre sizi bir hayli hırpalamış. Otuz gün ve masraflar. Bundan sonraki davaya geçelim.»</p>

  <p>Jurgis söylenenleri büyük bir şaşkınlık içinde dinliyordu. Ancak arkasında duran polis memuru koluna girip de, kendisini dışarı çıkarmak için sürmeye başlayınca, hakkında hüküm verildiğini anlayabildi. Yırtıcı bir hayvan gibi çevresine bakındı. «Otuz gün,» diye soyulup ansızın yargıçtan yana döndü. Umutsuzcasına bağırdı: «Karım ve çocuğum var efendim, paraları da yok. Tanrım açlıktan ölecekler.»</p>

  <p>Yargıç, kupkuru bir sesle, «Bunu suç işlemeden önce düşünseydin» dedi. Sonra dönüp, yeni getirilen tutukluya baktı.</p>

  <p>Jurgis yeniden konuşacaktı ama, yakasını kavrayan polis memuru kolunu sertçe bükerek iteledi. Başka bir polis kafasını kırmaya can attığını açık seçik belli ediyordu. Bakışlarından anlaşılıyordu bu. Bu yüzden götürülmesine karşı koymadı. Odanın gerisinde Elzbieta ile Kotrina’yı görünce, onlardan yana gitmek istedi. Ama boğazına yapışan bir el engel oldu buna. Jurgis sert bir biçimde başını sallayarak, gırtlağını polisin elinden kurtardı. Kendisini, başka tutukluların da beklediği bir hücreye soktular. Mahkeme bitip de, bütün kararlar verilince, hepsi «Kara Mariya» adı verilen polis arabasına bindirilerek hapishaneye götürüldü.</p>

  <p>Cezasını «Bridewell» adındaki küçük bir hapishanede çekecekti. Burası şehir hapishanesinden çok daha kalabalık olduğu gibi üstelik anlatılamayacak kadar da pisti. İçerisi, küçük hırsızlar, yankesiciler, dolandırıcılar, kavgacılarla doluydu. İlk hücre arkadaşı, İtalyan bir seyyar meyva satıcısıydı. Polise rüşvet vermediği için, cebinde büyük bir çakı taşımak suçuyla tutuklanmıştı. Tek kelime İngilizce bilmeyen adam tahliye edilince, dostumuz gerçekten sevindi. Onun yerine Norveçli bir gemici getirdiler. Bu ise bir sarhoş kavgasında kulağının yarısını kaybetmişti. Kavga etmek için bahane arıyor, Jurgis’e küfürler ediyordu. Dostumuz ranzasında döndükçe, o, aşağıya düşen hamam böceklerine illet oluyordu. Böylesine bir yabani ile, gün boyu aynı hücrede kalmak dayanılır şey değildi ama, neyseki mahkûmlara sabahtan akşama kadar taş kırdırıyorlardı.</p>

  <p>Jurgis, burada, ailesinden tek bir haber almadan tam on gün geçirdi. Nihayet gardiyanın biri, kendisini bir ziyaretçinin görmek istediğini bildirdi. Yüzü bembeyaz oldu Jurgis’in. Dizlerinin bağı öylesine çözülmüştü ki, hücresinden güç bela çıkabildi.</p>

  <p>Gardiyan onu, bir kat yukardaki ziyaretçiler kısmına götürdü. Burası da hücre gibi demir parmaklıklarla çevrilmişti. İçeri girince, iskemlede birinin oturduğunu gördü. Yaklaşınca tanıdı ziyaretçisini. Küçük Stanislovas’dı bu. Ailesinden birini görmek, bu koskoca adamı un ufak etmişti sanki, düşmemek için bir iskemleye dayanmak zorunda kaldı. Bir eliyle de alnındaki terleri sildi. «Evet!» dedi cılız bir sesle.</p>

  <p>Korkudan zangır zangır titreyen küçük Stanislovas’ın konuşacak hali kalmamıştı. «Beni yolladılar sana — şeyi söylemem için,» dedi yutkunarak.</p>

  <p>«Evet,» dedi Jurgis yeniden.</p>

  <p>Oğlanın bakışlarını izledi. Küçük kendilerine bakan gardiyanı gözlüyordu. «Boş ver onu,» diye bağırdı Jurgis. Sesi yabani bir hayvan gibi çıkıyordu. «Nasıllar?»</p>

  <p>«Ona çok hasta,» dedi Stanislovas «açlıktan ölüyoruz. Geçinmemize imkân yok bize yardım edebilirsin diye düşündük.»</p>

  <p>Jurgis, iskemleyi tırnaklarını geçirircesine kavradı. Alnında boncuk boncuk terler birikmişti. Elleri titriyordu «Size yardım etmeme imkân yok,» diyebildi.</p>

  <p>«Ona odasında sabahtan akşama kadar yatıyor,» diye küçük oğlan devam etti. «Hiç bir şey yemediği gibi, hep ağlıyor. Ne olduğunu söylemediği gibi, işine de gitmiyor, gitmek istemiyor. Uzun bir süre önce adamın biri geldi kira için. Çok kızgındı. Geçen hafta yine geldi ve bizi dışarı atacağını söyledi. Sonra Marija...»</p>

  <p>Bir şeyler düğümlendi küçük Stanislovas’ın boğazına. Sustu. «Marija’ya ne olmuş?» diye bağırdı Jurgis.</p>

  <p>«Elini kesti. Bu seferki, öncekiler gibi değil. Çok fena. Çalışamıyor. Eli gittikçe yeşilleniyor. Kumpanyanın doktoru belki de... belki de kesmek zorunda olduklarını söyledi. O da sabahtan akşama kadar ağlıyor. Bütün parası da bitmek üzere olduğu için, ne kirayı, ne de faizi veremiyoruz. Hem kömürümüz yok, hem yiyeceğimiz... dükkândaki adam diyor ki...»</p>

  <p>Küçük oğlan yeniden susup ağlamaya başladı. «Devam et» dedi beriki delice. «Devam etsene be!»</p>

  <p>«E-eedeceğim,» diye içini çekti Stanislovas. «O kadar, o kadar soğuk ki... Sonra geçen pazar yine kar yağdı. Öylesine öylesine çoktu ki, gidemedim işe gidemedim.»</p>

  <p>«Tanrım,» dedi Jurgis yarı haykırarak. Sonra oğlandan yana bir adım attı. Kar yüzünden, ikisinin arasında eskiden beri süregelen bir nefret vardı. Küçük oğlanın parmaklarının donduğu ve Jurgis tarafından işe gitmemekte direndiği için dövüldüğü o korkunç günden beri devam ediyordu bu nefret. Jurgis, demir parmaklıkları kıracak gibi zorluyordu. «Küçük alçak,» diye bağırdı, «denememişsindir.»</p>

  <p>«Denedim... denedim,» dedi çocuk ağlıyarak. Korkusunda büzülmüştü. «Bütün gün denedim. Öylesine derindi ki, yürümemize imkân yoktu... o kadar soğuktu ki. Üçüncü gün Ona benimle geldi.»</p>

  <p>«Ona mı?»</p>

  <p>«Evet. O da işine gitmeye çalıştı. Gitmek zorundaydı. Açlıktan ölüyorduk hepimiz. Üstelik işini de yitirdi.»</p>

  <p>Jurgis, iyiden iyiye sersemlemişti. İçini çekti «O yere geri mi gitti?»</p>

  <p>«Gitmeyi denedi,» dedi çocuk büyük bir şaşkınlık içinde, «neden olmasın, Jurgis?»</p>

  <p>Adam solumaya başlamıştı, şimdi. «Devam et... devam,» diyebildi sonunda.</p>

  <p>«Ben de onunla birlikte gittim.» dedi Stanislovas. «ama Bayan Henderson onu kabul etmedi. Connor da görüp küfür etmeye başladı. Yüzü gözü hâlâ sarılıydı. Neden dövdün onu Jurgis? (Şaşırtıcı, esrarengiz bir sebep vardı bu dayak olayında. Ve küçük oğlan gerçeği bir türlü öğrenemediği için içini yiyordu.)</p>

  <p>Jurgis, konuşamıyor, yalnızca bel bel bakıyordu. Gözleri dışarı uğramıştı. Çocuk, «Başka bir işe girmeye çalıştı» diye konuşmasını sürdürdü. «Ama öylesine zayıf ki, devam edemiyor. Benim ustabaşım da beni işe almıyor... Ona, Connor’un arkadaşı olduğu için işe almadığını söylüyor. Hepsinin bize karşı bir kini var şimdi. Bu yüzden ben de kardeşlerim ve Kotrina gibi şehre gidip gazete satıyorum.»</p>

  <p>«Kotrina mı?»</p>

  <p>«Evet. O da gazete satmaya başladı. Kız olduğu için en iyi o satıyor. Yalnız şu havalar soğuk olmasa... Gece eve dönmek korkunç oluyor, Jurgis. Bazan eve gelemedikleri de oluyor. Bu gece onları arayıp, bende yattıkları yerde kalacağım. Vakit çok geç oluyor. Evin de yolu o kadar uzak ki. Burasını bilmiyordum. Yürümek zorunda kaldım. Nasıl geri döneceğimi de bilmiyorum. Annem yolladı beni buraya. Merak edersin, durumu bilmek istersin diye düşünüyordu. Madem ki seni hapise atıp, çalışmanı engellediler, kimbilir belki birisi ailene yardım eder. Bütün gün yürüdüm buraya gelmek için Jurgis. Sabahleyin de yalnızca kuru bir dilim ekmek yedim. Anam da işsiz. Sosis fabrikası kapandı. Elinde bir sepetle evlerden yiyecek dileniyor. Yalnız dün çok soğuk olduğu için fazla bir şey bulamadı. Bugün de ağladı hep.»</p>

  <p>Küçük Stanislovas, bir yandan ağlıyor, bir yandan da anlatıyordu. Jurgis masayı kavramış sabit bakışlarla bakıyordu. Sanki kafası çatlıyacaktı, sanki sürekli olarak üzerine bir şahmerdan iniyor ve paralıyordu onu. Kendi kendisiyle bir boğuşmadır başlamıştı. Bir kâbus yaşıyor gibiydi, elini kımıldatmaktan yoksun, bağırmaktan aciz bir kâbusun içindeydi. Delirecek gibi oluyordu. Beyninden alevler çıkıyordu.</p>

  <p>Eğer kafasına girmiş vida, bir dönüş daha yapacak olursa çıldıracaktı, ölecekti. Küçük Stanislovas, duraladı, sonra zayıf bir sesle sordu: «Bize yardım edemez misin Jurgis?»</p>

  <p>Jurgis başını salladı.</p>

  <p>«Burada bir şey vermiyorlar mı sana?»</p>

  <p>Yeniden salladı başını.</p>

  <p>«Ne zaman çıkıyorsun dışarı?»</p>

  <p>«Daha üç hafta var,» diye cevap verdi.</p>

  <p>Oğlan, ürkek ürkek, çevresine bakındı. «Eh, ben gideyim öyleyse.»</p>

  <p>Jurgis, başını sallayarak peki dedi. Sonra birden hatırlamışçasına ellerini cebine sokarak arandı. Ondört senti çıkarıp çocuğa verdi. «Al götür onlara bunu.»</p>

  <p>Ve Stanislovas, biraz çekingen, kendine uzatılan parayı aldı. Kapıdan yana bakmaya başladı. «Hoşçakal, Jurgis» deyip yürüdü. Gözden kaybolurken, Jurgis çocuğun sendelediğini farketti.</p>

  <p>Sonra, bir dakika kadar, iskemleye çakılmış gibi oturdu. Sonra omuzuna dokunan gardiyanın elini hissedip, yerinden kalkarak, taş kırmaya gitti.</p>

</body>

</html>