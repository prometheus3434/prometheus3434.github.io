<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>İKİNCİ BÖLÜM</p>

  </div>

  <p>Jurgis, işten, çalışmaktan gayet kolaylıkla sözederdi. Gençti çünkü. Ona Şikago tersanelerinde işçilerin nasıl dövüldüğü, bundan sonra da başlarına neler geldiği konusunda sayısız hikâyeler anlatmışlardı — hem de insanın kanını çeken tüylerini diken diken eden hikâyeler — oysa Jurgis, yalnızca gülüp geçmişti bunlara. Delikanlı topu topu dört aydır buradaydı. Üstelik de dev gibi iriydi. Tepeden tırnağa sağlık fışkıran bir bedeni vardı. Dayak yemenin, dövülmenin nasıl bir duygu olabileceğini aklının köşesine getirip düşünemiyordu bile. Şöyle derdi o zaman; «Bu sizler gibi adamlara mahsus bir iş! silpnas! Sizin gibi cılızlar için.. ama benim sırtım geniş.»</p>

  <p>Bir çocuk gibiydi Jurgis. Tıpkı taşralı bir çocuk gibi. Tam patronların istediği ve bulamadıkları içinde şikâyet edip sızlandıkları bir işçiydi. Belirli bir yere gitmesi söylendiği zaman, o yürümez, koşardı. Boş olduğu, o anda yapacak işi olmadığı zamanlarsa, içinden taşan enerjinin etkisiyle ya olduğu yerde zıplar ya da dansederdi. Bir sıra erkeğin içinde çalıştığı zamanlar, sıra çok ağır hareket ediyormuş gibi gelirdi ona. Öyle ki sabırsızlığından, huzursuzluğundan, onca, kalabalığın içinde Jurgis’i tanımak oldukça kolaydı. Yalnızca bu yüzden ilk fırsatta seçilip alınmıştı. Şikago’ya geldiğinin daha ikinci günü, Brown kumpanyasının «Central Time İstasyonu» önünde henüz yarım saat beklememişti ki, patronlardan biri tarafından seçiliverdi. Son derece gurur duyardı bundan. Hiç bir zaman iyimserlere gülmemesi de daha bir alımlı yapıyordu onu. Ona, umutsuzluk içinde bulunduğu ve seçildiği kalabalığın arasında, bir aydır bekleyen adamlar olduğunu anlatmışlardı. Ve hâlâ da seçilmemişlerdi. «Evet,» derdi o zaman, «ama ne biçim adamlar bunlar? Kendini yitirmiş serseriler, bir işe yaramaz kişiler. Bütün parasını içkiye yatırıp, daha çok yatırmak için daha çok kazanmak isteyen ayyaşlar. Sen sanmıyormusun ki bu kollarla...» Sonra yumruklarını sıkarak havaya kaldırır ve şişmiş boğum boğum adelelerini gösterirdi; «bu kollarla insanlar beni aç mı bırakırlar?»</p>

  <p>«Besbelli,» olurdu aldığı cevap, «köyden, hem de çok uzaklardaki bir köyden geldiğin besbelli.» Ve bu inkâr edilmez bir gerçekti. Zira Jurgis yeni dünyaya gelmeden ve zengin olup Ona’ya olan görevlerini yerine getirmeden önce ömründe hiç bir büyük kent, hatta kasaba irisi küçük bir kent bile görmemişti. Babası, babasının babası, ondan önce efsanenin gerilere gittiği kadar büyük ataları, Litvanya’nın, Breloviz, yani İmparator ormanları olarak bilinen bölgesinde yaşamışlardı. Beş yüz bin dönümlük bir yerdi burası ve hatırlanamayacak kadar eski zamanlardan beri asillerin avlanma alanı olarak korunmuştu. Pek az köylü yerleşmişti buraya ve hepsinin eski zamanlardan kalma ünvanları vardı. Antanas Rudkus bunlardan biriydi işte. Tabiatın tam göbeğinde, otuz dönüm temizlenmiş arazi üzerinde Antanas, önce kendini, sonra da çocuklarını yetiştirmişti. Jurgisden başka bir oğlu ve bir kızı daha vardı. Oğlan askere alınmış ve aradan on yıl geçtiği halde hiç bir haber çıkmamıştı kendisinden. Kızı evliydi. Damadı, Antanas, oğlu ile birlikte yeni dünya Amerika’ya göçmeye karar verince; bu toprakları ondan satın almıştı.</p>

  <p>Jurgis’in Ona ile karşılaşması, aşağı yukarı birbuçuk yıl önce olmuştu. Oturdukları yerden yüz mil uzaktaki bir at panayırında rastlamışlardı birbirlerine. Aklının ucundan bile geçirmezdi Jurgis dünya evine girmeyi, böyle bir şeye güler ve buna bir erkeğin budalaca ve delice bir tuzağa tıpış tıpış gitmesi derdi. Ama yarım düzineyi geçmeyen sessiz bakışlardan sonra, birden yüzü şaşkınlıktan mosmor oluvermişti. Ve kızın ailesine onu kendisine karı olarak satmalarını teklif etmişti. Buna karşılıkta panayıra satmak için getirdiği, babasının atını teklif ediyordu. Ona’nın babasının bir kayadan farkı yoktu, kızı çocuktu daha ve kendisi de zengin bir kişiydi. Böyle birşey düşünülemezdi kızı için. Böylece Jurgis kırık bir kalple döndü evine... Bütün bahar ve yaz onu unutmak için elinden geleni ardına komadı. Güz gelip de hasat bitince, baktı ki iş olacak gibi değil ve de kızı unutmanın mümkünü yok, Ona ile arasındaki uzaklığı tas tamamına on dört gün taban teperek aştı gitti.</p>

  <p>Hiç beklenmedik bir durumla karşılaştı oraya gelince; kızın babası ölmüş ve alacaklılar bütün mala el koymuşlardı. O zaman Jurgis’in kalbi sevinçle atmaya başladı. Ödenecek fiyat elinin altındaydı artık. Karşısında Elzbieta Lukoszaite, Teta ya da teyze diye adlandırılan, Ona’nın analığı ile kadının boy boy altı tane çocuğu vardı. Bir de çiftlikte çalışan, kupkuru bir adam olan kadının kardeşi Jonas. Jurgis gibi ormandan çıkma biri için çok değişik insanlardı bunlar. Ona, okumasını yazmasını bildiği gibi, kendisinin bilemediği bir yığın şey daha biliyordu. Çiftlik satılmış ve tüm aile başı boş kalmıştı... Dünyada tek sahip oldukları şey yedi yüz rübleydi ki, bu da dolar olarak yarısı ediyordu. Aslında üç kat daha çok para almaları gerekiyordu ama, iş mahkemelik olmuştu. Hakim aleyhlerine karar vermişti. Adamın fikrini değiştirmek için bir hayli masrafa girmişler, ellerinde avuçlarında da kala kala bu kadar para kalmıştı işte.</p>

  <p>Ona, evlenip onları terkedebilirdi ya, böyle bir şey yapmadı. Teta Elzbieta’yı fazlasıyla seviyordu çünkü. Hep birlikte Amerika’ya gitme önerisi Jonas’tan geldi. Oraya giden bir arkadaşı zengin olmuştu. Kendi hesabına o çalışırdı. Kadınlar da çalışırdı, orada çocukların yaşaması da nasıl olsa sağlanırdı. Jurgis bile işitmişti Amerika’yı. İşittiğine göre Amerika’da insan günde üç ruble kazanabiliyordu. Yaşadığı yerdeki fiyatlarla bunu kıyaslayınca bunun ne demek olduğunu anladı. Evet Amerika’ya gidecek, evlenecek ve de bu fırsattan yararlanıp zengin olacaktı. Dediklerine göre bu ülkede insan ister zengin, ister fakir olsun özgürdü. Askere gitmek zorunluluğu yoktu, rezil memurlara rüşvet yedirmek zorunda da değildi. Gönlünce yaşayabilir, yine de öbür insanlardan daha kötü olmazdı. Evet, Amerika gençlerin, sevgililerin düşledikleri diyardı. Eğer insan yol parası bulabilirse, tüm dertlerine de bir sünger çekmiş oluyordu.</p>

  <p>Gelecek baharda yola çıkılmaya karar verildi ve bu arada Jurgis belirli bir süre için bir müteahhitle anlaştı, daha doğrusu kendini sattı ve evinden dört yüz mil öteye bir yığın adamla birlikte taban tepti. Smolensk’te bir demiryolu inşaatında çalışacaklardı. Korkunç bir deney olmuştu bu. Pislik, kötü yemek, zulüm ve fazla mesai. Ama dayandı Jurgis. Ve vakti saati gelince, işten ceketine dikili seksen rubleye ayrıldı. Bütün bu süre içinde ne içmiş, ne kavga etmişti. Ona’yı düşünmüştü yalnızca. Sessiz, sakin bir adamdı. Söylenileni gık demeden yapardı. Sık sık kafası bozulmazdı. Ama bir kez de bozuldu mu, karşısındaki onu yatıştırmak için olağanüstü bir çaba göstermek zorundaydı. Parasını aldığı zaman kumarbazların ve meyhanecilerin elinden güç kurtuldu. Onu öldürmeyi denediler ya, o kaçmayı becerdi ve evine varmak için yeniden düştü yollara. Yol boyunca değişik işlerde çalıştı ve geceleri de bir gözü açık uyudu.</p>

  <p>Yazın, Amerika’ya gitmek için bütün hazırlıklar tamamlanmıştı. Son dakikada, Ona’nın yeğeni olan Marija Bervzynskas da katıldı aralarına. Marija yetim bir kızdı. Çocukluğundan beri, kendisini sürekli olarak döven, Vilna’lı zengin bir çiftçinin yanında çalışmıştı. Yirmi yaşına geldiği zaman, kuvvetini şöyle bir denemek nasılsa aklına gelmiş ve efendisini öldüresiye patakladıktan sonra çekip gitmişti.</p>

  <p>Topluluk on iki kişiydi. Beş büyük, altı çocuk, bir de her ikisinin arasında olan Ona... Çok zorlu geçmişti yolculukları. Kendilerine bir simsar yardım etmişti. Ama sahtekârın, dolandırıcının biri çıkmıştı sonunda. Onları iyicene bir tuzağa düşürmüş ve bu yüzden de, gözlerinin bebeği gibi korudukları paralarından büyük bir kısmını rüşvetçi memurlara vermek zorunda kalmışlardı. Aynı şey New York’ta da gelmişti başlarına. Gelirdi ya... Bir kere, bu diyar hakkında en ufak bilgileri yoktu. Ayrıca kimse de birşey anlatmamıştı. Eh işler böyle olunca, mavi üniformalı bir adamın onları elinden tutarak bir otele götürmesinde ve kurtulup oradan çıkmak için tomarla para vermelerinde hiç de şaşılacak bir yan olmasa gerek. Aslında kanun şöyle der: Fiyat listeleri her otel kapısının önünde asılı duracaktır. Ama aynı kanun bu listelerin Litvanya’da olmak zorunda olduğunu söylemez...</p>

  <p>Jonas’ın arkadaşı mezbahalarda zengin olduğu için, kafile Şikago’nun yolunu tuttu. Tek bir kelime biliyorlardı: Şikago! Oraya varıncaya kadar da tek bilmek zorunda oldukları kelimeydi bu. Sonra, paldır küldür, hiç bir törenle karşılaşmadan inmişlerdi vagonlardan aşağı. Öncekinden hiç de daha iyi durumda değildiler. Kakılıp kalıp, Dearborn caddesine bakakaldılar. Uzaklarda gökyüzüne yükselen simsiyah yapılar. Akılları kesmedi geldiklerine, Şikago diye sorduklarında acaba neden insanlar belirli bir yönü göstermiyorlar da şaşkın şaşkın yüzlerine yüzlerine bakıyorlar, gülüyorlar ya da hiç bir cevap vermeden yollarına devam ediyorlardı? Acınası bir çaresizlik içindeydiler. Bütün bunların dışında da, üzerinde resmi elbise olan kimselerden son derece korkuyorlardı. Bu yüzden de ne zaman bir polis memuru görseler, aceleyle hemen, cumbur cemaat, karşı kaldırıma geçiyorlardı. İlk günlerinin hemen hemen bütününü, korkunç bir şaşkınlık içinde dolaşarak geçirdiler. Ancak geceleyin bir kapı eşiğine sığındıklarında bir polis tarafından keşfedilip karakola götürüldüler. Ertesi gün bir tercüman bulundu ve hepsini bir arabaya doldurdular. Kendilerine yeni bir kelime öğretilmişti şimdi: «mezbahalar» Bu son vartayı en ufak bir para bile ödemeden atladıklarını anladıkları zaman, sevinçleri tarif edilemeyecek kadar büyük oldu.</p>

  <p>Oturup pencereden dışarı bakmaya başladılar. Miller boyu bitmek tükenmek bilmeyen uzun bir sokak boyunca gidiyorlardı. Uzunluğunun otuzdört mil olduğunu bilselerdi çok şaşarlardı elbet. Yolun her iki yanında harap, iki katlı ahşap izbe evler vardı. Yan sokaklara baktıkları zaman, aynı izbe evlerin oralarda da olduğunu gördüler. Ne bir tepe, ne bir çukur. Ama hep aynı görünüm, aynı çirkin ve pis tahta evler vardı. Arada sırada, kıyıları balçık gibi killi, her iki yanında tekneler ve tersaneler olan bir derenin üzerindeki köprülerden geçiyorlardı. Ötede beride tren yolu kavşakları, makaslar görünüyordu. Puflayan lokomotifler, yük vagonlarına çarpıp onları sarsıyordu. Vagonlar yükleniyordu. Orada burada büyük fabrikalar vardı. Bacalardan inanılmayacak yoğunlukta is ve duman çıkararak gökyüzünü karartıp toprağı kirleten, bol pencereli soluk yapılardı bunlar. Ama bütün bu değişikliklerden sonra yine, iki katlı evlerin sıkıntılı görüntüsü başlıyordu.</p>

  <p>Şehre yaklaştıkça havanın nasıl da değiştiğine büyük bir şaşkınlıkla şahit oluyorlardı. Gittikçe kararıyordu ortalık. Sanki toprağın üzerinde biten otların, çimenlerin yeşili uçup gidiyordu. Araba yürüdükçe renkler de gitgide soluklaşıyor, kavrulmuş ve sapsarı olmuş tarlalar çarpıyordu gözlerine. Gittikçe artan dumanla birlikte, garip ve keskin bir kokunun farkına vardılar. Bu kokunun rahatsız edici bir koku olduğundan emin değillerdi. Belki bir başkası buna iç bulandırıcı diyebilirdi. Oysa onların koku konusundaki hisleri fazla gelişmiş olmadığı için yalnızca garip buluyorlardı bunu. İçinde bulundukları taşıt ilerledikçe Litvanya’dan beri yaptıkları yolculuğun son bulmak üzere olduğunun hepsi farkına varmaya başlamıştı. Artık hedef eskisi kadar uzakta, ve silik, soluk bir şey değildi. Kokuyla birlikte tadını da duyuyorlardı havanın. İnsan bunu eliyle tutup, boş zamanlarında oturup inceleyebilirdi. Bu konuda her birinin düşüncesi değişikti. Saf bir kokuydu bu. Çiğ ve ham, ağır, hemen hemen eskimiş, şehvani ve kuvvetli. Kimisi sanki sarhoş ediciymiş gibi bu kokuyu içerken, kimisi mendilleri ile burnunu tıkıyordu. Yeni göçmenler yalnızca tadına bakıyorlardı bunun. Hayretler içinde kayboldukları anda araba birden durdu, kapılar ardına kadar açıldı ve adamın biri «Mezbahalar!» diye bağırdı.</p>

  <p>Bir köşenin başında yapayalnız bırakıldılar. Bir yan sokağa bakıyorlardı. Yolun her iki yanında sırayla tuğla evler uzanıyordu. Yarım düzine kadar başları neredeyse gökyüzüne erişen yüksek bacalar ile yine ve yarım düzine, gece kadar siyah, yağlı duman sütunu yükseliyordu. İçin için yanan her yaşın ateşinin dumanları bunlar. Önünde ne var ne yoksa iterek bir tehlike gibi yükseliyorlardı havaya. Sonsuz bir patlamaydı sanki. Ardı arkası gelmez, tükenmez bir şeydi bu. İnsan kesilmesini bekliyordu ama koskoca duman sütunları birbiri ardından yuvarlana yuvarlana çıkıyordu bacalardan. Gökyüzünde yazı yazar gibi kıvrıla kıvrıla ya da dev bir nehir gibi, akıp gidiyorlardı. Duman kara bir çuha, bir tabut örtüsü gibi göz alabildiğine uzanıyordu.</p>

  <p>Topluluk yeni ve garip bir şeyin daha farkına vardı. Bu da havadaki koku gibi katıksız bir şeydi. Bir sesti bu. Onbinlerce küçük sesten oluşan dev Bir sesti bu. On binlerce küçük sesten oluşan dev bir ses. İnsan hemen farketmiyordu başlangıçta. Ama az sonra bilincine kazınıyordu. Belirsiz bir rahatsızlık, bir bela gibi. Tıpkı baharda arıların vızıldaması, ormanın hışırdaması gibi sonsuz hareketi anlatıyor, hareket halindeki bir dünyayı ortaya koyuyordu. Ancak büyük bir zorlamayla bu sesin, hayvanlar tarafından çıkarıldığını anlayabilirdi insan. Uzaklardan gelen on binlerce sığırın böğürmesi, on binlerce domuzun homurdanması.</p>

  <p>Bu sesin nereden geldiğini öğrenmek için ardına düşebilirlerdi ama, o anda böyle bir serüvene atılacak durumda değildiler. Köşe başında duran polis de kendilerine bakmaya başlamıştı artık. Tabiî her zamanki gibi acele ile yol boyu yürümeye başladılar. Bir blok gitmişlerdi ki, Jonas dehşetli bir çığlık attı ve heyecanlı bir biçimde karşı kaldırımı gösterdi. Onun bu soluk kesen çığlıkla ne söylemek istediğini daha anlamadan, yanlarından ayrılan adamın, üzerindeki tabela «J. Szedvilas, Mezeci» yazan bir dükkândan içeri girdiğini gördüler. Jonas dışarı çıktığı zaman, beyaz gömleğinin kolları sıvalı, göğsünde bir önlük bulunan iri yarı bir efendi vardı yanında. Adam, Jonas’ın iki elini tutmuş sıkıyor, bu arada da neşeli kahkahalar atıyordu. İşte o zaman, Tete Elzbieta, Szedvilas’ın Amerika’da servet yapan o efsanevi arkadaş olduğunu anlayabildi. Adamın mezeci dükkânı işletmesi böyle bir zaman da büyük bir talih eseriydi. Çünkü sabah olduğu halde hiç biri henüz kahvaltı etmemiş ve küçükler açlıktan sızlanmaya başlamışlardı.</p>

  <p>Acı dolu yolculuğun mutlu sonuydu bu. Her iki aile de bütünüyle birbirinin boynuna atılıp asılı kalmıştı. Çünkü Jokubas Szedvilas’ın sevinci yıllardır Litvanya’nın kendi bölgesinde oturan bir kimseyle karşılaşmamış olmasındandı. Yarım gün geçmeden hayat boyu bir dostluk kurulmuştu. Jokubas bu yeni dünyanın tüm tuzak çukurlarını bildiği için, her türlü sırrı, onlara açıklıyabilirdi. Yine onlara, değişik tehlike anlarında neler yapmaları gerektiğini söyliyebilirdi. Ayrıca onları, meydanın karşı tarafında bir pansiyon işleten Anile’ye de götürebilirdi. İhtiyar dul bayan Jukniene, diye açıklamada bulundu mezeci, gerçi, istenilen bütün rahatlığı sağlayamazdı, ama bir süre için başlarını sokacak tek yer burasıydı. İşte bu açıklamaya Teta Elzbieta, cevap vermekte duraksadı. Nedeni çok açıktı bunun; içinde bulundukları durumda, hiç, ama hiç bir şey yeterince ucuz olamazdı onlar için. Şimdiye dek harcadıkları para tümünü birden yeterince ürkütmüştü. Birçok günlük kişisel deneyleri onlara bazı gerçekler öğretmişti. Bu kazancı fazla, fiyatları yüksek ülkede ki fakir kişinin, dünyanın öbür ucundaki fakir kişiden en ufak bir farkı bile yoktu. Böylece de bir gece içinde, Jurgis’in öteden beri peşini bırakmıyan zengin olma hülyaları sönüp gidiverdiler. Ama asıl içlerini buran acı gerçeklerden biri, Amerikan fiyatlarına göre sarfettikleri para ile, kendi diyarlarında kazandıkları para ve oraların fiyatıydı. Yeni dünya insafsızca aldatmıştı onları. Son iki günde açlıktan mahvolmuşlardı, demiryolu görevlilerinin yemek için istedikleri fiyatlar, tümünü birden hasta etmişti.</p>

  <p>Oysa dul Bayan Jukniene’nin evini gördükleri zaman hiç bir kuvvet, irkilmelerinin önüne geçemedi. Bütün yolculukları boyunca bunun kadar kötü bir şeyle karşılaşmamışlardı. Anila’nın arka mahalle diye adlandırılan semtte, o iki katlı ahşap evlerinin birinde dört odalı bir dairesi vardı. Her evde böyle dört odalı dört daire bulunur ve bunların hepsi pansiyon olarak kullanılırdı. Yabancı göçmenlere hizmet ederdi bu pansiyonlar. Litvanyalılar, Polaklar, Slovaklar ve de Bohemyalılar. Bunlardan kimisi şahıslara verilir, kimileri de ortaklaşa olarak tutulurdu. Genellikle her odada altı kiracı bulunurdu. Ara sıra bu sayı on üç on dört kişiye kadar yükselir ve bir dairede elli altmış kişi barınırdı. Kiracılardan her biri kendi eşyalarını yani yatmak için şiltelerini getirmek zorundaydı. Bunlar yan yana serilirdi odalarda. İçerde bir sobadan başka eşya da bulunmazdı. Hatta bir şiltenin iki erkek tarafından kullanılması bile görülmemiş işlerden değildi bu semtte. Bunlardan biri gece çalışıp, gündüz yatakta yatar, diğer ortak ise, gündüz çalışıp, yatağı gece kullanırdı. Ev sahibi de sık sık bu aynı yatakları çift vardiya yapan kimselere kiralamaktan geri kalmazdı.</p>

  <p>Bayan Jukniene, sararıp solmuş, yüzü buruşuk ufak tefek bir kadındı. Kadının evi anlatılamayacak kadar pisti bir kere. İçerisi şilte yığılı olduğu için ön kapıdan girmek olanaksızdı. Eğer adam, arka merdivenden çıkmaya çalışırsa, o zaman da sundurmanın hemen hepsinin eski püskü tahtalar, teller mukavvalarla tavuk kümesinin kapladığını görüyordu. Kiracıların arasında, ağızdan düşmeyen bir şaka, Bayan Anile’nin odaları temizlemek için yaptığı tek çabanın, tavuklarını odalara salmak olduğuydu. Gerçi tavukların odalarda dolaşması bir dereceye kadar, haşaratın üremesini önlüyordu. Ama, ihtiyar kadın aslında bunu, odalar temizlensin diye değil, tavuklar beslensin diye yapıyordu. Aslında, ihtiyar kadın odaları temizlemek fikrini kesinlikle silip atmıştı kafasından. Bir hafta süren son derece şiddetli romatizma nöbeti, onu odasının bir köşesine iki büklüm bıraktığı zaman, kendisine gırtlağa kadar borçlu olan, on bir kiracısı, iş bulma konusunda, talihlerini bir de Kansas’ta denemeye karar vermişlerdi. Temmuz ayında olmuştu bu. Tarlalar yeşildiler. Oysa Packingtown’da yeşili görmenin mümkünü yoktu. Ama insan yollara düşüp, adamların dediği gibi «aylaklık» edecek olursa, kırları bayırları görme fırsatını elde eder. Ayrıca kaçak olarak seyahat ettikleri yük vagonlarında uzun bir tatil geçirip iyice dinlenebilirdi.</p>

  <p>Yeni göçmenlerin sefalar getirdikleri ev, böyle bir yerdi işte. Daha iyisini bulmak için elden birşey gelmezdi. Ayrıca ihtiyar kadın evin bir odasını kendisi ve üç çocuğu için ayırmıştı. Gelen misafirlere, kadın ve çocukların kendi odasında kalmasını teklif etti. Yakındaki bir eskici dükkânından yatak yorgan bulabilirlerdi. Ama, havalar böylesine sıcak olduğu sürece buna gerek kalmayacaktı. Zira böyle gecelerde millet kaldırımlara serilip yatardı. Bütün kiracıları da böyle yapıyordu zaten. Yalnız kaldıkları zaman, «Yarın,» dedi Jurgis, «yarın bir iş bulacağım. Belki Jonas da iş bulur. O zaman kendimize başımızı sokacak başka bir yer ararız.»</p>

  <p>O ikindi Jurgis, Ona ile birlikte, artık vatanları olacak bu şehri ve çevreyi tanımak için bir gezintiye çıktı. Arka sokaklardaki iki katlı, sıkıntılı ve harap evlerin aralarındaki boşluk daha da fazlaydı. Büyük çıplak topraklar vardı. Şehir tüm kızgınlığı ile büyük bir çayıra yayılmış bu bölgeye tepeden bakıyordu. Boş yerlerde renksiz, soluk, sarı otlar bitmişti. Aralarında fırlatılıp atılmış, sayılamayacak kadar boş domates konserve kutuları vardı. Gene sayılamayacak kadar çok çocuk buralarda bağırarak oynuyor, birbirini kovalıyor ve kavga ediyordu. Bu çevrenin en garip yanlarından biri de çocukların bolluğuydu. İlk bakışta, insan okulların dağıldığını sanıyordu. Ama zaman geçip de çevre daha iyi tanınınca bu bölgede okul filân olmadığı öğreniliyordu. Mahallenin çocuklarıydı bunlar. Evet Packingtown diye adlandırılan bu bölgede öylesine bir çocuk bolluğu vardı ki, at arabaları yürüyen bir insanın hızını aşamıyordu.</p>

  <p>Aslında sokakların durumundan, arabaların daha da hızlı gitmesine imkân yoktu. Ona ile Jurgis’in gezdiği sokaklar daha çok ufak bir topoğrafya haritasını andırıyordu. Evlerin seviyesinden çok alçak olan daracık yollar, zaman zaman tahta döşeli kaldırımlara kavuşuyordu. Yaya kaldırımı diye bir şey yoktu. Dağlar, vadiler, nehirler, sel yatakları, leş gibi kokan yeşil suların doldurduğu çukurlar vardı burada. Bu havuzlarda çocuklar oynuyor, yolun çamurlarına bulanıyordu. Şurada burada ayakları takılıp da havuza düşen çocuklara da rastlamak mümkündü. İnsanı şaşırtan şeylerden biri de havada kara bulutlar gibi dolaşan sineklerdi. Sonra, insanın burun deliklerine saldıran o iğrenç koku, sanki dünyadaki tüm ölü mahlukattan geliyordu. Bir soru takılırdı burayı ziyaret edenin kafasına. O zaman mahalleli ziyaretçinin sorusunu soğukkanlılıkla cevaplandırırdı. Bütün bu çevre «yapılmış» topraktı ve aslında şehrin çöplüğü olarak kullanılırdı. Çöpler kullanılarak yapılmıştı. Birkaç yıl sonra bu koku da kalkar ortadan diyordu mahalle sakinleri. Ama şimdi, sıcak havalarda; hele bir de yağmur yağdı mı, sinekler son derece rahatsız edici oluyorlardı. «Peki sağlığa zararlı değil mi?» diye soracaktı yabancı. Yerlisi de şöyle verecekti cevabını: «Belki de öyledir.» Bilinmez ki!</p>

  <p>Gözleri fal taşı gibi açılmış Ona ve Jurgis hayretler içinde yollarına devam ederken imalât halindeki bu sun’i toprak bölgesine geldiler. İki koca bloku içine alacak kadar büyük ve derin bir çukurdu burası. Sıra sıra çöp arabaları sürünürcesine iniyorlardı çukurun içine. Çevrenin kibar kelimelerle dile getirilemeyecek kadar pis bir kokusu vardı. Sabahtan gün batana kadar sayısız çocuklar serpilmişti dört bir yana. Ara sıra ambalaj imalathanelerinde çalışanlar bu batağı ziyarete gelirler ve bir tartışmaya tutuşurlardı. Acaba çukurdaki çocuklar buldukları yiyecekleri yiyorlar mı, yoksa bunları evlerinde besledikleri tavuklar için mi topluyorlar. Hiç biri inip gerçeği öğrenmediği için bu tartışma da sonuçsuz kalıyordu.</p>

  <p>Bu çöplüğün gerisinde, bacalarından duman tüten bir tuğla fabrikası vardı. Tuğla yapmak için önce toprağı alıyorlar, ve açılan çukurları çöplerle dolduruyorlardı. Ona ve Jurgis bunun Amerika gibi girişimci bir ülkenin hoş ve kişisel bir denge biçimi olduğunu düşündüler. Arkalarında boşaltılmış, ama doldurulmamış başka bir çukur vardı. İçi su doluydu. Kenarlarındaki topraklar yazın kuruyup kaskatı kesiliyordu. Kış gelince de açıkgözün biri buradaki buzları kırıp, şehirdeki insanlara satıyordu. Yeni gelenler bunun da iyi bir geçim yolu olduğunu düşündüler. Gazete okumadıkları için, kafalarında henüz, binbir dert getiren «mikrop»lardan haberleri yoktu.</p>

  <p>İki genç, güneş, bu görüntünün üzerinde batana kadar kaldılar. Gökyüzü batıda kan kırmızı bir renk aldı ve evlerin damları ateş almış gibi parıldadılar. Ona ile Jurgis’in aslında gün batımını düşündükleri yoktu. Buna sırtlarını çevirmişler uzakta iyice seçilen Packingtown’u seyrediyorlardı. Kapkara, köşe köşe evler gökyüzüne uzanmıştı. Ötede beride koca fabrika bacaları, gökyüzüne kalın duman sütunları salıveriyordu aralıksız. Şimdi artık renklerin incelenmesi başlamıştı. Batan güneşin ışınları altında bu duman kâh siyah, kâh kahverengi, kâh kırmızı ile mor arası oluyordu. Çevre hakkında ki bütün kötü düşünceler silinip atılmıştır artık; ortalık batan güneşe karşı bir kuvvet temsilcisidir. Karanlık görüntüleri yutarken onu seyreden bu iki insan için karşılarında olan bitenler bir harikalar düşüdür. İnsan kuvvetinin öyküsü, yapılan işler, binlerin üzerine binlerin iş bulması, fırsatlar ve özgürlük, hayat, aşk ve sevinç. Kolkola geri döndükleri zaman şöyle dedi Jurgis: «Yarın oraya gidip iş bulacağım.»</p>

</body>

</html>