<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ON DÖRDÜNCÜ BÖLÜM</p>

  </div>

  <p>Ailenin bir üyesi konserve fabrikasında et keser, diğeri de sosis imalâthanesinde çalışırsa bunun anlamı; hepsinin Packingtown’da dönen dolapların hilebazlığın, namussuzluğun ne olduğunu çok iyi bilmeleri demektir. Burada âdet haline gelen şeylerden biri; et hiç bir işe yaramayacak derecede bozulmuşsa, bundan ya konserve, ya da sosis yapılırdı. Hele Jonas’ın salamura odalarında çalışırken anlattıklarından sonra, aile çürümüş ve korkmuş et sanayiini artık işin içinde olarak inceleyebiliyordu. Ve akıllarında daima bu çevrede kullanılan bir cümle bulunuyordu:</p>

  <p>— «Evet burada domuzun çığlığından başka her şeyini kullanıyorlar.»</p>

  <p>Jonas onlara, salamura odalarındaki etlerin çoğu zaman korkmuş, ekşimiş olduğunu, bu kokuyu ört bas etmek için etlerin nasıl soda ile ovulup, yıkandığını ve sonra bedava yemek dağıtan yerlere nasıl satıldığını anlatmıştı. Kimyanın bütün mucizeleri uygulanıyordu burada. İster taze, ister tuzlanmış, ister bütün, ister parçalanmış olsun kimya sayesinde bunlara istenilen renk, koku ve tad verilebiliyordu. Domuz salamurası yapılırken son derece zekice yapılmış bir alet kullanılırdı. Bu âlet zaman kazandırdığı gibi emek verimini de çoğaltıyordu. Alet, pompaya bağlı kalın bir iğneden ibaretti. İşçi iğneyi etin içine sokup, ayağı ile pompalamaya başlayınca, bir domuzu birkaç saniye sonra salamura olmuş bir hale getiriliyordu. Buna rağmen kesimhanede hâlâ bozulmuş etler vardı. Öylesine pis kokardı ki bunlar, taşıyıcılar zorlukla getirirlerdi çürümüş etleri. O zaman başka bir makineden yararlanılırdı. Bundaki salamura çok daha kuvvetliydi ve koku gidene kadar salamura karışımı ete sıkılırdı. İşçiler bu işleme «yüzde otuz vermek» diyorlardı. Domuz etleri tütsülendikten sonra içlerinde hâlâ bozuk olanlara rastlandığından, daha önceleri bunlar «Üçüncü kalite» diye adlandırılarak satılırdı. Sonra akıllı adamın biri bir usul buldu. Etin genellikle bozuk olduğu yerdeki kemiği çıkarıp bir deliğe ak-kor haline gelmiş bir demir soktu: Bundan böyle etler, birinci, ikinci, üçüncü kalite diye satılmadı. Hepsi birinci kaliteydi artık. Böylesine metotlar ve icatlar bulmakta gerçekten ustaydı bu adamlar. Sözgelimi «kemiksiz jambon» diye adlandırılan etler, bir kutuya doldurulmuş kırpıntılardan ibaretti. «California jambonu» ise hayvanın omuz başları ve oynak yerleriydi ki, hemen hemen bütün et sıyrılmıştı üzerinden. «Derili jambon» adı verilense, bunlar derileri kartlaşmış, kimsenin almadığı domuz etlerinin kaynatılarak yapılmasından elde edilirdi.</p>

  <p>Ancak domuz tümüyle bozulduğu ve yenemeyecek hale geldiği zaman, Tete Elzbieta’nın çalıştığı kısma gelir, dakikada iki bin vuruş yapan, ihtilâlci bıçaklar tarafından kıyılır ve yarım ton başka etle karıştırılırdı. İstenildiği kadar koku eklensin domuz etinde bu hiç bir şey değiştirmezdi. Sosis yapmak için nelerin ve ne çeşit etlerin kıyıldığına kimse aldırış bile etmezdi. Avrupa’dan, bozuk olduğu için geri çevrilen, küften bembeyaz olmuş sosisler gelir, bunlar boraks ve gliserinle karıştırıldıktan sonra, yeniden yapılmak için kıyma makinelerine gönderilir ve bu mallar ülke içinde satılırdı. Yerlere dökülen etler vardı. Pislik ve talaş dolu döşemelerin üzerine işçiler sayılamayacak milyarlarca verem mikrobu tükürürlerdi. Kimi odalarda tepeleme et yığılıydı ve eskimiş damlardan sızan sular bunların üzerine akardı. Ayrıca binlerce fare bu etlere saldırırlardı. Bu odalar göz gözü görmeyecek kadar kapkaranlıktı. İşçilerden biri bir avuç et almak için elini uzattığı zaman avucuna, kurumuş fare pislikleri dolardı. Bir dertti bu fareler. Bu yüzden ilgililer zehirli ekmekler dökerlerdi odalara, fareleri yok etmek için. Hayvanlar ölür, bundan sonra, fare leşleri zehirli ekmekler ve et hep birlikte kıyma makinelerini boylarlardı. Bu ne bir peri masalı ne de bir şakadır. Gerçeğin ta kendisidir anlatılanlar —adamlar etleri küreklerle arabalara doldururlar, ölü bir fare görseler bile bunu atmak için en ufak bir zahmete girişmezlerdi— ve bu sosis etlerinin içine öylesine şeyler girerdi ki, zehirlenmiş fareler eğer kıyaslanırsa bunların yanında nefis yiyecekler gibi kalırlardı. İşçilerin yemek yiyecekleri zaman ellerini yıkayacakları bir yeri yoktu. Bu yüzden ellerini sosislere karıştırılacak suda yıkarlardı. Tütsülenmiş, salamura yapılmış, her türlü çeşit işlemlerden geçmiş etlerin artık ve kırpıntıları fıçılara doldurulur ve odalarda saklanırdı. Ancak bahardan bahara temizlik yapılırdı buralarda. İçinde fare pisliğinden hayvan tırnağına kadar akla gelebilecek her türlü rezillik bulunurdu. Ve ilkbahar gelince sosis imalathanelerine gönderilerek diğer etlerle karıştırılıp, halkın kahvaltı sofrasına lezzetli yiyecekler olarak sunulurlardı. Bu sosislerden bir bölümünü «tütsülerlerdi». Ama bu tütsülemek işi hem zaman alıp hem de pahalı olduğundan, o zaman imalatçılar hemen kimyevî hilelere başvururlardı. Bu etler boraks, boya ve jelatin ile karıştırılıp kahverengine boyanırdı. Bu tip sosisler hep aynı kırpıntı fıçısından çıkardı. Ama imâl edilip de paketlendiler mi, bir bölümünün üzerine «ekstra» damgası vurulur ve bunlar kilosu beş sent pahalıya satılırdı.</p>

  <p>İşte Tete Elzbieta böyle bir çevrede çalışıyor ve yukarda anlattığımız işleri yapıyordu. Yorucu, aptallaştırıcı bir işti bu. Kadının ne düşünecek, ne de başka bir şey yapacak kuvveti kalıyordu geriye. O yalnızca çalıştığı makinenin basit bir parçasıydı ve makineye gerekli olmayacak herhangi bir parça, her an atılmaya, yok olmaya mahkûmdu. Bir tek insafı vardı bu amansız değirmenin, insanı duygusuzlaştırarak ödüllendirirdi. Günden güne bir uyuşukluğun içine batıyordu kadın: sonunda sessiz sedasız bir kişi olup çıktı. İşten çıkınca Jurgis ve Ona’ya rastlar, üçü birden tek kelime konuşmadan eve kadar yürürlerdi. Ona da sessizleşmeye başlamıştı —o, Ona ki, bir zamanlar kuşlar gibi şakırdı— hastaydı ve yürekler acısı bir durumu vardı. Çoğu zaman eve yürüyecek kuvveti bulamıyordu kendinde. Eve geldikleri zaman, yemekleri gereken ne varsa yiyorlar, sefaletlerinden, sıkıntı ve acılarından başka konuşacak hiç bir konuları olmadığı için, yatağa girip, yorgunluktan bitkin, derin bir uykuya dalıyorlardı. Kalkma zamanı gelince mum ışığında giyinen bu parçalar, tekrar makinelerinin başına dönüyordu, üzerlerine öylesine bir miskinlik çökmüştü ki, açlıklarını bile hissedemez olmuşlardı. Yemek az olunca, yalnızca çocuklar sızıldanıp ağlıyorlardı.</p>

  <p>Böyle olduğu halde Ona’nın ruhu henüz ölmemişti. Aslında hiç birinin ruhu ölmemiş, yalnızca uykuya yatmıştı. Arada sırada bu ruhlar uyanıyor, işte o zaman bir felâkettir başlıyordu. Anıların kapıları açılıyordu ardına kadar. Eski sevinçler, eski mutluluklar kollarını, kucaklarını açıyordu her birine. Eski umutlar eski düşler çağrışımlar yapıyordu. Ve onlar sırtlarındaki yükün altında bunlara bakarken, üzerlerine binmiş olan sefaletin ağırlığını her zamankinden çok daha fazla hissediyorlardı. Ağlamak bile gelmiyordu ellerinden. Dört bir yanlarını gittikçe genişleyen dayanılmaz bir acı kaplıyordu. Bu acı ölüm korkusunu bile bastırıyordu. Tek kelime bile konuşmuyorlardı bu konuda; zaten tüm dünya konuşmazdı bunu. Kişi hiç bir zaman kendi yenilgisini bilmek istemez.</p>

  <p>Ezilmişlerdi. Hepsi de oyunu yitirmiş ve bir kıyıya itilmişlerdi. Anlatılması imkânsız bir rezillik içinde yaşıyorlardı. Gündelikler, ev kirası, bakkal masrafları arasında geçiyordu hayatları. Oysa onlar özgürlüğü düşlemişlerdi. Onu tanımak, yeni bir şeyler öğrenmek, kibar, temiz ve kuvvetli; çocuklarının iyi kişiler olarak büyümesini görmek istemişlerdi. Hepsi gitmişti bunların artık. Hem de bir daha geri gelmemecesine. Kumar oynanmış ve kaybedilmişti. Sırf oturdukları eve sahip olabilmek için daha altı yıl çabalamaları çalışmaları gerekiyordu. Oysa içinde bulundukları şartlar altında hiç birinin altı yıl daha böylesine bir hayata dayanabilecek gücü kalmıştı. Kaybolmuşlardı. Her geçen gün biraz daha batıyorlardı batağa. Kurtuluş yoktu onlar için. Bütün ümitlerini yitirmişlerdi. Tüm çabalarına rağmen yaşadıkları bu büyük kent, onlar için bir boşluk okyanusu, balta girmemiş bir orman, bir çöl, bir mezar olmaktan ileri gidememişti. Bu duygu Ona’yı geceleri sık sık rahatsız ederdi. Sonra bilinmeyen bir kuvvet tarafından uyandırılırdı. O zaman yattığı yerde, kendi yüreğinin sesini dinlemekten korkar, gözlerinin önüne hayatın kan çanağına dönmüş gözleri gelirdi. Bir seferinde çığlık atarak, yorgun ve aksi olan Jurgis’i uyandırmış ve ondan sonra, sessiz sedasız ağlamasını öğrenmişti. Duyguları bir araya pek ender geliyordu. Sanki umutları iki ayrı mezara gömülüydü.</p>

  <p>Bir erkek olarak Jurgis’in, kendi dertleri vardı. Bir gölge izliyordu onu. Bu konuda kendisi konuşmadığı gibi, kimsenin de konuşmasına izin vermiyordu —bunun varlığını kabul etmiyor ve bütün bu çabalama içinde tüm erkekliğini yitiriyordu— hatta bir iki kez daha fazlası da oldu bunun ve sonunda Jurgis, içkiye sarıldı.</p>

  <p>Günler günü, haftalar haftası, aylar ayı aralıksız dumanları tüten bir cehennem çukurunda çalışıyordu. Vücudundaki hiç bir organ ağrısız sızısız görev yapamaz olmuştu. Sonunda bir sesler denizinin gürültüleri, gece gündüz kafasını balyozlamaya başladı. Dışarı çıktığı zaman bütün yapılar, gözlerinin önünde sallanıyor, dansediyordu adeta. Yolda yürürken çevresindeki her şey fır dönüyordu. Bütün bu bitip tükenmek bilmez dehşetin geçici tek bir kurtuluş yolu vardı: İçmek! İçtiği zaman acılarını unutuyor, omuzlarındaki ağır yük kalkıyordu. Dünyayı açık seçik görüyor, beyninin, umutlarının ve düşüncelerinin yeniden efendisi oluyordu. Ölü bedeni, şaşkın şaşkın kendisine bakardı o zaman. Oysa o güler, kahkahalar atar, arkadaşları ile şakalaşırdı. Yeniden bir erkek oluyordu. Yeniden kendi kendinin, hayatının efendisi!..</p>

  <p>İki ya da üç kadehten çok içmek Jurgis için hiç de kolay bir şey değildi. Her kadeh içkiye yemek verirdi meyhaneler. Birinci kadehle yemek yer, ikinci kadehle bir yemek daha yer ve bunun tutumluluk olduğuna inandırırdı kendini. Ama gırtlağına kadar doyup da, artık yemek yiyemeyince, bir kadeh içkiye onca parayı ödemek, açlığın daima tehdit ettiği bir sınıfın kişisi için, kabul edilemeyecek bir masraftı. Her nasılsa bir gün kendisini inanılmayacak kadar zorlayıp cebindeki varını yoğunu içkiye vermiş ve eve, işçilerin dediği gibi «yarı zom» olarak gitmişti. Bir yıldan beri ilk kez bu kadar mutlu olmuştu. Ve biliyordu ki bu mutluluk sürmeyecektir. Aynı zamanda yabanileşti de; bu mutluluğu yıkmak isteyenlere, dünyaya ve kendi hayatına karşı yabandı. Bütün bunların altında ise kendi kendinden utanıyordu. Daha sonra ailesinin umutsuzluğunu görüp, harcadığı parayı hatırlayınca, yaşlar doldu gözlerine ve hayallerle uzun sürecek bir savaşa girişti.</p>

  <p>Sonu olmayan bir savaştı bu ve asla sonu gelmiyecekti. Oysa Jurgis yeterince açık seçik göremiyordu bunu. Kendisine hiç bir vakit bırakılmamıştı. Bildiği tek şey, hatırladığından beri mücadele ettiğiydi. Bu kadar uzun zaman umutsuzluk ve sefalet içinde kalan bir insan için yolda yürümek bile bir harab olmaydı. Belki köşebaşında bir meyhane bulunurdu. Belki köşe başında dört meyhane birden bulunurdu. Hatta yolun üzerinde bile meyhaneler vardı. Ve bunların her biri kollarını uzatıyorlardı ona... Her birinin kendine göre bir kişiliği kendine göre bir çekiciliği vardı. Gelip gitmeler —gün doğuşundan önce ve karanlık bastıktan sonra— bir sıcaklık vardı oralarda, ışıklı bir dünya ve sıcak yemeklerin buram buram tüten kokuları... belki müzik de bulunurdu. Ya da dost bir yüz ve insanın içini açacak bir söz. Yeni bir âdet çıkarmıştı Jurgis. Sokağa çıktığı zaman Ona’nın koluna sıkıca giriyor ve onu âdeta sürüklercesine götürüyordu. Ona’nın bunu bilmemesi gerekiyordu; düşünmek bile deli ediyordu onu... Yaptığı dürüst bir şey değildi. Ona, içkinin tadını bilmediği gibi, içmenin nedenini de anlamazdı. Ara sıra umutsuzluk bütün ağırlığı ile omuzlarının üzerlerine çöreklendiği zaman, karısının içmesini isterdi, arzulardı, düşlerdi. Böylelikle onun önünde içmekten sıkılıp utanmayacağını sanıyordu. Birlikte içebilirler ve çevrelerindeki dehşetlerden, korkulardan hiç olmazsa bir süre kaçabilirlerdi. Kısa bile olsa bir süre...</p>

  <p>Ve öyle bir zaman geldi ki, Jurgis bilincini kemiren içki özlemiyle delicesine çırpınmaya başladı. Yolunun üzerinde oldukları için, zaman zaman Ona’dan, tüm aileden nefret ediyordu. İğrenç davranışları oluyordu zaman zaman. Ne büyük bir delilik, ne aptallık etmişti evlenmekle. Hayat boyunca tutsaklığın zincirlerini geçirmişti bileklerine. Sırf evli bir erkek olduğu için salhanelerde çalışmak zorunda kalıyordu. Yoksa o da Jonas gibi, salhanelere ve de patronlara siktiri çekip, alıp başını giderdi. Gübre değirmenlerinde topu topu birkaç bekâr işçi vardı ve bunların tümü birden yalnızca kaçmak için çalışmaktaydılar. Ayrıca bunların çalıştıkları zaman düşündükleri, düşledikleri bir tek şey de vardı: Körkütük sarhoş olduklarında yeniden ne zaman zurna gibi olacakları. Oysa Jurgis, kazandığı her meteliği evine götürmek zorundaydı. Öğle paydosunda bile arkadaşları ile meyhaneye gidemiyor, gübre yığınlarının üzerine çöreklenerek, evinden getirdiği yemeğini yiyordu.</p>

  <p>İç dünyasındaki çekişme, öfke her zaman böyle değildi elbette. Hâlâ seviyordu ailesini. Ama şimdi bir dert devresine girmiştiler. Sözgelimi, zavallı küçük Antanas —onu her zaman gülücüklere boğmayı başaran minik oğlan— artık gülmüyordu. Bir sürü kırmızı noktalar sarmıştı her yanını. Bebelerin tıpkı bir miras gibi, geçirmek zorunda oldukları bütün hastalıklara bir çırpıda tutulmuştu. İlk yıl, kızıl, su çiçeği ve boğmaca geçirmişti. Şimdi de kızamıktan yatıyordu fukara. Kendisine Kotrina’dan başka bakacak kimse de yoktu. Fazlasıyla fakir oldukları için bir doktor çağıramıyorlardı. Hem ayrıca kızamıktan da bebeler pek öyle kolay ölmezlerdi —hiç olmazsa sık sık— Kotrina, ara sıra küçüğün ağlamalarını dindirmek için zaman buluyordu ama, çoğu zaman minik oğlan yataktaki yığınaklar arasında —düşmesin diye— bir mahpus hayatı geçiriyordu. Kapı aralıklarından öylesine bir rüzgâr esiyordu ki, yere yatacak olsa hiç yolu yok ölürdü. Geceleri bağlıyorlardı yatağına. Yoksa tekmeleyip üstünü başını açıyordu. Ailenin her üyesi kendilerinden geçmişler, derin uykulardaydılar. Saatlerce kıvrana kıvrana bağırıyor ve takadı kesildiği zaman, yattığı yerde bitkin, çektiği acılardan içini çekip inliyordu. Ateşler içinde yanıyordu her yanı. Gözlerinden çapaklar akıyordu gündüzleri yatıştırılamayan bir şeytandı sanki. Ter ve sayısız kırmızı lekeler... Sözün kısası, pespembe, bir avuç sefalet yığınıydı işte.</p>

  <p>Aslında böylesine kötü değildi durum. Küçük Antanas hastaydı, hasta olmasına ama, ailesinin en az mutsuz kişisiydi. Aslında bütün çektiği acıları taşıyabilirdi. Bütün bu şikâyetleri, bağırıp çağırması da, ne denli sağlıklı olduğunu göstermek içindi. Ana babasının çocuğuydu ne de olsa. Gençlik ve sağlığın birleşmesinden varolmuştu ve de gül fidanı gibi büyüyüp gidiyordu. Tüm dünya istiridyesiydi onun. Gün boyu, genellikle mutfağın içinde emekler dururdu. Gözlerinden aç bakışlar eksik olmazdı hiç. Ailenin kazancı, onu yeteri kadar doyurmaya yetmiyordu. Daha çoğunu istememek elinde değildi ki. Antanas bir yaşını biraz geçmişti. Ama babasından başka hiç kimse başa çıkamıyordu küçük oğlanla.</p>

  <p>Sanki anasının bütün kuvvetini çekip almış ve kendinden sonra geleceklere zırnık bırakmamıştı. Ona, yine gebeydi. Ve bunu düşünmek bile korkunç bir şeydi. Hattâ Jurgis bile bütün budalalılığına, bütün umutsuzluğuna rağmen, yolda olan sıkıntıları düşündüğü zaman, ürpermekten alamıyordu kendini.</p>

  <p>Ona’ya gelince, hurdahaş oluyordu kadın. Önce bir öksürük türemişti. Tıpkı ihtiyar dede Antanası öldüren öksürük gibi. İlk belirtileri, o yağmurlu günde, ceza olarak tramvay idaresi tarafından birkaç durak ötede indirildikten ve boşanan sağnak altında sırılsıklam olduktan sonra başlamıştı. Ama şimdi, gittikçe ciddîleşiyor ve onu geceleri uykusundan uyandırıyordu. Daha beteri, korkunç bir sinir buhranı içindeydi. Bitmek tükenmek bilmez baş ağrıları musallat olmuştu genç kadına. Bu da vırt zırt ağlamasına sebep oluyordu. Ara sıra eve her yanı titreyerek geliyordu. İnildeyerek sağına soluna bakmadan kendini yatağa atıyor ve hıçkıra hıçkıra ağlıyordu. Çoğu zaman histeri nöbetleri içinde kendinden geçiyordu Ona işte o zaman Jurgis korkudan yarı çıldırıyordu, neredeyse. Elzbieta, bir kadının gebe olduğu zaman böyle birtakım durumlara düşebileceğini açıklamaya çalışıyordu ama, hiç bir yararı olmuyordu bunun. Bir türlü inanamıyor, karısına ne olduğunu öğrenmek için yalvarıp yakarmaya başlıyordu. Daha önce hiç böyle olmamıştı diye tartışmalara giriyordu. Canavarcasına, tüm düşüncelerin dışında bir şeydi bu. Yaşamak zorunda olduğu hayat, yapmak zorunda olduğu o lanetli iş, gün be gün kemirip bitiriyordu kadını. Böyle bir işte çalışmak için yaratılmamıştı. Aslında hiç bir kadın böyle bir işte çalışmak için yaratılmamıştır. Eğer dünya bu kadınları başka bir biçimde yaşatmaktan acizse, o zaman bir an önce gebertip bu işkenceye son vermek zorundadır. Evlenmemeliydiler. Çocukları olmamalıydı. Budalaca bir şeydi çalışan kadının evlenmesi. Eğer Jurgis, daha önce bir kadının ne demek olduğunu bilseydi bu cinsi tanımamak için kendi gözlerini kendi oyardı. Bu yüzden kendisi de histeri krizleri geçiriyordu ki, iri yarı bir erkekte bunları görmek, pek çekilir bir şey değildi doğrusu. O zaman, Ona, kendini toplayıp kocasının kolları arasına sığınıyor ve ona bu işe bir son vermesi için yalvarıyordu. Daya iyi olacaktı, her şey düzelecekti. Bunlar söylendiği zaman, Jurgis yaralı bir hayvan gibi çaresiz, tüm sefaleti omuzlarına yüklenmiş olan karısına dolu gözlerle bakmaktan daha ileri gidemiyordu. Her ikisi de sanki görünmez düşmanların hedef tahtalarıydılar.</p>

</body>

</html>