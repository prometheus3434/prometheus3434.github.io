<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YİRMİNCİ BÖLÜM</p>

  </div>

  <p>Ama Jurgis gibi koca bir adam, üç dolarla sarhoşluğunu pek uzun süre devam ettiremez. Pazar sabahı olmuştu bu. Jurgis Pazartesi akşamı eve döndü. Hasta ve ayıktı. Ayrıca bir gerçeğin de farkına vardı. Ailenin bütün parasını alıp içtiği halde birazcık olsun teselli olmamış, birazcık olsun unutamamıştı.</p>

  <p>Ona, gömülmemişti henüz. Polise haber verilmişti. Ertesi gün gelecekler ve ölüyü adi, çam ağacından yapılmış bir tabuta koyarak, fukaralar mezarlığa gömeceklerdi. Elzbieta yine yollara düşüp, Ona’ya dini bir tören yaptıracak parayı toplıyabilmek için kapı kapı dolaşarak dilenmeye başlamıştı. Bu arada yukarı katta küçükler açlıktan ölmek üzerelerken, o, bir işe yaramaz rezil, ailenin parası ile sarhoş olmaya utanmamıştı. Aniela ağzına geleni söyledi ve Jurgis mutfaktaki ateşin yanına yaklaşmak istediği zaman, ihtiyar kadın, artık mutfağını pis gübre kokuları ile doldurmak istemediğini ve ona burada yer olmadığını ekleyiverdi sözlerine. Ona’nın yüzünden bütün kiracılarını bir odaya tıkıştırmıştı kendisi ait olduğu yere, tavan arasına dönebilirdi eğer kira vermeye niyetli değilse, orada da fazla kalmasına imkân yoktu.</p>

  <p>Jurgis tek kelime söylemeden yerlere serili yarım düzüne kadar kiracının arasından, kiminin üstüne basarak tavan arasının kapısına vardı. Mum alacak paraları olmadığı için yukarısı karanlıktı. Dışarısı kadar da soğuktu ayrıca. Cesetten mümkün olduğu kadar uzak bir köşede, Marija oturmuş, sağlam kolu ile küçük Antanas’a sarılmıştı. Uyutmaya çalışıyordu oğlanı. Başka bir köşede küçük Juozapas, büzülmüş bütün gün tek lokma yememenin verdiği açlık acısı ile ağlayıp duruyordu. Marija Jurgis’le tek kelime olsun konuşmadı. Beriki de dayak yemiş bir sokak köpeği gibi, ezile büzüle gidip, cesedin yanına oturdu.</p>

  <p>Belki çocukların açlığından, kendi adiliğinden utanması gerekirdi. Ama, o yalnız Ona’yı düşünüyordu. Kendini yeniden, kederin içine kapıp koyverdi. Ses çıkarmaktan utandığı için ağlıyamıyordu da. Oturduğu yerde zangır zangır titriyordu. Şurda, işte şuracıkta onu ne kadar sevmiş olduğunu düşünüyordu. Ta ölene kadar, şimdiye kadar. Oysa onu yarın alıp götüreceklerdi. Ve bir daha hiç göremiyecekti. Hayatının sonuna kadar bir daha görmiyecekti Ona’sını. Açlıktan ölen, sefaletle paramparça edilen eski aşkı, yeniden uyanmaya başlamıştı. Anıların kapıları ardına kadar açıldı. Birlikte geçen bütün hayatları geçti gözlerinin önünden. Onu ilk kez Litvanya’daki panayırda gördüğü günü hatırladı. Çiçekler kadar güzel, kuşlar kadar cıvıltılıydı. Evlendikleri günkü halini hatırladı. Tüm sıcaklığı, tüm yakınlığı, gözlerindeki o derin hayret pırıltıları. Söylediği sözler kulaklarında çınlıyor, yanağını ıslatan gözyaşlarını yeniden hissediyordu. Oysa bu amansız yaşama savaşı, sefalet ve açlık onu buruk ve sert bir insan yaptığı halde, Ona hiç değişmemişti. Sonuna kadar doyamamıştı kocasına. Ruhunun açlığı dinmemişti bir türlü. Ona kollarını uzatır, sevgi ve yakınlık göstermesi için yalvarırdı. Ve hep, ama hep acı çekmişti. Gaddarcasına rezilcesine acı çekmişti. Oh, Tanrım!.. Bu anılar asla eskimiyecekti. Nasıl olmuştu da, yüreksiz bir canavar gibi davranmıştı karısına. Nasıl zalim olabilmişti öylesine? Söylediği her acı söz, teker teker geri geliyordu şimdi. Her yaptığı bencil davranışı nasıl da büyük bir acıyla yeniden hissediyordu. Yüreğinde nasıl bir sevgi ve merhamet dalgalanmaya başlamıştı şimdi. Ama bunlar artık asla söylenemezdi. Çok geçti, çok geçti bütün bunlar için. Göğsü çatlıyacak gibi oluyor, bu karanlık tavan arasında kollarını karısına doğru uzatıyordu. Ama Ona yoktu artık. Geri dönmemecesine gitmişti. Bu umutsuzluk, bu korku içinde, ciğerlerini yırtarcasına haykırmak istiyordu. Alnı sırılsıklam olmuştu sıkıntıdan. Böyle olduğu halde, hiç kımıldamıyordu. Kendine olan nefreti ve utancı yüzünden nefes bile almak istemiyordu.</p>

  <p>Gece yarısı eve dönen Elzbieta, dini tören için gereken parayı bulmuş ve peşin olarak ödemişti. Ayrıca, elinde birisinin verdiği, taş gibi olmuş bir çavdar ekmeği de vardı. Bunu çocuklar arasında bölüştürüp açlıklarını bastırmaya çalıştılar. Ve sonra uyuttular onları derken kadın, gelip Jurgis’in yanına oturdu.</p>

  <p>Tek kelime söylemedi. Marija ile birlikte bu yolu seçmişlerdi. Ölü karısının yanında, sessiz sedasız dilsiz bir suçlamaydı bu. Elzbieta göz yaşlarını boğmuştu artık. Keder korku dönüşüp çıkıp gitmişti ruhundan. Çocuklarından birini gömmek zorunda kalmıştı. Daha önce üç kez daha yapmıştı aynı işi. Ama her seferinde belini doğrultmuş ve kalanlar için savaşmaya devam etmişti. İlkel bir kadındı Elzbieta. Hani ortasından kesildiği halde yaşamaya devam eden solucanlar gibi. Piliçleri teker teker elinden alınan bir tavuğa benzetilebilirdi. O yine de son kalan pilicine analık edecek bir kadındı. Huyu, yaradılışı böyleydi onun. Ne kutsal adalet, ne de ölümün kol gezdiği değersiz hayat konusunda soru sorardı.</p>

  <p>Onun bu hayat görüşü yeniden uyandığı için, sessiz gözyaşları ile Jurgis’e yalvarıyordu. Ona ölmüştü. Evet! Oysa geride henüz kurtarılması gereken canlılar vardı. Kendi çocukları için bir şey istediği yoktu. Marija ile birlikte onlara göz kulak olurlardı. Ama geride bir de küçük Antanas vardı. Onun öz oğlu. Ona, vermişti küçük Antanas’ı Jurgis’e. Karısının, elde kalan tek anısı bu küçük oğlandı. Kıymet verilmeli, bakılmalı, korunmalı ve ne biçim bir erkek olduğunu yavrusuna göstermeliydi. Şu anda, Ona’nın söyliyeceği her şeyi yerine getireceğini ve böyle bir durum karşısında nasıl konuşacağını çok iyi biliyordu. Tabii eğer konuşabilseydi. Korkunç bir şeydi böylesine ölmesi. Ama hayat zavallıya çok sert ve acımasız davranmıştı. Ve o da çekip gitmek zorunda kalmıştı. Ona’yı kendilerinin gömmekten aciz olmaları, elbetteki aklın alamıyacağı korkunç bir şeydi. Onun için yas tutacakları tek bir gün bile yoktu. Ve yazık ki gerçek böyleydi. Kader bütün ağırlığı ile üstlerine binmiş baskı yapıyor, onları ezmeye çalışıyordu. Tek metelikleri kalmamıştı ellerinde. Çocuklar mahvolacaklardı, paraya sahip olmak zorundaydılar. Ona’nın anısı için, yeniden bir erkek olamaz mıydı, toparlıyamaz mıydı kendisini? Kısa bir süre sonra, tehlikenin sınırları dışına çıkacaklarından emindi. Şimdi artık evleri de olmadığı için daha ucuz yaşıyabilirlerdi. Ayrıca çocukların hepsi çalışıyordu. Yalnız, Jurgis’in kendini kapıp koyvermemesi gerekiyordu. Büyük bir inatla Elzbieta konuşmasını sürdürüyordu. Bu onun için bir ölüm kalım savaşıydı. Jurgis’in kendini içkiye vermeyeceğini biliyordu. Parası yoktu bunun için. Ama, onun kendilerini bırakmasından ölesiye korkuyordu. O da Jonas’ın yaptığı gibi yollara düşebilirdi.</p>

  <p>Ona’nın cesedi gözlerinin önündeyken Jurgis oğluna ihanet etmeyi doğru dürüst düşünemiyordu. «Evet» dedi. Antanas için savaşmayı deneyecekti. Küçük oğlana yaşama şansı vermeliydi; hemen işe başlıyacaktı. Hatta Ona’nın gömülmesini bile beklemeden. Sözünü tutacaktı. Ne olursa olsun kendisine güvenebilirlerdi.</p>

  <p>Ve böylece ertesi sabah, henüz şafak sökmeden, yüreği buruk, beyni üzüntüden çatlayacakmışcasına dışarı fırladı. İlk önce doğruca Graftman’ın gübre imalathanesine gitti. Eski işine başlıyabilirdi belki de. Ama ustabaşı Jurgis’i görünce başını salladı: Hayır, yerine çoktan başkasını almışlardı ve ona burada yer yoktu artık.</p>

  <p>«Acaba bir yer boşalır mı?» diye sordu. «Bekliyebilirim.»</p>

  <p>«Hayır,» dedi beriki, «beklemenin hiç bir yararı yok. Senin için hiç bir zaman yerimiz yok»</p>

  <p>Jurgis büyük bir şaşkınlık içinde adamın yüzüne baktı. «Peki ama niçin? Her zaman işimi yapmadım mı?»</p>

  <p>Adam buz gibi bir ilgisizlikle, Jurgis’in gözlerinin içine baktı. «Sana burada yer olmadığını söyledim.»</p>

  <p>Jurgis, bunun ne demek olduğunu anladı. İçindeki korkunç kuşku gerçekleşiyordu demek. Yüreği ezik yürüdü ve işbaşı saatından önce, karların üzerinde sıraya girmiş olan aç insan yıkıntılarının arasındaki yerini aldı. Kursağında bir lokma olmadan iki saat bekledi. Ta ki kalabalık, polis coplarıyla dağıtılana kadar, Jurgis o gün iş bulamadı.</p>

  <p>Mezbahalarda çalıştığı sürece, bir sürü iyi tanışlar edinmişti Jurgis. Ona bir kadeh içki, ve bir sandviç verecek meyhane sahipleri vardı. Eski sendikasının üyelerinden beş on sent alabilirdi. Bu onun için ölüm kalım savaşı değildi. Bütün gün iş peşinde koşar, ertesi gün yine gelebilirdi. Böylece, diğer yüzlerce binlerce aylak ve açlar gibi haftalarca bekliyebilirdi. Bu süre içinde Tete Elzbieta. Hyde Park civarında, dilenmeye çıkar, çocuklar da Aniela’yı susturmaya yeter parayı getirirlerdi. Hayatları bir süre devam edebilirdi böylece.</p>

  <p>Böylesine kar altında beklenen, meyhane meyhane sürtülen, ısırıcı rüzgârlar, savrulan karlarla geçen bir haftanın sonunda, Jonas’ın büyük paketleme imalathanesinde Jurgis’in karşısına bir fırsat çıktı. Açık kapıdan geçen ustabaşını görünce seyirtip iş istedi.</p>

  <p>«Araba iter misin?» diye sordu adam. Daha lafını bitirmeden Jurgis cevabını vermişti. «Evet efendim.»</p>

  <p>«Adın ne senin?»</p>

  <p>«Jurgis Rudkus.»</p>

  <p>«Daha önce çalıştın mı buralarda?»</p>

  <p>«Evet.»</p>

  <p>«Nerelerde?»</p>

  <p>«İki yerde; Durham’ın kesimhanesinde ve Brown’un gübre değirmeninde.»</p>

  <p>«Neden çıktın oralardan?»</p>

  <p>«İlk seferinde bir kaza geldi başıma, son sefer de bir ay hapse attılar.»</p>

  <p>«Seni bir deneyelim bakalım. Yarın sabah erken gel ve Bay Thomas’ı sor.»</p>

  <p>Jurgis iş bulmanın delice sevinci içinde eve koştu; bu korkunç sefaletin sonu gelmişti artık. O gece ailenin tümü birden bir bayram havası yaşadılar. Jurgis, ertesi sabah, daha kapılar açılmadan yarım saat önce işyerinin önünde bekliyordu. Az sonra gelen ustabaşı, Jurgis’i görünce kaşlarını çatıp suratını astı.</p>

  <p>«Ha,» dedi, «dün sana iş vereceğimi söylemiştim değil mi?»</p>

  <p>«Evet efendim.»</p>

  <p>«Özür dilerim ama, bir yanlışlık yapmışım. Seni kullanamam.»</p>

  <p>Jurgis aptallaşıverdi, «Ne oldu ki?» dedi tıkanırcasına.</p>

  <p>Adamın gözlerinde, eski ustasının gözlerinde gördüğü tehdit ve nefret pırıltıları vardı. Hiç bir sözün kâr etmeyeceğini aklı kestiği için tek laf etmeden döndü gitti.</p>

  <p>Meyhanedekiler ona bunun anlamını açıkladılar. Merhamet dolu gözlerle bakıyorlardı yüzüne. Zavallı fukara, kara listeye geçmişti artık. Ne yapmıştın ki? diye sordular; ustasını mı dövmüş! Aman Allah. O zaman bunu bilmesi gerekirdi. Packingtown’da iş bulması ile Şikago’ya vali seçilmesi arasında da hiç bir fark yoktu. Arayıp da ne diye zaman yitiriyordu? Çevredeki irili ufaklı bütün firmaların gizli listelerinde adı vardı artık. Şimdiye kadar St Louis’e New York’a, hatta Omaha, Boston ve Kansas’a, St Joseph’e çoktan yollamışlardı bile. Lanetlenmiş ve mahkûm edilmişti artık. Yargısız, sorgusuz sualsiz. Bundan böyle mezbahalarda ve paketleme imalathanelerinde asla bir iş bulamazdı. Onların kontrol ettikleri yerde ne araba sürdürürler, ne de ahır temizletirlerdi adama. İsterse deneyebilirdi. Diğer yüzlerce kişinin yaptığı gibi. Gerçek onun da kafasına dank ederdi bir gün. Bu konuda tek şey söylemezlerdi insana. Bugünden daha doyurucu bir neden de göstermezlerdi. Yalnızca, işe girmek istediği zaman, ona verilecek işleri olmadığını tekrar ederlerdi. Başka isim vermenin de hiç bir yararı yoktu. Çünkü şirketlerin sırf bu iş için tutulmuş adamları vardı, üç günden fazla Packingtown’da çalışmasına imkân ve ihtimal yoktu. Bu listeler, işçilere, sendikalara, her hangi siyasi bir takım eğilimlere kapılmaya karşı bir gözdağı verme hareketiydi.</p>

  <p>Jurgis, eve bu yeni bilgilerle döndü ve ailesine anlattı her şeyi. Aklın alamayacağı kadar zalimcesine bir şeydi bu. Evi bu semtteydi, burada çalışmış, burada dostlar, arkadaşlar edinmişti. Oysa şimdi bütün iş bulma imkânlarının kapıları yüzüne kapanmıştı. Packingtown’da, salhanelerden ve konserve fabrikalarından başka hiç bir şeyi yoktu, ülkesinden evinden sürgün edilmek gibi bir şeydi bu.</p>

  <p>İki kadınla birlikte bütün gün ve yarı gece bunun tartışmasını yaptılar. Şehre, çocukların çalıştığı semte gitmek akıl kârıydı ama, iyileşmiye başlıyan Marija’nın, yakında buralarda iş bulması mümkündü. Ayrıca, çektikleri sefalet yüzünden, ayda yalnızca bir kez görüp buluştuğu sevgilisini, ilelebet terkedemezdi. Ayrıca, Elzbieta, Durham’ın yazıhanelerinde yer siliciliği olduğunu duymuştu. Bu gün yarın, işe başlamak için bir haber bekliyordu. Sonunda Jurgis’in şehre giderek bir iş bulmasına karar verildi. İş bulduktan sonra ne yapacaklarını düşünürlerdi elbette. Burada kimseden borç alınamazdı. Jurgis, tutuklanmak korkusuyla dilenmek de istemediği için, her gün çocuklarla buluşması ve onların kazancından onbeş sent alıp vaziyeti idare etmesine karar verdiler. Ondan sonra, yüzlerce, binlerce işsiz gibi, o da şehrin sokaklarını çiğneyecek, depolardan dükkânlara kadar her yere girip çıkacaktı. Akşam olunca bir arabanın altına sinip gece yarısına kadar saklanacak, ondan sonra karakollardan birine girmeyi başarırsa, yere bir gazete serip, pis, hasta aylak ve sarhoşlar kalabalığının içinde, ter, tütün, alkol, ayak ve vücut kokuları arasında sabahı edecekti.</p>

  <p>Ve Jurgis böylece, umutsuzluk denen iblisle iki hafta savaştı durdu. Bir sefer yarım gün vagon yüklemiş, bir sefer de bavulu istasyona taşıdığı ihtiyar kadın çıkarıp kendisine yirmibeş sent vermişti. Bu ona birkaç gece yatacak yer sağlamıştı hiç olmazsa. Yoksa hiç yolu yok, soğuktan donup ölebilirdi. Ara sıra bir gazete de almak fırsatını buluyor ve ilânlardan iş arıyordu. Bu arada rakipleri, aç gözlerle onun gazeteyi fırlatıp atmasını beklerlerdi. Sonra sabahları yollara düşerdi iş aramak için. Aslında bu uzun ve yorucu yolculuklardan bir şeyler ummak doğru değildi. Kıymetli zamanı ziyan olurdu insanın. Hem verilen ilanların yarısından çoğu dolandırıcılık temelleri üzerine kurulmuş sahte ilanlardı. Bu şirketler cahil, saf işsizlere sözüm ona yardım ederlerdi. Eğer Jurgis bu sürtmeleri ile kıymetli zamanının çoğunu yitiriyorsa, bunun tek nedeni yitirecek başka bir şeyinin olmamasıydı. Ne zaman tatlı dilli, yumuşak bakışlı bir işçi simsarı kendisine elindeki nefis iş imkânından dem vursa Jurgis başını iki yana sallar ve muamele için gereken bir dolara sahip olmadığını söylerdi. Kendisi ve ailesi için «çok para» kazandıracak, fotoğraf boyama işinden bahsedildiğinde ise, Jurgis, yatıracak iki dolara sahip olduğu zaman geri geleceğine söz verirdi.</p>

  <p>Sonunda Jurgis’in karşısına bir fırsat çıktı. Eski sendika günlerinden tanıdığı bir arkadaşına rastladı. Adama, işe giderken rastlamıştı. Harvester Trust adındaki dev gibi bir fabrikada çalışıyordu arkadaşı. Jurgis’e, birlikte gelmesini, ustayı iyi tanıdığı için, onun hakkında bir iki iyi laf edeceğini söyledi. Jurgis dört beş mil yürüdükten sonra, arkadaşının sayesinde, kapının önünde bekliyen işsizler kalabalığını kolayca aşıp içeri girdi. Ustabaşı dostumuza bakıp birkaç soru sorduktan sonra, ona boş bir yer bulacağını söylediği zaman, Jurgis’in dizlerinin bağı çözülüverdi.</p>

  <p>Bu rastlantıdan sonra Jurgis, hümanistlerin ve reformistlerin bu fabrikalarla neden övündüklerini yavaş yavaş anladı. Her şeyden önce işçilerini düşünüyordu. Çalışma yerleri ferah, aydınlık ve temizdi. Ayrıca işçilerin handiyse bedavaya yemek yiyebildikleri bir lokantası, okuma salonu; kadın işçilerin dinlenebilmeleri için geniş salonları vardı. Mezbahalardaki pislik göz önünde tutulacak olursa, tertemizdi burada yapılan iş. Her geçen gün, Jurgis teker teker birtakım şeyler keşfediyordu ki, bunları eskiden ne düşünebilir, ne de rüyalarına girse, inanabilirdi; sonunda burası onun için yeni bir cennet olup çıktı.</p>

  <p>Altıyüz dönümlük bir arazi üzerine kurulmuş bu dev fabrikada beş bin kişi çalışıyor ve yılda üçyüzbin ziraat aleti yapılıyordu. Bunların büyük bir bölümünü gördü. Burada da tıpkı mezbahalarda olduğu gibi, her iş ayrı bir kısımda, ayrı makineler tarafından yapılıyordu. Jurgis’in çalıştığı yerdeki makine yirmi beş santimetre karelik çelik levhaları kesiyor ve bir band üzerinde giden bu levhalar, elle düzgün bir biçimde istif ediliyordu. Aralarda da, dolan tablaların yerine boşları getiriliyordu. İstifleme işi öylesine hızlı bir biçimde yapılmaktaydı ki, çeliklerin birbirine vurduğu zaman çıkardığı ses bir müziği andırıyordu. İstifleme bir çocuk tarafından yapılmaktaydı. Oğlan bütün dikkatini banda vermiş gelen levhaları toplayıp istif ediyordu. Parça işiydi bu yaptığı. Makinenin hızı insan elinin çabukluğuna göre ayar edilmişti. Günde otuz bin tane levha istif ediyordu. Yani yılda dokuz on milyon. Arka tarafta, durmaksızın dönen biley taşları üzerine eğilmiş işçiler vardı. Son düzeltme burada yapılıyordu çelik bıçaklara. Adamlar sağ taraflarındaki sepetten aldıkları bıçağı biley taşına sürüyor, her iki ağız da bileylendikten sonra hazır olan bıçak soldaki sepete atılıyordu. Adamlardan biri, Jurgis’e, on yıldan beri günde üçbin bıçak bilediğini açıkladı. Yandaki odada harika başka bir makine daha vardı. Uzun çelik çubukları yiyordu sanki. Kesiyor, biçim veriyor, biliyor, parlatıyor ve sonra bir kutunun içine bırakıveriyordu. Harman makinesine takılmaya hazır haldeydi bu parçalar. Sonra başka bir makine bunların kilit parçalarını yapıyordu. Yine başka bir yerde bu parçalar, boyanıyor, kurumaları için asılıyordu; sonra bant üzerinde başka bir kısma gidiyor, buradaki işçiler de bunların üzerine, daha çekici görünsünler diye kırmızı, sarı çizgiler çekiyordu.</p>

  <p>Jurgis’in arkadaşı bir kat yukarda, dökümhanede çalışıyordu. Görevi belirli bir parçanın kalıplarını yapmaktı. Kürekle siyah kumu demir bir kalıbın içine doldurduktan sonra iyice sıkıştırıyor, sertleşmesi için yana itiyordu. Sonra bu kalıplar dışarı götürülüyor ve içlerine erimiş demir dökülüyordu. Bu adam da kalıp başına para alıyordu. Daha doğrusu kusursuz döküm başına. Bu yüzden de yaptığı işin yarısı boşa gidiyordu. Bir sürü adamın içinde kolaylıkla seçebilirdiniz onu. Sanki bir iblisler ve zebaniler sürüsü tarafından büyülenmiş, ya da cehennemin tüm şeytanları peşine düşmüş gibi çalışıyor, kolları bir lokomotifin pistonları gibi gidip geliyordu. Kara saçları sağa sola savrulurken, yüzünden dereler halinde ter akıyordu. Onun böylesine çalışmasının biricik nedeni saatte yirmi iki buçuk sent değil de, yirmi üç sent kazanabilmek içindi. Onun yaptıkları istatistikçiler tarafından sayılır ve sonra gururlu kısım şefleri ve müdürler, içkili ziyafetlerde nutuklar atarak, bizim işçilerimizin, dünya yüzündeki tüm işçilerden iki kat daha verimli olduklarını söylerdi. Eğer biz güneşin altındaki en büyük ve en verimli ülkeysek bunun nedeni işçilerimizi bir üvendire ile dürtükleyerek bu çılgın tempoya ulaştırmamızdan ileri gelmektedir. Ülkemizin, daha başka övünülecek yanları da vardır. Sözgelimi ülkemizde içilen içki miktarı! Burada her yıl bir milyar iki yüz elli milyon litre içki içildiği gibi bu miktar her on yılda bir kat artmaktadır.</p>

  <p>Sonra başka bir makine çelik levhaları keser, bir diğeri büyük bir gürültüyle bu parçanın üzerine inerek, Amerikan çiftçisine tarım aletlerinde oturak yeri yapardı. Daha sonra bunlar arabalara istif edilerek montaj odalarına götürülürlerdi. Jurgis’in görevi bu arabaları itmekti. Onun için çocuk oyuncağı gibi bir iş. Buna karşılık da günde bir dolar yetmişbeş sent alıyordu. Cumartesi günü parasını aldığında, doğruca Aniela’ya gitti ve bir haftalık tavan arası kirası olan yetmişbeş senti ödedi. Sonra, Elzbieta’nın rehine koyduğu paltosunu da kurtardı.</p>

  <p>Büyük bir mutluluktu bu. Zira insan kışın ortasında Şikago şehrinde paltosuz dolaştığı takdirde bunun birçok zararlarını görürdü. Jurgis ise işine gidip gelirken beş altı mil yürümek zorundaydı. Bunun yarısı gidiş, yarısı dönüştü. İnsan vasıta değiştirmek zorunda kalıyordu. Kanun vasıtalarda her türlü kesişmeyi ve bundan fazla para almayı yasakladıysa da, demiryolu şirketi buna bir çare bulmuş ve değişik şirketler kurmuştu. Bu yüzden her değiştirilen arabaya yeniden para vermek zorunda kalıyordu insan. Yani Jurgis trene binmek istediği zaman yirmi sent, ya da haftalığının onda birini bu işe yatırmak zorundaydı. Uzun süre önce şehir meclisinin, satın alınarak bu kararı vermesi, az kalsın bir ayaklanmaya sebep olacaktı. Akşam bütün yorgunluğuna, sabahları da alaca karanlığa ve ayaza rağmen, Jurgis, yürümeyi tercih ediyordu. İşçilerin işe gitme saatlerinde her nedense tramvay idaresi o kadar az araba işletiyordu ki, taşıtlar salkım saçak gitmek zorunda kalıyordu. Hatta, arabaların damında bile insanlar oturuyordu. Bu şartlar altında kapılar asla kapanamadığından, içerisi ile dışarısı arasında sıcaklık bakımından hiç bir fark yoktu. Jurgis de birçokları gibi bu bilet parası ile bir bardak içki içip bedava bir yemek yemeyi tercih etmişti. Böylece yürüme kuvvetini elde edebiliyordu.</p>

  <p>Bu gibi şeyler, Durham’ın gübre değirmeninde çalışmış bir adam için ufak tefek şeylerdi. Jurgis, yavaş yavaş kendini topluyor ve yeniden planlar yapmaya başlıyordu. Evet, evini yitirmişti ama, hiç olmazsa taksit ve faiz yükü omuzlarından kalkmıştı. Marija iyileştikten sonra yeniden birlikte çalışıp para biriktirmeye başlayabilirlerdi. Jurgis’in çalıştığı yerde, kendisi gibi Litvanyalı olan bir işçi vardı ki, çevredekiler, onun gösterdiği çabayı görüp, hayranlıkla fısıldaşırlardı. Bütün gün, cıvata yapan bir makinenin başında oturduktan sonra, akşam okula gidiyor ve İngilizce okuyup yazma öğreniyordu. Kazandığı para sekiz çocuklu ailesini geçindirmediği için, cumartesi ve pazar günleri de gece bekçiliği yapıyordu. Görevi her beş dakikada bir, bir binanın, iki ucundaki kontrol düğmelerine basmaktı. O, bu gidiş gelişi iki dakikada tamamladıktan sonra, geriye kalan üç dakikada da derslerine çalışıyordu. Jurgis, memleketlisini gizliden gizliye kıskanırdı. Çünkü iki üç yıl önce, o da aynı şeyleri düşlemişti. Eline iyi bir fırsat geçse, belki hâlâ yapabilirdi aynı şeyi... Belki burada göze girer, bilgili bir kişi, ya da diğerlerinin olduğu gibi bir ustabaşı olabilirdi. Marija buradaki büyük halat fabrikasında bir iş bulsa, o zaman bu bölgeye taşınırlar, böylece onun da okumak için eline bir fırsat geçmiş olurdu. İnsanın böyle bir umudu olduğu zaman, hayatın gerçekten bir değeri vardı. O zaman kendilerine insan gibi davranılan bir yerde otururlardı. Tanrım onlara bunu nasıl başaracağını gösterecekti. İşine dört elle nasıl sarılacağını düşündüğü zaman haline gülmekten kendini alamadı.</p>

  <p>Ve burada işe başladığının dokuzuncu haftası, bir ikinci üzeri, ceketini almaya gittiğinde, kapıya asılı bir levhanın önünde toplanmış işçileri gördü. Yanlarına yaklaşıp ne olduğunu sordu. Ertesi günden başlayarak çalıştığı kısım, ileride verilecek bir bildiriye kadar kapatılacaktı.</p>

</body>

</html>