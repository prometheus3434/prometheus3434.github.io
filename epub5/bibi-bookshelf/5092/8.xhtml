<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>SEKİZİNCİ BÖLÜM</p>

  </div>

  <p>Bu öldürücü, kahredici kışa rağmen, umut mikropları yayılıyordu yüreklerine. İşte tam bu zamanda, Marija’nın başından büyük bir serüven geçti.</p>

  <p>Aslında bu serüvenin kurbanı, çalgıcı Tamoszius Kuszleika idi. Herkes katılarak gülüyordu hallerine. Zira Tamoszius, ufak tefek narin bir adamdı. Buna karşılık Marija öylesine güçlü idi ki, adamı kavradığı gibi tek koluyla kaldırıp, taşıyabilirdi. Belki de sırf bu yüzden büyülemişti adamı. Marijanın bitmez tükenmez kuvveti şaşılacak bir şeydi. İlk kez karşılaştıkları düğün gecesinde Tamoszius gözlerini ayıramamıştı kadından. Hareketleri, sesi bir hayli ürkütmüştü kendisini. Ama sonra, Marija’nın gerçekten bir çocuk kadar saf yüreğe sahip olduğunu anlamıştı. Yeni bir adet edinmiş ve Pazar ikindileri onu ziyaret etmeye başlamıştı. Mutfaktan başka konuk ağırlayabilecekleri bir oda yoktu. Tamoszius, şapkasını dizleri arasına sıkıştırıp, kalabalık ailenin ortasında öylece otururdu. Her seferinde yarım düzine kelimeden başka hiç bir şey söylemezdi. Hatta bunları bile söyleyebilmek için, kızarır, bozarır bir hayli zorladı kendini. Sonunda Jurgis dayanamaz, sırtını okşar, «Haydi bakalım kardeş, bize biraz keman çal» derdi. İşte o zaman pırıl pırıl olurdu Tamoszius’un yüzü. Kemanını kutusundan çıkarır, çenesinin altına dayar ve çalardı. Aynı zamanda ruhu ateş alır, kabına sığamaz, dolar dolar taşardı. Gözlerini bir an olsun Marija’dan ayırmaması belki biraz kabalık sayılabilirdi. Bir süre sonra kadın bu sürekli bakışların etkisi ile kızarır ve gözlerini yere indirmek zorunda kalırdı. Dayanılır gibi değildi Tamoszius’un müziği. Çocuklar bile uykuyu bir yana bırakıp adamın çevresine otururlardı. Tete Elzbieta’nın gözlerinden yaşlar boşanırdı. Bu dahi sanatçının, iç dünyasının üzüntülerini, heyecanlarını, sevinçlerini onlarla paylaşması büyük bir mutluluk kaynağıydı.</p>

  <p>Bu arkadaşlık, Marija’ya başka birtakım yararlar sağlamıştı. Kimi zaman keman çalması için büyük paralar ödenirdi Tamoszius’a. Ayrıca kendisini tanıyanlar ne derece iyi yürekli olduğunu ve gelirken de kemanını getireceğini bildiklerinden, onu verdikleri partilere, ziyafetlere çağırırlardı. Tamozius da büyük bir alçakgönüllülükle, diğerleri dansederken keman çalar dururdu işte. Bir seferinde utanarak, Marija’ya böyle bir partide kendisine eşlik etmesini rica etmişti. Adamın tüm hayretine rağmen, Marija bu daveti kabul etmişti. Ondan sonra da hiç bir davete tek başına gitmemişti. Hatta ziyafet arkadaşları tarafından veriliyorsa, ailenin diğer kişilerini de birlikte götürürdü. Ama ne olursa olsun, Marija eve, içinde çocuklar için pastalar, çörekler sandviçler olan koskoca bir paketle gelir ve başından geçen tüm güzel şeyleri onlara anlatırdı. Marija bu gibi partilerde başka kadınlar ve yaşlı erkeklerin dışında kimseyle dansetmediği için, zamanının çoğunu içkilerin bulunduğu masanın başında geçirirdi. Tamoszius kolay sinirlenen bir adamdı, üstelik inanılmayacak kadar kıskançtı da. Bekâr erkeklerden herhangi biri, kolunu Marija’nın kalın beline dayayacak olursa, orkestranın hemen akordu bozulurdu.</p>

  <p>Doğrusunu söylemek gerekirse, bütün hafta çalışan bir insanın, cumartesi geceleri böyle dinlenmesi hiç de fena bir şey değildi. Dostlarımız çok çalışan, fakir bir aile olduğu için, yeni yeni dostlar edinemiyordu. Packingtown’da aslında kişiler komşuları ve alışveriş arkadaşları ile dostluk ederlerdi. Bu yüzden de bu semt, onbinlerce küçük köyden oluşmuş gibi görünürdü. Ama şimdi, ailenin hiç olmazsa bir kişinin eline, ufuklarını genişletme olanağı geçmişti. Böylece de her hafta haklarında konuşulacak yeni şahıslar çıkardı ortaya. Nasıl giyinmişti yeni arkadaş? Nerede çalışıyordu? Kime âşıktı? Ya da o yakışıklı adam nasıl reddetmişti sevgilisini ve kız gidip öbür kızla nasıl kavga etmişti? Aralarında neler geçmişti? Sonra efendim, başka bir adam nasıl da dövmüştü karısını herkesin içinde. Zalim adam, karısının bütün parasını içkiye yatırıyor, bunlar yetmezmiş gibi zavallı kadının elbiselerini, öteberisini de rehine veriyordu. Kimileri, bu gibi konuşmaları, dedikodu diye adlandırabilirler ama, şunu unutmamak gerekirki, kişi yalnızca bildiği ve işittiği konularda konuşur.</p>

  <p>Böyle bir cumartesi gecesiydi işte. Bir düğün ziyafetinden çıkmışlar eve dönüyorlardı. Tamoszius nasıl olduysa, tüm cesaretini bir araya toplamış ve keman kutusunu dikkatle yolun üzerine bıraktıktan sonra, yüreciğini açıvermişti. İşte o zaman, Marija adamı kucakladığı gibi, ayaklarını da yerden kesmişti. Ertesi gün olan bitenleri en ince ayrıntıları ile aileye anlatmış ve onlara Tamoszius’un eşi menendi bulunmaz, olağanüstü bir insan olduğunu açıklamıştı. O günden sonra yalnızca kemanı ile ilânı aşk etmişti Marija’ya. Saatlerce mutfağın bir köşesinde, tüm mutluluklarıyla sarmaş dolaş otururlardı. Aile de minicik mutfağın bir köşesinde ne olup bittiğini görmemezlikten gelirdi.</p>

  <p>İlkbaharda evlenmeyi tasarlıyorlardı. Evin tavanarasını düzene sokacaklar ve orada birlikte yaşıyacaklardı. Tamoszius ayrıca iyi para kazanıyordu. Aile, de bölük pörçük de olsa, Marija’ya olan borçlarını ödemeye başladığı için, kızcağızın yakında yeni bir hayata başlamak için parası olacaktı. O mangal yürekli, alabildiğine iyiliksever kadın, yine de hafta sonları, parasının büyük bir kısmını, ailenin ihtiyacı olduğunu bildiği şeyleri alarak harcadı. Marija gerçekten ailenin geliri yerinde olan tek üyesiydi. Çünkü teneke kutu boyamakta bu güne dek usta olmuştu, her yüz on kutuya ondört sent alıyordu. Dakikada iki kutudan fazla boyadığı için, hızı çevrede dillere destan olmuştu.</p>

  <p>Arkadaşları üzüntüyle başlarını sallarlar, ona biraz daha yavaş olmasını söylerdi. Talih hiç bir zaman yaver olmazdı insana. Herkesin başına geldiği gibi onun da başına bir kaza gelebilirdi. Ama o bütün bunlara aldırış bile etmez, büyük bir iyimserlikle, yeni kuracağı ev için alacağı o inanılmaz derecede güzel şeyleri düşlerdi. Ve sonra öyle bir darbe yedi ki hali gerçekten yürekler acısı oldu.</p>

  <p>Fabrika kapanmıştı. Bu onun için haniyse güneşin paralanıp yok olması demekti. Büyük tesis, bütün dünyasıydı onun. Diğer gezegenlerle komşuluğu, akrabalığı olan bir dünya. Ama kapanmıştı işte. Hiç bir açıklamada bulunmamışlardı. Hatta bir gün öncesinden haber bile verilmemişti. Yalnızca cumartesi günü yazılı bir kâğıtla, o gün öğleden sonra hesapların görüleceği ve gelecek ay iş olmadığı bildiriliyordu. Hiç bir şey yoktu yapılacak, işinden olmuştu!</p>

  <p>Marija’nın sorularına iş arkadaşı kızlar; eh alış veriş hızı bitti; diye cevap vermişlerdi. Aşırı üretimi her zaman böyle bir buhran dönemi izlerdi. Ara sıra fabrika kısa bir süre sonra yeniden çalışmaya başlardı ama, kimse bir şey söyliyemezdi bu konuda. Dedikodulara bakılacak olursa, yaza kadar kapalı kalacaktı fabrika. Gerçekten de bir durgunluk vardı ortalıkta. Arabacılar, fabrikanın depolarında, bir haftalık imalâtı koyacak yer olmadığını söylediler. Tepeleme doluydu her taraf. Ayrıca bu adamların dörtte üçü de işlerinden çıkarılmışlardı. Hayra âlâmet değildi bu. Yani hiç bir yeni sipariş gelmiyordu. Zaten bu kutu boyamak işi, dolandırıcılığın teki, diyordu kızlar. Haftada on iki ilâ ondört dolar kazanmanın mutluluğu içinde bunun yarısını yer, yarısını işsiz kalacakları zamanlar için biriktirirlerdi. İş böyle olunca, aslında aldıkları paranın yarısını kazanıyorlar demişti.</p>

  <p>Marija boş duran kişilerden olmadığı için eve döner dönmez büyük bir ortalık temizliğine başladı. Bunu bitirdikten sonra da, yeni bir iş bulup bu gediği kapatmak için yollara düştü. Gitmediği yer kalmadı Packingtown’da. Bütün kutu üretilen fabrikalar kapanmıştı. Tüm işçiler yeni bir yere kapılanmak için yollara düşmüştü. Her halde, Marija’nın yeni bir iş bulamadığı kolayca anlaşılmıştır. Bundan umudunu kesince, dükkânları ve meyhaneleri denedi. Hatta oturduğu yerden çok uzaklara, göl kıyısına giderek iş aradı. Zenginlerin oturduğu yerdi burası. Evlerin saraydan farkı yoktu. Marija dilenircesine iş istiyordu; İngilizce bilmeyen bir kadının yapabileceği herhangi bir iş.</p>

  <p>«Ölüm yatakları» diye adlandırılan kesim odalarında çalışan işçiler, Marija’yı işinden eden buhranın etkisini başka bir biçimde duymaktaydılar. Sonunda Jurgis bile, onların bu öfkelerinin nedenini anlıyabildi. Büyük şirketler, kutu fabrikaları gibi işten el etek çekip fabrikalarını kapatmamışlardı. Ama her geçen gün, iş saatleri biraz daha kısalıyordu. Patronlar, salhanede çalışan işçilerinin saat tam yedide iş başında olmasını isterlerdi ya, avlulardaki alıcılar ve satıcılar işlerini bitirip de ilk sığır postası kesimhaneye gelene kadar yapılacak bir iş yoktu ortalıkta. Böylece saat onu, on biri bulurdu ki, hiç de iyi bir şey değildi bu. Oysa şimdi bu ölü ve durgun dönemde, ta ikindinin geç saatlerine kadar patronların işçilerine verecek işleri çıkmıyordu. Böylece adamlar, sıcaklığı belki de sıfırın altında on olan odalarda aylaklık ediyorlardı. Önce koşmaya başladıklarını görürdünüz. Sonra ısınmak için hızlı bir tempoyla kollarını açıp kaparlardı. Ama gün bitmeden yorulurlar, üşümekten koruyamazlardı kendilerini. Sonunda, yürürken bile acı çeken yarı donmuş sığırları kesimhaneye getirirlerdi. İşte o zaman bir canlılık, bir hareket başlardı. Amansız hıza ayak uydurmaya çabalardı işçiler.</p>

  <p>Haftalarca Jurgis, böyle iş günleri sonunda döndü evine. İki saatten fazla çalışmıyordu çoğu zaman —yani bu otuz beş sent kazanmış olmak demekti— Hatta bazı günler yarım saatlik para kazanmış, ara sıra da hiç para kazanmadığı günler olmuştu. Ortalama olarak günde altı saate geliyordu işgünü. Bu da haftada altı dolar kazandırıyordu Jurgis’e. Bu altı satlik işe, kesimhanede saat bire, bazen üçe dörde kadar beklendikten sonra başlanıyordu. Evlerine dönmeden son sığırları da kesmek zorunda olan kasaplar çoğu zaman, elektrik ışığının altında, gecenin onuna, onbirine, hatta gece yarısına kadar çalışıyorlardı. Hem de bir dakika dinlenip bir lokma yemek yemeden. İnsanların işi, sığırların insafına kalmıştı artık. Belki de alıcılar etleri daha düşük bir fiyata kapamak için bu dolabı çeviriyorlardı. Uzak yollardan gelmiş satıcıları, o gün hiç bir şey almamakla korkuttukları zaman, kendi şartlarını kabul ettirmesini beceriyorlardı. Birtakım nedenlerden dolayı sığır fiyatları mezbahalarda, piyasa fiyatından çok daha yüksekti. Satıcıların kendi samanlarını da getirmeleri yasaktı. Yollar karla kapalı olduğu için arabalar ancak ikindinin geç saatlerinde mezbahaya geliyordu. Alıcılar malı daha ucuza kapatmak için sığırları gece geç vakit alıyorlardı. Taş gibi sert bir insafsızlık örneği olarak da, hayvanların, aynı gece kesilmesini istiyorlardı. Karşı koymanın hiç bir yararı yoktu. Bu konuyu protesto etmek için, salhane sahiplerine, heyet ardına heyetler gönderilmişti ama alıcılar bunun kesin bir kural olduğunu ve asla değiştirilemiyeceğini bildirmişlerdi. Bu yüzden, Jurgis, Noel gecesi sabahın saat birine kadar çalışmış. Noel günü de yedide kesimhaneye yeniden dönmüştü.</p>

  <p>Bütün bunlar kötüydü ama işin daha da beteri vardı. O kadar sert çalıştıkları halde bölümünün bir kısmını kazanıyorlardı. Bunun nasıl bir dolandırıcılık olduğunu acı bir istihza ile Jurgis de artık anlamaya başlamıştı. Kesimhanenin kendine göre birtakım kuralları vardı. Sözgelimi, işine bir dakika geç gelen işçinin bir saatlik ücreti kesilirdi. Ekonomik bir dolaptı bu. Adam, gündeliğini tutturabilmek için fazladan bir saat çalışmak zorunda kalırdı. İş için beklemek yasaktı. Öte yandan çalışma saatinden önce gelecek olsa, kendisine metelik bile verilmiyordu. Çoğu zaman ustalar adamları işbaşı düdüğünden on, onbeş dakika önce sürüyorlardı işe. Günün sonunda ustalarla işçiler arasında bir çekişmedir başlıyordu. Berikiler iş yoğunluğunu arttırmaya çabalarken işçiler ağırdan alıp uzatmaya bakıyorlardı. Erken işe başlatma, günün sonunda geç paydos edilmekle son buluyordu. Bu fazla çalışılan zamana para ödenmezdi. «Bölük pörçük sat» diye adlandırılırdı bu çalışmalar. İşçi tam elli dakika çalıştıktan sonra iş biter de, geriye kalan on dakikayı dolduracak iş olmazsa, bir saatlik parasını alamazdı. İşte çekişmelerin sebebi sırf bu yüzdendi. Jurgis, bütün bunlardan ustaları sorumlu tutuyordu. Ama gerçeği söylemek gerekirse, tüm kabahati ustaların üzerine yüklemek doğru olmaz. Zira onlar patronlar tarafından öldüresiye ürkütülmüşlerdi, ve eğer iş normal hızından biraz geri kalmışsa, dengeyi bulmak için «<b>kilise hesabına</b>» biraz fazla çalışmanın ne zararı olurdu? Acı bir şakaydı işçilerin arasında bu. Jurgis’e ne olduğunu açıkladılar. Ustabaşı moruk Jones, görevine ve buna benzer şeylere çok düşkün bir kişi olduğundan, ne zaman böyle fazladan bir işe zorlansalar, işçiler birbirlerine göz kırparak, «Yine kilisenin hayrına çalışıyoruz,» derlerdi.</p>

  <p>Değişikliklerden biri de, işçiler kendi haklarını korumak için savaşmaktan söz açtıkları zaman Jurgis artık eskisi gibi şaşırmıyordu. Kendisi de savaşıyordu sanki. Kesicilere yardım sendikasının temsilcisi, onu ikinci kez ziyarete geldiğinde, Jurgis adamı çok değişik bir tavırla karşıladı. İşçilerin bu biçimde düşünmesini mükemmel bir şey olarak kabul ediyordu. Birleşerek direnirler ve belki de istediklerini patronlara kabul ettirerek bir zafer kazanırlardı. Jurgis bunu ilk olarak kimin düşündüğünü merak etmişti. Kendisine, insanların Amerika’da istedikleri gibi bir sendika kurabilecekleri açıklandığı zaman, Jurgis buraya neden «Hür ülke» dendiğini biraz olsun anladı!.. Temsilci ona, her işçinin bu sendikaya girerek, kendi haklarını savunmak için nasıl çalışması gerektiğini anlatınca, Jurgis kendi payına düşen görevi yerine getirmeye çalışacağını bildirdi. Aradan bir ay geçmeden tüm ailenin birer sendika kartı vardı ve hepsi de sendika rozetlerini büyük bir gururla taşıyorlardı yakalarında. Bir hafta süren bir mutluluk içinde yaşadılar. Zira tümü birden bir sendikaya üye olmakla, her türlü dertlerinin son bulacağını sanıyorlardı.</p>

  <p>Oysa, sendikaya yazıldığından tam on gün sonra, Marija’nın çalıştığı teneke kutu fabrikası kapanmıştı. İşte bizimkiler bir türlü akıl erdiremediler buna. Sendika neden araya girip, engel olmamıştı fabrikanın kapatılmasına? Gerçekten bu onlar için büyük bir darbe olmuştu. Katıldığı ilk sendika toplantısında, Marija bu konuyu ele alan bir konuşma yaptı. Bir iş toplantısıydı bu. Konuşmalar İngilizce olarak yapılıyordu. Oysa hiç bir şey farkettirmedi bu Marija için. Kalbindekileri döktü ortaya. Ne başkanın sürekli olarak inen tokmağı, ne salondan yükselen itiraz sesleri engel olabilirdi buna. Kendi dertlerinin dışında, genellikle bu haksızlığa karşı çıkıyordu. Patronlar hakkında bütün düşündüklerini sıraladı. Ayrıca böyle olaylara sebebiyet verdiği gibi göz yuman dünyayı da suçladı. Korkunç sesinin yankıları koridorları çınlatmaya devam ederken yerine oturdu Marija. İyicene boşalmıştı artık. Yeni bir sekreter seçmek için yapılacak seçime ancak bundan sonra devam edebildi.</p>

  <p>Jurgis’in de başından böyle bir olay geçmişti ilk katıldığı sendika toplantısında. Oysa bunu kendisi aramamıştı. Jurgis, sadece sessiz sedasız bir köşeden bu toplantıda nelerin geçeceğini görmek istemişti. Ama gözleri büyük bir dikkatle faltaşı gibi açık, konuşulanları izlerken, dikkati üzerine çekip bu olayın kahramanı olmaktan kurtulamamıştı. Tommy Finnegan, ufak tefek, iri gözleri ile dik dik bakan, bir hayli vahşi, İngilizceyi çatlata çatlata konuşan, mesleği «asansörcü» olan bir İrlandalıydı. Tommy Finnegan’ın geçmişinde başına garip bir olay gelmişti. Adam bundan böyle hayatı boyunca bunun etkilerini ve yükünü omuzlarında taşır olmuştu. Bütün hayatınca yalnızca bunun anlaşılması için çaba gösterdi. Konuştuğu zaman, kurbanının düğme iliğine parmağını geçirir ve git gide yüzünü karşısındakine yaklaştırırdı. Dişleri son derece kötü olduğundan ağzı kokar ve karşısındakine rahatsızlık verirdi. Jurgis buna aldırış etmiyordu ama, bir hayli korkmuştu doğrusu. Tommy Finnegan’ın sürekli olarak tartıştığı konu, ileri zekâların çalışma yöntemleri idi. Bütün istediği de Jurgis’in bunun farkına varıp varmadığını öğrenmekti. Bu arada bağıra bağıra kendi fikirlerini de Jurgis’in yüzüne haykırıyordu. Dostumuz bir şey anlamadığı için kafasını iki yana sallıyor, beriki ise «Farketmez! Farketmez!» deyip sözlerine devam ediyordu. Sıkıntıdan ve şaşkınlıktan, Jurgis’in alnında terler tomurcuklanmaya başlamıştı. Sonunda çevreden, onun bu halini görenler gelip adamın elinden kurtardılar. Küçük ve garip İrlandalıdan korkusu yüzünden bütün toplantı süresince en kuytu köşeye saklandı.</p>

  <p>Hiç bir toplantıyı kaçırmıyordu. Bu zamana kadar çatpat İngilizce de öğrenmişti. Ayrıca arkadaşları ona açıklamalar yapıyor ve anlamadıklarını anlatıyordu. Gürültülü, çekişmeli toplantılardı bunlar genellikle. Yarım düzüne kadar adam hep bir ağızdan konuşmak ister, İngilizcenin her türlü şivesi yayılırdı odaya. Ama adamlar son derece ciddi ve samimiydiler. Jurgis’in de samimiyette onlardan aşağı kalır yanı yoktu. Bir savaşmanın yapılmakta olduğunu anlamıştı artık. Üstelik bu onun kendi kavgasıydı. Jurgis başından geçen hayal kırıklıklarından beri kendi ailesinin dışında hiç kimseye inanmamaya karar vermişti. Ama, burada gerçek kardeşlerin ve kavga dostlarının olduğunu farketmişti. Hayatlarının tek umudunu bu sendikaya bağlamışlardı. Bu mücadele kutsal bir savaş halini almıştı artık. Jurgis daima kayıtlı kalmıştı kiliseye. Zira bunun doğru bir şey olduğunu sanıyordu ya, kilise ve din hiç bir şekilde etkilememişti onu. Bu işi kadınlara bırakmıştı. Buradaki ise yepyeni bir dindi onun için. Etkiliyordu genç adamı. Her telini geriyordu ayrı ayrı. Tövbekâr olmuş bir mümin’in gayret ve korkusuyla misyonerliğe başladı. Litvanyalılar arasında sendikaya üye olmayan yığınla adam vardı. O artık onlarla tartışmalara girişiyor, onlara, haklarından sözediyor, kuvvetlenmek için birleşmeleri gerektiğini anlatıyordu. Ara sıra karşısındakiler bunu anlamak istemiyor, hatta gerçekleri görmekten kaçınıyorlardı bile. İşte o zaman sabrı tükeniyordu Jurgis’in. Oysa kısa bir süre önce kendisinin nasıl kör ve vurdumduymaz olduğunu unutuyordu. Ve ta ilk haçlı ordusundan bu yana, bütün haçlılar gibi, kardeşliği ve birliği, kaba kuvvet zoru ile kurmaya kalkışıyordu.</p>

</body>

</html>