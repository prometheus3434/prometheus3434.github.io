<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>OTUZ BİRİNCİ BÖLÜM</p>

  </div>

  <p>Jurgis’in iş bulduktan sonra yaptığı şeylerden biri de gidip Marija’yı ziyaret etmek oldu. Kadın bodrum katına inerek Jurgis’i karşıladı. Kapının yanında duran ve sürekli olarak şapkası ile oynayan dostumuz, alçak sesle, «Şimdi artık bir iş sahibiyim,» dedi, «burayı bırakabilirsin.»</p>

  <p>Ama Marija, yalnızca başını salladı. Onun için artık yapacak hiç bir şey olmadığını açıkladı. Kimse iş vermezdi kendisine. Geçmişini saklamasının imkânı yoktu. Bir sürü kız denemişti bunu, ama işverenler gerçeği daima öğrenmişlerdi. Binlerce erkek gelip gidiyordu buraya. Nasıl olsa günün birinde, içlerinden biriyle karşılaşacaktı. «Bütün bunlardan başka.» dedi Marija «başka hiç bir şey yapamam, hiç bir işe yaramam; uyuşturucu zehirler kullanıyorum. Bu şartlar altında ne yapabilirsin bana?»</p>

  <p>«Bırakamaz mısın?»</p>

  <p>«Hayır,» dedi, «hiç bir zaman bırakamıyacağım. Ayrıca, öyle sanıyorum ki ölene kadar da burada kalacağım. Bu iş için biçilmiş kaftanım ben.» Bütün bunların dışında, Jurgis kadına başka bir şey söyletemedi. Daha fazla üstelemenin de hiç bir yararı yoktu. Gönderdiği parayı, Elzbieta’nın almasına izin vermiyeceğini söylediği zaman, beriki ilgisizce, «O zaman para burada harcanır, hepsi bu kadar,» dedi. Göz kapakları ağırlaşmış, yüzü kızarıp şişmişti. Jurgis, kadını sinirlendirdiğini, rahatsız ettiğini anladı. Marija’nın tek istediği, onun bir an önce buradan çekip gitmesiydi. Kederli ve hayalleri kırılmış olarak, çekti gitti.</p>

  <p>Zavallı Jurgis’in ev hayatı da mutlu değildi artık. Elzbieta sık sık hastalanıyordu. Çocuklara gelince, davranışları, eskiden sokaklarda gazete sattıkları zamankinden çok daha beter olmuştu. Ama onlardan ayrılmadı. Çevresi eski mutlu günlerini hatırlattığı için, bir daha bırakmadı ailesini. Her şey ters gittiği zaman, tek teselliyi Sosyalist hareketine kendisini vermekle buluyordu. Hayatı bir kere bu büyük nehrin akıntısına kapılmıştı. Daha önce hayat memat meselesi kadar önemli şeyler, şimdi artık pek basit görünmeye başlamıştı. Şimdi büyük sorunlar ve dünya meseleleri ile ilgileniyordu. Dış yaşantısı sıradan hiç bir ilginç yanı olmayan bir yaşantıydı. Bir otel kapıcısıydı ve galiba da ömrünün sonuna kadar bir otel kapıcısı olarak kalacaktı. Ama aynı zamanda, hayatı düşüncelerinin ülkesinde sonu gelmiyen bir serüven gibiydi. Sürekli olarak yeni harikalar keşfediyordu. Seçimlerden bir gün öncesini hayatının sonuna kadar unutamıyacaktı. Harry Adams’ın dostlarından biri telefon etmiş ve o akşam yapılacak toplantıya, Jurgis’i de birlikte getirmesini söylemişti. Jurgis gitti ve Sosyalist hareketinin beyinlerinden biriyle tanıştı.</p>

  <p>Davet, Fischer adında, Şikago’lu bir milyoner tarafından yapılmıştı. Bu, hayatını iyilik yapıp, yardım etmeye adamış bir adamdı. Şehrin fakir mahallesinin tam göbeğinde bir evde oturuyordu. Partiye aza değildi ama, yapılanları seviyordu. O gece Sosyalizmin ne olduğunu bilmeden, Sosyalizm aleyhine yazılar yazan, batılı bir gazetecinin kendisine konuk olacağını söylemişti. Milyoner, Adams’a Jurgis’i getirmesini ve konuşma sırasında konuyu «Saf yiyecekler»e değindirmesini bildirmişti. Yazar bu konuyla çok fazla ilgileniyordu.</p>

  <p>Genç Fischer, dış görünüşü kasvetli ve eski olan, iki katlı tuğla bir evde oturuyordu. Ama içi çok güzel döşenmişti. Jurgis’in gördüğü odanın yarısı, yerden tavana kadar kitaplarla doluydu. Duvarda, sarı ve zayıf ışıkta pek belli olmayan resimler asılıydı. Soğuk ve yağmurlu bir gece olduğu için, şöminede odunlar çıtırdıyarak yanmaktaydı. Yedi sekiz kişi toplanmıştı ateşin çevresine. Adams ve arkadaşı geldikleri zaman Jurgis içerdeki misafirlerin üçünün kadın olduğunu görünce son derece sıkıldı. Şimdiye dek böyle kibar kişilerle konuşmamış olduğundan, duyduğu heyecan ona acı veriyordu. Sımsıkı tuttuğu şapkası ile kapının eşiğinde durdu. Sonra kendisine her tanıştırılan kişiye, yerlere kadar bükülerek selâm verdi. Oturması istendiğinde, bir iskemle çekerek, odanın en karanlık köşesine gidip iskemlenin kenarına ilişti. Aradan kısa bir süre geçince, kolunun yeniyle, alnında biriken terleri sildi. Kendisinin konuşmasını isteklerini öğrendiği zaman, büsbütün paniğe kapıldı.</p>

  <p>İçerde, gece elbisesi giymiş, uzun boylu, atlet yapılı genç ev sahibi, hazımsızlık çektiği yüzünden belli olan, Maynard adındaki gazeteci, ev sahibinin genç ve zarif karısı, yardımlaşma evine ait çocuk yuvasını yöneten daha yaşlı bir kadın, genç bir kolej öğrencisi ve yüzü heyecandan gerilmiş, temiz yüzlü, son derece güzel genç bir kız vardı. Jurgis oradayken genç kız yalnızca bir iki kez konuşmuştu. Bunun dışında, bütün gece, odanın ortasındaki masanın kenarında oturmuş, çenesini ellerinin arasına alarak, güzel bir içkiyi, yudum yudum içer gibi konuşulanları dinlemişti. Bunların dışında, genç Fischer’ın Jurgis’e, Bay Lucas ve Bay Schliemann diye tanıştırdığı iki kişi daha vardı ki, adamların, Adams’a «Yoldaş» diye hitap etmelerinden, Jurgis bu kimselerin sosyalist olduklarını anladı.</p>

  <p>Lucas adındaki, ufak tefek, alçak gönüllü bir görünüşü olan, daha ziyade davranışları papaza benziyen bir kişiydi. Bir zamanların gezgin Evangelist’i olan bu adam, gözlerinin önündeki perde kalkıp da ışığı görünce, yeni akımın bir peygamberi olmuştu adeta. Bütün memleketi dolaşıyor, tıpkı eski peygamberler gibi, halkın konukseverliği sayesinde yaşıyordu. Salon bulunmadığı zamanlar, köşe başında halka bu yeni dini öğretiyordu. Beriki, Adams ile Jurgis içeri girdikleri zaman gazeteci ile tartışıyordu. Ev sahibinin ricası üzerine bu işi gecenin daha ileriki saatlerine bıraktılar. Jurgis, kaskatı, oturduğu yerde, buradaki insanların şimdiye dek dünya yüzünde yaşamış en garip kişiler olduğunu düşünüyordu.</p>

  <p>Nicholas Schliemann İsveçliydi. Uzun boylu, iri yarı, elleri kıllı, sarı sakallı bir adamdı, ünevirsiteliydi ve kendi deyimi ile, kişiliği ile birlikte zamanını da sattığını anlayıncaya kadar felsefe Profesörlüğü etmişti. Amerika’ya gelmiş fukara mahallesindeki bir evin tavanarasına yerleşmiş, ateşin bir an önce patlak vermesi için, insanüstü bir çabayla çalışmaya başlamıştı. Gıda maddeleri üzerine çalıştığı için vücudunun ne kadar protein’e ve karbonhidrata ihtiyacı olduğunu kesinlikle biliyordu. Bilimsel bir biçimde çiğneme sayesinde, yediklerini değerini üç misli arttırıyor ve günde sadece on bir sent yemek masrafı yapıyordu. Temmuzun birinde tatiline başlıyacak ve Şikago’yu yayan olarak terkedip, günde ikibuçuk dolara tarlalarda çalışıp bir yıllık yemek parası biriktirdikten sonra geri dönecekti. Yani tam yüz yirmi beş dolar. Kapitalizm baskısı altında, bağımsızlığa yaklaşabilmenin en güzel şekli budur diyordu. Evlenmiyecekti. Zira aklı başında olan hiç bir insan İhtilâlin sonuna kadar bir kadına âşık olmamalıydı.</p>

  <p>Bütün kişiliğine rağmen karşılaşmadığı güçlük kalmamıştı adamın. Delice bir hızla dalıyordu meselelerin içine; sanki, fikir tartışmasının kısrağına binmiş bir Mazepa<a href="dipnot.xhtml#Footnote0002" id="Feedback0002"><sup>[2]</sup></a> idi.</p>

  <p>Nicholas Schliemann bütün evren’i tanıyordu Ve bir insan olarak da evrenin küçük bir parçasıydı. İnsan kurumlarının ne olduğunu anlıyor ve bunları sanki sabun köpükleri imiş gibi üfleyip yok ediyordu. Bir insan beyninin böylesine yıkıcı olabilmesi, gerçekten son derece şaşırtıcı bir şeydi. Hükümet mi? Amacı eski zamanların zorbalığı ile yeni zamanların sahtekârlığını devam ettirerek, mülkiyet hakkını korumak. Yoksa, evlilik mi dediniz? Evlilikle orospuluk bir madalyonun iki yüzünden başka bir şey değildir. Yağmacılık yoluyla erkeğin cinsel zevklerini sömürmek. Evlilik ve orospuluk arasında yalnızca bir sınıf farkı vardı. Eğer bir kadın paralı ise, kendi şartlarını kendi kaleme aldırırdı: eşitlik, hayat sözleşmesi meşru olmak... yani doğacak çocuğuna kalacak mülkiyet hakları. Kadın, parası olmayan proleter sınıfına aitse o zaman kendisini; var olmak, yaşamak için satmak zorundaydı. Sonra sıra, din konusuna geldi. Bu ise insanlığın baş düşmanının en öldürücü silahıydı. Hükümet, emekçi sınıfının vücudunu baskı altında tutar ve ezer, din ise onun ruhunu çiğneyerek zehirler ve ilerleme yoluna set çeker, engel olurdu. İşçi bütün umutlarını öbür dünyadaki hayatı üzerine toplamalıydı. Alınteri sömürülürken o çıt bile çıkarmamalıydı, söz dinlemeli baş eğmeli, tutucu, alçak gönüllü olarak yetiştirilmeliydi. Yani Kapitalizmin sahte ahlâk ve doğruluğu neleri gerektiriyorsa bütün bunlar aşılanmalıydı işçiye. Uygarlığın kaderini tayin edecek son savaş bu ölüm kalım savaşı. Kızıl Enternasyonaller ile Siyahlar; Yani Sosyalizmle, Roma Katolik kilisesi arasında geçecekti. Burada ise, Amerika’nın dinibütün Protestanlarının cehennemi gece yarısı, olacaktı.</p>

  <p>İş bu safhaya dökülünce, tartışmaya, eski Evangelist vaizi, «Yoldaş» Lucas da katılarak, alabildiğine canlı bir boğuşmanın ortaya çıkmasına sebep oldu. Yoldaş Lucas da tam anlamı ile iyi öğrenim görmüş bir kişi denilemezdi. O yalnızca İncili biliyor ve gerçek deneylerine dayanarak, İncilin açıklamasını yapıyor ve ancak gerçek deneylerin İncil yoluyla açıklanacağına inanıyordu. Dini şaşırtmalarla, insanları azdırmanın ne gibi bir yararı olacağını sordu. Kilise şu anda tüccarların, büyük para sahiplerinin elindeydi ve inkâr edilmez bir gerçekti bu. Ama bir başkaldırmanın belirtileri de yok değildi. Eğer Yoldaş Schliemann bundan birkaç yıl sonra geri gelecek olursa...</p>

  <p>«Ha, evet,» dedi öteki, «elbette. Bundan yüz yıl sonra Vatikan’ın Sosyalizme karşı olduğunu inkâr edeceğinden eminim. Nasıl ki şimdi Galile’ye işkence yapılmadığını iddia ediyorsa.»</p>

  <p>«Benim Vatikan’ı savunduğum yok,» dedi Lucas, öfkeli bir tavırla. «Ben yalnızca Tanrının sözlerini savunuyorum; ki bu insan ruhunun, baskıdan kurtulup özgürlüğe kavuşması için uzun zamandan beri bir haykırışıdır. Hazreti Eyüb’ün kitabının yirmi dördüncü kısmına bak. Ben bunu yaptığım konuşmalarda, «Sığır Tröstüne karşı İncil» olarak kullanıyor ve açıklama yapıyorum. Yahut İshak’ın dediklerine bak; yahut Peygamberimizin söylediklerine. Ama benim demek istediğim, iğfal edilmiş, sefil sanatımızın süslü prensi, toplumumuzun kiliselerini süsliyen mücevherlerle donatılmış ilahı değil: Korkunç gerçeklerin İsa’sı. Acıların ve kederlerin adamı, atılmış, toplum dışı edilmiş, dünyanın nefret ettiği, başını koyacak bir yeri olmayan insan.</p>

  <p>«İsa’nızı kabul ediyorum,» diye beriki Lucas’ın sözünü kesti.</p>

  <p>«Peki öyleyse,» diye bağırdı Lucas. «Neden İsa’nın kendi kilisesi ile bir ilişkisi olmasın? Neden onun söylediklerinin ve hayatının, onu sevenler üzerinde bir etkisi olmasın? Dünyanın ilk ihtilâlcisi ile karşı karşıyayız. Gerçek Sosyalist hareketinin ilk kurucusu. Servete ve servetin getirdiklerine bedeni ve ruhuyla düşman olan, yakıcı bir alev gibi ondan nefret eden, servetin getirdiği gururdan, servetin getirdiği refahtan, servetin getirdiği zalimlikten iğrenen bir insan. Kendisi ise bir dilenci, bir aylak, bir serseri, halkın adamı, meyhanecilerin ve sokak kadınlarının dostuydu. Tekrar ve tekrar açık seçik bir dille, serveti ve servetin getirdiği kötülükleri anlatıp lanetledi. «Kendinizi dünya hazinelerine kaptırmayın» «Sahip olduklarını sat ve zekât ver,» «Siz fakirler, takdis edilmiş kişilersiniz, çünkü cennette mekânınız var» «Ne yazık o zengin olanlara, çünkü sizlerin teselliniz var» «Gerçeği söylüyorum sizlere. Zengin olanlar cennetin kapısından içeri giremiyeceklerdir.» «Yazıklar olsun başkalarının vakitlerini çalan ve yazılmamış anlaşmalarla onu kendi yararına kuşananlara.» «Yazıklar olsun iki yüzlü yazılar yazan riyakârlara» «Ve yazıklar olsun siz avukatlara» «Siz iblislere, siz engerek yılanı kadar hain nesillere yazıklar olsun. Cehennemin lanetinden nasıl kurtulacağınızı sanıyorsunuz?». Tefecilerle, zenginleri elindeki kamçıyla, mâbetlerden kim kovdu? Kimi gerdiler çarmıha? Düşünün bunu toplum düzenini bozan bir yıkıcı, bir kundakçı diye kimi adlandırdılar? Ve bu adamı üstü başı tertemiz, mülkiyetin, hırsızlığın, dehşetin, her türlü korkunun, nefret edilecek modern ticaret uygarlığının her türlü rezaletine eyvallah diyen kutsal ilâhı yaptılar. Elmaslı, pırlantalı resimlerini heykellerini yaptılar O’nun. Şehvet düşkünü papazlar, tütsüler, günlükler yaktılar O’nun adına. Ve sanayinin modern korsanları, zavallı kadınların, çocukların işlerinden kazandıkları dolarlarla, mâbetler yaptılar O’nun adına. Ve sonra minderli koltuklara rahatça yerleşip, tozlanmış, küflenmiş kutsal öğütlerini, İlâhiyat doktorlarının ağzından dinlediler.»</p>

  <p>Şimdiye kadar diğerleri sessiz sedasız oturmuşlar ve konuşulanları dinlemişlerdi. Ama konuşmanın burasında, bir fırsat bulan Maynard, yani gazeteci, saf bir şekilde, Sosyalistlerin gelecek için hazırlanmış birtakım planları olduğunu, her konuda birleştiklerini bildiğini söyledi. Şu anda karşısında partinin iki militanı bulunuyordu ve anladığına göre bu iki partili hiç bir konuda hemfikir değildiler. Acaba bu iki kişi onu biraz olsun aydınlatmak için, anlatamazlar mıydı? Bunun sonucu ise birçok tartışmalardan sonra, lafları iyi seçilmiş iki teklif biçimde ortaya atıldı. Birincisi, Sosyalist her şeyden önce ortak mülkiyete ve insan hayatı için gerekli olan şeylerin üretiminde demokratik bir yönetime inanıyordu. İkincisi ise, siyasi örgütleme ile gündelikçi; emekçinin hayat seviyesinin yükselmesi ve sınıf farkının bilinçlendirilmesi. Bu iki noktada ikisi de hemfikirdiler. Ama yalnızca bu kadar. Lucas için dinsel çaba ortak bir dünyanın Yeni Kudüs’ü demekti, yani cennetin çayırları ki, bu da insanın içindeydi. Berikisi için Sosyalizm çok uzaklardaki bir hedefe varabilmek için atılması gereken bir adımdı. Bundaki sabırsızlığın hoş görülmesi gerekliydi. Schliemann kendisini «anarşist filozof,» diye adlandırıyordu. Anarşistin, insan varlığının en sonunda kişiliğinin özgür olarak gelişeceğini ve onu kendisi olmaktan, sınırlayan kanunların etkisinden kurtulacağına inanan kişi olduğunu açıkladı. Ancak bu sayede aynı çeşit kibrit bütün insanların ateşini yakacak, aynı cins ekmek insanların midelerine girecekti. Sanayi, çoğunluğun oylarıyla, mükemmel bir biçimde kontrol altına alınabilir ve yönetilebilirdi. Yalnızca tek bir dünya vardı, bunun üzerindeki maddelerin miktarı da belirliydi. Öte yandan, ahlâk ve entellektüel sorunlara gelince bunlar sınırsızdılar. Biri diğerinin sahip olduğundan çok daha fazlasına sahip olabilirdi. Bundan çıkarılacak sonuç ise, Sosyalizm maddenin işlemesi, Anarşizm ise ahlâk ve zekânın gelişmesiydi. İşte modern proletaryanın düşünce formülü bundan ibaretti. Bu doğum sancıları bitip de toplumun yaraları iyi edildikten sonra kurulacak basit bir sistemle, her işçi yaptığı işin karşılığında değerlendirilecek ve kazancı ile ihtiyaçları giderilecekti. Çalışma sistemi değişip ilerlemeye başlayınca, üretim ve tüketim arasında bir denge kurulacak ve insan bunun düzeninden, kalbinin atışının nasıl farkında değilse, o şekilde farkında bile olmayacaktı. İşte o zaman toplum bağımsızlığına geçebilecekti, diye açıkladı Schliemann. Aynı cinsten olgun kişilerden oluşan ufak toplumlar, kendi kendilerini yöneteceklerdi ki, günümüzde buna örnek olarak, kulüpleri, kiliseleri, siyasî partileri gösterebiliriz. İhtilâlden sonra, bütün entellektüeller, sanatçılar, yazarlar çizerler «serbest dernekler» tarafından bakılacaklardı. Romantik yazarları, romantik yazıları okumaktan hoşlanan kimseler destekliyecek, empresyonist ressamların dayanağı, gene aynı şekilde empresyonist resimlerden hoşlanan kişiler olacaktı. Vaızlardan bilim adamlarına, gazetecilerden tiyatro sanatçılarına, müzisyenlere kadar herkes için aynı sistem uygulanacaktı. Eğer kişi, çalışmak, resim yapmak ya da ibadet etmek istiyor ve bunun için kendisini destekliyecek kimse bulamıyorsa, o zaman kendi kendinin desteği olacaktı. Günümüzdeki durum da buydu ama, ufak bir fark vardı arada. Rekabet halindeki gündelikler yüzünden, insan, yaşayabilmek için bütün vaktini çalışmaya veriyor, geriye kendi isteklerini yerine getirebilecek boş zaman kalmıyordu. Ama sınıf imtiyazı ve sömürme sistemi ortadan kaldırıldıktan sonra, insan bir saatlik çalışma sonunda bütün ihtiyaçlarını karşılayabilecek duruma gelebilecekti. Sanatçının seyircisi bugün, ticari savaşı kazanabilmek için bütün gücünü kullanma sonunda, bayağılaşmış, onurunu yitirmiş ufak bir azınlıktan ibaretti. Ama insanlık kendisini rekabet denen kâbustan kurtardığı an, bugünkü düşünme biçimi değişeceği gibi, bilim ve sanat da büyük ilerlemeler olacaktır.</p>

  <p>Konuşmanın burasında, gazeteci, Dr. Schliemann’ın hangi temellere dayanarak, her üyesinin bir saat çalışması ile ayakta durabilecek bir topluma inandığını bilmek istedi. «Toplumun üretim kapasitesine, bilimin bugünkü çalışması ve faydası ile ne gibi bir çare bulunabilir» diye Schliemann devam etti. «Araştırmanın hiç bir anlamı yok. Ancak kafalarımızı Kapitalizmin kudurgan barbarlığına alıştıracak olursak, söylenen her şey makul olarak karşılanabilir. Enternasyonal proletaryanın zaferinden sonra, savaş, elbetteki artık, düşünülemiyecek bir konu olacaktı. İnsanlığa karşı açılan savaşın masraflarını kim hesaplıyabilir? Yalnızca yok olan insan hayatının değeri ve onun mahvettiği malzeme değil. Yalnızca milyonlarca insanı tembelliğe alıştırmak, silah altında tutmak, savaş için, törenler için donatmak ve bunu karşılayacak masraflar değil. Bunun dışında, savaş davranışları savaş korkusu ile toplumun, hayati kuvvetinin nasıl kurutulduğunu, bunun sonuçları olan, fahişeliği, ayyaşlığı, cahilliği, külhanbeyliği, zalimliği, cinayetleri, sanayinin yetersizliğini, ahlâkın ölmesini hesaplamak gerekmektedir. Siz bunların dışındaki bir toplumun her üyesinin iki saat tam çalışma karşısında, savaşın kızıl düşmanını sağlam olarak ayakta tutacağını düşünemiyor musunuz?»</p>

  <p>Bundan sonra Schliemann, kabataslak rekabetin zarar ve israflarını Savaş sanayiinin zararları, durmadan artan endişe ve gerginlik, ahlâksızlıklar. Sözgelimi içki. Ekonomik boğuşmanın kuvvetlendirilmesi sonucu olarak son yirmi yılda, tüketilen içki miktarı iki katına çıkmıştı. Bir yığın cahil ve iş yapma yeteneğinden yoksun kişiler türemiş toplumun içinde, aklın alamıyacağı kadar zenginin yanında yine aklın alamıyacağı kadar fakirler, terziler, kadın şapkacıları, kadın berberleri, dans öğretmenleri, lokanta, bar şefleri, uşaklar, dalkavuklar. «Anlıyorsunuz değil mi?» diye devam etti. «Ticari rekabetin gerekleriyle yönetilen bir toplumda para, gereken yiğitliği temsil eder. Sarfetmeye gelince bu da kuvvetin tek mihenk taşıdır. Şu anda öyle bir toplumda yaşıyoruz ki, bunun yüzde otuzu hiç bir işe yaramaz şeyler üretirken, yüzde biri de bunları mahvetmekle vakit geçiriyor, Yalnızca bu kadar değil. Uşaklar ve pezevenkler de parazitlerin paraziti olmaktadırlar. Kadın şapkacıları, kuyumcular, dalkavuklar, bu toplumun faydalı şeyler üreten kişileri tarafından geçindirilmektedirler. Şunu aklınızdan çıkarmayın ki, bu korkunç hastalık yalnızca cahillerle, süfli kişileri değil, toplumun bütün yapısını zehirlemektedir. Seçkin yüz bin kadının yanı sıra, seçkin olmadıkları için sefil olan bir milyon kadın vardır. Ve bunlar seçkin olmaya çaba gösterip halk içine çıkmaktadırlar. Yine bunların yanı sıra beş milyon çiftçi karısının elinden moda dergileri düşmüyor. Oturup modaya uygun takke dikiyorlar kendilerine, sonra tezgâhtar kızlar, servis yapan kızlar, ucuz mücevher ve fok derisinden kürk sahibi olabilmek için, kendilerini genelevlere satıyorlar. Bütün bunlara rekabet satışlarını ekleyip iyice düşünün ...Ucuz satılsın diye çürük çatık eşya yapan imalatçılarınız var, sonra bunları teşhir eden binlerce dükkân ve sonra yine bunların ilânları ile dolu gazeteler, dergiler.»</p>

  <p>«Sahtekârlık ve dolandırıcılıkların da lüzumsuzluklarını unutma,» dedi genç Fischer.</p>

  <p>«İnsan reklamcılığı ultra modern bir meslek haline getirdi mi?» diye Schliemann devam etti. «İlk iş olarak, insanları ihtiyaçları olmayan malları almaya zorlayıp onları kandırmaya başlıyor. Hele bir sigorta işlerini ele alın. Bu aklın alamıyacağı büyüklükteki bürokrasi, burada çalışan memurlar kadrosu ve bütün diğer israflar...</p>

  <p>«Söylediklerinizi izleyemiyorum,» dedi gazeteci.</p>

  <p>«Birleşen halk topluluğunun kuracağı kooperatif, her şeyden önce evrensel bir sigorta şirketi olacaktır. Bankalarında biriken paralar ise tüm üyelerinindir. Sermaye herkesin malı olduğu için, kâr ve zarar her kişi tarafından paylaşılacaktır. Banka, evrensel hükümetin kredi kaynağıdır. Hesap defterlerindeki işlemlerde her kişinin kazancı ve tüketimi dengelenmiştir. Bu dediğimiz evrensel hükümet bir bülten yayınlıyarak burada satılık mallarını ilan eder. Bu alım satımdan hiç kimsenin bir kârı olmaz. Böylece aşırı hareketler, züppelikler, yalan dolanlar, karşılıklı aldatmalar, kazık atmalar, hileli mallar, taklitler, rüşvet ve hırsızlık ortadan kalkmış olacaktır.»</p>

  <p>«Peki bir malın fiyatı nasıl ayarlanacak?»</p>

  <p>«Sarfedilen işgücü, maddenin fiyatı ve yerine teslim masrafı. Fiyat ayarlaması hesap biliminin en ilkel kuralları ile yapılacaktır. Örneğin ulusun bir milyon çiftlik işçisi yüz işgünü sonunda, bir milyar kile mahsul elde ettiler. Şu halde, bir kile buğdayın değeri, çiftlikteki bir işgününün onda biridir. Örnek olmak üzere sembolik bir rakam alalım. Diyelim ki, toprak işçisinin bir işgününün karşılığı beş dolardır. Şu halde, bir kile buğdayın fiyatı o zaman elli sent oluyor.»</p>

  <p>«Çiftlik işi dediniz,» diye söze karıştı Maynard. «Şu halde işgücüne aynı para ödenmeyecek.»</p>

  <p>«Elbette ki hayır. Çünkü kimi işler kolay, kimileri zordur. Aynı para ödenecek olursa elimizde milyonlarca mektup dağıtıcı olduğu halde, bir tane maden amelesi olmaz, ücretler aynı kalabalık ama saatlar değişir. Yahut bunlardan biri veya öteki sürekli olarak değişebilir. Bu da, belirli sanayi kollarında ne kadar işçiye ihtiyaç olduğuna dayanır. Bu işler bugün de aynı şekilde yapılıyor ama, aradaki fark, bugün yapılanın kör ve berbat bir şekilde, söylentiler ve ilanlarla olması. Oysa bu işin tam olarak, evrensel hükümetin çıkaracağı bültenlerle yapılması mümkün.»</p>

  <p>«Peki ya süresinin hesaplanması güç olan çalışmalar? Bir kitabın iş fiyatı ne olacak o zaman?»</p>

  <p>«Gayet basit. Kağıdın, baskının ve ciltleme masraflarının toplamı. Yani bu günkü kitap fiyatlarının beşte biri.»</p>

  <p>«Ya, yazar?»</p>

  <p>«Daha önce de devletin entellektüel üretimi kontrol edemiyeceğini söylemiştim. Devlet bir kitabın bir yılda yazılabileceğini söylerken, yazar bunu otuz yılda tamamladığını iddia edebilir. Goethe, her satırının bir kese altın kıymetinde olduğunu söylüyor. Benim burada kabataslak, dış hatlarını çizmek istediğim, milli ya da evrensel, insanın ihtiyacı olan maddelerin ne biçimde sağlanacağını uygulayan bir sistem bulmak. Kişinin entellektüel ihtiyaçları olduğuna göre, daha fazla çalışacak, daha fazla kazanacak ve kendi zevkine göre bunları elde edecektir. Ben de çoğunluğun yaşadığı aynı dünyada yaşıyor, aynı cins ayakkabıları giyip, aynı yataklarda yattığım halde, onlarla aynı şekilde düşünmüyorum. Bu yüzden çoğunluğun seçtiği düşünürlerin eserlerine, onların verdiği fiyatı vermiyorum. Bence bu gibi şeyler, günümüzde olduğu gibi serbest bırakılmalıdır. Eğer halk, belirli bir rahibin vereceği vaazı dinlemek istiyorsa, bir araya gelerek, gönlünden kopanı verip kiliseyi destekler, böylece rahibin de parası verilmiş olduğundan onu dinlerler. Bana gelince ben dinlemek istemediğimden bu topluluğun dışında kalır ve hiç bir para ödemek zorunda kalmam. Aynı şekilde, Mısır sikkelerinden, Katolik azizlerinden, atletik rekorlardan dem vuran dergiler vardır ki, ben bunların hiç birini bilmem. Öte yandan bu ücretli emek kalkar ve ben düzenbaz bir kapitaliste hiç bir haraç vermeden, çalışmam karşılığı para biriktirebilirsem, Gelişmenin Peygamberi olan Nietsche’nin fikirlerini halka açıklayan, yahut, temiz ve sağlam gıda almanın bulucusu Horace Fletcher’in yazılarını yayınlayan için de uzun eteğin israfından, karşılıklı anlaşarak olgun bir şekilde boşanmanın kurulması ya da buna benzer toplum sorunlarından sözeden bir dergi alabilirim.»</p>

  <p>Dr. Schliemann, kısa bir süre sustu. «Tam bir ders oldu bu,» dedi gülerek, «oysa işin henüz başlangıcındayım.»</p>

  <p>«Geriye başka bir şey kaldı mı?» diye Maynard sordu.</p>

  <p>«Şimdiye kadar yalnızca, rekabetin olumsuz israflarından sözedip, onları belirtmeye çalıştım,» diye beriki cevap verdi. «Henüz, ekonomik işbirliğinin olumlu yanlarından söz açmış değilim. Bir ailenin beş kişi olduğunu kabul edecek olursak, bu memlekette onbeş milyon aile yaşıyor demektir. Bunların en azından on milyonu, ayrı ayrı yaşamaktadır. Ev işlerinin kölesi olan kadın ya bir işçinin karısı, ya da gündelikçidir. Şimdi modern yollarla ev temizliği, ortak yemek yapmanın ekonomik yararlarını bir kıyıya bırakıp, tek bir konuyu ele alalım. Bulaşıkların yıkanması. Beş kişilik bir ailenin, bulaşığının yarım saatte yıkanacağını söylemek fazla olmaz kanısındayım ki, yarım milyon kişi —ki bunların çoğunluğu kadındır, ve tümü becerikli kişilerdir— bu memleketin bulaşığını yıkamaktadır. Bu da on saatlik bir işgünü eder. Şunu kabul edelim. Bulaşık yıkamak, işlerin en pisi, en öldürücüsü, en yıpratıcısıdır. Kansızlığa, sinir bozukluğuna, çirkinliğe, kızgınlığa, fahişeliğe, intihara, deliliğe, kocaların ayyaş olmasına, çocukların dejenere doğmasına sebep olur. Elbette ki toplum, bütün bunların karşılığını ödemek zorundadır. Şimdi bir de benim küçük, serbest topluluklarımı düşünün. Bunların ortaklaşa sahip oldukları bir bulaşık makinesi bu işi göz açıp kapayana kadar bilimsel bir biçimde yani sterilize ederek yaptığı gibi ev işlerine harcanan zamanın onda dokuzunu da, ortadan kaldırmış olur. Bütün bunları Bayan Gilman’ın yazdığı kitapta bulabilirsiniz. Sonra Kropotkin’in, <b>Tarlalar, Fabrikalar, Atölyeler</b> adındaki kitabını okuyup, son on yılda tarımın bilinçli bir şekilde nasıl ilerlediğini öğrenin. Bilerek hazırlanmış bir topraktan, bir bahçıvanın yılda on, oniki defa mahsul alması mümkün olmuştur artık. Böylece beş dönümlük bir tarladan elde edilen sebze ikiyüz tonu bulmaktadır. Yalnızca bakımlı, gübrelenip hazırlanmış Amerika’daki topraklar, bütün dünya halkının besin ihtiyacını karşılamaya yeterlidir. Elbetteki, köylümüzün, cahil, fakir ve yayılmış bir durumda olduğu günümüzde bu ülkemizin besin ihtiyacını karşılayacak olan bu meselenin sistemli bir biçimde bilim adamları tarafından ele alındığını düşünün. Verimsiz, taşlı, ormanlık topraklar bunların dışında bırakılır. Bu ormanlıklar kereste ihtiyacını karşılayacağı gibi, içinde çocuklarımız oynar, gençlerimiz avlanır, şairlerimiz oturur. Her ayrı sebze ya da meyva için, en verimli toprak ve iklim seçilir. Toplumun ihtiyacı kesinlikle bilindiği için, ekim ona göre yapılacaktır. En yeni makineler tarım uzmanları ve tarım kimyagerlerinin tavsiyelerine göre çalıştırılır. Ben bir çiftlikte doğup büyüdüğüm için, toprak işinin nasıl öldürücü bir şey olduğunu bilirim. Şimdi sizlere, çiftliğin ihtilâlden sonra alacağı şekli belirtmek isterim. Şimdi büyük bir patates ekme makinesi getirin gözlerinizin önüne. Dört at tarafından çekilen, ya da bir elektirik motoru ile işleyen bir makine. İlk önce toprağı sürüyor, iz açıyor, patatesi ekiyor ve üzerini yeniden örterek günde dönümlerce toprak işliyor. Şimdi bir de elektrikli işleyen bir patates toplama makinesi düşünün. Binlerce dönümlü tarlalar üzerinde çalışan makine, toprağı kazıp patatesi çıkarıyor ve aynı zamanda çuvallıyor. Bütün sebzeler aynı şekilde ekilip toplanacak, portakallar, elmalar makinelerle toplanacak, inekler elektrikle sağılacak; ki bunlardan birçoğu bugün yapılmış durumdadır, biliyorsunuz. Bir de geleceğin hasat mevsimini düşünün. Binlerce mutlu kadın erkek yaz tatillerini geçirmek üzere, belirli yerlere, ihtiyaç olduğu kadar gönderiliyor. Eğlenmek ve çalışmak için. Bugünkü çiftçinin zor hayat şartlarının tam tersidir bu biçimde çalışma... günümüzde bağımsız küçük çiftçi, yorgun, sersem, cahil, yanında zayıf, sarı yüzlü ve bir toprak kölesi olan karısıyla birlikte sabahın saat dördünden gecenin dokuzuna kadar çalışır. Çocuklar yürümeye başlar başlamaz işe sürülür. Toprağı ilkel aletleri ile işlemeye çabalar, bütün bilgilerden, umutlardan, bilimin yararlarından, yeni icatlardan habersizdir. İnsan ruhunun neşesini bilmez, iş rekabeti yüzünden yarı çıplak, yarı aç, zincirlerini göremiyecek kadar kör olduğundan bağımsızlığı ile övünür durur.»</p>

  <p>Dr Schliemann, bir süre sustu, «Ve sonra, bütün bunların yanına sınırsız bir yiyecek deposu yerleştirin,» diye devam etti. «Fizyoloji bilim adamlarının yaptıkları son denemeler ve buluşlar insan vücudundaki bütün bozuklukların fazla besin almaktan ileri geldiğini göstermektedir. Ayrıca yine ispat edilen gerçeklerden biri, besin olarak, etin gereksiz olduğudur. Bilindiği gibi et, sebze yetiştirmekten çok daha güç bir iş olduğu gibi, hazırlanması hiç hoş olmayan, ayrıca temiz de olmayan bir yiyecek maddesidir. Ama insanın ağzına daha fazla tad verdiği sürece ne yapılabilir?»</p>

  <p>«Peki Sosyalizm bütün bunları nasıl değiştirecek?» diye genç kız sordu. İlk kez olarak konuşuyordu.</p>

  <p>«Bu gündelik tutsaklığın hüküm sürdüğü sürece, bir iş ne kadar iğrenç ve alçaltıcı olursa olsun, bunu yapacak adam daima bulunur. Ama iş serbest bırakıldığı zaman bu çeşit işlerin ücreti yükselmeye başlıyacaktır. Böylece, eski, pis sağlığa aykırı fabrikalar, teker teker kapanacaklar; yenilerini açmak çok daha kolay olacak. Gemilerin getireceği yeni makinelerle, yapılan tehlikeli işlerin önü alınmış olacaktır. Ya da yapacakları başka işler verilecektir bu fabrikalara. Her geçen yıl sanayi cumhuriyetimizin halkı daha olgun, daha bilinçli olacağından et fiyatları öylesine yükselecektir ki, sonunda et yemek istiyen kişiler, kendi kesimlerini kendileri yapmak zorunda kalacaklardır. Ve bu adetin ne kadar süreceğini sanıyorsunuz? Başka bir konuya değinmek istiyorum; demokraside kapitalizme eşlik edecek en gerekli şeylerden biri de, kokuşmuş politikacılar tarafından yapılması sonuçlarından biri, halkın yarısının önü alınabilir hastalıklar yüzünden öldürülmesidir. Hatta bunun durdurulması için bilime izin verilse bile, bundan pek az bir yarar sağlanabilir. Çünkü halkın bir çoğunluğu, henüz insan değil, başkalarının yararına, başkalarına para kazandıran birer makineden ileri gidememişlerdir. Pis evlere tıkıştırılmış, orda sefalet içinde çürümeye mahkûm edilmiştir. Ve içinde bulundukları hayat şartları onların çok çabuk hastalanmasına sebep olmakta ve dünyanın tüm doktorları bir araya gelse bile buna bir çare bulmaktan aciz kalmaktadırlar. Ve bunlar bulaşıcı hastalıkların nedenini oluşturduklarından hepimizin hayatını zehirler ve hatta en bencil insana bile mutluluğun ne olduğunu unutturabilir. Bu yüzden ben, ilerde tıp alanında yapılacak bütün yeniliklerin ve buluşların, bizim teklifimiz yanında çok zayıf kalacağı kanısındayım. Her şeyden önce insan’ın kıymeti bilinmeli ve bu dünya üzerinde kurulacak bir sistemle insana yaşama hakkı verilmelidir. Ancak bu şekilde bütün felâketler önlenebilir.»</p>

  <p>Dr Schliemann, yeniden sustu. Jurgis, masa başında oturan genç ve güzel kızın yüzüne baktığı zaman, kendisinin sosyalizmi ilk keşfettiği zamanki haline benzediğini gördü. Jurgis gerçekten konuşmak istiyordu genç kızla. Onun kendisini anlıyacağından emindi. Gece ilerleyip de konuklar dağılmaya başladığı zaman, Bayan Fischer’in alçak bir sesle genç kıza: «Çok merak ediyorum, acaba Maynard hâlâ Sosyalizm hakkında eskisi gibi yazılar yazacak mı?» diye sorduğunu duydu. Berikinin ise cevabı, şöyle olmuştu. «Bilmiyorum; ama eğer yazacak olursa, onun bir hilekâr olduğunu anlamış ve öğrenmiş oluruz.»</p>

  <p>Ve bundan yalnızca birkaç saat sonra, seçim günü geldi. Büyük ve uzun süren seçim kampanyası bitmişti. Sanki tüm ülke taş kesilerek nefesini tutmuş ve sonuçları beklemeye başlamıştı. Jurgis ve Hinds otelinin diğer üyeleri, sanki arkalarından kovalayan varmışçasına, yemeklerini büyük bir acele ile yedikten sonra, partinin o gece için kiralamış olduğu büyük salona gittiler.</p>

  <p>Onlar geldiklerinde içerisi kalabalıktı ve ahali büyük bir heyecanla haber bekliyordu. Sahnedeki masanın üzerine yerleştirilmiş olan telgraf makinesi takırdamaya başlamıştı. Son sayımlar yapıldığı zaman Sosyalist oyların dörtyüz bini geçtiği görüldü. Bu son dört yılda, yüzde üç yüz elli artış demekti. İyi bir gidişti bu. Ama parti aslında küçük mahalli şubelerine dayanıyordu ve bunlar gerçekten iyi haberler vermekteydiler. O gece toplantıda bulunan herkes, oy sayısının, altı, yedi hatta sekizyüz bini geçeceğini umuyordu. Şikago’da gerçekten inanılmaz bir artış olmuştu. Aynı şey eyalet için de söylenebilirdi. Şehirde 1900 yılında 6.700 olan oy sayısı, şimdi 47.000’di İllinois 9.600’den 69.000’e yükselmişti. Gece ilerledikçe, içerisi daha da kalabalık oluyordu. Gerçekten görülecek bir manzaraydı bu. Bültenler okunuyor, ahali sesi kısılana kadar bağırıyor, sonra yeniden bir sessizlik kaplıyor ortalığı ve yeniden, beyannameler okunuyordu. Bu arada komşu eyaletlerden gelen haberler de başarılarını bildiriyorlardı. Indiana’da oy sayısı 2.300’den 12.000’e, Wisconsin 7.000’den 28.000’e, Ohio 4.500’den 36.000’e! Heyecanlı kişilerden gelen özel telgraflar, ufak yerlerdeki sonuçları bildirmedeydi merkeze. Bir yılda buralarda, gerçekten inanılmayacak bir ilerleme olmuştu. Benedict, Kansas 26’dan 260’a, Henderson, Kentucky 19’dan 111’e, Holland, Michigan, 14’den 205’e Cleo, Oklahoma, 0’dan 296’ya ve buna benzer ufak kasabalardan gelen daha bir sürü telgraf yağıyordu. Böyle küçük yüzlerce şehir vardı. Bu gelen haberleri halka eski kavgacılar okuyordu. Bunlar o şehirlerde bulunmuş ve seçim kampanyasına katılmış kişiler oldukları için bunlar birtakım açıklamalarda da bulunuyorlardı: Ouincy İllindis 189’dan 831’e yükselmişti. Buranın valisi bir Sosyalist konuşmacıyı tevkif ettirmişti. Craford County, Kansas, 285’den 1.975’e Burası da <b>Davanın Sebepleri</b> adındaki gazetenin çıktığı yerdi! Battle Creek, Michigan, 4.261’den 10.184’e. Bu da Birleşmiş Vatandaşlar hareketine işçilerin bir cevabıydı işte!</p>

  <p>Bundan sonra, şehrin değişik yerlerindeki resmi makamlardan haberler gelmeye başladı.</p>

  <p>Aslında parti üyelerini gerçekten şaşırtan, Packingtown’un mezbahalar bölgesinin çığ gibi büyüyen oy sayılarıydı. 1906 yılının baharındaki seçimlerde sosyalistler, beş yüz oy almışlar, aynı oy sayısı binaltıyüz’e yükselmiş, bir yıl sonra ise altıbin üçyüz olmuştu. En kuvvetli parti olan Demokratların topladığı oy ise, yalnızca sekizbin sekizyüz’dü. Başka bölgelerde Demokratların oylarına baskın çıkmışlar hattâ, iki bölgede meclise üyeler bile seçilmişti. Şikago ülkeye yol gösteriyor, başta gidiyordu şimdi. Parti işçilere yeni yolu göstermişti artık.</p>

  <p>Sonra sahneye çıkan bir konuşmacı söz aldı. İkibin çift göz üzerine dikilmiş, iki bin hançerden çıkan ses, her cümlenin sonunda sevinç naraları atıyordu. Konuşmacı Belediyenin, Mezbahalar bölgesindeki, kurtarma ve ilk yardım dairesinin başkanıydı; ta’ki, gördüğü sefaletten, yıkıntıdan, insanların perişanlığından hasta olana kadar. Genç, aç bakışlı, ateş dolu bir kişiydi. Konuşurken ellerini kollarını sallıyor ve sanki kalabalığa yumruklar atıyordu. Jurgis’e göre, ihtilâlin ruhu ve sesiydi bu genç adam, «Örgütlenin, Örgütlenin, Örgütlenin!» böyle bağırıyordu. Bu korkunç oy sayısı ürkütmüştü onu. Parti böyle bir şey beklemediği gibi, bunu hak da etmemişti. «Bu adamlar Sosyalist değiller,» diye bağırıyordu. «Seçimler bittikten sonra, heyecan yatışacak ve halk bütün bunları unutacak. Ve eğer sizler de çektiğiniz küreklerin üzerine abanıp gevşiyecek olursanız, bugün topladığımız bu oyları yitireceğiz ve düşmanlarımız aşağılayıp gülecekler bize. Şimdi göreviniz bu zafer anı içinde bize oy veren bu kişileri bulup, toplantılarımıza getirmek, onları örgütliyerek kendimize bağlamak olacaktır. Bundan sonraki seçim savaşlarımız bununki kadar kolay olmıyacaktır. Şu anda, her yerde diğer partilerin kaşarlanmış politikacıları, bu oyların, nedenlerini incelemekle meşguller. Ve kısa bir süre sonra, birçok yerlerde, şehrimizden başka yerlerde, bizleri bastırmak için ellerinden geleni yapacaklardır. Elli bin Sosyalist oyu bahar gelince Şikago’da Demokratik şehir yönetimini kurmamız demektir. Ama bunlar oy verenlerimizi yeniden kandıracaklar, yağmacılık ve çürük düşünceler yeniden dairelerin içine sızacaktır. İçeri girdikleri zaman ne yaparlarsa yapsınlar, tek bir şeyi yapmıyacaklardır ve sırf bunun için seçilmiştir bu adamlar. Halkımıza şehrin sahipliğini vermiyeceklerdir. Bunu yapmamakla, yapmayı düşünmemekle, Şikago’daki partimize, Amerika’daki Sosyalizmin en büyük fırsatını vermiş olacaklardır. Sahte reformcular, kendini aptal gösteren kişiler, kendi kendini mahkûm etmişler çıkacaktır. Radikal Demokrasinin çıplaklığını örtebilmesi için tek bir yalan bırakmıyacağız ellerinde. Ve ondan sonra bir akıştır başlıyacak. Önüne asla geçilemiyecek bir akış, asla geri çekilmeyen bir kabarış başlıyacaktır. Sular ta ki akışını, nehrini bulana kadar yükselecek, her yanı kaplıyacaktır. Buna karşı konulamıyacak... Şikago’nun öfkeli işçileri bir araya toplanacak ve bizim düzeyimize erişeceklerdir. Biz onları örgütleyip yetiştireceğiz; biz onları, işliyeceğiz, önlerine düşüp zafere ulaştıracağız. Karşı koyanları yıkacağız, silip süpüreceğiz yolumuzun üstüne çıkanları... ve Şikago bizim olacak! <b>Sikago bizim olacak!</b> ŞİKAGO BİZİM OLACAK!</p>

<div class="bas1"><p>SON</p></div>
</body>

</html>