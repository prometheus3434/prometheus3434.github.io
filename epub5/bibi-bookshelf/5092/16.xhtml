<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ON ALTINCI BÖLÜM</p>

  </div>

  <p>Jurgis kendine geldiği zaman bir hayli sakinlemişti. Şaşkındı, başı dönüyor ve bu arada, mavi üniformalı polisleri görüyordu. Bir polis arabasında, on bir polisin refakatinde getirilmişti buraya. Adamlar gübre kokusundan ve ondan elverdiğince uzak durmaya çalışıyorlardı. Sonra, çavuşun masasının önünde durarak adını, adresini söylemiş ve suçlarını öğrenmişti. Hücresine giderken yanlış koridora saptığı için, kıvırcık saçlı bir polis ona küfür etti. Hatta bu yetmezmiş gibi bir punduna getirip kıçına bir de tekme attı, Jurgis gözünü bile kırpmadı yediği tekme için. İki buçuk yıldır Packingtown’daydı ve oldukça iyi bilirdi polisin ne demek olduğunu. Onları kızdırmak bir adamın hayatına mal olabilirdi. Ne dümenler çevirirdi bu adamlar. Düzinesi birden üzerine saldırır yüzünü çarşamba pazarına döndürüverirlerdi alimallah! Bu kargaşalıkta, boynunun kırılması ya da kafatasının çatlaması işten bile değildi. İşte o zaman hemen bir rapor hazırlanırdı: kafasını kıran ya ayakta duramıyacak kadar sarhoş olduğu ya da bilmem kaçıncı katın penceresinden atlayarak intihar ettiği konusunda, kitabına uygun yalan beyanatlar verilir, düzmece raporlar hazırlanırdı. Kimse işin doğrusunu bilmediği gibi, öğrenmeye de çabalamazdı zaten.</p>

  <p>Sonra, demir parmaklıklı bir kapı Jurgis’in üzerine kapandı. Bir sıraya oturarak yüzünü ellerinin arasına gömdü. Kendisi ile başbaşa geçirilecek artık bütün bir ikindi ile uzun bir gece vardı önünde.</p>

  <p>Başlangıçta, tıka basa doymuş vahşi bir hayvan gibi mutlu hissediyordu kendini. Gerçekten tatmin olmuştu. İyi canına okumuştu o namussuzun. Aslında bir dakika ayırmasalardı, çok daha iyi becerecekti işini ya, gelip ayırmışlardı işte. Adamın gırtlağını hâlâ parmak uçlarında hissediyordu. Ama sonra, yavaş yavaş kuvveti ile aklı başına gelmeye başlayınca, yaptığı hatayı anladı. Ustabaşını ölümün sınırına kadar getirmişti ama bunun Ona’ya hiç bir yararı yoktu. Olmayacaktı da. Ne çektiği korkular, ne de olan bitenlerin anısı, belki de hayatının sonuna kadar karısının peşini bırakmıyacaktı. Bu yaptığı; ne onun ne de çocuğunun karnını doyuracaktı. Yüzde yüz atılacaktı işinden. Bu arada da kendi başına gelecekleri yalnızca Tanrı bilirdi.</p>

  <p>Yarı gece hücrenin içinde aşağı yukarı dolaşıp, kabûslarıyla boğuştu. Sonra iyice yorulunca yatıp uyumaya çalıştı ve ancak ömründe ilk kez beyninin kendisine çok fazla geldiğinin farkına vardı. Bir hücre altında, karısını döven bir ayyaş, üstünde avaz avaz haykıran bir manyak vardı. Gece yarısına doğru karakolun kapıları evsiz barksız, adem baba takımına açılıverdi ardına kadar. Yakıcı soğuktan, çeneleri takır takır birbirine vuran bir aylak kalabalığı, koridorları doldurdu. İçlerinden kimileri, buz gibi taş döşemeye uzanıp hemen horlamaya başladılar. Diğerleri çöktükleri yerde, küfürler ediyor, gülüyor, sebepsiz yere birbiriyle dalaşıyordu. İçerdeki hava birden değişmişti. Ortalık ayyaşların nefeslerinden pis pis kokmaya başlamıştı. Böyle olduğu halde, bâzıları Jurgis’in o gübre kokusunu alıp, cehennemin bütün lanetlerini fıkaranın üzerine yağdırmaya başladılar. Oysa dostumuz, hücresinin bir köşesine büzülmüş, bir yandan uyumaya çalışırken, bir yandan da alnındaki atar damarın vuruşlarını sayıyordu.</p>

  <p>Akşam yemeğini getirdiler. Mahkûmların tabirince, «rezillik ve zehir» di bu. Çinko bir tabağın üzerinde kurumuş ekmekle, «zehir» denilen kahve. Gerçekten de tutukluları susturmak, yatıştırmak için, kahvelerin içine uyuşturucu ilâçlar katılırdı. Jurgis’in haberi yoktu bundan. Yoksa bir dikişte başına geçiriverirdi kahveyi. Oysa şu anda, büyük bir umutsuzluk içinde, her siniri bir yay gibi gerilmiş, utançtan kendi kendini yiyordu. Sabaha doğru, ortalık sessizleşti. O zaman kalkıp yeniden volta atmaya başladı hücresinin içinde. Sonra ansızın gözleri kan çanağı gibi zalim bir düşman içinde uyanıp yüreğinin can alacak noktasını kemirmeye koyuldu.</p>

  <p>Kendisi için ızdırap çekmiyordu aslında. Durham’ın bok değirmeninde çalışan zavallı bir işçinin, dünyanın başına getireceği dertleri iplediği biri vardı. Hapishanenin zalim gaddarlığı, geçmişin gaddarlığı ile kıyaslanacak olsa, nasıl da solda sıfır kalırdı. Yüz yüze gelemeyeceği, hatırlamaktan daima kaçacağı bir anısı vardı. Bunun dehşeti, çılgına çeviriyordu onu. Kollarını gökyüzüne uzatmış, bundan kurtulabilmek için yakarıyordu tanrısına. Oysa bir kurtuluş yoktu. Tanrının elinde bile geçmişin anılarını silecek bir kuvvet mevcut değildi. Beli bükülmez bir hortlak vardı karşısında. Onu izleyen, ona yukardan bakıp, yerden yere çalan. Ah! bir sezebilseydi bunu. Ama o zaman deli olmadığını anlıyacaktı. Başını ellerinin arasına alıp sövüp saymaya, kendi kendini lanetlemeye başladı. Nasıl olmuştu da, Ona’nın çalışmasına izin vermiş ve her çaresizin başına gelebilecek bir kaderin arasına girmişti. Onu, kolundan tutup çekip almalıydı. Hatta koca Şikago şehrinin o geniş caddelerinde açlıktan ölme pahasına bile olsa, çalıştırmamalıydı karısını. Ama şimdi... hayır, hayır gerçek olamazdı bu, düşünmek bile çok korkunçtu.</p>

  <p>Yüz yüze gelinmeyecek bir şeydi bu. Yeniden düşününce tepeden tırnağa tir tir titremeye başladı. Hayır, hayır, çekilemeyecek bir yüktü sırtındaki... Böylesine bir ağırlığın altında yaşanılmazdı. Başka birisi olamazdı onun için. Onu bağışlayabileceğini seziyordu: Hatta dizlerine kapanıp yaptıklarından dolayı özür bile dilerdi. Ama, artık o, onun yüzüne bir daha bakmaz, bir daha asla karısı olmazdı. Bunun utancı, öldürürdü Ona’yı. Başka hiç bir çıkar yol, hiç bir kurtuluş çaresi yoktu. En iyisi ölmesiydi onun.</p>

  <p>Açık seçik bir şeydi bu. Ama gene de o zalim kâbuslarından kurtulup uyandığı zaman, karısının açlıktan perişan halini görüyor ve avaz avaz bağırıyordu. Zindana atmışlardı onu. Ve uzun bir süre dışarıya salıvermiyeceklerdi. Belki de yıllarca. Ona ise bir daha dönmeyecekti işinin başına. Bundan emindi. Ezilip kırılmıştı bir kere. Belki de, Elzbieta ve Marija da işlerinden olacaklardı. O can düşmanları Connor onları bir kere mahvetmeyi aklına koyduysa, hiç bir çıkaryolları, yok demekti. Böyle bir şeyi yapmayacak bile olsa, yaşamalarına, varolmalarına imkân kalmamıştı artık. Çocukları yeniden okuldan çıkarsalar bile, kendisi ile Ona çalışmadan bütün borçlarını ödemelerine imkân ve ihtimal yoktu. Topu topu birkaç dolarları kalmıştı ellerinde. Evin kirasını bir hafta önce ödemişlerdi. İki hafta sonra yeni taksidi de vermeleri gerekecekti. Hep ödemek zorundaydılar. O zaman ödeyecekleri olmayacak ve bunca zamandan beri dişlerini tırnaklarına takarak, kendilerinin olmasına çabaladıkları ev avuçlarından kayıp gidecekti. Bu güne dek emlakçı üç kez uyarmıştı kendisini. Yeni bir gecikmeyi kabul etmeyecekti. Şu anda temel düşüncesinin ev olmasının bir sebebi vardı. Az mı sıkıntı çekmişti taksitleri ödemek için. Az mı sıkıntı çekmişlerdi tümü birden. Yaşadıkları sürece, ardına tadabilecekleri tek umutlarıydı bu. Her şeyden önce bütün paralarını yatırmışlardı. Sonra çalışan kişilerdi, fakirdiler. Kimin parası için böylesine çabalıyorlardı? Canlarını dişlerine takmışlardı. Tüm ruhları ve vücutları ile ölümü bile göze almışlardı. Yaşamalarının sebebi neydi?</p>

  <p>Her şeylerini yitireceklerdi. Sokağa atılacaklardı her şeyden önce. Sonra buz gibi bir kapı aralığına sığınmak, elden geldiği kadar yaşayabilmek, gelmediği kadar ölebilmek vardı kaderde. Jurgis bütün gece ve bunu izleyen birçok geceler bunları tüm ayrıntıları ile düşündü durdu. Uzakta olmasına rağmen sanki içindeymiş gibi yaşıyordu. Eşyalarını satacaklardı. Dükkânlara borçlanacaklardı sonra. Ve hiç kimse borç vermeyecekti kendilerine. İflas etmenin eşiğinde olan mezeci dükkânı sahibi Szedvilases’den belki biraz borç alabilirlerdi. Belki konu komşu gelip biraz yardım ederdi kendilerine. Zavallı, hasta Jadvyga, her düşküne yaptığı gibi, elinde avucundakileri getirip verecek, Tamoszius geceleri keman çalıp topladığı alturaları kızarıp bozararak, mutfak masasının üzerine bırakacaktı. Böylece onun zindandan çıkmasına kadar bir direnme savaşı başlıyacaktı. Acaba hapishanede olduğunu biliyorlar mıydı? Kendisi hakkında bir şeyler öğrenebilecekler miydi? Ziyaret etmelerine izin verilecek mi, yoksa ailesinin akıbetinden habersiz olmaya mı mahkûm edilecekti? Böylesine bir şey, cezasının bir kısmı olabilir miydi?</p>

  <p>Kafası en kötü ihtimallere takılıp kalıveriyordu. Ona’yı hasta olarak düşlüyor ve bu ona, sonsuz acılar veriyordu. Sonra Marija işinden atılmış, yağan kar yüzünden küçük Stanislovas işine gidemez olmuş, tüm aile sokaklara dökülmüştü. Ulu Tanrım, yoksa onların yollara serilip ölmelerine insanlar göz yumacak mıydı? O zaman bile yardım eli uzanmayacak mıydı kendilerine? Karların altında, donana kadar aylak aylak dolaşmak zorunda mı kalacaklardı? Jurgis bu güne dek, yolda ölüp kalmış kimsenin cesedine rastlamamıştı. Ama, salhane ve çevresinde çalışan kişilerin sık sık kaybolduklarını ve akıbetlerinin meçhul kaldıklarını biliyordu. Kimse bilmezdi bu zavallıların gittikleri yeri. Belediyenin bir bürosu ve bir de yardımseverler kolu vardı çevrede. Tüm hayatı boyunca haberi olmamıştı bundan. Bu iki örgüt işlerini hiç mi hiç ilan vermeden görürlerdi. Aslında ilan vermek için başlarını kaşıyacak zamanları da yoktu.</p>

  <p>Sabaha dek sürdü bu düşünceleri. Sonra, karısını döven ayyaş, haykıran manyak, sarhoşlar, meyhane kavgacıları, bir hırsız ve salhanelerden et çalan iki serseri ile birlikte, polis arabasıyla bir sefer daha yaptı. Hep birlikte, içerisi ahır kokan, kalabalık, duvarları beyaz badanalı bir odaya sokuldular. Önlerinde, demir parmaklıklı yüksek bir sahanlık vardı. Burnu kırık, yüzü pençe pençe al bir adam oturuyordu ardında.</p>

  <p>Dostumuz birden yorgun olduğunu hissetti. Bunun neden olduğunu düşündü; kurbanı ölmüş veya ölmemiş olabilirdi. Her ne hal ise, ne yapacaklardı kendisine? Asacaklar mıydı? Yoksa geberene kadar dayak mı yiyecekti? Kanunlar konusunda çok az bilgisi olan Jurgis’i aslında hiç bir şey şaşırtmazdı. Ama yeteri kadar, duyduğu dedikodulardan kulak dolgunluğu vardı. Belki de bu sıranın ardında oturan adam, Packingtown sakinlerinin soluklarını tutarak sözünü ettikleri zalim yargıç Callahan’dı.</p>

  <p>Bu masanın ardında oturan Pat Callahan, yani halk arasındaki ismiyle «Homurdanıcı» Pat, hayata bir kasap çırağı olarak başlamıştı. Ayrıca çevresinde, kavgacılığı ile de nam salmıştı. Daha konuşmadan siyaset hayatına atılmış, oy verecek yaşa gelmeden iki yazıhane işletmeye başlamıştı. Eğer Scully çevrenin başparmağı ise Pat Callahan da, burada çalışan insanları yöneten görünmez bir başparmaktı. Hiç bir politikacı Şikago’da onların istediğinden daha fazla yükselemezdi. Siyaset hayatında gerektiği kadar uzun kalmıştı. İlk önce ihtiyar Durham’ın temsilciliğini yapmıştı. Hem de Şikago şehri, haraç mezat satılırken. «Homurdanıcı» Pat şehir bürolarını gerçekten iyi yönetmişti. Bunun dışında kalan zamanını, kerhanelerine ve meyhanelerine harcıyordu. Son yıllarda çocukları büyümeye başladığı için saygıdeğer bir adam olarak yaşamaya başlamıştı. Kendisine bir yargıç unvanı uydurmuştu. Tutuculuğu ve yabancılardan nefreti ile dillere destan bir adamdı.</p>

  <p>Jurgis, bir iki saat kadar çevresindeki dört duvara bakındı durdu. Ailesinden birinin kendisini ziyarete geleceğini umuyordu. Ama, bu umudu boşa çıktı. Hayal kırıklığına uğradı. Sonunda kürsünün karşısına çıkarıldı. Şirketin bir avukatı dava ediyordu onu. Adam, Connor’un doktor tedavisi altında olduğunu söyledi. Reis bey en azından bir hafta tutuklamalıydı sanığı. «Üç yüz dolar» dedi. Reis bey büyük ciddiyetle.</p>

  <p>Jurgis büyük bir şaşkınlık içinde bir hakime, bir avukata bakıyordu. «Kefalet verecek bir kimsen var mı? diye hakim sordu ve Jurgis’in yanı başında duran mübaşir bunun ne demek olduğunu açıkladı. Jurgis hayır anlamına başını salladı ve daha ne olduğunu anlamadan bir de baktı ki polis önüne katmış götürüyordu kendisini. Diğer tutukluların beklediği bir odaya soktular. Mahkemenin bitiminden sonra yeniden polis arabasına bindirildi. Soğuğun iliklerine işlediği uzun bir yolculuk yapıp, şehrin kuzeyindeki hapishaneye getirildi. Burası salhanelerden en azından yedi sekiz mil uzaktı.</p>

  <p>Jurgis’in üstünü başını aradılar ve yalnız parasını bıraktılar. Aslında olup olacağı da topu topu onbeş sent’ti. Sonra bir odaya sokularak soyunup, yıkanması emredildi. Bundan sonra büyük bir demir kapıdan geçerek hücre arkadaşlarına kavuşacağı uzun koridorda yürümeye başladı. Büyük bir olaydı bu dostumuz için. Hapishaneye yeni gelenler anadan üryan banyoya sokulurdu. Herkesten çok Jurgis’i tuttular içerde. Üzerine sinmiş olan bok, fosfat ve asit kokusunu biraz olsun hafifleteceğini umuyorlardı. Tutuktular hücrelere ikişer ikişer kapatılırlardı. Bir fazla mahkûm vardı o gün. O da Jurgis’ti. Sıra halindeki hücreler uzun bir galeriye açılıyordu. Taş döşemeli bir buçuğa iki metre olan hücresinin içinde kaba tahtadan bir yatak vardı. Penceresi yoktu buranın. Tek ışık dışardaki koridorun sonundaki tavan pencerelerinden geliyordu. İki ranza vardı içerde. Bir birinin üstüne inşa edilmişlerdi. Üzerlerinde saman minderler ve kurşuni battaniyeler vardı. Kir pas içinde olan battaniyelerin üzerinde pireler, tahta kuruları ve bitler fink atıyordu. Jurgis şilteyi kaldırdığı zaman kendisi kadar şaşkın bir sürü hamamböceği ile karşılaştı.</p>

  <p>Burada kendisine biraz daha kuru ekmek ve zehir verildi. Listeye bir tas da çorba eklenmişti. Mahkûmlardan birçoğu yemeklerini yakındaki bir lokantadan getirirlerdi ama, bizimkinin böyle bir lükse yatıracak parası yoktu... Kimisinin mum ışığında okuyacak kitapları, oynayacak iskambilleri vardı. Oysa Jurgis, karanlığın ve sessizliğin içinde yapayalnızdı. Yeniden uyuyamadı. O deli eden düşünceler, fikirler çıplak sırtına inen bir kamçıdan farksızdılar. Gece bastırınca dişleri kırılırcasına kenetli, kafese kapatılmış bir yabani hayvan gibi dolaşmaya başladı. Çılgınlığının içinde arasıra kendini duvardan duvara vuruyor, sıkılı yumruklarını kıyasıya taş duvarlara indiriyordu. Ellerini kanatıp çürüttü duvarlar... Duvarlar, onları yaptırtan kişiler kadar soğuk, zalim ve acımasızdılar.</p>

  <p>Uzaklarda her saat başı çalan bir kilisenin çan kulesi vardı. Gece yarısını vurduğu zaman, Jurgis, taşların üzerine yatmış, başı ellerinin arasında, çan seslerini dinliyordu. Sonunda çan sesi kesileceği yerde, arttı. Başını kaldırdı Jurgis. Ne olabilirdi bu? Yangın filan mı? Tanrım! Ya yangın çıktıysa cezaevinde? Biraz daha pür dikkat dinleyince, çan seslerinin bir melodiyi çaldığını farketti. Sanki tüm çan kuleleri şehri uyandırmaya başlamıştı. Uzaklardan, yakınlardan, çevreden değişik çan sesleri doluyordu kulaklarına. Korkunç bir müzikti bu. Jurgis bir dakika kadar, şaşkınlık içinde bunun ne olduğunu çözmeye çalıştı. Ve buldu sonunda. Evet. Noel gecesiydi.</p>

  <p>Noel gecesi. Tümüyle unutmuştu bunu. Yeniden bir düşünceler barajının kapakları açıldı. Yepyeni anılar, yep yeni üzüntüler sardı her yanını. Çok uzaklarda kalan Litvanya’da kutlanan bir Noel gecesini hatırladı. Kaybolmuş kardeşi ile şimdi çoktan ölmüş olan babası ile birlikte geçen bir noel akşamı. Bütün gün ve gece durmadan yağan kar, o şık ormanlıktaki kulübelerini gömüp koynuna alarak onların dünyayla olan ilişkilerini ansızın kesmişti. Noel babanın ziyareti için çok uzaklardaydı oturdukları yer. Ama Jurgis çocukluğunun bu anısında İsa’nın yüzünü hatırlıyordu. Hatta bunu Packingtown’da bile unutmamışlardı. Onun ufacık da olsa bir ışığı daima aydınlatmıştı karanlıklarını, Ona ise imalâthanede çalışmıştı. Gel gelelim tüm yorgunluklarına rağmen, çocukları ana caddeye çıkarmışlar, çam ağaçları ve pırıl pırıl elektrik ışıkları ile donatılmış olan vitrinleri seyretmişlerdi. Vitrinlerden birinde canlı kazlar, bir başkasında şekerden harikalar vardı... pembe beyaz şekerler. Sonra üzeri kirazlarla süslü kocaman pastalar. Bir başka vitrinde ise kırmızı kurdelelere sarılmış yağlı hindiler, tavşanlar. Bir başkasında insanın aklına durgunluk veren oyuncaklar dünyası. Pembe giysili güzel bebekler, davullar trampetler, cicili bicili asker şapkaları. Onlar da nasiplerini almışlardı bu bayramdan. Ellerindeki kocaman sepeti, noel alışverişinin malları ile doldurmuşlardı. Neler almamışlardı ki... kızarmış domuz, lahana, çavdar ekmeği ve Ona’ya bir çift eldiven, sıkınca öten lastik bir bebek ve lambanın üzerine asıp altı çift gözün heyecanla baktığı bir torba karamela.</p>

  <p>Ne sosis makineleri, ne gübre değirmeni Noel bayramını akıllarından silip atamamıştı. Geçen yılki Noel gecesini hatırlayınca, bir şeyler tıkanır gibi oldu Jurgis’in boğazına. Eve geldiğinde Elzbieta, onu bir kıyıcığa çekmiş ve Ona’nın bir kırtasiye dükkânından, üç sente aldığı renkli bir kartpostalı göstermişti. üzerinde parlak renklerle basılmış, melek resimleri, uçuşan güvercinler vardı. Dükkânda durmaktan biraz pislenmişti gerçi. Ama, karısı üzerindeki bütün lekeleri silmiş ve resmi çocukların görebileceği bir yere asmıştı. Bunu hatırlamak boğazını düğümleyip hıçkırıklara boğdu Jurgis’i. Sefalet içinde geçecekti Noel yortuları. Kendisi hapiste, karısı hasta, evleri per perişan olmuş... Ne gaddarca bir şeydi bu! ne diye yalnız bırakmamışlardı onu? Bir zindana kapatıldıktan sonra, noel çanlarını çalmanın alemi mi vardı?</p>

  <p>Ama hayır! Onlar bu çanları kendisi için çalmıyordu. Bu Noel yortusunda saf dışı edilmişti. Bir hayvan leşi, bir paçavra gibi fırlatılıp atılmıştı bir kıyıya. Korkunç bir şeydi bu, korkunç! Belki de şu anda karısı ölmek üzereydi, belki oğlu açlıktan kıvranıyordu, belki tüm aile soğuktan donmak üzereydiler. Bütün bunlara rağmen hâlâ bayram çanları çalıyordu dışarda. Ne acı bir alaydı bu! Sanki her şey onu cezalandırmak için düzenlenmişti. Onu öylesine bir yere kapatmışlardı ki ne savrulan karlar yüzünü kamçılıyor, ne de iliklere işleyen soğuk, kemiklerini kemiriyordu. Yiyecek içecek de getirmişlerdi üstelik. Ne biçim bir işti bu? Eğer onu gerçekten cezalandırmak istiyorlarsa, ailesini zindana atıp, kendisini dışarda soğuğun ortasında bırakmaları gerekirdi. Üç zayıf kadını ve altı zavallı çocuğu aç, sefil perişan, bırakmaktan daha iyi bir ceza şekli düşünememişlerdi?</p>

  <p>Onların kanunu, onların adaletiydi bu. Ayağa kalkan Jurgis hırsından titriyordu. Tarifsiz bir nefretin tutsağıydı artık. Yüzbinlerce kez lânet olsun onların kanunlarına. Onların adaletlerine de! Bir yalan, bir yalan, korkunç büyük ve zalim bir yalandı bu. Hiç bir dünyaya yakışmayacak gaddarlıkta bir yalandı! Yalnız kâbuslar dünyasında yeri olabilirdi bunun. Korkunç bir hile, kahrolası bir alaydı. Bu rezil dünyada, adalet, hak, hukuk diye bir şey yoktu. Yalnızca kaba ve zalimlikti hüküm süren. Koca dişlileri arasında öğütüp un gibi ufalamışlardı onu. Zavallı ihtiyar babasını öldürmüşler, karısını bir insan yıkıntısı haline sokmuşlardı. Canına okumuşlardı tüm ailesinin. Şimdi de kendi yakasına yapışmışlardı. Artık ona ihtiyaçları kalmamıştı. Sırf yollarının üzerine çıkıp işlerine karıştığı için bütün bunlar lâyık görülmüştü. Demir parmaklıkların ardına atılmıştı. Yırtıcı bir hayvandı sanki. Hemde sebepsiz yere, canavarcasına haksızcasına, sevgiden ırak atmışlardı içeriye. Yok, yok! Ona yapılan bu davranış, yırtıcı bir hayvana bile yapılmazdı. Onun kafasında, onun duygularına sahip bir erkek, zavallı bir hayvanı tuzağa düşürüp, yavrularının ölmesine göz yumabilir miydi? İmkânı mı vardı bunun?</p>

  <p>Gece yarısının bu saati, Jurgis’in başkaldırmasına, kanunsuz ve inançsız olmasına sebep olmuştu. Toplum kurallarına geri dönecek bir köprü bırakmamışlardı ona. «Düzen» dedikleri şey yalnızca bir palavraydı. İnsafsızca ezilmişti. Kanunu paralarıyla satın alıp karşısına çıkan ve buna bir de adalet ismi verenler patronlardı. Tek bildiği şey kendisine büyük bir haksızlık edildiği idi. Dünya tüm kuvveti, kanunları, toplumu ile, bağıra bağıra düşmanlığını ilân etmişti işte. Her geçen an ruhu biraz daha karamsar oluyor, her geçen an, yeni intikam düşleri görüyordu. Korkunç bir nefret dağ gibi kabarıyordu içinde.</p>

<div class="gir1">
  <p>Tıpkı yaban otları gibi alçaklık</p>

  <p>Tomurcuklanır en iyi hapishane havasında</p>

  <p>Ve insanın tüm iyilikleri</p>

  <p>Kaybolup yitirilir orada</p>

  <p>Soluk bir ızdıraptır kapıyı tutan</p>

  <p>Ve umutsuzluktur bekçisi</p>
</div>

  <p>Diye yazmış şairin biri, dünya adaletini ona da ispat ettikten sonra.</p>

<div class="gir1">
  <p>Bilemem kanunların doğru mu</p>
  
  <p>Yoksa yanlış mı olduklarını</p>
  
  <p>Zindana atılmışlar için biricik bildiğim şey</p>
  
   <p>Kalınlığıdır duvarların...</p>

  <p>Nasıl da ört bas ederler cehennemlerini</p>
  <p>ki neler yapılmaz içinde</p>
  <p>Ne tanrının ne de insanın oğlu</p>
  <p>yüreklenip bakamaz.</p>
  </div>

</body>

</html>