<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>DOKUZUNCU BÖLÜM</p>

  </div>

  <p>Sendikayı keşfedip oraya yazıldıktan sonra birtakım değişiklikler olmaya başladı Jurgis’te. İngilizce öğrenmeye heves etmişti. Toplantılarda neler olup bittiğini bilmek, konuşulanları anlamak, gerektiği zaman kendisi de konuşmak istiyordu. Bu yüzden toparlanıp kelimeler bellemeye başladı. Okula gidip, hızla dil öğrenen küçükler ona yardım ediyorlar ve birkaç kelime öğretiyorlardı. Ayrıca arkadaşlarından biri, küçük bir dilbilgisi kitabı vermişti. Bunu da, Ona, okuyordu kocasına. Sonra Jurgis, kendisi okuyamadığı için üzülmeye başladı. Kışın ortasında birisi, bedava olan bir gece okulundan bahsetti. Gidip yazıldı hemen. Bundan sonra salhaneden eve zamanında döndüğü geceler, okula gitmeye başladı. Ona, hem İngilizce konuşmasını, hem de okuyup yazmasını öğretiyorlardı. Eğer zaman olsaydı daha başka şeyler de öğreteceklerdi.</p>

  <p>Sendika, başka bir değişiklik daha yaptı üzerinde; memleketi izlemeye başlamıştı artık. Onda uyanan demokrasinin başlangıcıydı bu. Zaten sendika da bir devlet, minyatür bir cumhuriyetti. Onun sorunları, bütün adamların sorunuydu. Herkes bu konuda istediğini serbestçe söylüyordu. Yani Jurgis, sendikada, siyaset konusunda konuşmasını öğrenmişti. Onun geldiği yerlerde politika yoktu. Rusya’da insanlar hükümeti bir felâket olarak düşünürlerdi. Tıpkı dolu veya yıldırım gibi. «Saklan küçük kardeşim, saklan,» derdi akıllı ve ihtiyar köylüler, «elbet bu da geçer.» Jurgis Amerika’ya geldiği zaman, başlangıçta burasının da öyle olduğunu sanıyordu. Amerikanın özgür bir ülke olduğunu işitmişti ama, anlamı neydi bunun? Burası da tıpkı Rusya gibi değil miydi? Her şeye sahip olan zenginler vardı ve kişi eğer bir iş bulup karnını doyuramıyacak olursa, midesini kazıyan açlık aynı açlık değil miydi?</p>

  <p>Brown salhanesinde çalışmaya başlıyalı üç hafta olmuştu ki, orada gece bekçisi olarak çalışan bir adam, öğle paydosunda yanına gelerek, tabiyet değiştirip vatandaş olmak için gereken kâğıtları isteyip istemediğini sordu. Jurgis, bunun da ne demek olduğunu bilmiyordu. Adam açıklamalarda bulunarak bunun kendisine ne gibi yararlar sağlıyacağını anlattı. Üstelik hiç bir masrafı yoktu. Ayrıca yarım serbest gün elde edecekti. Hem de parası kesilmeden. Sonra seçimler geldiğinde oy verme hakkı olacaktı. Bir şeyler vardı bunun içinde; Jurgis yapılan teklifi sevinçle kabul edince, bekçi ustabaşıyla bir şeyler konuştu ve günün geri kalanı izinli oldu Jurgis. Ama daha sonraları, evleneceği için bir günlük izin isteyince ters yüz ettiler. Paralı izin için de aynı şeydi. Jurgis bu mucizeyi hangi kuvvetin yıktığını bilemedi. Bilse bile tanrı bilirdi bunu! Her neyse, adamın peşine takıldı. Bekçi, yeni gelen göçmenlerden bir yığın adamı daha toplamıştı. Polaklar, Slovaklar, Litvanyalılar... dışarıda, dört atın çektiği koskoca bir araba vardı. On beş yirmi kişi binmişti bile. Ayrıca şehrin manzarasını görmek için ele geçmez bir fırsattı bu. Adamlar gerçekten eğlendiler ve arabada dağıtılan biralardan bol bol içtiler. Şehrin merkezine gelen araba, gösterişli, büyük, granit bir yapının önünde durdu. Burada bir görevli konuştu onlarla. Kâğıtlar zaten hazırdı. Yalnızca ad yazılacaktı o kadar. Sonra, teker teker, kelimesini bile anlamadıkları bir ant içtiler ve kendilerine üzerinde koca kırmızı bir damga ve Amerikan arması olan bir kâğıt verilerek, artık Amerikan yurttaşı olup Cumhurbaşkanı ile eşit haklara sahip olduklarını söylediler.</p>

  <p>Bir iki ay sonra aynı adam, Jurgis ile bir konuşma daha yaparak ona nereye «kayıt» olacağını söyledi. Seçim günü gelip çatınca, mezbaha bir bildiri yayınlayarak oy vermek istiyenlerin o sabah saat dokuza kadar serbest olduklarını bildirdi. Aynı gece bekçisi, sürüsünü önüne katıp, bir meyhanenin arka odasına götürerek onlara oy pusulalarının hangisini nasıl dolduracaklarını öğretti. Sonra ikişer dolar verdi her birine. Arkadan, seçimin yapıldığı yere gittiler. Kapıda bir polis memuru vardı. Görevi gelenlerin bir yanlışlık yapmamasını sağlamaktı. Jurgis o günkü talihinden bir hayli gurur duyuyordu. Ta ki eve gidip de Jonas’la karşılaşana kadar. Adamın biri onu bir kıyıya çekerek, kendisine dört dolar karşılığında üç defa rey vermesini teklif etmişti. Elbette ki Jonas kabul etmişti teklifi.</p>

  <p>Bütün bu esrarengiz şeyleri, sendikadaki arkadaşları açıkladılar Jurgis’e. Amerika’nın, Rusya’dan değişik olduğunu ve burada hükümetin demokratik bir sistemle yönetildiğini söylediler. Ülkeyi yönetip, para çalan kişilerin önce seçilmeleri gerekiyordu. Siyasî parti diye adlandırılan iki büyük hırsız şebekesi, birbirleri ile rekabet halindeydiler. En fazla oy satın alan parti iktidara geçiyordu. Seçimler iyiden iyiye yaklaştığı zaman fakir kişilere gelirdi sıra. Mezbahalar bölgesinde millî seçimlerde ve devlet seçimlerinde oluyordu bu iş. Mahallî seçimlerde her şey Demokrat Parti tarafından idare ediliyordu. Bu yüzden çevrenin patronları da demokratik patronlardı elbette. Sözgelimi ufak tefek bir İrlandalı olan Mike Scully. Scully’nin eyalette büyük bir parti merkezi vardı. Dediklerine bakılacak olursa, eyalet valisini bile yöneten aslında bu adamdı. Mezbahalar bölgesinin çantada keklik olduğunu söyliyerek böbürlenirdi. Son derece zengin bir adamdı. Çevçesindeki bütün hırsızlık ve rüşvet işlerinde parmağı bulunurdu. Sözgelimi, Jurgis ile Ona’nın seyrettikleri büyük çukurun ve tuğla fabrikasının sahibiydi. İlk önce kili topraktan çıkarıp tuğla yapar, sonra şehrin bu çukurunun moloz ve çöplerle doldurulmasını sağlardı. Sonra da buralara evler yaparak satardı. Yaptığı tuğlaları istediği fiyata şehir belediyesine satar ve bunlar, belediye arabaları tarafından taşınırdı. İçi su dolu diğer çukur da onundu. Yine buradaki pis suların donmasiyle elde ettiği buzları satardı. Adamların dedikleri eğer doğruysa, şimdiye kadar, bir metelik su parası ödememişti. Fabrikasını da belediyenin malzemesinden yaptığı gibi tek kuruş da vermemişti. Gazeteler bu konuyu ele alınca bir rezalet patlak verdi. Ama, böyle şeylere kolay papuç bırakmayan Scully, satın aldığı bir adama, bütün suçu üzerine aldırdıktan sonra, adamı yurt dışına da kaçırttı. Yine söylenenlere bakılırsa, tuğla fabrikasını da aynı yollarla yapmıştı. Hatta burada çalışanların hepsi, maaşlarını belediye bütçesinden almaktaydılar. Bunları öğrenmek için adamları sıkıştırmak gerekiyordu. Çünkü hepsi bunun onları ilgilendiren bir iş olmadığını söylüyorlardı. Ayrıca Mike Scully iyi bir adamdı. Onun yazdığı bir pusula, her zaman mezbahalarda iş bulmak demekti. Ayrıca bir sürü insana kendi de iş verirdi. Adamlarını sekiz saatten fazla çalıştırmaz ve onlara en yüksek gündeliği öderdi. Bu yüzden de bir yığın eşi dostu vardı. Bunlar hep birlikte «Savaş Çığlığı Kulübü»nde toplanmışlardı. Kulübün binası depoların oradaydı. Burası yalnızca Şikago’nun en büyük kulüp binası değil, aynı zamanda en büyük kulübüydü. Ara sıra boks maçları düzenler, horoz, hattâ köpek dövüşü bile yaparlardı. Çevrenin bütün polisleri bu örgütün üyesiydiler, bu horoz ve köpek dövüşlerine engel olacakları yerde, bu maçların biletlerini satarlardı. Jurgis’i alıp vatandaşlığa geçiren adam işte bu savaş çığlığı takımının «kızılderili»lerinden biriydi. Böyle adlandırılırdı üyeler. Seçim zamanı gelince bunlardan yüzlercesi ortaya çıkardı. Ceplerindeki tomar tomar paralar ve çevredeki tüm meyhanelerden elde ettikleri bedava içkilerle adam tavlarlardı. Dediklerine bakılacak olursa bütün meyhane sahiplerinin de «kızılderili» olması gerekiyordu. İstenilen zamanda kullanılırlardı. Aksi halde ne pazar günü çalışabilirler ne de kumar oynatabilirlerdi. Bütün bunlardan başka itfaiye teşkilâtı da Scully’nin elindeydi. Mezbahalar bölgesinde dönen bütün hırsızlıklarda da payı vardı ayrıca. Ashland Caddesinde bir inşaat yaptırıyordu ki, buna nezaret eden adam, Belediye kanalizasyon müfettişi olarak maaş alırdı. Belediyenin su işleri müfettişi ölüp gömüleli bir yılı geçmişti. Ama birisi hâlâ maaşını çekerdi adamın. Belediye kaldırım işleri müfettişi ise «Savaş Çığlığı Kahvesi» adında bir meyhane sahibiydi. Scully’ye itaat etmeyen, onu tutmayan seyyar satıcıların şehirde çalışma olanakları hemen kaldırılıverirdi.</p>

  <p>«Salhane patronları bile korkar ondan» diyordu Jurgis’in arkadaşları. «Fakir babası» diyorlardı Scully için ve onunla övünüyorlardı. Zira seçim zamanı gelince ortaya çıkıyor ve kendisinin fakir babası bir halk adamı olduğunu açık seçik söylüyordu. Salhane sahipleri Ashland caddesine bir köprü yapılmasını istedi ama, köprü ancak patronların Scully ile görüşmesinden sonra yapıldı. Aynı hikâye «Köpüklüdere» için de olmuştu. Belediye, mezbaha sahiplerine bu dereyi örtmesini söyleyince, imdada yetişen yine Scully oldu. Aslında bu dere, Şikago nehrinin kollarından biri olup mezbahaların güneyinden geçer ve buradaki salhane binalarının bütün pisliği buraya akardı. Kısacası burası yer yer otuz metre, yer yer de bir metre genişliğinde, açık bir lâğımdan başka bir şey değildi. Derenin kollarından biri kör olduğu için, pislik sürekli olarak burada kalırdı. Dökülen yağlar ve türlü kimyasal maddeler bir araya gelince bazı garip birleşimler ortaya çıkarıyordu ki, «Köpüklüdere» denmesinin nedeni buydu. Sürekli hareket halindeydi burası. Sanki içinde beslenen devasa balıklar ya da Tevratta adı geçen deniz canavarları tepişirdi derinliklerinde. Karbonik asitten meydana gelen gazlar kabarcık halinde su yüzüne çıkıp patlayınca, çapı yarım metre olan halkalar meydana gelirdi suyun üzerinde. Kimi yerlerde yağlarla karışan pislikler katılaşmış ve dere yatağını yer yer bir lav yatağına benzetmişti. Bu pisliklerin üzerinde tavuklar dolaşıp yemlenirdi. Çevrenin yabancısı olan bir adam, karşıya geçmek istediği zaman kısa bir süre için gözden kaybolup, tepeden tırnağa pislik içinde dışarı çıkardı. Salhane sahipleri işte böyle bırakırlardı bu dereyi. Ara sıra suyun yüzü tutuşur ve korkunç alevler çıkararak yanmaya başlardı. O zaman belediye itfaiyesi gelerek yangını söndürürdü. Bir seferinde akıllı bir adam gelerek bu pislikleri yağ çıkarmak için toplamaya başladı. Ama salhane patronları hemen yazılı bir emirle adamı buradan dehleyip bu işi kendileri yapmaya başladılar. Ayrıca derenin iki yanındaki kıyıları da toplayıp temizliyor ve işliyorlardı artık.</p>

  <p>Adamların dedikodularına göre, birtakım garip şeyler daha dönmedeydi buralarda. Salhanelerin gizli boruları vardı ve bunlar sayesinde, milyonlarca litre şehir suyu çalıyorlardı. Gazeteler bu konuyu ele almış, yine bir rezalet patlak vermişti. Soruşturma açılmış, borular kapatılmıştı. Kimse cezalanmadığı gibi, su çalınmasına, rezalet örtbas edildikten sonra yeniden başlanmıştı. Bunlardan sonra, bitmez tükenmez dehşetleri ile et sanayi vardı. Şikago sakinleri, Packingtown da dolaşan belediye müfettişlerini gördükleri zaman, kendilerini hastalıklı ve mikroplu etlerin tehlikesinden uzak sanırlardı. Bilmezlerdi ki bu yüz altmış üç müfettiş burada, salhane sahiplerinin isteği ile çalışmaktaydı. Bu müfettişler, Amerikan hükümetinden aldıkları maaşa karşılık, hastalıklı etlerin, devletin dışına çıkmamasını sağlarlardı. Başka hiç bir yetkileri yoktu. Hangi etlerin satılacağına karar veren yalnızca mahallî siyasî makinenin üç adamıydı. Kısa bir süre sonra, bunlardan doktor olan bir tanesi, hükümet müfettişlerinin verem diye ıskartaya çıkardığı ve guddelerinde öldürücü zehir bulunan sığırların, açıkta bırakıldıktan sonra, şehre götürülüp satıldığını bildirdi. Aynı hafta istifaya davet edildi. Hatta mezbaha sahipleri bu kadarla da kalmayıp, valiye baskı yaparak, bütün teftiş bürosunu lâğvettirdiler. O günden sonra da Packingtown’u rahatsız eden kimse çıkmadı. Böylece patronların kasasına her hafta veremli sığırlardan iki bin dolar girmeye başladı. Ayrıca trenlerle gelirken koleradan ölen domuzlar da, arabalara yüklenip yağ yapılmak üzere Indiana’da bir yere yollanıyordu.</p>

  <p>Jurgis yavaş yavaş bu dedikoduları; bunları hazırlayan ve bu kısımlarda çalışan adamların ağzından duyup öğreniyordu. Görünüşe bakılacak olursa, insan diğer kısımlarda çalışan biri ile tanışınca yeni hilebazlıklar, yeni namussuzluklar öğreniyordu. Sözgelimi içlerinde sığır kasaplığı yapan bir Litvanyalı vardı. Marija’nın çalıştığı yerde çalışıyordu. Yalnızca konserve et için kesim yapılıyordu burada ve adamdan gelen sığırların nemene hayvanlar olduğunu dinlemek, Zola’nın veya Dante’nin tasvirlerini solda sıfırda bırakıyordu. Sanki tüm ülkede ihtiyar, sakat ve hastalıklı hayvanları bulup toplamak için ajanlar vardı. Sözgelimi bira fabrikalarının almayı reddettiği «viski-maltı» ile beslenen sığırlar vardı. Üzerleri patlamamış çıbanlar, açık yaralar ile doluydu bu hayvanların. Pis bir işti bunları kesmek. Kasap bıçağı daldırınca, bunlar patlıyor ve leş gibi kokan bir pislik insanın yüzüne fışkırıyordu. Elleri kana ve bu pisliğe bulaşan bir insan, nasıl temizlerdi yüzünü gözünü? İşte böylesine hayvanlardan yapılmış «tahnit etler» İspanyol kurşunlarından daha da öldürücü olarak, Amerikan askerinin zehirlenerek ölmesine sebep olmuştu. Üstelik ordu etleri taze değildi. Yıllarca soğuk hava depolarda bekletilmiş konservelerdi bunlar.</p>

  <p>Bir pazar akşamı, Jurgis mutfak sobasının yanında piposunu tüttürmüş, kendisine Jonas tarafından tanıştırılan ve Durham’ın konservecilik kısmında çalışan, yaşlıca bir adamla konuşuyordu. O akşam, ülkede artık millî bir enstitü düzeyine çıkmış olan, büyük Durham şirketi konusunda birtakım gerçekleri öğrendi. Durham’da çalışanlar düpedüz ortaçağ simyagerleri idi. Sözgelimi gazeteye bir mantar çorbasının ilanları veriliyordu. Ama, bu çorbayı hazırlayan kişiler, hayatlarında bir kez olsun mantar yüzü görmemişlerdi. Hele «Tavuk bastısı» adı verilen yemek, tıpkı mizah dergilerindeki lokanta karikatürlerindeki çorbalara benziyordu. Sanki yağmurluğu ile galoşlarını giymiş bir tavuk, bu çorbanın içinden yürüyüp geçmişti. Ama belki adamların birtakım sırları vardı. Kimbilir belki de kimyasal yöntemlerle tavuk yapmasını becermişlerdi. Jurgis’in arkadaşı açıklamalarını sürdürdü. Aslında bu konserveler işkembe ile domuzyağını karıştırarak imâl ediliyordu. İçine gerekirse sığır içyağı, yürek, ellerinde varsa koyun kırpıntısı da konuluyordu. Bunları değişik biçimlerde sınıflandırıp, değişik paralara satıyorlardı. Oysa içinden çıkan nesneler her zaman aynıydı. Türlü çeşidi vardı bu konservelerin. «Şeytani» diye isim takmıştı çalışanlar bunlara. Sözgelimi bu çeşit jambon ya da domuz ezmesi, makinenin kesemeyeceği kadar küçük sığır eti parçalarının kıyması beyaz görünmesin diye bazı kimyasal maddelerle, içine deriden, domuz etine kadar türlü etler konularak hazırlanıyordu. Bu karışım iyice ezildikten sonra içine bol miktarda, baharat atılıyordu. Tad versin diye tabiî. «Eğer insan buna benzer yeni bir şey icad edebilirse, bir servet sahibi olabilir,» dedi Jurgis. Ama, böylesine keskin zekâlı namussuz sahtekârların çok uzun yıllardan beri çalıştıkları bu yerde icat edilecek yeni bir şey kalmamıştı. Bu adamlar veremli sığırları memnuniyetle kabul ederlerdi. Zira beslenen hasta hayvanlar daha çabuk yağlanıyordu. Herhangi bir kıtanın dükkânlarında kalmış eski yağlar bu insanlar tarafından satın alınır, bir yığın kimyasal işlemden geçirildikten sonra taze yağ diye satışa çıkarılırdı. Birkaç yıl öncesine kadar mezbahalarda atlar da kesilirdi. Görünüşe bakılırsa bunlardan gübre yapılıyordu. Ama gazeteler işi parmaklarına dolayıp uzun zaman çaba gösterdikten sonra, halkı bu kesilen at etlerinin konservelere karıştırıldığına inandırabildiler. Artık, Packingtown’da at eti kesimini yasaklıyan bir kanun vardı ve şimdilik iş sıkı tutuluyordu. Her gün görülebilen manzaralardan biri, koyun sürüleri arasına karışmış, uzun ve keskin boynuzlu bol kıllı yaratıkların mezbahaya girdiğiydi. Halkı yeniden; kuzu ve koyun diye aldıkları etlerin; keçi eti olduğuna inandırmak, bu gibi olaylardan sonra çok zor bir işti.</p>

  <p>İlgi çekici başka bir istatistik de, burada çalışan işçilerin hastalıkları ve dertleriydi. Jurgis, mezbahaları ilk kez bir ziyaretçi olarak gezip, Szedvilas’dan, burada bir hayvandan neler yapıldığını duyduğu zaman gerçekten hayran olmuştu. Oradaki bütün fabrikaları şaşkınlıkla izlemişti. Oysa bunlar da başlı başına, bağımsız birer ayrı cehennemdiler. Hiç birinin kesimhanelerden farkı yoktu. Her birinde çalışan işçilerin değişik birtakım hastalıkları, dertleri vardı. Burayı gezen ziyaretçiler bu dolandırıcılıkları, hilebazlıkları belki alayla karşılayabilirlerdi ama, burada çalışanlarla alay edemezlerdi. Çünkü işçilerin hemen hepsi bunun etkilerini, izlerini kendi vücutlarında taşımaktaydılar. Bunu kanıtlamaları için ellerini uzatıp açmaları yeterliydi.</p>

  <p>Sözgelimi salamura odalarında çalışanlar vardı; hani Antanas’ın çalışıp rahatsızlandığı yerler. Nasıl tarifsiz bir korku ve dehşet içindeydi bu adamlar bilemezsiniz. Arabaları itenlerden biri hele bir parmağını çizmeye ya da kesmeye görsün. Açılan yara, adamı bu dünyadan götürmeye yeterdi bile. Mafsalları asitler tarafından kemirilir, adamın parmakları dökülürdü. Kesicilerin, parçalayıcıların, ayırıcıların, kısaca bütün bıçak kullananların içinde, baş parmağı bir işe yarayan tek bir tanesine rastlıyamazsınız. Parmakları öylesine sık ve derin kesilmiştir ki, bu artık bıçağa baskı yapan çirkin bir et parçasından başka bir şey değildir. Ellerinin üstü ve içi insanın sabrını taşıracak kadar çok kesik izleri ile doludur. Hayvanların içini temizlediklerinden, ya da derileri yüzerken tırnaklarını harab etmişlerdir. Öyle ki birçoğunun tırnakları kalmamıştır artık. Parmak mafsalları şiş olduğundan, elleri daima açık bir yelpazeyi andırır. Pişirme odalarında o buharın ve dayanılmaz pis kokuların ortasında çalışan adamlar vardır sonra. Gün ışığı girmez buralara. Sunî ışık altında çalışılır. Bu odalarda tüberküloz mikrobu iki yıl yaşıyabilir ve her saat başı yeni mikrop ikmali yapılır buraya. Sığır hammalları vardır. Bunlar yüz yirmi beş kiloluk sığırları, buzluklara, soğuk hava tertibatlı vagonlara sırtlarında taşıyan kişilerdir. Korkunç bir iştir bu. Sabahın dördünde başlar ve en kuvvetli bir adamı, birkaç yıl içinde çökertmesi işten bile değildir. Sonra, soğutma odalarındaki işçiler gelir. Bunların ortak hastalığı romatizmadır. Burada beş yıldan fazla çalışamaz insan derler. Bu da azami zamandır. Sonra yün koparıcılar vardır ki, bunların elleri, salamura işinde çalışanlardan daha önce berbat olur. Çünkü hayvanların derisi, yünlerin gevşemesi için önce asitlenir ve bu adamlar çıplak elleri ile yolarlar. Asit parmaklarını yer bitirir. Konserve kutularının yapıldığı yerlerde çalışanların da elleri kesikler içindedir. Her kesik atlatılmış bir kan zehirlenmesinin izi olabilir. Parçalama makinelerinde çalışan işçilerin de zamanları pek uzun değildir. Bunlardan çoğu bir süre sonra dalgınlaşır ve bir de bakarsınız, elinin bir kısmı kesme makinesinde kalıvermiş. Sonra kaldırıcılar vardır. Bunlar kullandıkları manivelalarla, ölü sığırı, temizlenmesi ve yüzülmesi için havaya kaldırırlar. Durham’ın mimarları işçilerin çalışma biçimini göz önünde tutmadıklarından bu adamlar alçak kirişler yüzünden sürekli olarak iki büklüm yürümek zorunda kalırlar. Bu onlarda bir alışkanlık yaratır. Birkaç yıl sonra, yürümelerinin bir şebek maymunundan farkı kalmaz. İçlerinde en beteri, gübreciler ile haşlama odalarında çalışanlardır. Bu işçiler gelen ziyaretçilere gösterilmez. Zira bir gübrecinin çıkardığı koku, normal bir insanın daha yüz metre öteden burun direğini kırmaya yeterlidir. Tank ve kaynatma odalarında çalışanları ise sürekli olarak başka bir tehlike beklemektedir. Burada yoğun bir buhar bulutu içinde çalışır ve yerden yüksekliği pek az olan tanklar vardır. Onların da korkusu bu kazanlara düşmektir. Sık sık da kazalar olur burada. Kazaya uğrayıp düşen bir işçiyi çıkardıkları zaman, artık zavallının görülecek pek fazla bir yanı kalmamıştır. Hatta bazen günlerce kalırlar kazanlarda. Kemiklerinin dışında kalan kısımları da dünya piyasasına, Durham’ın saf domuz yağı adı altında sunulurlar.</p>

</body>

</html>