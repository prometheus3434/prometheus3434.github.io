<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ON DOKUZUNCU BÖLÜM</p>

  </div>

  <p>Madam Haupt Hebamme’nin, bir meyhanenin üzerindeki katın dışında sallanan bir tabelası vardı. Yan kapıda ise yukarıyı işaret eden başka bir levha. Jurgis merdivenleri bir solukta çıktı.</p>

  <p>Madam Haupt, soğanla domuz eti kızarttığından, ortalığa koku sinmesin diye odasının kapısını yarı açık bırakmıştı. Kapıya vurdu Jurgis. Kapı ardına kadar açıldığında, siyah bir şişeyi ağzına dikmiş olan bir kadın gördü. Bu sefer daha hızlı vurdu kapıya. O zaman kadın ancak şişeyi dudaklarından çekebildi. İnanılmayacak kadar şişman. Hollandalı bir kadındı. Yürüdüğü zaman, okyanusta dalgaların arasında bocalayan küçük bir gemiyi andırıyordu. Bastığı yeri öylesine sarsıyordu ki raf ve dolaplardaki tüm çanak çömlek tıngırdıyordu. Üzerinde kirli, mavi bir giysi vardı. Dişleri simsiyahtı.</p>

  <p>«Kimdir o?» dedi kadın Jurgis’i görünce.</p>

  <p>Yol boyu tıkanırcasına koştuğu için soluk alamıyor, bu yüzden de konuşamıyordu. Saçları karışmış, gözlerine yaban bakışlar gelmişti; mezarından fırlamış bir hortlaktı sanki. «Karım,» diyebildi sonunda, «çabuk gelin.»</p>

  <p>Madam Haupt, tavayı bir kıyıya koyduktan sonra, ellerini önlüğüne sildi. «Bir doğum için mi gelmemi istiyorsun?»</p>

  <p>«Evet,» dedi Jurgis.</p>

  <p>«Daha şimdi bir doğumdan geliyorum. Ağzıma bir lokma koyacak kadar zamanım olmadı. Ama durum çok kötüyse...»</p>

  <p>«Evet, çok kötü,» diye bağırdı Jurgis.</p>

  <p>«Belki gelirim, ne vereceksin?</p>

  <p>«Ben... şey... sen ne kadar istersin,» diye kekeledi.</p>

  <p>«Yirmi beş dolar.»</p>

  <p>Yüzü asılıverdi. «O kadar para veremem.»</p>

  <p>Kadın yakından inceliyordu karşısındakini. «Peki, ya ne kadar verirsin?»</p>

  <p>«Şimdi mi vermeliyim; hemen şimdi mi?»</p>

  <p>«Evet. Bütün müşterilerim böyle yaparlar.»</p>

  <p>«Benim, param yok benim,» diye korku ile konuşmaya başladı. «Başım belaya girdi bu yüzden bitti bütün param. Ama öderim sana son meteliğine kadar elimden geldiği kadar çabuk. Çalışabilirim.»</p>

  <p>«Ne iş yaparsın sen?»</p>

  <p>«Şimdilik boştayım... ama... bulmam lazım. Ben...»</p>

  <p>«Kaç paran var şimdi?»</p>

  <p>Epey zorluk çekti cevap vermekte. Sonunda: «Bir dolar yirmibeş sent,» dediği zaman, kadın güldü suratına.</p>

  <p>«Bu paraya şapkamı bile giymem ben. Hıh! Bir dolar yirmi beş sent.»</p>

  <p>«Bütün param bu kadar,» diye yalvardı. Sesi titrek çıkıyordu artık. «Birisini bulmam gerek karım ölecek yoksa. Elimden başka şey gelmiyor.»</p>

  <p>Madam Haupt, domuz eti ve soğan dolu tavasını yeniden ocağın üstüne koydu. Sonra Jurgis’e dönüp «on dolar bul bana, gerisini gelecek ay verirsin.» dedi. «Sana topu topu bir dolar ve yirmi beş sentim olduğunu söyledim.»</p>

  <p>Kadın yeniden işinin başına döndü. «Sana inanmıyorum,» dedi. «Sırf beni kandırmak için söylüyorsun bunları. Senin gibi koskoca bir adamın yalnızca bir dolar yirmi beş senti olmasının sebebi ne ola ki?»</p>

  <p>«Hapisteydim» diye bağırdı. Nerede ise kadının önünde diz çöküp yalvarmaya başlıyacaktı. «Daha önce de param yoktu. Ailem neredeyse açlıktan ölmek üzereymiş.»</p>

  <p>«Peki dostların neredeydi? Sana yardım etmeleri gerekirdi onların.»</p>

  <p>«Hepsi fakir,» diye cevap verdi. «Bana ancak bunu verebildiler. Elimden gelen her şeyi yaptım.»</p>

  <p>«Satacak hiç bir şeyin yok mu?»</p>

  <p>«Söyledim ya, hiç bir şeyim yok, hiç bir şeyim.»</p>

  <p>«Peki borç da mı alamazsın! Kimsenin güveni yok mu sana? Bakkalından filan istesen.» Jurgis başını olumsuzca salladıktan sonra, kadın konuşmasını sürdürdü. «Dinle beni. Eğer bana istediğim parayı verirsen sen kârlı çıkarsın. Hem karını, hem de çocuğunu kurtarırım. Sonunda verdiğin paranın fazla olmadığını sen de anlarsın. Tut ki şu anda onları yitirdin, ne ağır bir darbe olur bu senin için, öyle değil mi? Ayrıca karşında da mesleğinin erbabı bir kadın var. İstersen seni buradaki ailelere göndereyim, sana kim olduğumu onlar anlatsınlar.»</p>

  <p>Madam Haupt, bir yandan konuşurken, bir yandan da elindeki çatalı Jurgis’e doğru sallıyordu. Oysa kadının sözleri fazla gelmişti Jurgis’e. Umutsuzluk içinde ellerini iki yana açtı, sonra dönüp kapının yolunu tuttu. «Hiç yararı yok,» dedi. Aynı anda da kadının sesini işitti ardından.</p>

  <p>«Senin için beş dolara yaparım.»</p>

  <p>Ardına takılmış, onu kandırmaya çabalıyordu. «Bu teklifi kabul etmemekle delilik ediyorsun. Böyle yağmurlu bir havada, bu fiyattan aşağı dışarı çıkacak kimseyi bulamazsın. Ben hayatımda bugüne kadar böyle ucuz bir doğum işini kabul etmedim. Aksi halde kiramı bile veremezdim.»</p>

  <p>Jurgis öfkeli bir sesle kadının sözünü kesti. «Eğer param yoksa.» diye bağırdı, «sana nasıl ödeyebilirim? Allah kahretsin! Eğer param olmuş olsaydı düşünmeden verirdim sana. Laftan anlamıyor musun? Yok, yok, yok! İşitiyor musun beni? Param yok!»</p>

  <p>Dönüp kapıya yöneldi yeniden. Ancak merdivenlerin yarısına geldiği zaman Madam Haupt’un ardından bağıran sesini duydu. «Bekle! Geleceğim seninle. Buraya gel.»</p>

  <p>Jurgis, yeniden odaya girdi.</p>

  <p>Kederli bir sesle: «Kimsenin acı çekmesine göz yummak iyi bir şey değildir hayatta,» dedi şişman ebe. «Seninle bedava bile gelebilirim. Hoş, aslında bana teklif ettiğin para da bedava sayılır. Yardım etmeye çalışacağım. Ne kadar uzakta?»</p>

  <p>«Buradan üç dört blok ötede.»</p>

  <p>«Üç dört blok mu? Sırılsıklam olacağım. Hey ulu Tanrım! Böyle bir günde, bir dolar yirmi beş sente doğum yaptır. Ama buraya bak, bana yirmibeş doların geri kalan kısmını yakında ödeyeceksin, anladın mı?»</p>

  <p>«Elimden geldiği kadar çabuk öderim.»</p>

  <p>«Bu ayın içinde mi?»</p>

  <p>«Evet. Bir ay içinde,» dedi zavallı Jurgis. «Ne istersen. Yalnız çabuk ol!»</p>

  <p>«Bir dolar yirmi beş sentin nerede?» diye Madam Haupt sordu.</p>

  <p>Jurgis parayı masanın üzerine bırakınca, kadın bunu büyük dikkatle sayarak sakladı. Sonra, yağlı ellerini yeniden önlüğüne silerek hazırlanmaya başladı. Sürekli olarak bir şeylerden yakınıyor, mırıldanıp duruyordu. Öylesine şişmandı ki, hareket etmek büyük bir azaptı onun için. Her attığı adımda ahlayıp pofluyordu. Jurgis’in orada olmasına aldırış bile etmeden üzerindeki elbiseyi çıkardı, korsesini takıp bir elbise geçirdi üzerine. Sonra başına bir şapka oturtup eski şemsiyesini aldı. Gerekli aletleri, oradan buradan toplıyarak siyah bir çantaya doldurmaya başladı. Bu süre içinde. Jurgis neredeyse aklını kaçıracaktı. Caddeye çıktıkları zaman, dört adım ilerisinden gidiyor ve ara sıra arkasına bakarak, kadını biraz olsun hızlandırmaya çalışıyordu. Oysa Madam Haupt adımlarını sıklaştıramadığı gibi, her attığı adım için de ayrıca soluklanmak zorunda kalıyordu.</p>

  <p>En sonunda mutfağında bir sürü korkmuş kadının toplandığı eve gelebildiler. Jurgis daha doğumun olmadığını öğrendi. Ona’nın ağlamasını duydu yeniden. Bu arada Madam Haupt başındaki şapkayı çıkarıp askıya astı. Sonra çantasını açıp, içinden eski bir elbise ile bir kavanoz kaz yağı çıkardı. Ve ellerini bununla ovmaya başladı. Bir çok vakalarda, bu kaz yağı ne kadar eski olursa, ebeye o kadar uğur getirirdi. Bu yüzden kadın, bu yağlarını, bazen aylar, bazen yıllarca değişik yerlerde saklardı.</p>

  <p>Sonunda Aniela, kadını yukarı çıkarmaya başladı. Tırmanması gereken basamakları görünce yeniden yakınmaya başladı. «Hey ulu Tanrım. Ne diye beni böyle bir yere getirdin. Tırmanamam ki ben bu merdiveni. Kapıdan geçemem ki. Denemem bile; şimdi kendimi öldürsem en iyisi bu olacak. Bir kadının çocuk doğurması için ne biçim bir yer burası? Merdivenle çıkılan bir tavan arasında doğum ha! Biraz utanmalısınız kendinizden.» Jurgis kapının yanında durmuş, bir yandan kadının şikâyetlerini, bir yandan da yukardan gelen Ona’nın inlemelerini dinliyordu.</p>

  <p>Sonunda Aniela, kadını yukarı çıkarmaya başladı ve yol gösterdi ona. Burası gerçek bir tavan arası değildi. Sırf Jurgis’in ailesinin barınması için, bir bölümü, kirişlerinin üzerine eski tahtalar, levhalar yerleştirilerek, döşeme biçiminde düzenlenmişti. Bu taraf sağlamdı ama, eğer kişi, tavan arasının başka bir yanına basacak olsa gerçek bir felâket olabilirdi. Yukarısı yarı karanlık olduğu için, yapılacak en akıllıca iş, kadınlardan birinin, elinde bir mumla önden çıkmasıydı. Yeniden ağlamalar, çığlıklar duyuldu ve sonunda Jurgis, bir çift fil bacağının dar merdiveni çıkmaya çalıştığını gördü. Madam Haupt, yukarda yürümeye başlayınca ev sallanmaya başladı. Sonra birden Aniela, Jurgis’in yanına gelerek kolundan tuttu.</p>

  <p>«Şimdi, sen git artık.» dedi, «Sözümü dinle. Elinden geleni yaptın. Ama burada ayak altında durmakla yalnızca işimizi güçleştirmiş oluyorsun. Git ve gelme.»</p>

  <p>Jurgis çaresizlik içinde: «Peki ama nereye gideyim?» dedi.</p>

  <p>Bilemem nereye gideceğini. Eğer gidecek bir yerin yoksa sokakta dolaş ne yaparsan yap. Ama yeter ki git ve bütün gece gelme.»</p>

  <p>Sonunda, ihtiyarla birlikte, Marija, Jurgis’i iteliye iteliye dışarı çıkardılar. Gün batımı olduğu için hava soğuktu. Yağmur kara dönmüş, yerdeki yarı erimiş karlar donmaya başlamıştı. Jurgis, ince elbiseleri içinde üşüyordu. Ellerini cebine sokarak yürümeye başladı. Sabahtan beri ağzına tek lokma girmediği için bitkin ve hasta hissediyordu kendini. Birden bir umut parıldadı kafasında. Yemeğini yediği meyhane ancak birkaç sokak ötedeydi. Belki haline acırlardı. Belki bir arkadaşını görürdü. Elinden geldiğince çabuk yürümeye çalışarak meyhaneye doğru yöneldi.</p>

  <p>Meyhaneci içeri girdiği zaman «Selâm Jack,» dedi — bu çevrede bütün yabancılara ve işçilere böyle hitap edilirdi — «nerelerdeydin?»</p>

  <p>Jurgis, doğruca barın yanına gitti. «Hapisteydim,» dedi, «bugün çıktım. Bütün yolu da yürüyerek geldim. Meteliğim olmadığı gibi, sabahtan beri de ağzıma lokma girmedi. Üstelik evimi de elimden aldılar. Karım hasta. Yani lafın kısası hapı yutmuş durumdayım.»</p>

  <p>Meyhaneci bu bembeyaz yorgun yüze, titreyen mor dudaklara baktıktan sonra önüne büyük bir şişe sürdü. «Doldur bakalım!»</p>

  <p>Elleri öylesine titriyordu ki, zor tuttu şişeyi.</p>

  <p>«Korkma,» dedi meyhaneci, «doldur dedim sana.»</p>

  <p>Böylece koca bir yudum viski içtikten sonra, berikinin isteği üzerine yemeklerin durduğu tezgahtan yana doğru yürüdü. Cesaret edebildiği kadarını büyük bir çabuklukla indirdi midesine. Dili döndüğü kadar teşekkür etti ve salonun ortasındaki büyük sobanın yanına gidip oturdu.</p>

  <p>Ama bu zalim dünyada, hiç bir mutluluk uzun sürmezdi. Islak elbiseleri ısınıp da üzerinden buharlar tütmeye başlayınca o korkunç gübre kokusu odayı doldurdukça doldurdu. Bir iki saate kadar salhanedeki iş biteceği için işçiler soluğu meyhanede alırlardı. Ama, hiç biri pis kokan bir yere, haklı olarak girmek istemezdi. Ayrıca Cumartesiydi. Böyle gecelerde ufak bir çalgı takımı gelirdi. Çevredeki aileler, meyhanenin yan salonunda sosis ve bira ile kendilerine bir ziyafet çekerek eğlenirlerdi. Sabahın saat ikisine, üçüne kadar sürerdi bu. Meyhaneci bir iki kez öksürdükten sonra bir hatırlatma yaptı. «Bana bak Jack, korkarım ki gitmen gerekiyor.»</p>

  <p>Meyhanenin sahibi, öteden beri böylesine insan yıkıntılarını görmeye alışmıştı. Her gece en azından, Jurgis kadar sefil, perişan, üşümüş, bir düzine adamı kovardı meyhanesinden. Ama bunlar saf dışı edilmiş, kendisini tüketmiş kişilerdi. Oysa Jurgis hâlâ kavganın içindeydi. Onun dürüstlüğünü hatırlayan kimseler de vardı. Yorgun bir biçimde ayağa kalktığı zaman, meyhaneci onun kuvvetli ve iyi bir insan olduğunu hatırladı. Yakında devamlı müşterisi olabilirdi.</p>

  <p>«Bakıyorum halin harap. Gel benimle.»</p>

  <p>Yan salondaki bir kapıdan kilere iniliyordu. Bir yukarda, bir de aşağıda daima kilitli duran iki kapı vardı. Gelecekte parası olacak müşterilerle, bazı siyasileri tanıyan kişilerin, kapı dışarı edilmeleri doğru olmadığı için, buradan çıkarılırlardı.</p>

  <p>Böylece gecesini geçirirdi Jurgis. Viski biraz olsun ısıtmıştı onu ama, heyecanı ve korkusu uyumasına engel oluyordu. Bir yandan üşürken bir yandan başından geçenleri hatırlıyordu. Saatler saatleri kovaladı. Jurgis yukardaki salondan gelen müzik ve kahkaha seslerinden henüz sabahın olmadığını anlıyordu. Bunlar azaldığı ya da kesildiği zaman, kendisini sokağa salıvereceklerini düşünüyordu. Oysa böyle bir şey olmayınca, acaba meyhaneci beni buraya kapadığını unuttu mu diye düşünmeye başladı.</p>

  <p>Eğlencenin bittiğinden kuşkusu kalmayınca, merdivenleri çıkarak, kapıyı yumruklamaya başladı. Meyhaneci esneye, gözlerini ovalıya ovalıya gelerek kapıyı açtı. Bütün gece açık olduğu için, değişik saatlerde gelen müşteri akınları arasında uyurdu.</p>

  <p>«Eve gitmek istiyorum,» dedi Jurgis. «Karımı merak ediyorum. Daha fazla bekliyemiyeceğim.»</p>

  <p>«Hay Allah, neden daha evvel söylemedin bunu be adam, ben de senin gidecek bir evin yok sanmıştım.»</p>

  <p>Jurgis, dışarı çıktığı zaman saat sabahın dördüydü. Zifiri karanlıktı ortalık. Yollar, on onbeş santim yüksekliğinde yeni yağmış karlarla örtülmüştü. Hâlâ da lapa lapa yağıyordu. Dostumuz Aniela’nın evinden tarafa dönerek, koşmaya başladı.</p>

  <p>Mutfağın penceresinde ışık vardı. Perdeler çekilmişti. Kapı kilitli olmadığı için Jurgis acele ile içeri girdi.</p>

  <p>Aniela, Marija ve diğer kadınlar, daha önce bıraktığı gibi sobanın çevresinde oturuyorlardı. Aralarında yeni gelenler de vardı. Jurgis evde ses seda olmadığının farkına vardı.</p>

  <p>«Ne oldu?» diye sordu.</p>

  <p>Kimse cevap vermedi kendisine. Soluk yüzleri ile ses etmeden sadece bakıyorlardı. «Ne oldu?» diye bağırdı.</p>

  <p>Sonra, tüten lâmbanın ışığından, ona en yakın oturan Marija’nın başını salladığını gördü. «Daha bir şey yok.»</p>

  <p>Marija yeniden başını salladı. Zavallı aptal.</p>

  <p>Jurgis, haykırdı. «Daha bir şey yok mu?» dönmüştü. «Sesini duymuyorum Ona’nın,» diyebildi ancak.</p>

  <p>«Uzun bir süreden beri sesi çıkmıyor.»</p>

  <p>Bir sessizlik oldu, sonra tavanarasından gelen bir ses bunu bozdu: «Hey oradakiler!»</p>

  <p>Kadınlardan bir çoğu odaya koşuştular: Marija Jurgis’e doğru seyirtti. «Bekle burda,» diye bağırdı. Yüzü bembeyaz olmuş iki kişi, titreyerek kulak kabartmış ortalığı dinliyorlardı. Birkaç saniye sonra, gene küfürler ederek poflıyarak, merdiveni çatırdatarak gelenin Madam Haupt olduğunu anladılar. Az sonra kadın, tıknefes olmuş bir halde aşağıya inerek, odaya girdi. Öfkesinden ateş püskürüyordu. Jurgis kadının yüzüne bir bakınca, bembeyaz oldu. Ebe ceketini çıkarmıştı. Eli yüzü, elbisenin üzeri, tıpkı salhanede çalışan kasaplarınki gibi kana bulanmıştı.</p>

  <p>Derin derin soluyor, çevresine bakınıyordu. Kimse ses etmedi.</p>

  <p>«Elimden geleni yaptım,» diye birden konuşmaya başladı. «Bundan başka birşey yapamam, denemenin hiç bir faydası yok.»</p>

  <p>Yeniden bir sessizlik oldu.</p>

  <p>«Kabahat benim değil,» dedi kadın. «Bu kadar fazla beklemeden bir doktor getirmeliydiniz. Ben geldiğim zaman iş işten geçmişti.» Yeniden bir ölüm sessizliği oldu. Marija, sağlam elinin bütün kuvvetiyle, Jurgis’i kolundan yakalamıştı.</p>

  <p>Sonra, Madam Haupt birden, Aniela’ya döndü. «İçecek bir şeyiniz var mı,» dedi «konyak filan.»</p>

  <p>Aniela başını salladı, yok anlamına.</p>

  <p>«Hey ulu Tanrı,» diye açıklama yaptı şişman ebe, «ne biçim insanlar bunlar. Belki bana yiyecek bir şeyler verirsiniz, dün sabahtan beri ağzıma lokma girmediği gibi, burada da geberesiye çalıştım. Eğer böyle bir şey olduğunu bilseydim, bana verdiğiniz paraya karşılık, adımımı bile atmazdım buraya.»</p>

  <p>Bu sırada bakışlarını odanın içinde dolaştırıp Jurgis’i görünce, parmağını ona doğru sallamaya başladı. «Seninle anlaştık değil mi?» ne olursa olsun bu parayı vereceksin bana. Bu kadar geç kaldığın için kabahat benim olamaz. Karına hiç bir yardım edemem. Eğer bebek tek kolu ile gelmeye başlarsa, bunda benim hiç bir günahım yok. Bu durumda elimden bir şey gelmez. Ayrıca yukarısı, köpeklerin bile doğum yapmasına elverişli olmayan bir yer. üstelik cebimde getirdiklerimden başka da yiyeceğim yoktu.»</p>

  <p>Madam Haupt, soluklanmak için durakladı. Marija, Jurgis’in alnından akan terleri ancak o zaman farketti. Adamın yıkılmak üzere olduğunu anlayınca, yavaş bir sesle sordu: «Ona nasıl?»</p>

  <p>«Ona mı nasıl?» diye Madam Haupt tekrarladı. «Kendisini böyle öldürmesine izin verirseniz, nasıl olacağını sanıyorsunuz? Papaz çağırmalarını söyledim. Genç kadın, belki gerektiği gibi bakılsaydı bundan kurtulabilir sonra iyileşip kuvvetlenirdi. İyi dayanıyor kızcağız, daha henüz ölmedi.»</p>

  <p>Jurgis deli gibi bağırdı «Ölüm mü?»</p>

  <p>Beriki öfkeli öfkeli, «Elbette ki ölecek,» dedi. «Aslında çocuk çoktan öldü.»</p>

  <p>Merdiveni bitmek üzere olan bir mum aydınlatıyordu. Jurgis hemen yukarı çıktı. Alacakaranlıkta, yere serilmiş eski battaniyeler ve pırtılar olan köşede, bir haç, onun yanında ise dualar mırıldanan papazı seçebildi. Uzak bir köşede ise Elzbieta, büzüldüğü yerde ağlayıp sızlıyordu. Ona ot minderin üzerine uzanmıştı.</p>

  <p>Bir battaniye örtülmüştü üzerine ama, kolu ile omuzu dışardaydı. Öylesine zayıflamış, bitmişti ki, Jurgis nerede ise tanıyamıyacaktı karısını, iskeletten başka bir şey değildi artık. Yüzü kireç gibi bembeyaz. Gözlerini kapamış, bir ölüden farksız hareketsiz yatıyordu. Sendeliyerek yanına yaklaştı. Dizlerinin üzerine çöktü, korku ve hüzün dolu bir sesle, «Ona, Ona,» dedi.</p>

  <p>Kadın gözlerini açmadı. Jurgis elini tutmuş bir yandan okşarken bir yandan da konuşuyordu: «Bak bana! Cevap ver! Bak Jurgis geri geldi, duymuyor musun dediklerimi?»</p>

  <p>Göz kapakları kıpırdanınca, Jurgis deli gibi seslendi: «Ona, Ona!»</p>

  <p>Sonra birden genç kadın açtı gözlerini, kısa bir an. Kısa bir süre kocasına baktı. Kocasını tanıdığını belli eden bir pırıltı gelip geçti gözlerinden. Jurgis kollarını karısına uzatmış sonsuz bir umutsuzluk içinde sesleniyordu. Korkunç bir istek kaplamıştı içini. Onu özlüyordu ama, buna ızdırap başka bir isim verilemezdi. İçinden hiç bilmediği, yeni doğmuş bir istek, yüreğinin tellerini koparıp işkence ediyordu. Bütün bu çabalar boşunaydı. Kadın kocasının kolları arasından sıyrılarak yatağa yığıldı ve söndü. Büyük bir acı patlak vermişti Jurgis’in içinde. Bütün vücudu hıçkırıklarla sarsılıyor, sıcak gözyaşları yanaklarından yuvarlanıyordu. Karısının ellerini tutuyor, sarsalıyor, kollarının arasına alıp bağrına basıyordu. Oysa kadın buz gibi, hareketsizdi kolları arasından uçup gitmişti. Gitmişti artık.</p>

  <p>Kelime bir çan gibi çalıyordu kafasının içinde. Ta içine kadar işleyip unutulmuş hiçlerin yankılanmasına neden oluyordu. Gölgelenmiş korkular bakıyordu yüzüne: karanlık korkusu, terkedilmek korkusu, yok olmak korkusu. Ölmüştü! Ölmüştü işte! Bir daha onu ne görecek, ne de sesini işitecekti. Yalnızlığın buz gibi ürkekliği ansızın her yanını kapladı. Ondan çok uzak olan dünyaya gölgelerin, titrek düşlerin dünyasına tek başına bakıyordu artık. Korkmuş kederli bir çocuk gibiydi. Bütün gücüyle sesleniyor, sesleniyor ama hiç bir cevap alamıyordu. Hıçkırıkları evin içinde yankılar yapıyordu. Sobanın başında oturan, soluk yüzlü kadınlar, korkuyla birbirlerine daha fazla sokuluyorlardı. Kendinden geçmişti. Teselli edilemez bir durumdaydı artık. Papaz, yanına gelerek elini omuzuna koydu. Bir şeyler fısıldıyordu. Ama, Jurgis söylenenlerden tek kelime olsun anlamadı. Kendinden geçmiş sendeliyerek gölgelerin arasında dolaşıyor ve o kaçıp giden ruhu arıyordu.</p>

  <p>Öylece yattı. Kurşun rengi bir şafak yavaş yavaş, sürünürcesine tavan arasına dolmaya başladı. Papaz gitmiş, kadınlar gitmişti. Öylesine, kımıldanmadan yatan beyaz şekille yapayalnızdı. Biraz daha sakinleşmişti ama inliyor, titriyor ve o görünmez düşmanla boğuşuyordu. Ara sıra doğrulup karşısında duran beyaz maskeye bakıyor sonra elleri ile yüzünü örtüyordu. Dayanamıyordu karşısında duran ölüme. <b>Ölüm!</b> Oysa on sekizinde, ömrünün baharında bir genç kızdı henüz. Hayata daha yeni başlamıştı. Ama şimdi, işkenceler içinde öldürülmüş olarak burada yatıyordu.</p>

  <p>Kalkıp mutfağa indiğinde sabahtı. Perişan bir hali vardı. Yüzü kül gibi olmuştu. Başı dönüyor, ayakta zor duruyordu. Bir sürü komşu gelmişti ziyarete. Suskunca Jurgis’e bakıyorlardı. Mutfak masasının başına çöker gibi oturarak yüzünü elleri arasına aldı.</p>

  <p>Birkaç dakika sonra, açılan sokak kapısı ile, içeri karla karışık dondurucu bir soğuk doldu. Ardından, koşmaktan soluğu kesilmiş, ayazdan mosmor olmuş küçük Kotrina göründü. «Eve geldim işte,» dedi. «Az kalsın beceremeyecektim.»</p>

  <p>Sonra Jurgis’i görünce konuşmasını kesip, bilgi edinmek ister gibi, teker teker baktı odadakilerin yüzlerine. Bir şeyler olmuştu. Yavaş sesle sordu: «Ne oluyor?»</p>

  <p>Kimsenin cevap vermesine fırsat kalmadan ayağa kalkan Jurgis, sendeliyerek kızın üstüne yürüdü: «Neredeydin?»</p>

  <p>«Oğlanlarla birlikte gazete satıyordum,» dedi. «Kar...»</p>

  <p>«Hiç paran var mı?» diye sordu.</p>

  <p>«Üç dolara yakın param var, Jurgis.»</p>

  <p>«Ver onu bana.»</p>

  <p>Jurgis’in hareketlerinden ürken Kotrina, korkulu gözlerle odadakilere baktı. «Ver onu bana,» diye tekrarladı Jurgis. Küçük kız, elini cebine sokarak, meteliklerini bağladığı kirli bir paçavra çıkardı. Jurgis, tek kelime söylemeden bez parçasını alıp sokağa çıktı.</p>

  <p>Üç kapı aşağılarında bir meyhane vardı. «Viski,» dedi içeri girer girmez. Tezgâhtar içkiyi sürdü önüne. Jurgis paçavranın düğümünü dişleri ile çözerek, içinden bir yarım dolarlık çıkardı. «Şişesi kaça bunun?,» diye sordu. «Sarhoş olmak istiyorum.»</p>

</body>

</html>