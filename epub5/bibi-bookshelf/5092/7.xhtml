<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YEDİNCİ BÖLÜM</p>

  </div>

  <p>Yaz boyu bütün aile, çalıştı, çabaladı. Güz geldiğinde Jurgis ile Ona’nın ülkelerinin geleneklerine uygun bir biçimde evlenmeleri için gereken parayı biriktirdi. Kasım ayının sonlarına doğru bir salon kiralayıp, kendilerini yüz dolar borca sokan o bütün açgözlü dostlarını çağırdılar.</p>

  <p>Korkunç, zalim, bir deney olmuştu bu onlar için. Her ikisini anlatılmaz dertlere boğuyordu. Hem de böyle bir zamanda. Kalpleri sevgi ile titrerken. Ne acınacak bir başlangıçtı bu. Böyle mi başlıyacaktı evlilik hayatları? Bir türlü söküp atamıyorlardı kafalarından. Tümüyle mutlu olacakları bir zamandı. Her şey yüzlerine haykırıyordu bunu. Yüreklerinde kor halinde olan düşünceler, en ufak bir solukla alev alıyordu hemen. Aşklarının yanı sıra, borçlandıkları paralar her ikisini sarsıyordu. Biraz rahatlık istemeleri çok mu görülmeliydi? Yüreklerini ilkbaharda açan çiçekler gibi açmışlarken, zalim ve amansız kış çökmüştü üzerlerine. Düşünüyorlardı, dünya yüzünde hangi aşk böylesine yıkılıp ezilmiştiki!</p>

  <p>Bütün bunların üzerinde bir de günlük ihtiyaçlar vardı. Tepelerine bir kılıç gibi acımasızca asılmıştı bu. Düğünün ertesi günü en tatlı uykularında iken kalkıp işe gitmek zorundaydılar. Ona, korkudan içi içini yiyordu: işini yitirecek olursa, bu onların mahvolmaları demekti. Ve tam saatinde iş başı yapmadığı takdirde hiç kuşkusuz kovarlardı. Hepsinin gitmesi gerekiyordu. Hatta sosislerden, sarsaparilla’lardan midesi bozulup hastalanan Stanislovas’ın bile. Küçük oğlan bütün gün boyu, yağ makinesinin başında durmuş, gevşek bir halde ileri geri sallanmıştı. Gözleri, elinde olmadan kapanıyordu. Az kalsın işten atacaklardı. Ustabaşı gelip iki kez sarsarak uyandırmıştı onu.</p>

  <p>Eski hallerine dönebilmeleri için tam bir haftanın geçmesi gerekti. Bu arada evleri ağlayan çocuklar ve asık suratlı yaşlılarla, hiç de yaşanacak bir yer değildi. Jurgis’in sinirleri pek az bozulmuştu. Sırf Ona’nın yüzündendi bu. Ne zaman karısının yüzüne baksa, onu üzmemek için büyük bir sabırla kendini tutuyordu. Öylesine hassastı ki, böyle bir hayat yaşamak için yaratılmamıştı. Günde onu, en azından belki yüz kez düşünüyor sonra yumruklarını olanca gücüyle sıkarak, önündeki işe saldırıyordu. Kendi kendine karısının aşırı derecede iyi bir kadın olduğunu düşünüyordu. Sonra müthiş bir korkuya kapılıyordu. Çünkü kendisinindi kadın. Nasıl da uzun bir zaman onu büyülemek için çalışmıştı. Oysa şimdi vakti saati gelince, buna hak kazanmadığını düşünüyordu. Karısının ona olan güveni aslında yalnızca onun iyiliği yüzündendi, yoksa kendi kuvveti ve doğruluğundan değil. Ama bunu, karısının asla öğrenmemesine karar vermişti. Bu yüzden kocaman ve çirkin kişiliğine ihanet etmemek için büyük bir özen gösteriyordu. En ufak şeylere bile dikkat etmeye başlamıştı. Kızdığı ve işleri ters gittiği zamanlar bile eskisi gibi küfür etmemeye çalışıyordu. Böyle zamanlarda, Ona’nın gözlerine çabucak yaşlar doluyordu, sonra yüzüne yalvaran bakışlarla bakıyordu. Aklındaki bütün diğer düşüncelere rağmen, bu dengeyi bozmamak çabası, oldukça vaktini alıyordu, Jurgis’in. Kafasında birtakım fikirlerin dolaştığı doğruydu. Hem de hayatında daha önce aklına bile getirmediği yeni düşüncelerdi bunlar.</p>

  <p>Karısını korumak zorundaydı. Tepelerinde dolaşan dehşeti yaklaştırmamak için savaşmalıydı. Ona’nın dünya yüzünde tek dayanağıydı o. Eğer, sürçecek, başarı göstermeyecek olursa, karısının mahvolmasına sebep olacaktı. Kolları ile onu sarıp sarmalayacak ve dünyadan saklıyacaktı. Kendi düşüncelerini, kendi davranışlarını öğrenmişti artık. Kendi kendisiyle, çatışıyordu. Berbat bir çarpışmaydı bu. Başkalarına ziyafet çekmiyor, başkalarının ona ziyafeti çekmesini bekliyordu artık. Ruhu, kuşku ve nefretle ağzına kadar doluydu. Korkunç bazı kuvvetlerin üzerine baskı yaptığını ve bu kuvvetlerin, onun parasını almak için tüm ustalıklarını kullanarak tuzaklar hazırladığını hissediyordu. Dükkâncılar, seni kandırmak için, türlü yalanları yapıştırmışlardır duvarlarına. Yoldaki telefon direklerinin sokak lambalarının, yol kenarındaki parmaklıkların üzerine bile asılmıştır bu yalanlar. Seni işe alan şirket sana yalan söylediği gibi, bütün dünyaya da yalan söylüyordu. Tepeden tırnağa kadar, dev gibi büyük bir yalandı bu.</p>

  <p>Evet, Jurgis bunu anladığını söylüyordu. Böyle olduğu halde, savaşmak, mücadele etmek gerekirdi. Ama öylesine haksızlıktı ki; karşısındakinin avantajları çok fazlaydı. İşte burada, dizlerinin üzerine çökmüş kendini kurtarmak istiyordu. Bir hafta sonra ise karısı, korkunç derecede acı çekiyordu. Bir düşmanın kalleşçe vuruşu ile dengesini yitirebilirdi. Günlerden bir gün, bardaklardan boşanırcasına yağmur yağmaya başladı. Aralık ayındaydılar. Bu yağmurda iliklerine kadar ıslanıp da, bütün bir gün boyu, Brown’un mahzeninde oturmak, hiç de gülünecek birşey değildir. Ona, bir işçi kızdı ve onun yağmur geçirmeyen lüks eşyaları yoktu. Bu yüzden, Jurgis onu tutup tramvaya bindirdi. Görünüşe göre, bu tramvaylara sahip olan beyefendi para kazanmak istiyordu. Bu yüzden de arabalara bir fiyat biçtiler tabii. Yani insan parasını verip bilet almadan, gideceği yere gidemiyordu. Bu yetmezmiş gibi, daha da çirkin bir madde koydular. Bileti yolcu istiyecekti. Biletçinin yolcudan bilet istemeye hakkı yoktu. Nedense Ona’ya tramvaya binmeden önce bilet almak zorunda olduğunu söylemişlerdi. Ama, konuşkan bir kişi olmadığından, kızcağız gözleri ile biletçiyi izleyerek sıranın ne zaman kendisine geleceğini beklemeye başladı. İneceği yere gelip de bilet isteyince, bu sefer de bilet vermediler kendisine. Ona, ne yapacağını şaşırdı ve biletçi ile tartışmaya başladı. Adamın tek kelimesini bile anlamadığı bir dille konuşuyordu. Biletçi, genç kadının sürekli uyarısına rağmen, zili çektiği gibi, arabayı yeniden hareket ettirdi. Yapacak bir şeyi olmadığından ağlamaya başladı. Bir sonraki durakta, tramvaydan indi. Başka bir tramvaya binecek parası olmadığı için, işine kadar olan yolu, o bardaktan boşanırcasına yağan yağmurun altında yürümek zorunda kaldı. Bütün gün titreyerek oturdu masanın başında. Akşam eve geldiği zaman, dişleri birbirine vuruyor, başı arkası, ağrıyordu. İki hafta acılar içinde kıvrandı, ama yine de ayaklarını sürüye sürüye işine gitmekten geri kalmadı. Usta kadın bilhassa. Ona’nın üzerinde çok titiz davranıyor, onun kendisine numara yaptığını sanıyordu. Zira Ona, düğününün ertesi günü bir günlük izin istemiş, ama isteği geri çevrilmişti. Kadın, bu yüzden, Ona’nın kendisine içerlediğini sanıyordu. Ona, kadının yanında çalışan kızların evlenmemesini istediğini düşünüyordu. Belki de bu, kadının, çirkin, yaşlı ve evde kalmış olmasındandı.</p>

  <p>Buna benzer daha bir yığın tehlike vardı ve tümü birden onların aleyhineydi. Çocuklar, memleketlerindeki kadar sağlıklı değildiler artık. Ama nereden bilebilirlerdi evlerinde lâzım olmadığını ve on beş yılın pisliğinin evin altında açılan bir çukura akıp gittiğini. Nereden bilebilirlerdi, köşe başından aldıkları sütün sulandırıldığını ve içine formaldeit konulduğunu? Çocuklar memleketlerinde hastalandıkları zaman, Tete Elzbieta birtakım otlar toplar, bunları kaynatır ve onları iyileştirirdi. Şimdi ise eczaneye gidip, para vererek bir takım ilâçlar almak zorundaydı. Nereden bilebilirdi fukaracık, çocukların büluğa ermeye başladığını? Nereden bilebilirlerdi aldıkları çayın, şekerin ve kahvenin hileli olduğunu? Aldıkları konserve bezelyenin bir takım bakır tuzları ile boyandığını, kahvaltılık reçellerin anilin boyası ile renklendirildiğini? Bilselerdi ne olacaktı sanki? Ne gibi bir yararı olurdu bunun onlara? Çevrelerinde, millerce uzaklıkta olsa bile başka alış veriş edebilecekleri bir yer yoktu ki. Zalim kış da her geçen gün biraz daha yaklaşmaktaydı. Para biriktirmeleri ve kışlık elbiseler yanında, yatak yorgan almaları gerekiyordu. Ama ne kadar çabalasalar ne kadar para biriktirseler bunun ısınabilmek için hiç bir yararı yoktu. Çünkü dükkânlarda satılan mallar ya pamuktan, ya da kırpıntı tiftiklerden yapılıyordu. İmalatçılar, eski elbiseleri, paçavraları kilo ile satın alırlar, bunları yeniden dokurlardı. Daha fazla para ödeseler, süslü püslü şeyler alabilirlerdi. Ya da aldatılarak kazıklanırlardı ama, ne İsa aşkına ne de para karşılığında iyi cins bir malı bulmanın imkânı yoktu. Szedlivas’ın daha yeni göç etmiş bir dostu vardı. Bu adam Ashland caddesindeki bir dükkânda tezgahtar olarak çalışıyordu. Patronu tarafından bulunmuş müzikli bir hileyi gelen müşterilerin üzerinde uygulama alanına koyuyordu. Ayrıca bunlar, tezgâhtarın hiç bir şeyden kuşkulanmayan, zavallı hemşerileriydi. Sözgelimi gelen müşteri bir çalar saat almak istiyordu. İşte o zaman, patron birbirinin aynı iki saat gösteriyordu adama ve birinin bir dolara, diğerinin ise bir dolar yetmiş beş sente olduğunu söylüyordu. Alıcı aradaki fiyat farkını sorduğu zaman da patron efendi ellerini oğuşturarak nedenini ispat ediyordu hemen. Nasıl mı? Çok kolay. Saatlerden birini az, diğerini ise sonuna kadar kuruyor ve pahalı olanın nasıl daha fazla çaldığını gösteriyordu. Elbetteki yorgunluktan, uykusu ağır olan müşteri, daha fazla çalan saati almayı tercih ediyordu.</p>

  <p>Bir şiir bile vardı bunu belirten.</p>

<div class="gir1">
  <p>Daha ulu olur kalpleri ve daha asil</p>

  <p>Gençliğin ızdırap ateşinde yanarak ölenlerin.</p>
</div>

  <p>Ama bu yoksullukla gelen bir ızdırabın belgesi değildir. Bu sonu gelmeyen, dipsiz burukluğu, zalimliği olan, aynı zamanda pis, adi, çirkin kibirsiz bir acıdır. Ki, ne şeref, ne de acıma onun yanından geçmemiştir. Şairlerin konu olarak seçip işledikleri acı değildir bu. Bunu belirten, ortaya çıkaran kelimecikler onların lugatında bulunmaz; ayrıntıları, nazik bir toplumda konuşulamaz bile. İyi edebiyat aşığı kişilere zavallı bir ailenin taşındıkları evin her türlü haşarat yatağı olduğunu söyleyerek duygulandırabilir misiniz? Diyebilir misiniz onlara, bu zavallıların, binbir güçlük ve acıyla kazandıkları parayı, bu haşaratı temizlemek için harcadıklarını? Uzun süren tartışmalardan sonra ancak bir kutu böcek tozu aldıklarını...</p>

  <p>Patenti alınmış bu ilâcın yüzde doksanı, maliyeti iki sent geçmeyen alçıdan başka birşey değildi. Çeyrek dolar ödeyerek aldıkları bu ilâcın hiç bir yararı olamazdı elbette. Yalnızca bunu yedikten sonra su içmek talihsizliğinde bulunan birkaç hamam böceği katılıp kaldı. Ailenin bu konularda hiç bir fikri olmadığından ne yapmak gerektiğini bilemediler. Ayrıca sokağa atacak paraları da yoktu. Bu yüzden hayatlarına eklenen bir sefalete daha katlanmak zorunda kaldılar.</p>

  <p>Sonra ihtiyar Antanas vardı. Kış bastırmıştı artık. Çalıştığı bodrum, karanlık olduğu gibi ısıtılmadığından, insan gün boyu buhar halindeki soluğunu görürdü. Parmaklar da zaman zaman donacakmışçasına sızlardı. Böylece ihtiyar adamın öksürüğü geri geldiği gibi gün be gün artırmaya başladı. Öyle ki bir başladı mı durmak bilmiyordu artık. Gün boyu öksürüyor ve çalıştığı yerdekilere rahatsızlık veriyordu. O karanlık mahzende sabahtan akşama kadar yerlere dökülü kimyasal maddelerin içinde durduğu için, kısa bir süre sonra yeni aldığı altları alın ayakkabıların köselesi aşınmıştı. Sonra ayaklarında açılan yaralar gün geçtikçe beter olmaya başladı. Ya kanı bozulmuştu, ya da farkında olmadan bir şeylere çarparak yaralamıştı. Bu konuda kesinlikle bir karar veremiyordu. Sordu bunu arkadaşlarına. Bunun olağan birşey olduğunu söylediler. Ayakta yaraların açılmasına Güherçile sebep oluyordu. Er geç herkeste olurdu bu yaralar. Böyle olunca da iş bitmiş demektir artık. Yaralar asla iyileşmezdi. Sonunda adam işi bırakmayacak olursa, ayak parmakları dökülmeye başlardı. Böyle olduğu halde ihtiyar Antanas bırakmak istemiyordu işini. Ailesinin nasıl acı çektiğini görüyor ve bu işin kendisine neye mal olduğunu hatırlıyordu. Bu yüzden ayaklarını sarıp sarmalayıp; topallıya topallıya işine gitmeye devam etti. Yaraların azmasıyla birlikte öksürüğü de artıyordu. Ama ihtiyar adam yıkılana kadar çalıştı. Sonra takati kalmamış bir araba beygiri gibi birden tökezlendi. Onu kaldırıp kuru bir yere taşıdılar. Taşdöşemenin üzerine uzatıverdiler. O akşam iki işçi kollarına girerek eve gitmesine yardımcı oldular. Zavallı ihtiyarcığı yatağa yatırdılar. Yatırdılar ya, o her sabah bütün gücü ile kalkıp işe gitmeye çabalıyordu. Sonra yatağından kalkamaz oldu. Yattığı yerde gece gündüz sürekli olarak öksürüyordu. Her geçen gün biraz daha iskeletleşiyordu. Bir zaman geldi ki eriyen etlerinin yerinden fırlayan kemikleri görülmeye başladı. Görmek bir yana, bunu düşünmek bile korkunçtu. Bir gece şiddetli bir öksürük nöbetine tutuldu ve ağzından bir kan dereciği akmaya başladı. Korkudan aklı başından giden aile bir doktor çağırıp yarım dolar da vizite verdi. Ama, doktor artık yapacak hiç bir şeyin kalmadığını söyledi onlara. Allahtan ki doktor bunu ihtiyarın işiteceği bir biçimde söylememişti. Zira o hâlâ kadere inanıyor, yarın ya da ertesi gün iyileşip, yeniden işinin başına döneceğini umuyordu. Kampanya haber yollayıp, işini kimseye vermediklerini söylemişti. Daha doğrusu bir pazar ikindisi, işten çıkarıldığını bildirmeye gelen adama Jurgis para vermiş, ve adam ihtiyara yalan söylemişti. Dede Antanas üç yeni kanama boyunca inandı ve sonunda bir gün onu, sabahleyin odasında kaskatı ve buz gibi buldular. Bu günlerde ailenin işleri de iyi gitmiyordu. Hele bu ölüm, Tete Elzbieta’nın içini iyice kuruttu. Biriktirdileri ve ellerinde avuçlarında kalan son parayı, dede Antanas’ın cenazesine harcamak zorunda kaldılar. Törende yalnız bir cenaze arabası, bir de kadın ve çocukların bindiği kiralık araba vardı. Gerçekleri artık büyük bir hızla öğrenen Jurgis, o Pazar gününün tümünü bu cenaze töreninin pazarlıklarını yapmakla geçirmişti. Hem de bir sürü şahit huzurunda. İhtiyar Antanas, oğlunu yirmi beş yıl, yanından ayırmadan ormanlıklarda yetiştirmişti. Böyle bir ayrılık gerçekten hazindi. Belki de Jurgis’in bütün dikkatini, iflas etmemek için bu cenaze masrafları üzerine toplaması bir bakıma iyi olmuştu. Böylece eski anıları anıp üzülmeye, kederlenmeye zaman kalmıyordu.</p>

  <p>Sonra o acımasız o amansız kış bastırdı üzerlerine. Ormanlarda bütün yaz süresince, ağaçların dalları güneş ışınına kavuşmak için savaşırlar. Kimileri bu savaşı yitirir ve ölür. Sonra insafsız rüzgârlar gelir, fırtınalar gelir, karlar dolular gelir ve toprağı, bu ölen zayıf dallar örtüverirler. Packingtown’da da işler böyleydi işte. Kendini hazırlardı bu boğuşmaya... Bu boğuşma ki tüm ızdıraplardan meydana gelmiştir. Ve sonra sırası gelenler sürüler halinde ölürlerdi. Bütün yıl boyu o kocaman makinenin bir dişlisi olmuşlardı. Şimdi ise makinenin tamir zamanı gelmişti. Yenilenecek ve eskiyen, aşınan parçaları değişecekti. Zatürriye ve grip saldırıp kol gezmeye başlamıştı aralarında. Hele verem illetinden muzdarip olanların hasat mevsimi gelmiş ve tümü birden azrailin orağı ile biçilmeye hazır olmuşlardı. Amansız soğuk gelmişti, ısırıcı rüzgârlar esiyordu, peş peşineydi kar fırtınaları ve tümü birden kanın ve kasların başarısızlığını incelemek ister gibiydiler. Ergeç bu düzene uymayan kişinin işinin başına gitmediği günler oldu. Ve tek bir saniye yitirilmeden, açıklamasız, özür dilemeden yeni kuvvetlere yeni şanslar tanıdı.</p>

  <p>Binlerce ve binlerceydi bu yeni kuvvetli eller. Gün boyunca salhane kapıları meteliksiz, açlıktan anası ağlamış kişilerin dalga dalga akınlarıyla kanırır dururdu. Her sabah binlercesi gelirdi bunların. Yaşamak için birbirleriyle savaşırlardı. Kar fırtınaları, hiç mi hiç acıması olmayan soğuk vız gelirdi onlara. Her zaman hazır ve nazırdılar. İşe başlamak için her zaman tetikteydiler. Daha güneşin doğmasına iki saat kala, işin başlamasından bir saat önce elinizin altındaydılar. Ara sıra yüzleri donardı. Zaman zaman elleri ayakları. Bazen de tepeden tırnağa donarlardı ama hâlâ akın akın gelirlerdi. Gidecek başka yerleri yoktu çünkü. Günlerden bir gün, Durham, buz kesici iki yüz adama ihtiyacı olduğunu, gazetelere verdiği bir ilânla açıkladı. Ve aynı gün, evsiz barksız kişiler, kara, kemirici rüzgârlara aldırmadan şehrin ikiyüz mil karelik bölgesinden akın ettiler. Açtılar. Çetele hesabına vurulacak olursa bu zifiri bellenmiş kişilerden tastamamına kırk grup, mezbaha durağının istasyonuna tezeğe üşüşen sinekler gibi üşüştüler. O gece, odaları doldurdular. Balık istifince uyudular birbirlerinin dizleri üzerinde. Koridorlara yığıldılar. Ta ki polis gelip kapıları kapatana kadar. Kimileri soğuktan dışarda dondular. Ertesi sabah, daha gün atmadan Durham’ın kapısının önünde üç bin kişi bekleşiyordu. Bir ayaklanma çıkmaması için çevredeki polis kuvvetlerinin seferber edilmesi gerekti. Sonra, Durham’ın ustabaşları içlerinden en iri yarı olan yirmi kişiyi seçti. İlândaki ikiyüz adet sadece bir mürettip hatasıydı.</p>

  <p>Göl, doğu tarafına doğru, dört beş mil ilerdeydi. Başı boş, ısırıcı rüzgârlar kasıp kavururdu ortalığı. Zaman zaman hava geceleri sıfırın altında on ya da yirmi dereceye düşerdi. Gün ışığında, kar tepecikleri görünürdü yol boylarında. Evlerin birinci katıyla aşık atmak istercesine yüksek kar tepeleriydi bunlar. Dostlarımızın işe gitmek için taban teptikleri yolun yaya kaldırımı olmadığı gibi, çukuru ve derin hendekleri boldu. Yaz olup da bardaktan boşanır yağmurlar yağdığı zaman, evinin yolunu tutmuş bir kişi ayak bileklerine kadar ıslanırdı. Kışın ise, sabahları gün ağarmadan ve geceleri karanlık basınca bu yolları aşmak marifet isteyen bir işti. İnsanlar, sahip oldukları her şeye sarıp sarmalanırlardı ama, yitirilen kuvvetin sarıp sarmalanacağı hiç bir şey yoktu. Bu yüzden bir sürü adam kar fırtınalarında yenilgiyi kabullenip yol kenarında uykuya dalardı.</p>

  <p>Ve eğer insan, bunun erkekler için kötü olduğunu kabul ederse, aynı şeyin kadınlar ve çocuklar için ne denli bir felâket olduğunu bir düşünsün bakalım. Bazıları tramvaya binerlerdi işlerine gitmek için — eğer tramvay işliyorsa — ama eğer, küçük Stanislovas gibi saatte beş sent kazanıyorsanız, bu parayı iki millik bir yolculuk için harcamak elbetteki zorunuza gidecektir. Çocuklar işlerine, atkılara öylesine sarılıp sarmalanıp gelirlerdi ki, ilk bakışta kolayca tanınamazdılar çoğu kez. Böyle olduğu halde kazalar da eksik değildi. Korkunç soğuk olan bir şubat günü, Stanislovas ile aynı domuz yağı makinesinde çalışan küçük oğlan, işine bir saat geç kalmıştı. Acıdan avaz avaz bağırıyordu. Sarmalandığı bezleri çözdüler. İşçilerden biri oğlanın donmuş kulaklarını ovmaya başladı. Yetti bir iki ovuşturma... dökülüverdi fukaranın kulakları. Bunun sonucu ise küçük Stanislovas’ı fena halde etkiledi. Deliler gibi korkuyordu soğuktan. Her sabah, işe gitmek saati gelince, ağlamaya başlayıp, gitmemek için diretiyordu. Kimse onu yatıştırmasını beceremediği gibi, bu bağırıp çağırmasının da bir işe yaramayacağını anlatamıyordu çocuğa.. Davranışlarına bakılacak olursa, bu onun elinde olmayan bir şeydi. Zaman zaman aklını yitireceğinden korkuyorlardı. Sonunda buna da bir çözüm yolu buldular. Ve küçük Stanislovas, sabahları işine Jurgis’le birlikte gidip, akşamları eve, onunla birlikte dönmeye başladı. Zaman zaman kar bastırıp da yollar kapanınca Jurgis, küçük oğlanı omuzuna bindirerek eve kadar taşıyordu. Jurgis’in ara sıra gece yarılarına kadar çalıştığı da oluyordu. İşte bu, küçük Stanislovas için, acıklı bir durumdu. Zavallımızın bekliyecek bir yeri olmadığından, «Ölüm yatakları» binasının köşesindeki bir kapının eşiğine sığınıyor ve zaman zaman ağır bastıran uykunun etkisiyle, donmasına ramak kalıyordu.</p>

  <p>Kesimhanenin ısıtma düzeneği yoktu. Kış boyunca, ha içerde, ha dışarda çalışmıştı insanlar. Farketmiyordu. Koskoca binada biricik sıcak yer yalnızca haşlama odalarıydı. Burada çalışan işçiler de gerçek bir tehlike içindeydiler aslında. Başka bir odaya gitmek zorunda olduklarında buz gibi koridorlardan geçmeleri gerekiyordu. Eh, belden yukarılarında bir atlet fanilasından başka bir şey olmadığına göre üşütmeleri işten bile değildi. Isıtma düzeni olmayan kesim odalarında, insan tepeden tırnağa dek kana bulanıyor ve bu kanlar bir süre sonra üzerlerinde donuyordu. Bir direğe yaslanacak olsa yapışıp kalıveriyordu. Hele bir de kaza ile, kesim yaptığı bıçağın çeliğini tuttu mu, elinin derisini bıçağın üzerinde bırakmak tehlikesini göze aldı demekti. Kesimhanede çalışanlar ayaklarına gazete kâğıdı sarıp üzerine eski çoraplarını geçirirdi. Bunlar, akan kanları emer, kanlar ayaklarında donar ve böylece bütün bu donan kanlar sarılı ayakların üzerinde katmerleşir ve akşam olup da eve dönme zamanı gelince, işçiler, artlarında fillerinkini andıran ayak izleri bırakarak, topallaya topallaya soyunma odalarının yolunu tutarlardı. Ara sıra, ustabaşıları bakmadığı zaman, işçiler ayaklarını, yeni kesilip temizlenmiş, üzerinden duman tüten sığırların karnına sokar, ya da sıcak su musluklarının altına tutarlardı. İşin en amansız, en acımasız yanı neydi bilir misiniz? Bıçak kullananlar eldiven giyemezdi ellerine. Dumanı tüten kanlar kollarına yapışıp donar, elleri uyuşup katılaşır ve pek tabii olarak ardarda bir yığın kaza olurdu. Yani akan kanlardan, sıcak su musluklarından çıkan buharlar öylesine odayı doldururdu ki insan bir buçuk metre ilerisini görmekten aciz kalırdı. Bu arada, ellerinde iri bıçaklarla, bir sığırdan öbürüne koşan ve çalışma hızına ayak uydurmak için yırtınan kasapları düşünün ustura keskinliğindeydi bıçakları şaşılacak şey nedir bilir misiniz? Göz gözü görmez bu odada oynanan kör dövüşüne karşı, nasıl olurdu da insandan fazla sığır kesilebilirdi.</p>

  <p>Çekilen bütün bu zahmetlere karşı birşey olsaydı bari. Sözgelimi yemek yiyebilecekleri bir yer olsaydı. Jurgis yemeğini ya çalıştığı yerde atıştırıyor, ya da diğer yüzlerce işçi gibi soluğu kendilerine kollarını açmış meyhanelerden birinde alıyordu. Depoların batısındaki Ashland caddesinde bir meyhaneler dizisi vardı. «Viski evi» diye adlandırılırdı bunlar. Kuzeyde ise Kırkyedinci cadde uzanıyordu. Bir köşeden bir köşeye en azından yarım düzüne «Viski merkezi» diye anılan salon zinciri vardı. Yüz dönümlük bir yerdi burası. Çevrede bir tutkal fabrikasına karşılık aşağı yukarı iki yüz meyhane vardı.</p>

  <p>Tercih hakkı, kişiye kalmış bir işti. «Sıcak fasulye çorbası ve kapuska!» «Lâhana turşusu ve sıcak sosis, ne bekliyorsunuz girin içeri!» «Bezelye çorbası ve kuzu yahnisi var bu gün. Sefa geldiniz» diye asılı levhalar birçok dillerle yazılmıştı. Ayrıca özel isimleri olan bir sürü de meyhane vardı. «Ev çevresi,» «Sessiz Köşe,» «Ateş Hattı,» «Taşyürek,» «Saadet Sarayı,» «Harikalar ülkesi,» «Rüyalar Şatosu,» «Aşkın Tadı,» gibi isimler süslüyordu yolun iki yanını. Bir de bunların üstüne başka bir isim vardı ki kolunu kucağını açıyordu çalışan insanlara: «Sendika merkezi.» İçerde haldır haldır yanan bir soba, çevresinde iskemleler; konuşulup şakalaşacak dostlar bulunurdu daima burda. Yalnızca bir şartı vardı bütün bu yerlerin; içmek zorundaydınız. Eğer içeri girip de içmek niyetinde değil iseniz, dışarı atılmanız kaşla göz arasında bir zaman alırdı. Yok eğer, ağır aksak giden bir kişiyseniz, kafanızın bir bira bardağı ile yarılması işten bile değildi. Ama işçiler bu şartları bildikleri için, içerlerdi. Bu işi yapmakla, karşılıksız bir şey elde ettiklerini sanırlardı. İçtikleri topu topu bir kadehti zaten. Ama buna karşılık sıcak yemekle doyurabilirlerdi karınlarını. Oysa her zaman böylesine yürümezdi işler. Genellikle bir dost gelir seni kızdırır, derken sen onu kızdırırsın filân. Sonra başka bir tanış gelirdi. Aslına bakacak olursak, böylesine çalışan insanların arada bir kafa çekmeleri çok görülmemeli. Geri dönüldüğü zaman eskisi kadar üşümediği gibi, görevi bakımından yüreklenirdi de insan. Bu hiç değişmeyen, tekdüze öldürücülük, etkilemezdi onları artık. Onların da kendilerine göre bir durumları vardı. Çalışırken birtakım düşünceler gelir takılırdı kafalarına. Ve sevinir, hallerine şükrederlerdi. Eve dönerken yine soğuk saldırırdı üzerlerine. Böylece bu amansız soğuğa karşı koymak için bir iki duraklama yaparlardı. Bu koltuk meyhanelerinde, yiyecek sıcak bir şeyler de bulunduğu için ya yemeğe geç kalırlardı, ya da hiç gitmezlerdi evlerine. Derken efendim bir merak sarardı karılarını. Kimi zaman onlar da düşerdi yollara kocalarını aramak için. İnsan olduklarından soğuğu hissederlerdi ve de ısınmak için dalarlardı bu meyhanelerden birine. Kimi zaman, çocukları da olurdu yanlarında. Kısacası, güldür güldür akan bir nehrin akıntısı gibi tüm aile kafaları çekmeye başlardı. Bu zincirin anlamını tamamlamak için bir şeyi daha açıklamak gerekir. Packingtown salhanelerinde haftalıklar başka nerde bozulurdu ki? Bu çekler yüzünden işçiler, ellerindeki kâğıt parçasını paraya çeviren meyhane sahiplerine bir teşekkür borcu duyarlardı. Ve paralarının bir kısmını tezgâha bırakmak zorunda kalırlardı.</p>

  <p>Jurgis bütün bunların dışındaydı. Sırf Ona’nın yüzünden. Öğle paydosunda yuvarladığı tek kadehin dışında, damla içki koymazdı ağzına. Bundan dolayı «Somurtkan»a çıkmıştı adı arkadaşları arasında. Fukaramız böylece meyhanelerde hoş karşılanmaz, birinden öbürüne gitmek zorunda kalırdı. Akşam oldumuydu doğruca evine gider ve Ona ile Stanislovas’a yardım eder ya da yolu tutmazdan önce karısını bir tramvaya bindirirdi. Çoğu zaman eve döndüğünde, yeniden yollara düşer, kar tipisinde başı öne eğik, omuzunda bir sandık kömür getirirdi yuvalarına. Pek çekici bir yer değildi evleri. Hele kış aylarında hiç değildi. Paraları yalnızca bir tek soba almaya elvermişti. Aslında bu da ufacık bir şeydi. Soğuk kış günlerinde mutfağı bile ısıtmaya yetmiyordu. Bu durum Tete Elzbieta ve okula gitmeyen çocuklar için çok zor oluyordu. Akşamları bu sobanın başına çevrelenirler ve yemeklerini dizlerinin üzerine yerleştirdikleri tabakalarından yerlerdi. Sonra Jurgis ve Jonas birer pipo tüttürür ve ardından ısınmak için soluğu yataklarında alırlardı. Kömür tasarrufu için de sobayı söndürürlerdi. Sonra korkunç bir boğuşma başlardı soğukla. Yatmadan önce soyunmak bir yana, paltolarını da giyerlerdi. Varlarını yoklarını da yorganların üzerine sererlerdi üşümemek için. Çocukların tümü birden tek yatağa serilirdi. Birbirlerine sokuldukları halde yine de ısınamazlardı. Dış tarafta kalanlar titrer ve ağlamaya başlar ve orta yere girmek için tepişir ve bu genellikle bir kavganın çıkmasına sebep olurdu. Bu incecik tahtalardan yapılmış eski ev, memleketlerindeki kalın kütüklerden yapılmış ve içi dışı balçıkla sıvanmış kulübelerinden çok farklıydı, üzerlerine saldıran soğuk, canlı bir yaratıktı sanki. Odanın içinden hiç eksilmeyen bir iblisti soğuk. Gece yarısı, ortalık zifiri karanlıkken uyanırlardı. Buna sebep ya dışardan gelen bir çığırma, ya da mutlak sessizlikti. İşin en beteri de çatlaklardan sürünerek giren soğuğu hissetmeleriydi. Bu sürüngen tüm donduruculuğuyla sanki ölümü dağıtırmışçasına üzerlerine yürür ve onlar olanca umutsuzlukları ile örtünüp sarınarak bundan kaçmak isterlerdi. Yine de gelir ve onları yakalardı soğuk. Dehşetin karanlık mağaralarında doğmuş bir şeydi bu. Kozmik, ilkel, acı içinde kıvranan ruhları gölgeleyen ve paralayıp kaosa fırlatan bir yaratık. Acımasızdı, amansızdı, demir pençeliydi ve dostlarımız saatler saati, korkudan büzülerek yaltaklık ederlerdi ona. Bağırsalar, çığlık atsalar, seslerini duyurabilecek kimseleri yoktu. Ne bir imdat gelirdi, ne bir merhamet. Ve sabah olunca yeni bir iş günü başlardı. Onlar biraz daha sarsılmış, biraz daha büzülmüş, biraz daha zayıf, ağacından sapır sapır dökülmeye hazır çürümüş meyvalar gibiydiler.</p>

</body>

</html>