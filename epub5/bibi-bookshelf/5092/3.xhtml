<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ÜÇÜNCÜ BÖLÜM</p>

  </div>

  <p>Jakubas Szedlivas’ın mesleği mezecilik olduğundan eşinin dostu bir hayli çoktu. Hele bunların arasında Durham hesabına çalışan özel bir polis memuru vardı, ki görevi sürekli olarak işçi bulmaktı. Jakubas şimdiye kadar hiç denememişti ama, bunun sayesinde dostlarından kimilerine iş bulacağından emindi. Antanas ve Jonas ile konuşulduktan sonra bu adama başvurulmasına karar verildi. Oysa Jurgis kendinden ve kuvvetinden emindi. İş bulması için, kimsenin yardımına ihtiyacı yoktu.</p>

  <p>Daha önce de söylediğimiz gibi, bu konuda hiç de yanılmamıştı. Brown’un iş yerine gitmiş ve daha yarım saat bile beklemeden, patronlardan biri tarafından, bu herkesin tepesinden bakan genç adam, keşfedilmişti. Adam Jurgis’e işaret etti. Konuşma kısa ve anlamlı olmuştu:</p>

  <p>«İngilizce bilir misin?»</p>

  <p>«Hayır Lit-vanyaca.» (Jurgis bu kelimeye dikkatle çalışmıştı.)</p>

  <p>«İş?»</p>

  <p>«je» (Evet anlamına baş sallama.)</p>

  <p>«Daha önce çalıştın mı burada?»</p>

  <p>«lamadım.»</p>

  <p>(İşaretler, el kol sallaması ve Jurgis’in devamlı olarak kafa sallayışı.)</p>

  <p>«Barsak kürelemek?»</p>

  <p>«lamadım» (yeniden sallanan bir baş.)</p>

  <p>«<b>Zamos. Pagaikksztis. Szliota!</b> (taklit edici işaretler yeniden.)</p>

  <p>«<b>je.</b>»</p>

  <p>«Kapıya bak. <b>Dursy?</b> (İşaret eder.)</p>

  <p>«je.»</p>

  <p>«Yarın saat yedide. Anladın mı? <b>Rytoj! Prieszpietys!</b></p>

  <p>«<b>Septyni!</b>»</p>

  <p>«Dekul, temistai!» (teşekkür ederim efendim.) İşte hepsi bu kadar. Jurgis geri döndü. Elde ettiği zaferin büyüklüğünü anlayınca bir çığlık atıp zıpladı ve birden koşmaya başladı. Bir işi vardı! Bir işi vardı artık! Kanatlanmış gibi eve gelip, işlerinden dönen bir yığın öfkeli kiracı arasından tayfun gibi içeriye daldı.</p>

  <p>Bu süre içinde Jokubas da polis arkadaşını görmüş, iyice cesaretlenmişti. Mutlu bir topluluktu hepsi. O gün için yapılacak başka iş kalmadığından, adam dükkânı karısı Lucija’ya teslim ettikten sonra, arkadaşlarına Packingtown’u gösterip gezdirmek için dışarı fırladı. Jokubas bu işi bir taşra efendisinin tavrıyla yapıyordu. Sanki onlara kendi malikânesini gezdiriyordu. Buranın eski sakinlerindendi ve bütün bu harikalar onun gözleri önünde olup gelişmişti. Bu yüzden de kendi payına bir gurur duyuyordu.</p>

  <p>Yığınaklara giden hareketli sokakta yürümeye başladılar. Sabahın erken saatleri olmasına rağmen ortalık son derece hareketliydi. Çalışanlar bir sel gibi akıyorlardı kapılardan içeri, daha yüksek kişilerdi bu saatte gelenler. Memurlar, kâtibeler, stenograflar filan. Kadınları bekleyen iki atlı araba dolar dolmaz dörtnala kalkıyordu. Uzaklardan böğüren sığırların sesi bir okyanusun hışırdayan dalgalarını andırıyordu. Bu sefer peşine düştüler bu sesin. Tıpkı bir sirkin atları eğittikleri yeri görmeye giden küçük çocuklar gibi heyecanlıydılar. Gerçekten de büyük bir benzerlik vardı arada. Demiryollarından geçtiler sonra her iki tarafında sığırların kapatıldığı yerler olan bir sokağa vardılar. Durup bakmak istedilerse de Jokubas yollarına devam ettirdi. Daha ileride, merdivenle çıkılan bir sundurma vardı ki, her şeyi çok daha iyi görebilirlerdi oradan. Burada durup solukları kesilmiş bir biçimde şaşkınlık içinde baktılar da baktılar.</p>

  <p>Bir mil karelik bir alandı burası ve yarısından fazlası sığır ağılları ile kaplıydı. Kuzeyden güneye kadar göz alabildiğine ağıl. Üstelik hepsi de ağzına kadar dolu, yeni dünyada kimsenin düşleyemeyeceği kadar çok sığır vardı. Al sığırlar, kara sığırlar, beyaz ve sarı sığırlar; yaşlı sığırlar, genç sığırlar, iri, böğüren boğalar, bir saatlik küçük beyaz buzağılar, uysal, hüzünle bakan süt inekleri, uzun boynuzlu, iğdiş edilmiş Teksas tosunları. Buradan yükselen ses sanki tüm dünyanın çiftliklerinden geliyordu. Onları saymak, insanın bütün bir gününü alabilirdi. Upuzun yollar, geçit kapıları ile kesiliyordu. Jokubas kendilerine bu kapıların tam yirmi beş bin tane olduğunu söyledi. Jokubas geçenlerde gazete okuduğu için bir makalede bu istatistikleri görüp bellemişti. Doğrusunu söylemek gerekirse, bunları anlatıp, konuklarına şaşkınlık çığlıkları attırmaktan da bir hayli gurur duyuyordu. Jurgis de buna benzer bir gurur duyuyordu. Yalnız bir iş sahibi olmamış bu harika makinenin bir parçası, bir dişlisi olmuştu.</p>

  <p>Orada burada at sırtında ayakları çizmeli, elleri kamçılı adamlar, dört nala hayvanlarını sürüyorlardı. Son derece meşguldüler. Birbirlerine sesleniyor, ya da sığır sürücülerini çağırıyorlardı. Bunlardan kimisi sürücü, kimisi uzak yerlerden gelmiş sığır yetiştiricisi, simsarlar, komisyoncu tacirler ve büyük imalâthanelerin alıcılarıydı. Arada sırada durup bir sığır sürüsünü inceliyor ve durup ciddi bir biçimde iş konuşuyorlardı. Alıcı, başını sallayıp, kamçısını aşağı indirdi mi, bunun anlamı pazarlığın son bulmasıydı. Sonra cebinden küçük bir defter çıkarıp tıpkı bu sabah yüzlerce satıcıyla yaptığı gibi bir şeyler not ediyordu. Sonra Jokubas sığırların tartılmak için götürüldükleri yeri gösterdi. Hayvanlar burada elli bin kilo olarak tartılırlar ve terazi bunu otomatik olarak gösterirdi. Bulundukları doğu kapısının yakınındaydı burası. Doğu yakasında demiryolu vardı. Sığır yüklü vagonlar buradan gidiyordu. Bütün gece sürecekti bu. Ağıllar şimdi doluydular, ama akşama hepsi boşalacak ve her şey yeniden yapılmaya başlanacaktı.</p>

  <p>«Peki bütün bu yaratıklar ne olacak?» diye bir çığlık attı Teta Elzbieta.</p>

  <p>Jokubas hemen verdi cevabını: «Akşama kadar hepsi kesilip parçalanacaklar. Paketleme binalarının ardında da demiryolları var. Vagonlar oraya yanaşıp yükleyecek bunları.»</p>

  <p>Rehberleri, bu alanın içinde iki yüz elli mil uzunluğunda demiryolu bulunduğunu söyleyerek açıklamasını sürdürdü. Her gün onbin baş sığır, bir o kadar domuz ve bunun yarısı kadar da koyun geliyordu buraya. Yani yılda ortalama olarak sekiz ile on milyon canlı yaratık, burada yiyecek oluyordu. İnsan durup da baktığı zaman, yavaş yavaş paketleme tarafına doğru akan hayvan selinin farkına varıyordu. Hayvanlardan bir bölümü genişliği beş metreyi bulan o geçitlere sürülüyordu. Ağılların üzerine inşa edilmişti bu geçitler. Ve bu yollardan hayvanlar sürekli olarak akıyordu. Onların birbirini iteliyerek hiç bir şeyden kuşkulanmadan kaderlerine doğru yol almalarını seyretmek hüzün vericiydi. Büyük bir ölüm ırmağıydı bu. Bizim dostlarımız pek şair ruhlu olmadıklarından gördükleri ile insanlığın kaderi hakkında bir ilişki kuramadılar elbette. Onlar yalnızca bu akıl almaz hareketi, canlılığı seyrediyorlardı. Domuzların sürüldüğü geniş yalak ise ilerdeki binaların tepesine doğru yükselip gidiyordu. Jokubas domuzların oraya kadar kendi ayak güçleri ile çıktıklarını anlattı. Sonra ağırlıkları sayesinde geriye domuz eti olmak için bütün işlemlerden geçerek dönüyorlardı.</p>

  <p>«Hiç bir şeyi ziyan etmezler burda,» dedi rehber ve sonra, gülerek bir şaka yaptı. Cahil ve alçakgönüllü arkadaşlarının bunun kendi tarafından uydurulduğunu sanmalarını hissetmek adamı gerçekten de sevindirmişti. «Domuzun çığlığından başka her şeyi kullanılır burada.» Brown’un ana binasının önünde ufacık bir alanda ot biter ve şunu öğrenmeniz gerekir ki, bu Packingtown’da görebileceğiniz tek yeşilliktir. Bu cümle ile domuz ve çığlığı, buradaki bütün rehberlerin dillerine doladıkları ve onların bir nebzelik mizahını ortaya koyan biricik sözdür.</p>

  <p>Ağılları yeteri kadar seyrettikten sonra ziyaretçiler yollarına devam ederek, alanın tam göbeğini kaplayan yapı topluluklarına doğru yürüdüler. Tuğladan yapılmış ve Packingtown’un sayısız bacalarından çıkan dumanlarla işlenmiş duvarların üzerine sayısız ilanlar, resimler, afişler yapılmıştı. Aynı anda da ziyaretçi hayatına azap verecek şeylerin tam göbeğine geldiğini anlıyordu birden. Kendisinin nefret ettiği bir çok şeyler burada yapılıyordu demek. Demek ki yolculuk yaparken canım görünümü bozan o koskoca pankartlar, gazete ya da dergi okurken gözüne ilişen o ilanlar, aklından bir türlü çıkarmadığı saçma sapan ölçülü ölçüsüz, uyaklı uyaksız o şiircikler, o her köşe başında karşısına dikilen yakışıksız, alaca bulaca resimler demek burada yapılıyordu. Brown’un nefis jambonları, Brown’un ağzınıza lâyık sosisleri! Demek burası, Durham’ın saf etlerinin, Durham’ın kahvaltılık pastırmalarının, Durham’ın konserve sığırlarının, kutu jambonlarının, tavuk ezmelerinin ve daha bilmem nelerinin yapıldığı karargâhtı!</p>

  <p>Durham’ın binalarından birine girdiklerinde, başka ziyaretçilerle karşılaştılar. Çok beklemeden gelen bir rehber onları gezdirmeye başladı. Yabancılara buraları gezdirmek için olağanüstü bir çaba gösteriliyordu. Zira her şeyden önce, iyi bir reklamdı bu. Ama bu arada, Jokubas dostlarının kulağına bir sır fısıldadı. Ziyaretçiler yalnızca şirketin istediği şeyleri görürlerdi, yoksa her şeyi değil.</p>

  <p>Binanın dışındaki uzun merdivenleri tırmandılar. Beş altı katlı yapılardı bunlar. İşte domuzların büyük bir sabırla tırmandıkları yalaklar buradaydı. Sonra dinlenmeleri, serinlemeleri için bir sundurma vardı. Bundan sonra yeniden bir kapıdan geçip bir odaya giriyorlardı ki, domuz için burası dönüşü olmayan yol demekti artık. Dar ve uzun bir odaydı burası. Ziyaretçiler için de özel bir galerisi vardı. Başta, çapı yedi metreye yakın bir tekerlek vardı. Kenarının orasına burasına birtakım halkalar asılıydı. Tekerin her iki tarafında dar bir yol vardı ki, işte burada domuzun yolculuğu sona eriyordu. Ortada göğsü ve kolları çıplak iri yarı bir zenci duruyordu. Bu sırada dinlenmekteydi. Zira büyük teker, adamların temizlemesi için durdurulmuştu. Her ne ise, bir iki dakika sonra teker hareket etmeye başladı ve iki yandaki adamlar hemen işlerinin başına koştular. Ellerinde en yakındaki domuzun ayağına geçirdikleri zincirler vardı. Bunun öbür ucunu da tekerin üzerindeki halkaya çengelliyorlardı. Böylece teker dönünce birden bire domuz önce geriliyor, ondan sonra da kendisini ayağından asılı olarak havada sallanır buluyordu.</p>

  <p>Aynı anda da kulağı anlatılmaz korkunçlukla bir çığlık dolduruyordu. Ziyaretçiler bir şaşkınlık nöbeti geçiriyor. Aynı anda beti benzi atan kadınlar ise bağırıyorlardı. Bu çığlığı daha kuvvetli, daha yüksek, daha can çekişen bir haykırış izliyordu. Domuzun yolculuğu bir kez başlamaya görsün. Artık dönüşü olmuyordu bunun. Teker yukarı gelince domuz tekerlekli bir raya aktarılıyordu ve odanın içinde asılı olarak yola devam ediyordu. Sonra bir tane daha, bir tane daha asılıyordu ayağından ta ki her iki sırada, tepinen, çığlık atan delice çırpınan domuzlar olana kadar. Bu çıldırtıcı gürültü insanın kulak zarlarını patlayacak gibi zorluyordu. Öyle ki insan duvarların çatlayacağını, tavanın çökeceğini sanıyordu. Tiz çığlıklar, kalın homurtular dolduruyordu odayı. Sonra bir anlık sakinlik ve yeniden delice ve umutsuzca çığlıklar. Sesler sağır edici bir yüksekliğe varıyordu. Bu, kimi seyirciler için tüyler ürpertici ve sinir bozucu bir görüntüydü. Erkekler birbirlerine bakıp sinirli bir biçimde gülümsüyorlardı. Elleri kenetli, yüzleri kıpkırmızı olmuş kadınlar ise ansızın gözyaşlarının saldırısına uğruyorlardı.</p>

  <p>Bu arada olanlara dikkat bile etmeyen adamlar, işlerine başlıyorlardı. Ne domuzların çığlıkları, ne ziyaretçilerin gözyaşları üzerlerinde en ufak bir etki yapmıyordu. Teker teker hayvanları çengelliyor, ve teker teker gırtlaklarını kesiyorlardı. Upuzun bir sıra geliyordu meydana. Taze kanlarını akıtan, çırpınan domuzların sırasıydı bu. Sonra bunlar teker teker, fokur fokur kaynayan bir kazanın içine yuvarlanıyorlardı.</p>

  <p>Bütün bunlar, öylesine bir görev alışkanlığıyla yapılıyordu ki insan yalnızca şaşkınlıkla izleyebiliyordu olan biteni. Makine ile jambon imal ediliyor, bir takım hesaplarla jambon yapılıyordu yalnızca. Ama ne olursa olsun, en mantıklı, en gerçekçi insan bile domuzları düşünmekten alamıyordu kendini. Öylesine masumdular ve buraya öylesine bir inançla gelmişlerdi ki. Karşı koyuşlarında ne kadar da insandılar, ne kadar da haklıydılar bunda. Buna hak kazanmak için hiç bir kötülük etmemişlerdi. Ayrıca zedelendikleri gibi bir de hakarete uğruyorlardı. Burada insanlık dışı işler yapılıyordu. Kişiliksiz bir şekilde, kendilerinden özür bile dilemeden havaya asılıyorlardı bacaklarından. Ne bir acıma ne de bir damla göz yaşı.</p>

  <p>Ara sıra bir ziyaretçinin ağladığından emin olabilirsiniz ama, bu kesim makinesi aralıksız bir biçimde işlemeye devam ediyordu. İster ziyaretçi olsun, ister olmasın. Zindanlarda işlenen gizli cinayetleri andırıyordu bunlar. Anıların derinliklerine gömülüp, unutulan unutturulmaya çalışılan cinayetler.</p>

  <p>İnsan burada uzun bir süre bu manzarayı seyredip de filozofça düşünceler ve birtakım benzetmeler yapmadan edemiyordu doğrusu. Hele ortalığın domuz çığlıklarına boğulduğu böyle zamanlarda daha başka oluyordu bu. İzin varmıydı, dünyanın altında ya da üstünde, yahut evrenin herhangi bir yerinde, onların bütün çektikleri bu acılardan ve ızdıraplardan sonra gidebilecekleri bir domuz cenneti olduğunu düşünmeye? Her biri bir başka canlı, bir başka yaratıktı bu domuzların. Kimisi beyaz domuzdu, kimisi siyah, kimisi kahverengi, kimisi benekli, kimisi yaşlı, kimisi genç, kimisi ince uzun, kimisi bir canavar iriliğindeydiler. Ve her birinin kendi kişilikleri kendi umutları, istek dolu bir yürekleri, her birinin kendine inançları, kendi önemleri ve belki de kendi şeref duyguları vardı. İtimat dolu, inanç dolu görmüşlerdi işlerini, ta ki kara bir gölge üstlerine düşüp, kader kendilerini dar bir yolun sonunda bekleyene kadar. Ve birden son üzerlerine binivermiş, bir bacağından havaya asılıp kalıvermişti. Acımasızca bir işti bu. Bütün haykırışları, bütün direnmeleri yararsızdı. Onların kendi istekleri, kendi duyguları, hatta varlıkları bile yoktu sanki. Bu kötü son başlarına gelmiş ve gırtlakları kesildikten sonra hayatlarının akıp gitmesi seyredilmişti. Ve şimdi insan, bir yerlerde bu domuz çığlıklarının kendince bir anlamı olan, bu domuz kullarının değerini bilen bir domuzlar tanrısı olduğuna inanmak istiyordu. Onların acılarını anlıyan, bilen, anlamlıyan bir tanrı. Onu kollarının arasına alacak, ödüllendirecek yaptığı işi ona anlatacak ve çektiği acının anlamını ona açıklayacak bir Tanrı. Belki de bütün bu düşünceler, bizim alçakgönüllü Jurgis’imizin kafasından bir şimşek hızıyla geçti. Diğerleri ile birlikte gitmeye hazırlanırken mırıldandı kendine «<b>Dieve!</b> Neyse, bir domuz olmadığıma sevindim!»</p>

  <p>Domuzun leşi büyük kazandan makine ile çıkarıldıktan sonra ikinci kata düşüyordu ve sonra bir sürü aleti edevatı olan bir makineden geçiyordu. Boyuna posuna göre ayarlanıp makinenin bir ucundan girip, öbür ucundan çıktığı zaman bütün kıllarından arınmış oluyordu domuz. Sonra bir ray üzerinde gezisine başlıyordu. Domuz sırası, yüksekçe bir sundurmada duran iki adam dizisi arasından geçiyordu bu sefer. Her biri belirli bir işi yapıyordu bunların. Domuz önüne geldiği zaman, biri bacağın iç, biri dış yanını yüzüyor, biri kuvvetli bir darbeyle gırtlağı kesiyor, diğeri kuvvetli iki darbe ile, kafayı gövdeden ayırıyor ve yere düşen kafa bir deliğin içinde kayboluyordu. Bir tanesi vücudu hafif kesiyor, bir başkası vücudu daha fazla deşiyor, üçüncüsü göğüs kemiğini keserken dördüncüsü barsakları kesiyor, beşincisi bunları çıkarıyordu. Bunlar da döşemedeki deliklere düşüp gözden kayboluyordu. Domuzun yanlarını, arkasını içini temizleyen ayrı ayrı adamlar vardı. Bu odaya bakan insan, yüz metre uzunluğunda, havada sallanan ve yavaş yavaş ilerliyen bir domuz dizisi görüyordu. Sonra her metre başında, ardına şeytan düşmüş gibi bir hızla çalışan adamlar vardı. Bu yolculuğun sonunda domuzun her yanı birkaç kez elden geçmiştir artık. Biran sonra temizlenmiş gövdeler bir soğutma odasına aktarılıyor. Yirmi dört saat kaldıkları bu odada bir yabancı bu donmuş domuzlar ormanında kolayca kaybolabilirdi.</p>

  <p>Gövde, soğutma odasına girmeden önce bir hükümet görevlisinin kontrolundan geçiyor. Kapının yanında oturan bu adam, domuzların ensesine bakarak onların veremli olup olmadıklarını kontrol eder. Davranışlarından hiç de ölülerle uğraşan bir adama benzemiyor. Ayrıca işini bitirmeden domuzun kendisine saldırıp, öcünü alabileceği korkusunun da etkisi altında değil. Konuşkan ve hoşsohbet bir kişiyseniz, sizinle hemen çene çalmaya başlar ve size domuzdaki veremin öldürücü etkisini nasıl ortaya koyduğunu en ince ayrıntısına kadar anlatır. Bu arada da, sizin şaşkın bakışlarınız önünde bir düzüne kadar domuzun, inceleme dışı kaldığının farkına bile varmaz. Bu görevlinin üzerinde, parlak pirinç düğmeli bir üniforma vardır ve çevreye otoriter bir hava salar ve aynı zamanda bütün işlemin Durham’da yapıldığını belirten bir damgayı domuzların üzerine basar.</p>

  <p>Jurgis de diğerleri ile birlikte ağzı şaşkınlıktan bir karış açılmış onları seyrediyordu. Litvanya ormanlarında kendisi de domuz kesip temizlemişti ama, bir domuzun yüzlerce kişi tarafından temizlenmesini ömründe ilk kez görüyordu. Onun için son derece güzel bir şiirdi bu sanki. Olanlara büyük bir saflık ve hayranlıkla bakıyor, hatta çalışanların temizliği bile onu sonsuz hayretlere düşürüyordu. Şakacı Jokubas bir sır söyler gibi, onlara, zarar görmüş etlerin hangi odalarda onarıldığını göstereceğini söylediği zaman Jurgis gerçekten üzüldü buradan ayrılacağına.</p>

  <p>Ziyaretçiler, ikinci kata çıktı. Burada hayvanın gereksiz kısımları değişik biçimlerde işleniyordu. Bağırsaklar burada temizlenip yıkanıyor ve sosis doldurmak için hazırlanıyordu. Kadınlı erkekli bir kalabalık bulandırıcı bir kokunun ortasında çalışıyordu durup dinlenmeden. İçerisi öylesine pis kokuyordu ki, ziyaretçiler buradan bir an önce çıkmak için can atıyorlardı. Başka bir odada diğer kısımlar sabun ve domuz yağı elde edilmek için büyük tanklarda kaynatılıyordu. Burası da kokusu yüzünden ziyaretçilerin fazla rağbet etmedikleri bir yerdi. Diğer odalarda işçiler, soğutulma odalarında bekletilmiş domuzları parçalamakla meşguldüler. Bu kısmın en usta kişileri olan «ayırıcı» işçiler saatte yarım dolar kadar para kazanıyorlardı. «Ayırıcılar» diye anlandırılan bu işçiler gün boyu sadece tek bir iş yapıyorlardı. Domuzu ortasından ikiye bölmek. Ondan sonra sıra «satırcılar»a geliyordu. Dev iriliğinde ve çelik gibi adaleli olan bu işçilerin iki yardımcısı vardı. Bunlar yarım domuzu kesmesi için onun önüne getiriyorlar, satırcı işini görürken hayvanı tutuyorlar ve sonra yeniden kesmesi için evirip çeviriyorlardı. Ellerindeki satırlar altmış santim uzunluğundaydı ve yalnızca tek vuruşta görüyorlardı işlerini. Gereken kuvveti sarfediyorlardı yalnızca. Zorlama ve gereksiz el hareketleri diye bir şey yoktu bunların çalışmasında. Ayrılan parçalar döşeme üzerindeki deliklerden değişik odalara gönderiliyordu. Bir odada jambonlar, başka bir odada hayvanın ön kısmı, diğer bir tanesinde yanları işleniyordu. Sonra büyük teknelere konan etler büyük tütsüleme odalarına yollanıyordu. Hava geçirmez, sımsıkı demir kapıları vardı buraların. Başka bir odada, tuzlanmış domuz hazırlanıyordu. Burada kilerler dolusu tepeleme etler yığılmıştı. Yine domuz etlerinin kutulara konulduğu, fıçılara bastırıldığı, yağlı kâğıtlara sarılıp mühürlendikten ve damgalandıktan sonra dikildiği yerler vardı. Bu odaların kapısından, adamlar tıka basa yüklenmiş arabaları ile çıkarak, yük vagonlarının beklediği platformlara gidiyorlardı. İnsan buraya geldiği zaman dev bir yapının alt katına inebildiğinin ancak farkına varıyordu.</p>

  <p>Bundan sonra, ziyaretçiler yolun karşı yakasına geçerek sığırların öldürüldükleri bölmeye geçtiler. Burada saatte dört beş yüz canlı hayvan et haline getiriliyordu. Çıktıkları bölümün aksine, burada bütün işler bir katta yapılmaktaydı. Gene burada diğer bölümdeki gibi asılı hayvanlar tek sıra halinde çalışan işçilerin önüne gelmiyordu. Yirmi beş sıra asılmış hayvanlara işçiler giderek çalışıyorlardı. Bu da seyredene ilginç ve hareketli bir gösteri oluyordu. Seyredilmesi zevkli, insan kuvvetinin bir örneğiydi bu. Bir sirkin amfisini andıran yerde, seyirciler için de bir yer hazırlanmıştı.</p>

  <p>Odanın bir yanında boydan boya uzanan bir geçit vardı ki, ellerinde elektrikli üvendireler olan adamlar tarafından sığırlar ilk önce buraya sürülüyorlardı. İçerisi dolduktan sonra, hayvanlar teker teker, içinde dönmelerine imkân olmayan dar bölmelere sokuluyordu. Ondan sonra «vurucular» ellerinde birer balyozla dolaşıyor ve hayvana vurmak için uygun bir fırsat kolluyorlardı. Sürekli olarak kesik vuruş sesleri geliyordu insanın kulağına. Hayvan yere yığılır yığılmaz, vurucu başka bir bölmeye gidiyor, ikinci bir adam bir manevilaya basarak bölmenin kapısını açıyor ve hâlâ debelenen hayvan «ölüm yatağı» adı verilen yere götürülüyordu. Burada yine başka bir adam hayvanın bacağına zincir bağlıyor ve başka bir manevilaya basarak hayvanı havaya kaldırıyordu. Böylesine on beş yirmi bölme vardı içerde. Onbeş yirmi sığırı öldürüp çıkarmak birkaç dakikadan fazla sürmüyordu. Böylece kapılar yeniden açılıyor, yeni bir sürü geliyordu içeri. Öldürülme işi bittiği zaman «ölüm yatakları»nda çalışanlar, burasını boşaltmak zorundaydılar.</p>

  <p>Bu işi öylesine bir şekilde yapıyorlardı ki, görenin bunu bir daha unutmasına imkân ve ihtimal yoktu. Korkunç bir hızla hareket ediyordu çalışanlar. Adeta koşarcasına, adımların hızı ancak bir futbol maçının hızıyla kıyaslanabilirdi. Burada çalışmak bir uzmanlık işiydi. Her adam görevini kılı kılına biliyordu bir kere. Genellikle bu odada dört beş kesim yapılıyordu. Bir işçi yirmi sıra asılı hayvanların arasında dolaşarak açma işini görüyordu. Önce «kesici» geliyordu hayvanları kanatmak için. Bu ise, gözle görülmiyecek hızda bir bıçak darbesiydi. Yalnızca pırıltısı görülüyordu bıçağın. Daha insan ne olduğunu anlamadan, kesici diğer sıraya geçmişti bile. Sonra kıpkızıl kanlar döşemeye akıyordu şarıl şarıl. Diğer işçilerin büyük bir çabayla kanları delikli taşlara süpürmelerine rağmen, döşemede sürekli olarak bir santim yüksekliğinde kan gölü bulunuyordu. Yer çok kaygan olmalıydı ama, insan çalışan adamların hızlarına baktıkça, bunu aklının köşesine bile getiremiyordu.</p>

  <p>Cesetler kanlarını iyice akıtmaları için birkaç dakika asılı kalıyorlardı. Yitirilecek hiç zaman yoktu burada. Hazır olanlar yere indiriliyor ve «kelleci» başlıyordu işine. Görevi, hayvanın başını gövdesinden ayırmaktı. Bir iki bıçak darbesiyle bu işi bitirdikten sonra «yüzücü» başlıyordu işine. Yalnızca tek bir darbe vuruyordu hayvana, sonra bir ikincisi bunu tamamlıyor ve altı yedi ustaca vuruşta hayvanın yüzülmesi de bitiyordu böylece. İş bittikten sonra hayvanlar yeniden asılıyor ve başka bir uzman işçi, elindeki bir sopayla, derilerin kesilip kesilmediğini kontrol ediyordu. Bu işte bittikten sonra, hayvan yerdeki o sayısız deliklerden birinde gözden kayboluveriyordu. Sığır böylece yoluna devam ediyordu. Bundan sonra iş, kesiciler, parçalayıcılar ve temizleyicilere düşüyordu. Bir yandan hortumlu adamlar hayvanların üzerine sıcak su sıkarken bir yandan da diğer işçiler hayvanların ayaklarını kesip atıyorlardı. Son işler de bu şekilde bitince, temizlenmiş sığırlar belirli bir zaman bekletilmek üzere, soğuk depolara gönderiliyordu.</p>

  <p>Bundan sonra ziyaretçilere, hayvanların düzenli bir biçimde asılı oldukları odalar gösterildi. Sığırların üzerinde hükümetin damgası, bazılarının üzerinde ise dini usullere göre kesildiğini belirten ve hahamın özel damgası bulunan sığırlar vardı. Bunlar genellikle dindar Yahudiler tarafından satın alınacak etlerdi. Buralar da görüldükten sonra, ziyaretçilere, hayvanlar kesildikten sonra döşemedeki deliklerde kaybolan parçaların nasıl işlenildiği gösterildi. Kırpıntı odaları, tuzlama odaları, konserveleme odaları, paketleme odaları, soğuk hava tertibatlı vagonlar ve ülkenin dört bir yanında yenmeye hazır hale getirilmiş etler ve bunları hazırlayan araçlar. Daha sonra dışarı çıkarak, büyük binaların arasında dolaşmaya başladı, ziyaretçiler. Bu binalarda, imâlat için yardımcı işler görülüyordu. Durham şirketi, tüm ihtiyacını kendi tesisleri ile karşılamaktaydı. Büyük bir istim ve elektrik atelyesi, fıçı fabrikası, kazan tamirhanesi, başka bir binada pompalanan yağlardan sabun ve yağ elde ediliyordu. Sonra yağ tenekelerini hazırlayan başka bir fabrika. Yine sabun kutuları imal eden bir fabrika. Kılların kurutulduğu ve işlendiği başka bir bina, tabakhane, kafalardan ve ayaklardan tutkal imal eden yerler, diğer kemiklerin sun’i gübre olarak hazırladığı imalâthaneler. Durham şirketinde organik maddelerin en ufak bir kısmı bile ziyan edilmemekteydi. Sığırların boynuzlarından, taraklar, düğmeler, saç tokaları, taklit fildişi işler, iri kemiklerden, bıçak, diş fırçası sapları ve pipo ağızlıkları yapılmaktaydı. Toynaklardan toka ve düğme imal edildikten sonra, işe yaramıyan kısımlar tutkal yapılıyordu. Akla hayale gelmiyen masfallardan, ayaklardan, jelatin, fosfor, kemik boyası, ayakkabı boyası, kemik yağı elde ediliyordu. Koyun yünlerini ve derisini işliyen bir imalâthane vardı ayrıca. Domuz midelerinden pepsin, kanından ise albumin yapılıyordu. O pis kokan bağırsaklar ise sonunda keman teli oluyorlardı. Yapılacak hiç bir iş kalmadığı zaman bütün bu artıklar büyük tanklara konarak mum yağı çıkarılıyor, geriye kalanlar da sun’i gübre olarak hazırlanıyordu. Bütün bu çevredeki yapılar, yollar ve galerilerle ana binaya bağlıydılar. Yapılan istatistiklere göre, burası, ihtiyar Durham kurduğundan bu yana, yani aşağı yukarı iki nesilden beri çeyrek milyar hayvanı işlemişti. Diğer büyük tesisleri de sayacak olursanız ki, şimdi bunlar bir tesis olarak çalışmaktadır ve işin büyüklüğü daha kolay anlaşılır. Jokubas dostlarına, şimdiye kadar bir işe yatırılan sermayenin en büyüğünün burası olduğunu açıkladı. Şirketin otuz bin işçisi vardı. Doğrudan doğruya çevredeki çeyrek milyon işçi geçimini buradan sağlıyordu. Bu sayı dolaylı olarak yarım milyona çıkmaktaydı aslında. Dünyanın dört bir yanına mal yolladığı gibi, otuz milyon insanın da et ihtiyacını gidermekteydi üstelik.</p>

  <p>Dostlarımız bütün bu açıklamaları ağızları bir karış açık dinliyorlar ve bir türlü ölümlü kişilerin böylesine bir işi başarmış olmasına akıl sır erdiremiyorlardı. Belki de Jurgis’in böyle düşünmesinin nedeni Jakobas’ın bütün bunları alaycı bir biçimde anlatmasıydı — evren gibi bir yerdi burası — buranın da kanunları, çalışma biçimleri, tıpkı evreninki gibi sorulamaz, anlaşılamazdı. Jurgis gibi bir kimse için, bunu olduğu gibi kabul etmekten başka yapacak hiç bir iş yoktu. Ayrıca böyle bir yerde çalışmak, böyle bir yerin parçası olmak da sevinilecek bir şeydi. Tıpkı insanların güneş ışınlarına, yağmura medyun oldukları gibi, Jurgis ayrıca bu günkü zaferini elde etmeden, burasını görmemiş olduğundan dolayı mutluydu. Çünkü buranın büyüklüğünün kendisini berbat edeceğini hissediyordu. Ama şimdi kabul edebilirdi bunu, çünkü kendisi de artık buranın bir parçasıydı. Bu büyük tesisin kendisini de kanadının altına aldığı ve onun yaşayışından sorumlu olacağını sanıyordu. İşte böylesine saf, böylesine cahildi bizim Jurgis’ciğimiz ve iş dünyasından hiç mi hiç haberi olmadığı için Brown şirketine işçi olarak alındığının bile farkında değildi. Aslında tüm dünya tarafından bilinen bir gerçek de Brown ve Durham şirketlerinin, birbirinin öldürücü rakibi olmalarıydı. Hatta ülke kanunları bile onların can düşmanı olmasını istiyor, dahası ceza ve hapis karşılığı birbirlerini yemesi için kışkırtıyordu.</p>

</body>

</html>