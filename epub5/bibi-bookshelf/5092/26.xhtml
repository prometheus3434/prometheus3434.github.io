<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YİRMİ ALTINCI BÖLÜM</p>

  </div>

  <p>Seçimlerden sonra, Jurgis Packingtown’da kalıp işine devam etti. Polislerle müttefikleri suçlular arasında başlıyan savaş daha sona ermediği için, şimdilik en iyisi olduğu yerde kalıp «tam siper» yatmaktı. Bankada üç yüz dolara yakın parası vardı. Tatil yapmayı da düşünmemiş değildi ama, hem işinin kolaylığından, hem de alışkanlığından ötürü, mezbahaya gidip gelmeyi sürdürüyordu. Ziyaretine gidip, akıl danıştığı Scully, «bir şeylerin» olabileceğini söylemişti.</p>

  <p>Jurgis, kafadar birkaç arkadaşı ile birlikte bir pansiyona yerleşmişti. Aniela’ya gidip sorduğu zaman, Elzbieta ve ailesinin şehre taşındığını öğrendi ve bu konuda da daha fazla düşünmedi. Şimdi, yeni ve bekâr delikanlılarla ahbaplık ediyordu. Çapkın çocuklardı tümü birden. Jurgis uzun bir süreden beri üzerindeki gübre kokulu elbiseleri çıkarıp atmıştı. Siyaset hayatına atıldığından beri, beyaz kolalı bir yakası, yağlı, kırmızı bir de kravatı vardı. Ayrıca giyimini kuşamını da düşünmesi gerekiyordu. Haftada kazandığı on bir doların, üçte ikisini sırf kendi zevki için harcayabilirdi. Hem de bankadaki parasına hiç dokunmadan.</p>

  <p>Ara sıra arkadaşlarıyla birlikte şehre inip, ucuz tiyatrolara, müzikhollere, ya da alışkın oldukları bazı batakhanelere gidiyordu. Packingtown’daki bütün meyhanelerde bilardo masaları, kimilerindeyse «bowling» sahaları vardı. Akşamlarını burada ufak kumarlar oynamakla geçiriyordu. İskambil ve zar oyunları... Bir cumartesi akşamı, zar atmaya başlamış ve kazanmıştı. Dürüst bir kişi olduğu için, kazanınca masadan kalkmamıştı. Oyun pazar gününün ikindisinde son bulunca Jurgis, kazandığı yirmi doları son meteliğine kadar yitirmişti. Cumartesi geceleri, Packingtown’da balolar da verilirdi. Herkes kendi kızını getirmek zorundaydı bu danslı toplantılara. Yarım dolar verip içeri girdikten sonra, bir sürü dolar da içkiye yatırılırdı. Sabahın saat üçüne kadar süren bu toplantılarda hep aynı kadınla dans edilirdi. Çiftler içkiden ve şehvetten yarı aptala dönerlerdi.</p>

  <p>Kısa bir süre sonra, Jurgis, Scully’nin «bir şeyler»den ne demek istediğini anladı. Mayıs ayında, Sendikalarla, Patronlar arasındaki toplu sözleşme süresi sona ermişti. Yeni bir toplu sözleşme imzalanacaktı. Konuşmalar devam ediyor, her iki taraf çekişiyor, salhane çevrelerinde işçiler genel bir grevden sözediyorlardı. Bundan önceki sözleşmede yalnızca yetişkin ve usta işçilerin gündelik ücretleri söz konusu edilmişti. Oysa «Mezbaha İşçileri Sendikası»nın üyelerinin, üçte ikisi acemi, mesleği olmayan işçilerdi. Şikago’da genellikle bu gibi işçilerin saat ücreti on sekiz buçuk sentti. Sendika gelecek yıl için, bu parayı genelleştirmek istiyordu. Aslında bu görüldüğü ve sanıldığı kadar büyük bir gündelik değildi. Konuşmalar süresince, sendika görevlileri, onbin dolarlık çalışma saati çeklerini incelediler. Varılan sonuç, ödenen en yüksek haftalığın on dört, en düşüğünün de iki dolar beş sent olduğuydu. Ortalama olarak, adam başına altı dolar altmış beş sent düşüyordu ki, bir aile geçindirmek zorunluğunda olan kişi için bu hiçte fazla bir para sayılmazdı. Son beş yıl içinde hazırlanmış etin fiyatı, yüzde elli artarken, canlı hayvan fiyatları da yüzde elli düşmüştü. Yani patronlar istenilen bu zammı, ödeyebilecek durumdaydılar. Oysa karşı taraf bunu vermemekte inat ediyordu. Sendikanın teklifini reddettiler. Sözleşme süresi bittikten bir iki hafta sonra sanki amaçlarının ne olduğunu göstermek ister gibi, bin işçinin saat ücretleri onaltı buçuk sente indirildi. Söylentilere bakılırsa, ihtiyar Jones onlara iyi bir ders vermek için bu işi bitirmeden saat ücretlerini onbeş sente indirecekti. Memlekette iş arayan birbuçuk milyon işsizin, yüz bini Şikago sınırları içindeydi. Eğer patronlar, sendikanın istediğini yerine getirirse, yeni bir sözleşmeyle bağlanmış olacaklardı ki, günde binlerce dolardan, bir yıl zarara gireceklerdi öyle mi? Hiç de çok değil.</p>

  <p>Bütün bunlar haziran başında olmaktaydı. Kısa bir süre sonra, sendika bu konuyu oya sundu. Ve greve gidilmesine karar verildi. Mezbaha olan bütün şehirlerdeki sendikalar da aynı karara varmıştı. Ve birden bire, gazeteler ve halk büyük bir et sıkıntısı ile karşılaşınca uyanıverdiler. İşin yeniden incelenmesi için yapılan, bütün teklif ve ricalar reddedildi. Patronlar direttikleri gibi, sürekli olarak da gündelikleri düşürüyorlardı. Gemiler dolusu hayvan gelirken bir yandan da fabrikalara portatif karyola ve şilte istif ediyorlardı. İşçilerin sabırları taşmıştı artık. Ve bir gece, bütün sendika merkezlerine telgraf çekildi. St. Paul, Güney Omaha, Siou City. St. Joseph, Kansas City, Doğu St. Lois ve New-York ertesi gün öğlenleyin elli ilâ altmış bin işçi, üzerlerinden çalışma elbiselerini atarak, fabrika kapılarından çıktılar. Büyük «Et Grevi» başlamıştı.</p>

  <p>Jurgis, yemeğini yedikten sonra, Scully’yi görmeye gitti. Adam sırf kendisi için kaldırımlarını döşettiği ve ışıklandırdığı bir sokakta, büyük bir evde oturuyordu. Dinlenmeye çekilen adamın sinirli ve kaygılı bir görünüşü vardı. Jurgis’i görünce «Ne istiyorsun?» diye sordu.</p>

  <p>«Grev süresince, beni başka bir işe yerleştirir misiniz diye sormaya geldim.»</p>

  <p>Scully, kaşlarını çatıp, gözlerini kısarak Jurgis’e baktı. O sabah, Jurgis, sabah gazetelerinde, Scully’nin, mezbaha patronları aleyhine verdiği sert demeci okumuştu. Adam, eğer patronlar, kötü davranmakta devam edecek olurlarsa, meseleyi, belediye kuvvetlerini işe sokarak, salhaneleri yerle bir etmekle tehdit diyordu. «Bana bak Jurgis neden eski işine devam etmiyorsun?» diye sorduğu zaman, Jurgis afallamaktan kendini alamadı.</p>

  <p>Şaşkınlıkla, adamın yüzüne baktı. «Grev bozguncusu olarak mı çalışayım?»</p>

  <p>«Neden olmasın,» dedi Scully. «Grevden sana ne?»</p>

  <p>«Ama» diye kekeledi Jurgis. Sendikadaki işine devam edeceğini, kesinlikle devam ettireceğini umuyordu beriki, «kendilerini terketmeyen kişilere iyi davranırlar. Neden bu fırsattan yararlanıp yerini sağlamlaştırmıyorsun?»</p>

  <p>«Ama,» dedi Jurgis, «sana nasıl bir yardımım dokunabilir, hem sonra, siyaset alanında.»</p>

  <p>«Nasıl olsa hiç bir yardımın olamaz,» dedi Scully, dik dik.</p>

  <p>«Neden?»</p>

  <p>«Hey Allah,» diye bağırdı beriki, «Cumhuriyetçi olduğunu unuttun mu be herif? Sen benim, her seçimde Cumhuriyetçileri mi seçtireceğimi sanıyorsun? Ayrıca bizim Yahudi fabrikatör, kendisine ettiğimiz oyunu öğrendiği için, bu talihsizliği de ödemek gerek.»</p>

  <p>Jurgis gerçekten aptallaşmıştı. Daha önce bu ihtimal hiç aklına gelmemişti. «Demokrat olabilirim,» dedi sonunda.</p>

  <p>«Evet, elbette olursun,» diye beriki cevap verdi. «Ama, hemen olamazsın, İnsan siyasi fikirlerini gün aşırı değiştiremez. Bütün bunların dışında, sana ihtiyacım da yok. Yapabileceğin hiç bir şey yok. Sonra yeni seçimlere daha çok zaman var. Bu süre içinde ne yapacaksın?»</p>

  <p>«Sana güvenebileceğimi ummuştum.»</p>

  <p>«Güvenebilirsin de,» diye cevap verdi Scully «Şimdiye kadar hiç bir arkadaşımı yarı yolda bırakmadım. Ama sana, bulduğum bir işi bırakıp, benden yeni bir iş istemen, doğru bir hareket mi? Peşimde bu gün en azından yüz kişi vardı. Ne yapabilirim. Yalnızca bu hafta onyedi kişiyi, belediye maaş listesinin, çöpçü kadrosuna soktum. Bunun her zaman devam edebileceğini mi sanıyorsun? Bunları başka bir kimseye söylemeyeceğimden emin olabilirsin. Sen, işin içine girdiğin için anlatıyorum. Senin de bunları düşünüp kabul etmen için, kafan çalışıyordur her halde. Bu grev sana ne kazandıracak?»</p>

  <p>«Hiç düşünmedim,» dedi Jurgis.</p>

  <p>«Gördün mü bak. Ama düşünsen iyi edersin. Sözümü senet olarak kabul et. Grev birkaç güne kadar sona erecek ve adamlar gerçekten ezilecekler. Oysa bu süre içinde senin kazanacakların yanına kalacak. Anlıyor musun?»</p>

  <p>Anlıyordu Jurgis. Ertesi gün mezbahaya giderek iş odasına girdi. İşçiler uzun bir sıra, bacağından asılı domuzu olduğu gibi bırakmışlardı. Ustabaşı, iki üç memur, birkaç stenograf, dairelerde ayak işi gören oğlanlara, büyük bir çabayla ne yapmaları gerektiğini öğretmeye çalışıyordu. Bundan sonra domuzlar, soğutma odalarına gönderilecekti. Jurgis, doğruca adamın yanına gidip: «Çalışmaya geldim Bay Murphy» dedi.</p>

  <p>Ustanın yüzü aydınlandı birden. «Aferin! Adamım benim! Gel buraya.»</p>

  <p>«Bir dakika,» diyen Jurgis, heyecanını yenmeye çalışıyordu. «Sanırsam biraz daha fazla gündelik isteyeceğim grev süresince.»</p>

  <p>«Elbette,» dedi beriki. «Ne kadar istiyorsun?»</p>

  <p>Jurgis, yol boyu söyleyeceklerini hesaplamıştı ama sinirleri birden laçka olmuştu. Yumruklarını sıktı. «Sanırsam üç dolardan fazla olmaz,» dedi.</p>

  <p>«Pekâlâ,» dedi ustabaşı. Ve işgünü bitmeden, dostumuz, kâtiplerin, stenografların günde beş dolar kazandıklarını öğrenince öfkesinden deliye dönüp, kendi kendini paralamak geldi içinden.</p>

  <p>Böylece Jurgis, «Amerikan kahraman»larından biri olup çıktı ortaya. Doğruluğu yüzünden, Leington ve Forge vadisi şehitleri ödüllendirilmişti. Ama arada ki benzerliğe tam denilemezdi. Çünkü Jurgis’e bol keseden para verildiği gibi, üstü başı temizdi. Ayrıca yazlık bir pardesüsü, bir saman şiltesi, günde üç öğün bol yemeği de vardı. Olabildiğince rahattı. Hayatın bütün dertlerinden, belalarından uzak yaşayıp gidiyordu. Tabii bu Packingtown kapıları dışına çıkmadığı sürece böyleydi. Ayrıca canı çok bira isteyip de, mezbahanın dışına çıkacak olursa iş değişebilirdi. Bu hakkından yararlanmak istediği zaman bile yalnız bırakılmıyordu. Hırsızların peşinde koşan polis kuvvetlerinin bir kısmı hemen işini gücünü bırakıp, dostumuz kapı dışına çıktığı zaman, kendisine hizmete hazır bir vaziyette bekliyordu.</p>

  <p>Grevcilerin, polisle kapışmaya, karışıklık çıkarmaya hiç bir niyetleri yoktu ama, bunun tam tersini isteyen başka bir topluluk vardı: gazeteciler. İşçilik hayatında, grev bozguncusu olarak çalıştığı ilk gün, Jurgis işini erken paydos etmiş ve büyük bir kabadayılıkla, üç arkadaşına, meydan okurcasına, dışarı çıkıp bira içmelerini teklif etmişti. Halmstet caddesine çıktılar. Burada olayları önlemek için bir sürü polis olduğu gibi, mezbahalara giren ve çıkanı saptamak için yerleştirilmiş, bir o kadar da grev gözcüsü vardı. Jurgis ve arkadaşları, Halmsted caddesinin güney tarafına gittiler. Bir oteli geçtikleri zaman, yarım düzine kadar işçinin, karşı kaldırımdan, kendilerine doğru geldiğini gördüler. Ve yaptıklarının ne kadar kötü bir şey olduğu konusunda bizim ahbap çavuşlarla tartışmaya başladılar. Bu tartışma gereken sakinlikte yapılamıyordu. Karşı tarafın sinirleri bir hayli gergin olduğu için, birbirlerini tehdit etmeye başladılar. Sonra içlerinden bir tanesi dört arkadaştan birinin şapkasını alarak ilerdeki parmaklıkların arkasına fırlatıp attı. Adam şapkasının arkasından seyirtince grevcilerden biri ardından «bozguncu» diye nara attı. Kapı aralıklarından, meyhanelerden bir düzine işçi daha fırladı. İkincisinin bu işe yüreği dayanamadığı için selâmeti kaçmakta buldu. Geriye Jurgis ile dördüncü arkadaş kalmıştı. Bir iki yumruk sallamanın zevkine varıp, kendilerini tatmin edecek kısa bir süre kavga ettikten sonra onlar da tabanları kıçlarına değe değe koşmağa başladılar. Oteli geçip soluğu mezbahada aldılar. Bu sırada olay yerine polisler de gelmişti. Çevrede kalabalık toplanınca, huylanan diğer polisler de, isyan işareti verince işler iyiden iyiye karıştı. Jurgis’in elbette ki bunlardan haberi yoktu. Merkez saat hesaplama binasının önünde, mezbahacılar caddesi adı verilen yere geldiği zaman, arkadaşlarından birini gördü. Adam çevresindeki birtakım genç adamlara heyecandan nefesi kesilmiş bir durumda bire bin katarak bağırıp çağıran bir kalabalığın kendilerini sarıp üstlerine nasıl saldırdığını anlatmaktaydı. Jurgis, dudaklarında alaycı bir gülümseme, anlatılanları dinlerken, berikiler ellerindeki defterlere, harıl harıl not almakla meşguldüler. Aradan daha iki saat geçmeden, Jurgis, kollarının altında gazeteler, bağıra bağıra koşuşan çocuklar gördü. On iki santim yüksekliğinde kırmızı siyah harflerle şöyle bir başlık atılmıştı:</p>

  <p class="orta">MEZBAHA ÇEVRELERİNDE ŞİDDET<br/>GÖSTERİLERİ<br/>ÖFKELİ İŞÇİLER<br/>GREV BOZGUNCULARINA SALDIRDILAR</p>
  
  <p>Eğer ertesi gün, ülkede çıkan bütün gazeteleri almak kabil olsaydı, Jurgis bu bira içme serüveninin kırk milyon kişi tarafından okunduğunu, ayrıca olayı, birçok gazetelerin suya sabuna dokunmadan verirken, patron gazetelerinin ise daha da şişirdiğini öğrenecekti.</p>

  <p>Zamanla Jurgis, buna benzer daha bir yığın olaya şahit olacaktı. Şimdilik işi bittiği için mezbahalardan kalkan bir trene binerek şehre inebilirdi. Ya da portatif karyolaların ve şiltelerin yerleştirildiği odalardan birinde yatabilirdi. Jurgis, ikinci şıkkı tercih etti. Oysa son derece pişman olmuştu buna. Çünkü bütün gece sürekli olarak gelen, grev bozguncuları yüzünden bir türlü, rahat uyku uyumasına imkân olmadı. Yeni türemiş olan bu yeni Amerikan kahraman tipini, suçlular, şehrin serserileri, zenciler ve en adi yabancılar oluşturuyordu. Yunanlılar, Romenler, Sicilyalılar, Slovaklar. Aslında herifler bu işi, vaad edilen yüksek gündelikler için değil de, kargaşalığın, serseriliğin zevkini çıkarmak için kabul etmişlerdi. Söyledikleri şarkılar, ettikleri danslar, patlattıkları naralarla geceyi berbat etmişler ve ancak işe başlama zamanı geldiği zaman bitkin bir biçimde yataklara serilmişlerdi.</p>

  <p>Jurgis, sabahleyin henüz kahvaltısını bitirmeden, Pat Murphy, gidip şeflerden birisini görmesini emretti. Adam, mezbahalardaki tecrübeleri konusunda bir hayli soru sordu Jurgis’e. Dostumuzun yüreği gümbür gümbür atmaya başlamıştı heyecandan. En sonunda fırsatın karşısına çıktığını anlamaya başlamıştı. Ustabaşı olacaktı. Hatta olmuştu bile.</p>

  <p>Sendika üyesi olan ustanın yanında olmıyanların da bir çoğu, işçilerle birlikte greve katılmışlardı. En zor durumda kaldıkları yer kesimhanelerdi. Burada işin beklemesine imkân yoktu. Tütsüleme, kutulama, tuzlama, kısımları bir süre daha bekliyebilirdi. Belki diğer imalâtlardan zarar edeceklerdi ama, taze et elde etmek zorundaydılar. Aksi halde, lokantalar, oteller, zengin evleri etsiz kalınca olayları daha derinden inceleyecek ve «halk oyu» aleyhlerine dönecekti.</p>

  <p>Jurgis, böyle bir fırsatın hayatta karşısına iki kez çıkmayacağını biliyordu. Evet. İşi bütünüyle biliyordu ve yeni gelenlere de öğretebilirdi. Ama işi kabul edip, başarı gösterirse, grev bittikten sonra kendini atmayacaklarını nereden bilebilirdi? Haklı ve mantıklı olan bu soruya, genel şef, «bu konuda Durham ve şirketine güvenebilirsin» şeklinde cevap verdi. Niyetleri bütün bu grevcilere ve onlarla birlikte buna katılan ustabaşlarına iyi bir ders vermekti. Jurgis grev süresince günde beş dolar, ondan sonra da haftada yirmi beş dolar alacaktı.</p>

  <p>Böylece dostumuz, bir çift kesim bıçağı, çizmeler ve iş pantalonu edindikten sonra, canla başla işine başladı. Kesimhanenin hali görülecek bir manzaraydı doğrusu... Bir sürü budala zenci, söylenenden tek kelime anlamayan yabancılar, dar omuzlu, soluk yüzlü muhasebeciler, kâtipler, içerdeki tropikal sıcaktan bayılma derecesine gelen ve taze kanın kokusundan hasta olan şaşkın kalabalık. Tümü birden bir ya da iki düzine hayvanı temizlemek için didiniyordu. Oysa yirmi dört saat önce, kesimhane takımı saatte dörtyüz hayvanı buradan kesilmiş, temizlenmiş olarak çıkarıyordu.</p>

  <p>Zencilerle, Lev’e semtinin azgın kabadayılarının, çalışmaya hiç niyetleri olmadığı için, ikide bir, yorulduklarını ve dinlenmek istediklerini ileri sürüyordu. Birkaç gün sonra, Durham şirketi, kesimhaneye adamların serinlemesi için elektrikli vantilatörler, dinlenmeleri için divanlar getirdi. Bu arada dışarı çıkanlar da oluyordu. Bu aylaklar, kendilerine serin bir köşe bulup uzanıp şekerleme yapıyorlardı. Gidenlerin belirli bir yeri olmadığı için, ustaların bu kaçakları bulup, deliklerinden çıkarması saatler sürüyordu. Zavallı memurlara gelince korkudan yüzleri kül gibi olmuş, ellerinden geleni yapıyordu. Çünkü kesimhanede çalışmayı reddeden otuz memur, aynı günün sabahı işinden kovulmuştu. Bütün bunların yanında, kâtibeler ve daktilolar da yemekhanelerde hizmet etmek zorundaydılar.</p>

  <p>Jurgis, işte böyle bir işçi topluluğunu yola sokmak zorundaydı. Elinden geleni yapıyor, oradan oraya koşuyor, adamları sıraya sokup onlara işin ustalık taraflarını, kolaylıklarını öğretiyordu. Hayatında şimdiye kadar emir vermemişti ama, gerektiğinden fazla emir aldığından bu işin nasıl yapılacağını gayet iyi biliyordu. Kısa bir süre sonra, iyice çileden çıkıp, avaz avaz bağırmaya, sağa sola küfürler etmeye başladı. Eski bir ustabaşından farkı kalmamıştı artık. Öğrencileri hiç de söz dinler cinsten değildi. «Buraya bak patron,» diye başlıyordu çam yarması gibi bir zenci «eğer yaptığım işi beğenmiyorsan ne duruyorsun? Yerime başkasını alsana!» Onlar konuşurken çevrede bir kalabalık toplanıyor, bir yandan dinlerken bir yandan da mırıltılar halinde tehditler savruluyordu. İlk yemekten sonra, yemekhanedeki paslanmaz çelik bıçakların hemen hepsi kayboldu. Her zenci bunlardan bir tanesini çizmesinin ya da botunun elverişli bir yerine saklıyordu.</p>

  <p>Kısa bir süre sonra Jurgis, böyle bir kalabalığın verilen emirleri yerine getirmeyeceğini anladı. O da bu havaya uydu. Bağırıp çağırıp ne diye yorup, perişan edecekti kendini? Eğer deriler yüzülürken paralanıyor, iç organlar işe yaramaz bir hale getiriliyorsa, bunu kimin yaptığını bulmaya zaten imkân yoktu. Ya da işçilerden biri, dışarı çıkar ve geri dönmeyi unutursa, onu aramakla da hiç bir şey kazanmıyordu. Ayrıca aramaya çıksa bu arada tümü birden işi bırakacaktı. Grev süresince her şey oluyor ve patronlar her şeyin karşılığını ödüyorlardı. Birkaç gün sonra Jurgis, işçilerin arada dinlenmek için idareye teklifte bulunduklarını öğrendi. Bu patronları kaygılandırdı. Ayrıca bazı açıkgözler, bu kargaşalıktan yararlanarak, birden fazla beş dolar kazanmak istedikleri için, birkaç yere birden yazılıyordu işçi olarak. Jurgis bunlardan birini yakalayınca hemen işten kovdu. Ama iş tenha bir köşede geçtiğinden, adam Jurgis’e bir on dolar uzatıp, göz kırptı. Bizimki parayı aldı tabii. Kısa zamanda bu adet etrafa yayıldığından, Jurgis de iyi bir kazanç sağlamaya başlamıştı.</p>

  <p>Böyle zor bir durumda, salhaneciler, yolda sakatlanan sığırlarla, hastalanan domuzların kesimini başarırlarsa, kendilerini gerçekten talihli kişiler olarak kabul edeceklerdi. Sıcakta iki üç gün süren, susuz yolculuklarda domuz, kolaylıkla kolera olup ölüyordu. Henüz hayvanın debelenmeleri dinmeden öbür domuzlar üzerine saldırıp onu parçalıyordu. Salhaneye gelip de vagonun kapıları açıldığı zaman yalnızca geriye kemikleri kalıyordu. Eğer bu hayvanların hepsi hemen kesilmeyecek olursa, kısa bir süre sonra tümü hastalıktan ölecek ve sanayide kullanılmak üzere yağ yapmaktan başka hiç bir işe yaramayacaklardı. Sığırlar için de hiç bir değişiklik yoktu. Yolculuk sırasında boynuzlanan hayvan genellikle ölüyordu. Ayrıca kimilerinin bacağı kırılıyor ve kemik etten dışarı fırlıyordu. Bunların hemen öldürülmesi gerekmekteydi. Alıcı, satıcılar hatta kısım şefleri olsun ceketlerini çıkarıp kollarını sıvadıkları gibi hayvanı oracıkta kesip, derisini yüzüyorlardı. Aynı zamanda, mezbaha temsilcileri, Güney eyaletlerinden zenciler getiriyor, bunlara, yemek, içmek, yatmak ve günde beş dolar vaad ediliyordu. Dikkat ettikleri tek bir nokta vardı. Adamlara grev olduğunu belli etmemek. Trenler dolusu grev bozucu işçi yola çıkmıştı şimdiden. Patronlar demiryollarına özel bir para ödüyor ve demiryolları da bu trenlerin geçecekleri yolları başka her türlü trafiğe kapalı tutuyordu. Birçok irili ufaklı şehirlerin eline grev yüzünden hapishanelerini ve atelyelerini boşaltmak fırsatı çıkmıştı. Detroid’de hakimler, yirmi dört saat içinde şehri terkedecek olan cezalıları serbest bırakıyordu. Bunlar, mahkeme salonunda bekleyen mezbaha temsilcileri tarafından trenlere doldurulup işyerlerine sevkediliyordu. Bu arada salhanelere gelecek işçiler için yine trenler dolusu erzak taşınıyordu. Bunların arasında adamların dışarı çıkmalarını önlemek için bira ve viski bile vardı. Cicinatti’den otuz genç kızı meyva ambalajı yapacaksınız diye işe almışlar ve bunları kutulama servisine soktukları gibi, hepsini ayak altı bir koridora serdikleri şiltelere yatırmışlardı. Gece gündüz, polislerin eşliğinde yeni işçiler geliyordu. Bunlar kullanılmayan odalara, depolara, kilerlere hatta sundurmaların altına yerleştiriliyordu. Öylesine kalabalıktı ki, şilteler birbirine değiyordu. Bazı odalar, yemekhane ve yatakhane olarak kullanılıyor, işçiler gece olunca farelerin saldırısından korunmak için minderlerini masaların üzerine seriyorlardı.</p>

  <p>Bütün bu çabalarına, masraflarına rağmen mezbaha patronlarının yine de maneviyatı bozulmuştu. Bir kere işçilerinin yüzde doksanı gittiği için, onların yokluğu, yaptıkları işin verimi aranmaya başlanmıştı. Et fiyatları yüzde otuz artmış, halk bir anlaşmaya varılması için baskı yapmaya başlamıştı. Sonunda bir uzlaşma teklifinde bulundular. Onuncu günün sonunda sendika bu teklifi kabul etti ve grevin bittiği ilân edildi. Anlaşmaya göre, kırkbeş gün içinde bütün işçiler, işe alınacak ve sendika üyeleri hakkında hiç bir ayırım yapılmayacaktı.</p>

  <p>Korkulu bir zamandı bu Jurgis için. Eğer, bütün işçiler ayrıntısız olarak işe alınacak olursa, bu şimdiki yerini yitirmesi anlamına geliyordu demek. Genel şefin karşısına çıkarak durumunun ne olacağını sorduğunda, adam acı bir biçimde gülümseyerek. «Bekle, ne olacağını görürsün,» dedi. Durhamda aslında az olan grev bozguncuları işlerinden atılacak değildi.</p>

  <p>Patronların bu anlaşmayı, zaman kazanmak için bir hile olarak mı, yoksa, planlı bir biçimde sendikaları baltalamak için mi grevi sona erdirdikleri kesinlikle söylenemez. Yalnızca o akşam, Durham ve ortakları şirketi tarafından bütün büyük mezbaha merkezlerine çekilen bir telgrafta, «sendika ileri gelenlerini işe almayın» deniliyordu. Ertesi sabah yirmi bin işçi, ellerinde sefertasları, üzerlerinde iş elbiseleri olduğu halde kapıların önüne toplandılar. Jurgis, grevden önce çalıştığı, domuz temizlenen yerin, kapısı önünde durmuş, otuz kırk polisin iyiden iyiye gözlediği, heyecanlı işçi kalabalığına bakınıyordu. O sırada genel şefin, dışarı çıkarak, sıranın yanında yürüdüğünü ve istediği adamları işe almak için ayırdığını gördü. Birbiri ardına sıradan çıkıyordu adamlar. Yalnızca baş tarafta duran bazı işçiler seçilmemişti. Jurgis bunların sendikada görev almış, ya da delegelik yapmış kişiler olduğunu biliyordu. Defalarca konuşmalarını dinlemişti. Her seferinde homurtular daha fazla yükseliyor, bakışlar daha öfkeli bir hal alıyordu. Sendika heyetlerinden birinin başkanı olan iri yarı bir kesicinin önünden beş defa geçildiği halde adam işe alınmamıştı. İşçiler kızgınlıktan deliye dönmek üzereydiler. Aralarından üç kişi seçerek, genel şefle konuşmak için üç deneme yaptılarsa da, her seferinde polis, coplarını kullanarak, onları kapıdan geriye püskürttü. Sesler, bağırmalar o kadar yükselmişti ki, sonunda genel şef kapıya çıkmak zorunda kaldı. O zaman, «ya hepimiz geri geliriz, ya hiç birimiz,» diye bağırdı yüzlerce ses. Beriki ise yumruğunu sıkıp cevap verdi işçilere. «Buradan sığırlar gibi çekip gittiniz, dönüşünüz de sığırlar gibi olacaktır.»</p>

  <p>İri yarı kesici birden yakındaki taş yığınının üzerine fırlıyarak bağırdı: «İş tamam arkadaşlar. Hepimiz yeniden bırakıyoruz.» Ve sığır kasapları oracıkta yeni bir grev kararı aldılar. Aynı hilenin yapıldığı diğer kısımlardaki üyelerini de topladılar ve Packers caddesine doğru yürüdüler. Çevredeki kalabalık deliler gibi sevinç çığlıkları atıyor, gelenleri destekliyordu. Kesimhanede işe alınmış olan işçiler, ellerindeki âletlerini atarak arkadaşlarına katıldılar. At sırtında başka bir işçi dört bir yana hayvanı dört nala sürerek bu yeni haberi yayıyordu. Ve aradan yarım saat geçmeden Packingtown, yeniden greve girmişti. Hem de bu sefer gerçekten öfkeli olarak.</p>

  <p>Bu olaydan sonra, Packingtown bambaşka bir havaya bürünmüştü. Öfke ve nefretle kaynayan bir kazandı artık. Bu kazanın içine düşen grev bozguncuları doğduklarına pişman ediliyordu. Her gün böyle birkaç olay geçiyor ve gazeteler bunları şişirerek yazıp, bütün suçu sendikaların üzerine yıkıyordu. On yıl önce, henüz sendikalar kurulmadan, Packingtown’da bir grev olmuş ve bunu bastırmak için askeri kuvvetlerden yardım istenmişti. Gece iki taraf arasında, ateşe verilmiş yük vagonlarının alevlerinin saçtığı ışık altında kanlı çarpışmalar olmuştu. Packingtown zaten, oldum olası bir kavga, bir zorbalık merkeziydi. Hele yüzlerce meyhanenin ve topu topu bir tek tutkal fabrikasının olduğu yere çevre sakinleri, «Viskinin göbeği» derlerdi. Burada hiç kavga eksik olmadığı gibi, sıcak havalarda fazlalaşırdı bile. Eğer meraklı birisi çıkıp da, karakolun kayıt defterlerine bakacak olursa, o yaz, her zamankinden çok daha az kavga olduğunu öğrenecekti. Hem de çevrede yapacak hiç bir işi olmayan ve haksızlığın üzerine, kuluçkaya yatmış tavuklar gibi sabırlı yirmi bin işsiz varken. Sendika liderlerinin nasıl çalıştığı, nasıl savaştığı, ne gibi güçlüklerle karşılaştığı tarif edilemez. Altı hafta umutsuzluk ve açlık içinde devam eden bu grev süresince, onların, bu yüz bin kişiyi on iki değişik dilden teselli etmeleri, kavgaya, karışıklığa meydan verdirmemeleri, neşeli tutmaya çalışmaları hiç de kolay bir iş değildi doğrusu.</p>

  <p>Bu arada mezbaha patronları kesinlikle yeni bir gücü yaratmaya karar vermişti. Her gece, bin, iki bin adet grev bozguncusu getirilerek, değişik kısımlara taksim edilip yerleştiriliyordu. Bunların içlerinde tecrübeli olanlar da vardı. Kasaplar, satıcılar, yöneticiler, paketleme uzmanları ve kendi şehirlerinden kaçmış birkaç sendikacı. Ama çoğunluğu, bu işlerden zerre kadar anlamayan, güneyin pamuk tarlasından toplanmış acemi zenciler oluşturuyordu. Bu zavallılar, koyun sürüleri gibi mezbahaya getiriliyordu. Aslında kanun, bu gibi iş binalarının ikâmet yeri olarak kullanılmasını yasak etmekteydi. Kullanılabilmesi için oturma şartlarına uygun olduğunu gösterir bir belge almak gerekiyordu. Oturulacak yerlerin yeterli pencereleri, merdivenleri, yangın merdivenleri olması gerekiyordu. Oysa buradaki boyama odalarında battal bir tavan penceresinden başka pencere olmadığı gibi yalnızca bir kapı vardı ve içeriye yüzer kişi takılmıştı. Adamlar haniyse koyun koyuna yatıyorlardı. Jones’in domuzhanesinin üçüncü katında, tek penceresi olmayan bir depo vardı ki, buraya yediyüz kişi yerleştirilmişti. Yere serili saman şilteler üzerinde, gündüz bir posta, gece ise başka bir posta işçi yatıyordu. Halkın tepkisi her geçen gün büyüdüğünden sonunda bir soruşturma açıldı. Bu şartlara bir son vermesi için, Vali’nin yetkisini kullanması istenildi. Oysa, patronların elde ettikleri bir hâkim, Vali’nin herhangi bir harekette bulunmasını yasakladı.</p>

  <p>Bu arada Vali, şehirde iddialı boks maçlarını ve kumarı yasak ettiğini ilân ededursun, polisle anlaşma yapan meslekten kumarbazlar, gelen grev bozguncularını soyup sovana çevirmek için, hücum borusunu çoktan çalmışlardı. Her gece, Brown’ın önündeki meydanlıkta, yarı beline kadar çıplak zencilerin birbirlerinden para alıp kumara oturdukları görülüyordu. Aynı anda ortalığa üç dört bin kadın, erkek işçinin gürültüleri yayılıyordu. Taşralı beyaz kızlarla, yapılı, çizmelerinde bıçak saklı zenciler, kol kola, dudak dudağa sevişiyor, pencerelerden uzanan yapağılanmış saçlı kafalar onları seyrediyordu. Bu siyah adamların ataları, Afrika vahşileriydi. Onlarsa bu yeni dünyaya geldiklerinden beri toprak köleliğinden başka bir iş yapmamışlar, ya da toplum tarafından geleneksel esaret kuralları ile hor görülüp baskı altında tutulmuşlardı. Ve şimdi hayatlarında ilk kez özgürdüler!.. Her türlü zevki, dünya nimetlerini tatmak, kendilerini mahvetmek için özgürdüler. Grev bittikten sonra geldikleri gibi posta edilecek ve şimdiki efendileri suratlarını bir daha görmeyecekti. İşte bu yüzden arabalar dolusu viski ve kadın getirilip özgürlüğün zevkini hayatlarında ilk defa çıkaracak olan insanlara satılıyordu. Sanki cehennemin kapıları ardına kadar açılmış ve tüm zebaniler zincirlerinden boşanmıştı. Her gece tabanca ile adam vurmalar, bıçaklamalar oluyordu. Dolaşan söylentilere göre, mezbaha ileri gelenlerinin elinde, ilgililere hiç başvurmadan cesetleri şehirden çıkarma izinleri vardı. Kadın erkek karışık yattıkları için, gece olunca, eski romalıların orijilerine taş çıkartacak bir fuhuş cümbüşüdür başlıyordu. Amerika daha önce bu gibi sahnelere şahit olmamıştı. Kadınlar Şikago genelevlerinden, zenciler de güneyin en cahil, en geri kalmış bölgelerinden geldikleri için, bilinen ve bilinmeyen bir sürü cinsel hastalık kısa zamanda salgın halini alacaktı. Ve Dünyanın ve memleketin dört bir yanına yollanan et mamûlleri bu kişilerin ellerinden geçerek hazırlanıyordu işte.</p>

  <p>Aslında «Birleşmiş Mezbahalar» bölgesi, oldum olası iç açıcı bir yer değildi. Ama şimdi burası yalnızca dizi dizi kesimhaneler değil, on beş ilâ yirmi bin insan kılığındaki hayvanın barınağı olmuştu. Yaz ortasının kavurucu güneşi kilometre karelerce iğrençliğin üzerine vuruyor, gelen ve ağıllara kapatılan onbinlerce sığırın pislikleri, sıcaktan, dayanılmaz bir koku salıyor, demiryolu boyundaki pisliklerin, yeni kesilmiş etlerin kokusu buna karışıyor, mahzenlerde çalışanlar hava deliklerinden gelecek temiz hava yerine bu dayanılmaz kokuyu içlerine çekmek zorunda kalıyorlardı. İş bu kadarla da kalmıyordu. Yağ kazanlarının çıkardığı koku, gübrehaneden gelen ilâç ve pislik kokuları, tutkal fabrikasının kendine özgü kokuları birbirine karışınca cehennemin kraterleri infilâk ediyordu sanki. Bir de bunların üzerine yirmi bin kişinin, güneş altında çürüyen süprüntülerini eklemek gerekiyordu. Öteye beriye asılmış, rengârenk çamaşırlar, karasineklerin bulut halinde dolaştığı yemekhaneler ve açık bir lâğımdan farksız belâlarıyla mezbahalar bu güne kadar görülmemiş bir pisliği yaşamaktaydı.</p>

  <p>Gece olunca bu kalabalık sokaklara dökülüyor, içiliyor, küfrediliyor, bağrılıyor, banco çalınıp dansediliyor, kumar oynanıp kavgalar çıkıyordu! Haftanın yedi günü burada çalışıldığı için, pazar geceleri bir yandan barbut partileri, bir yandan paralı dövüşler düzenleniyordu. Başka bir köşede, kor halindeki bir ateşin başında, kır saçlı, yüzü bumburuş, saçları uçuşan büyücü bir zenci kadın, ölüm ateşinin başında kendinden geçmiş ilâhiler okuyup, kuzu kanını ateşe dökerken çevresinde, yerlere yatmış kadınlı erkekli zenciler, inliyor, haykırıyor, nedamet getirip, korkudan, kendinden geçmiş bir halde zangır zangır titriyorlardı.</p>

  <p>Grev süresince mezbahaların durumu böyleydi işte. Sendikacılar gittikçe büyüyen bir umutsuzluk içinde bunu seyrediyor şehirler, meme saati gelmiş bebeler gibi etlerini istiyorlardı. Ve patronlar ise o kahrolası inatlarıyla yollarına devam ediyorlardı. Her geçen gün yeni işçiler geldikçe, eski işçilere karşı olan tutumları sertleşmeye başlamıştı. Bunlar parça işine koşulur ve eğer başarılı olamazlarsa o anda işten atılırlardı. Jurgis patronların bir adamı olmuştu artık. Ve her geçen gün, çok ağır işleyen bir makineyi izler gibi değişikliklerin farkına varıyordu. Adamları kumanda etmeye alışmıştı. Dayanılmaz sıcak bir yandan, koku bir yandan, bir grev bozguncusu olduğunu bilmesi ve bu yüzden kendi kendinden nefret etmesi bir yandan, onu içmeye zorluyordu. Sonunda dayanılmaz bir adam olarak bağırıyor, küfrediyor ve işçilerini yorgunluktan bayıltacak derecede çalıştırıyordu.</p>

  <p>Derken Ağustos’un sonlarına doğru bir gün, şeflerden birisi, Jurgis’in çalıştığı kısma girerek, bağıra bağıra, ellerindeki işi bırakıp kendisini izlemelerini söyledi. Adamın peşine takılıp dışarı çıktıkları zaman kalabalığın arasında bir sürü çift atlı arabanın beklediğini gördüler. Üç tane de ağzına kadar dolu polis arabası vardı. Jurgis ile adamları arabalardan birine atlayınca, sürücü, kalabalığa bir nara attıktan sonra, hayvanları dört nala kaldırdı. Mezbahalardan kaçan birkaç tosunu grevciler tutmuşlardı. Her an bir kavga çıkma ihtimali vardı.</p>

  <p>Ashland caddesine açılan kapıdan çıkıp çöplükler tarafına yöneldiler. Göründükleri zaman, evlerden, meyhanelerden çıkan kadınlı erkekli bir kalabalık sokaklara döküldü. Arabada sekiz on kadar polis de vardı. Yolun bir kısmının kapalı olduğu yere gelene kadar kimse rahatsız etmedi onları. Uçarcasına gelen arabadakiler, bağırmaya başlayınca yol ortasındakiler, kanlar içindeki bir tosunu yolun ortasında bırakarak iki yana kaçıştılar. Grevcilerin, aralarında sürü ile usta sığır kasabı vardı. Evde aç çocukları, yapacak işleri olmadığı için, içlerinden biri hayvanı yere serivermişti. Birinci sınıf bir kasap ise hayvanı birkaç dakika içinde keser, yüzer ve temizlerdi. Yerde yatan sığırın vücudundan en güzel parçaları eksilmişti. Bunun cezalandırılması gerekirdi elbette. Arabadan fırlayan polisler, coplarını önüne gelenin kafasına indirmeye başladılar. Öfkeden ve acıdan bağıran sesler, paniğe kapılıp evlere, dükkânlara sığınanlar, yolun aşağılarına doğru, tabanları yağlayıp kaçanlar. Jurgis ve adamları da bu maça katıldılar. Herkes gözüne kestirdiğini bir güzel pataklıyordu. Eğer, rakip evlerden birine kaçacak olursa, beriki arkasından gidiyordu. Çürük çarık kapıyı bir tekmede ardına kadar açtıktan sonra yoluna çıkanları, yakında olanları da pataklıyordu. Sonra merdivenlerden adamın ardından seyirtiyor ve zavallı kurbanını ya yatağın altından, ya da asılı eski püskülerin arasından çıkarıp dayak faslına devam ediyordu.</p>

  <p>Jurgis, iki polisle birlikte birkaç kişiyi meyhanelerden birine kadar kovaladı. İçlerinden biri barın arkasını siper etmişti kendisine. Köşeden giren polis ise adam, başını açık bırakana kadar, elindeki copla onun sırtına ve omuzlarına vurdu. Diğer ikisi, yan taraftaki bir parmaklıktan kaçmış olmalıydı ki, çok şişman olan ikinci polis, geri döndüğünde hâlâ sunturlu küfürler ediyordu. Tam bu sırada, barın sahibesi olan katır iriliğinde iri yarı Polonyalı hanım bağırarak içerde boy gösterince, polisten midesinin ortasına, balyoz gibi bir yumruk yiyerek, iki büklüm oldu. Boş patates çuvalı gibi yere yığılıverdi. Bu arada, kafası durmadan işleyen Jurgis, barın arkasına geçmiş, kendi kendine hizmet ediyordu. Adamlarını geri yollayan polis de ona katılıp bir süre kafayı çektikten sonra, ceplerine, koynuna şişeler sokmaya başladı. Sonra dışarı çıkmadan önce elindeki copu ile raflarda ve tezgâhda duran şişeleri temizleyiverdi. Şişe ve cam sesleri Polak kadınını kendine getirmiş, doğrulmaya başlamıştı. İçeri giren bir başka polis, dizini hemen kadının sırtına bastırıp elleriyle de gözlerini kapattı. Arkadaşına bir işaret çaktı. Diğeri kırdığı kasanın içindekilerini ceplerine dolduruyordu. Sonra, üçü birden dışarı çıkmadan önce, kadını tutan polis, copunun yardımı ile işini görüp arkadaşlarına katıldı. Adamlar sığırı alıp arabaya yüklemişlerdi bile. Araba tırısa kalkıp yola çıktığı zaman; peşlerine bağıran, küfreden bir kalabalık takıldı. Bu ara görünmeyen düşmanlar tarafından da bir taş yağmuruna tutuldular. Atılan taşlar ve tuğlalar, birkaç saat sonra, memlekette çıkan üç dört bin gazete tarafından, isyan olarak halka duyurulacak, ama hiç biri kırılan kasadan sözetmeyecekti. Bu yalnızca ileride, Packingtown’un yürekler buran efsanesinde yabancılara anlatılacaktı.</p>

  <p>Döndükleri zaman, ikindi ilerlemişti, hayvanın geri kalan kısmını temizledikten sonra, birkaç sığır daha kesip işe paydos ettiler. Jurgis, yemek yemek için, öbür arabada bulunan üç arkadaşı ile birlikte şehre indi. Karınlarını doyurduktan sonra bir rulet salonuna daldılar. Kumarda hiç bir zaman şansı olmayan dostumuz on beş dolarından olunca, kederini dağıtıp, avunmak için kendini içkiye verdi. İş yerine döndükleri zaman sabahın ikisiydi. Ve Jurgis körkütük sarhoştu. Şunu itiraf etmek gerekir ki burada kendisini bekliyen felâketle karşılaşmak için buna çoktan hak kazanmıştı.</p>

  <p>Yattığı yere giderken, karşısına çıkan, yanakları boyalı, üzerinde yağ içinde kimono olan bir kadın, düşmemesi için Jurgis’in göğsüne sarıldı. Karanlık bir odaya girdiler ama daha iki adım atmadan, açılan bir kapıdan, elinde fener olan birisi içeri girerek, «Kim o?» diye bağırdı. Adam lâmbayı kaldırıp da yüzü aydınlanınca, kendisini tanımak hiç güç olmamıştı. Jurgis olduğu yerde kaldı. Yüreği çıldırmış gibi çarpmaya başlamıştı... Çünkü, Connor’du karşısında duran adam.</p>

  <p>Yükleme takımının, ustabaşısı Connor. Karısının ırzına geçen ve onu cezaevine gönderip, evinin yıkılmasına, karısının mahvolmasına sebep olan adam, tam karşısında, fenerin çıkardığı aydınlıkların ortasında durup, ona bakıyordu.</p>

  <p>Jurgis, Packingtown’a geldiğinden beri, Connor’u sık sık düşünmüştü ama, olan bitenler kendisine çok gerilerde kalmış gibi görünmüştü. Daha sonra da ilgilenmez olmuştu bu konuyla. Ama şimdi onu, canlı, bir et ve kemik birleşimi olarak karşısında görünce, daha önce hissettiklerini bir daha duymaya, aynı olayı bir daha yaşamaya başlamıştı. Kör bir kızgınlık bir sel baskını gibi, içinde gittikçe yükselmeye, korkunç bir çılgınlık her yanını kaplamaya başladı. Birden karşısındakinin üzerine atılarak, yumruğunu olanca gücü ile iki kaşının ortasına indirdi. Rakibi yere yuvarlanır yuvarlanmaz da üzerine çöreklenip, gırtlağını kavrıyarak, başını döşemenin taşlarına vurmaya başladı.</p>

  <p>Kadın avaz avaz bağırıyordu. Çevreden koşuşmaya başladılar. Devrilen lamba söndüğü için ortalık öylesine derin bir karanlığa gömülmüştü ki, göz gözü görmüyordu. Ama hepsi Jurgis’in solumasını duyuyordu. Kulaklarına da kurbanın taşlara vuran başının çıkardığı ses doluyordu. Üzerine saldırıp onu adamın üzerinden aldılar. Tıpkı bir önceki gibi, Jurgis’in dişleri arasında, düşmanının bir parça eti sallanıyordu. Ve gene tıpkı daha önce olduğu gibi, ta polis gelip de onu bayıltıncaya kadar, kendisini ayırmaya gelenlerle dövüştü.</p>

  <p>Jurgis gecenin geri kalan kısmını salhane karakolunda geçirdi. Bu sefer cebinde parası olduğu için bir şey içebilirdi. Ayrıca haberci bir çocuk, durumunu, Çalı Harper’e anlatacağına söz verdi. Her nedense görünmedi Harper. Leş gibi yorgun olan Jurgis yargıçın karşısına çıkarıldığı zaman, kurbanı iyileşene kadar beklemek zorunda olduğunu ve beşyüz dolar kefaletle tahliye edilebileceğini bildirdiler. Jurgis çılgına döndü bu işten. Çünkü kürsüde başka bir yargıç vardı. Jurgis, adamın kendisine saldırdığını, daha önce de hiç tutuklanmadığını söylemişti. Kendisi için bir çift iyi lâf söyleyecek kimse olsaydı bedava kurtaracaktı paçayı.</p>

  <p>Ama, Harper ona şehirde olduğunu ve gönderdiği haberi almadığını açıkladı ve sordu. «Geçmiş olsun. Ne oldu?»</p>

  <p>«Bir herifi patakladım,» dedi Jurgis. «Beşyüz dolar kefalet parası bulmam gerek.»</p>

  <p>«Bu işi ayarlarım ben ama, sana birkaç dolara mal olacak her halde. Peki sebep neydi?»</p>

  <p>«Bir zamanlar kötü bir oyun oynamıştı bana,» diye Jurgis cevap verdi.</p>

  <p>«Kim, sopa attığın herif?»</p>

  <p>«Brown’un ustalarından biri. Daha doğrusu orada ustaydı bir zamanlar. Connor, adı.»</p>

  <p>Berikinin gözleri dört açıldı. «Connor mu?» diye bağırdı. «Sakın Phil Connor olmasın?»</p>

  <p>«Evet, o herif işte. Ne olacak?»</p>

  <p>«Hey Allah!» dedi beriki. «Gırtlağına kadar boka girmişsin sen arkadaş. Sana yardım edemem ben.»</p>

  <p>«Yardım edemez misin? Neden?»</p>

  <p>«Neden mi? Yahu herif Scully’nin en büyük adamlarından biri... Onun hem kulübünde hem partisinde üye. Hatta meclise bile sokmayı düşünüyorlar. Phil Connor. Amanın ulu Tanrım.»</p>

  <p>Jurgis, üzüntüsünden aptallaşmıştı.</p>

  <p>«Eğer isterse seni Şeytan adasına bile yollar,» diye devam etti beriki.</p>

  <p>«Acaba Scully, meseleyi öğrenmeden beni buradan çıkaramaz mı?»</p>

  <p>«Scully şehirde değil ki. Nerede olduğunu da bilmiyorum. Greve karışmamak için tüydü.»</p>

  <p>Gerçekten de işler karmakarışık olmuştu. Zavallı Jurgis’in kederden başı dönmeye başladı. Kendinden daha sert bir kayaya çarpmış ve böylece işini bitirmişti. «Peki ama ben ne yapacağım şimdi?» diye acınacak kadar zayıf ve yorgun bir sesle sordu.</p>

  <p>«Ben nereden bileyim?» dedi beriki. «Sana kefalet parası bulmaya bile cesaret edemem. Bu benim hayatımı mahvetmem demek olur.»</p>

  <p>Yeniden bir sessizlik oldu aralarında. Jurgis «Benim için bu iyiliği yapamaz mısın?» diye üsteledi, «Kime vurduğumu bilmediğini söylersin.»</p>

  <p>«Peki ama, mahkemeye çıktığın zaman, bunun sana ne gibi bir yararı olacak?» dedi Harper. Sonra oturup, başını elleri arasına alarak bir süre düşündü. «Yapacak hiç bir şey yok. Yalnızca bir yol var! Kefalet parasını biraz indirtebilirim parayı öder, basar gidersin.»</p>

  <p>Mesele derinlemesine anlatılınca, yeniden sordu. «Kaç paraya olur bu iş?»</p>

  <p>«Bilmiyorum,» dedi beriki, «kaç paran var?»</p>

  <p>«Üç yüz dolar kadar,» oldu aldığı cevap.</p>

  <p>«Bilmem,» dedi Harper. «Bu paraya seni çıkarmayı bir deneyeyim. Sırf dostum olduğun için bu tehlikeyi göze alıyorum. Seni gerçekten bir iki yıl, eyalet cezaevinde görmek istemem.»</p>

  <p>Sonunda Jurgis, pantalon paçasına diktiği banka defterinin ipliklerini söküp çıkardı ve bir ödeme kâğıdının altını imzaladı. Geri kalanını, «bütün paranın ödenmesi,» şeklinde Çalı Harper doldurmuştu. Adam hemen yargıça giderek, Jurgis’in iyi bir adam olduğu gibi, Scully’nin adamı olduğunu söyliyerek, cezayı üçyüz dolara indirdi. Bütün bunları Jurgis’e anlatmadı. Hatta mahkemeden sonra, kendisinin parayı kolaylıkla alacağını ve bunu böyle bir tehlikeye girmenin ödülü olarak cebine indireceğinin sözünü de etmedi. Yalnızca serbest olduğunu ve bir an önce buralardan yok olmasını ortalıklarda görünmesinin kendisi için hiç de hayırlı olmadığını anlatıp, banka hesabından kalan bir dolar ondört senti verdi. Kederli olduğu kadar memnundu da Jurgis. Bir akşam evvelden kalan iki buçuk dolarına ekledi bu parayı ve bir tramvaya atladığı gibi Şikago’nun öbür ucuna doğru yola çıktı.</p>

</body>

</html>