<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>ON SEKİZİNCİ BÖLÜM</p>

  </div>

  <p>Jurgis, Bridewell hapishanesinden umduğu kadar erken çıkamadı. Cezasına bir buçuk dolar da mahkeme masrafları eklemişlerdi. Parası olmadığı için bunu çalışarak ödemek zorunda kalmıştı. Üç gün çalışması gerekti. Hiç kimse bunu, ona söylemek zahmetine girişmemişti. Yalnızca acı ve üzüntü içinde cezasının biteceği günü iple çekmişti. Vakti saati gelince, dışarı çıkacağı yerde, yeniden taş kırma yerine götürüldüğü zaman bu işe çok şaşırdı. İtiraz etmiş, ve bu yüzden de gardiyanlara karşı bir hayli gülünç olmuştu. O zaman günleri yanlış saydığını sanmıştı. Aradan bir gün daha geçince, iyiden iyiye umutsuzluğun derinliklerine gömüldü. Günleri filan saymaktan vazgeçti. Derken bir gün kahvaltıdan sonra, gelen bir gardiyan, cezasını tamamladığını söyledi. Mahpushane elbiselerini çıkarıp, gübrehane elbiselerini geçirdi sırtına. Ve sonra ardından kapanan hapishane kapısının sesini işitti.</p>

  <p>Şaşkınca merdivenlerde durdu bir süre. Bunun gerçek olduğuna bir türlü inandıramıyordu kendini. Yani gökyüzü yine başının üzerindeydi. Önünde uzayıp giden bir sokak vardı. Özgür bir adamdı artık. Ama soğuk elbiselerini aşıp, içine işlemeye başlayınca, hızlı hızlı yürümeye koyuldu.</p>

  <p>Çok kar yağmıştı. Şimdi ise, bir bulutun getirdiği ince bir yağmur karları eritmeye başlamıştı. Rüzgârın savurduğu yağmur iliklerine kadar ıslattı Jurgis’i. Connor’un canına okumak için evden çıktığı zaman paltosunu almamış, polis arabalarında ettiği yolculuklar süresince bu ona acı anlar geçirtmişti. Elbiseleri eskimiş, havalanmıştı. Oldum olası sıcak tutmazlardı zaten. İnceydiler. Biraz yürüdükten sonra, sırılsıklam olmuştu. On santimlik erimiş kar çamur karışımı vardı yollarda. Kısa bir süre sonra ayakları da sırılsıklam oldu.</p>

  <p>Hapishanede gerektiği kadar yemek yemişti Jurgis. Orada yaptığı iş de Şikago’ya geldiğinden bu yana yaptığı son ve en kolay işti. Böyle olduğu halde eski kuvvetini kazanamamıştı bir türlü. Korku ve keder beynine çöreklenmiş ve onu yiyip bitirmişti. Şimdi ise üşüyor, yağmurdan korunmak için büzülüyor, omuzlarını kaldırıyor, ellerini cebine sokuyordu. Bridewell hapishanesi şehrin dışındaydı ve meskûn değildi buraları. Yolun bir yanından büyük lağım akıyordu. Öbür yanda ise demiryolları vardı. Bu yüzden rüzgâr iyiden iyiye, gemi azıya almıştı.</p>

  <p>Bir sürü yürüdükten sonra, küçük bir oğlana rastladı. «Hey evlât,» diye seslendi.</p>

  <p>Oğlan, Jurgis’e yan gözle şöyle bir bakıverdi. Traşlı kafasından, karşısındakinin bir kodes bülbülü olduğunu anlamıştı. «Ne istiyorsun?» diye tısladı.</p>

  <p>«Nasıl gidersin burdan mezbahalara?»</p>

  <p>«Ben gitmem oralara.»</p>

  <p>Jurgis bir an durakladı. Sonra yeniden sordu. «Hangi yoldan demek istedim.»</p>

  <p>«Neden doğru dürüst söylemiyorsun öyleyse?» oldu aldığı cevap. Sonra çocuk eli ile raylardan tarafı, kuzeybatıyı gösterdi. «Bu taraftan.»</p>

  <p>«Çok uzak mı?»</p>

  <p>«Ne bileyim ben,» dedi beriki, «yirmi mil filân.»</p>

  <p>«Yirmi mil mi?» diye tekrarlayan Jurgis’in suratı iyice asıldı. Hapishaneden cebine metelik konulmadan salıverildiği için, bütün bu yolu, adım adım yürümek zorundaydı.</p>

  <p>Yola düşüp de kanı harekete geçip vücudunu ısıtmaya başlayınca, kafasındaki bütün korkulu düşüncelerin dışında her şeyi unuttu. O korkunç hayallerin tümü birden ansızın kafasına üşüştü. Ama sıkıntının sonu gelmişti. Ne olup bittiğini öğrenecekti artık. Yumruklarını sıktı ceplerinde. Adımlarını sıklaştırdı. Bir hayalin kanatlarına takılmış uçuyordu sanki. Ona... çocuğu... ailesi... evleri. Tümü hakkındaki gerçekleri öğrenecekti. Ve onların yardımına koşacaktı yeniden. Özgür bir insandı! Elleri onundu, kendisinindi bundan böyle! Savaşacak, dünyaya karşı koyacak ve sevdiklerini yoksulluktan kurtaracaktı.</p>

  <p>Bir saat kadar yürüdükten sonra çevresine bakındı. Görünüşe göre, büsbütün uzaklaşıyordu şehirden. Şehir yolu bitmiş bir şose başlamıştı. Batıya doğru giden bu yolun her iki yanında karla örtülü tepeler görünüyordu. Kısa bir süre sonra, Jurgis, iki atın çektiği arabası tıka basa saman dolu olan bir çiftçi görünce, durdurdu adamı.</p>

  <p>«Mezbahalara bu yoldan mı gidiliyor?»</p>

  <p>Adam kafasını kaşıdı bir süre. «Mezbahaların nerede olduğunu bilmiyorum ama, her halde şehirde olmalılar. Sense, almış başını ters yola gidiyorsun.»</p>

  <p>Jurgis, iyiden iyiye şaşırdı. «Bana bu yoldan gidileceğini söylediler.»</p>

  <p>«Kim söyledi?»</p>

  <p>«Bir çocuk.»</p>

  <p>«Belki sana şaka yapmak istedi. En iyisi geldiğin yoldan geri dön ve şehre vardığın zaman bir polise sor. Seni götürürdüm ama, hem yolum uzun, hem arabam fazla yüklü.»</p>

  <p>Jurgis geri dönüp yeniden yürümeye başladı. Öğlene doğru Şikago’yu yeniden görmeye başladı. Bitmek tükenmek bilmeyen, her iki yanı iki katlı binalar sıralı; kaldırımları tahta, yolun ortasında koca çukurlar olan kenar mahallelerden geçti durdu. İki üç blokta bir tren yolu geçiyordu sokaktan. İnsana sonsuz uzunluktaymış gibi gelen yük katarları geçiyordu. Arabalar sallanıp birbirine çarpıyor, Jurgis ise sonsuz bir sabırsızlıkla bunların geçmesini bekliyordu. Derken arada bir tramvaylar ve vagonlar, sürücülerin birbirine ettiği küfürlerin bitmesi için duralıyordu. İşte o zaman Jurgis hayatını bile tehlikeye atarak vagonların arasından karşıya geçiyordu.</p>

  <p>Donmuş bir nehrin üzerindeki uzun köprüden geçti. Çevre öylesine pisti ki, kıyılardaki karlar bile beyazlıktan çıkmıştılar. Kurumla karışık olarak yağan yağmur Jurgis’in elini yüzünü kapkara yapmıştı. Sonra şehrin merkezine geldi. Sokaklar çamurdan mürekkep karası olmuşlardı. Atlar arabalar geçiyor, kadınlar ve çocuklar karşı kaldırıma geçmek için adeta bir paniğe kapılıyordu. Caddelerin her iki yanında yüksek, kara yüzlü binalar vardı. Araba gürültüleri, çan sesleri, sürücülerin bağırmaları yayılıyordu ortalığa. İnsanlar yollarda giden karıncalar kadar hamarat ve telaşlıydılar. Bu telaşla soluğu kesilmiş kişiler, ne çevrelerine ne de bir an duralayıp gelen gidene bakıyordu. Üzerindeki partal elbiseleri yağmurdan sırılsıklam olmuş, serseri görünüşlü zavallı yabancı, yanından acele ile geçtiği bu insanlardan çok daha yalnız, yitik ve yönsüzdü. Binlerce mil uzunluğunda ve derin bir cehennemin içinde yitip gitmişti sanki!..</p>

  <p>Polisin biri kendisine yolu gösterdikten sonra, daha beş mil gitmek zorunda olduğunu açıkladı. Yeniden kenar mahallelere gelmişti. Yolun iki yanında dizili meyhaneler, kırmızı tuğladan fabrikalar, ucuzcu mağazalar, kömür depoları, demiryol kavşakları vardı. Jurgis kafasını kaldırıp şaşkın bir hayvan gibi havayı derinden kokladı. Uzaklardaki evinin kokusunu almıştı. Vakit ikindiyi geçiyordu. Jurgis’in karnı açtı, açtı ama lokantaların kapılarına asılı yemek ilânları, çekici sözler ona göre değildi şu anda.</p>

  <p>Sonunda mezbahalar bölgesine vardı. Birer yanardağ gibi tüten fabrika bacaları, sığırların böğürtüleri, gürültüler her yanı sarmıştı. Sabrı taştığı için, geçen bir tramvaya atlıyarak, biletçiye görünmeden başka bir yolcunun ardına saklandı. On dakika sonra evinin bulunduğu sokağa gelmişti.</p>

  <p>Yarı koşar bir biçimde yürüyerek köşeye vardı. Evet ordaydı evleri. Ansızın yere çakılmış gibi durdu. Ne olmuştu evlerine?</p>

  <p>Jurgis, şaşkın şaşkın bir daha baktı eve. Sonra gözlerini sağındaki ve solundaki evlerin, köşedeki meyhanenin üzerinde gezdirdi. Evet, yanlış yere gelmemişti. Burasıydı oturduğu yer, ama ev... evin rengi değişmişti.</p>

  <p>Birkaç adım daha yaklaştı. Eskiden kurşuni olan evleri, şimdi sarıya boyanmıştı. Kırmızı olan pencere pervazları, kapı, yeşildi artık. Yeni boyanmış daha. Ne kadar da garip, yabancı bir görünüşü vardı.</p>

  <p>Jurgis evden yana biraz daha yaklaştı. Karşı kaldırıma geçmedi ama. Birden, tarifsiz bir korkuyla bütün vücudu zangır zangır titremeye başladı. Dizlerinin bağı çözülmüş, başı dönüyordu. Evin yeniden boyanması, çürüyen tahtaların değiştirilmesi. Ayrıca şirket temsilcisinin kendilerini ziyareti... Damdaki delik de onarılmıştı. Parası olmadığı için, bir türlü tamir ettirememişti burasını. Şimdi kendisi tamir etmeyi düşünüyordu. Yağmurlu havalarda, kap kaçak dizerlerdi odanın içine yerler ıslanmasın diye. Diğer eskiyen yanlarda onarılmıştı. Her şey yenilenmişti. Hatta kırık pencere bile değiştirilmişti. Pırıl pırıl beyaz perdeler vardı pencerelerde.</p>

  <p>Sonra birden, evin kapısı açıldı. Jurgis durduğu yerde boğulacak gibi oldu. Nefesi tıkanmıştı. Bir çocuk çıktı dışarıya! Jurgis’e tamamen yabancı bir çocuk. İri, şişman alyanaklı bir oğlan. Daha önce böyle biri yoktu ki evlerinde! Şimdi nereden çıkmıştı?</p>

  <p>Jurgis, şaşkın bir halde çocuğa bakmaya başladı. Oğlan merdivenleri, ıslık çalarak indikten sonra yerden bir avuç kar alarak elinde sıkmaya başladı. Sonra Jurgis’i gördü çocuk. Göz göze geldiler. Düşmanca bir bakıştı bu. Oğlan, her halde adamın, elindeki kar topundan huylandığını düşündü. Jurgis karşı kaldırıma onun yanına geçmeye başlayınca, çocuk bir an kaçmayı düşünür gibi bocaladı ve sonra vazgeçti geri çekilmekten.</p>

  <p>Jurgis, ayakta duramayacak halde olduğu için, merdivenin korkuluğunu tutmak zorunda kaldı. «Sen ne arıyorsun? Sen burada,» diye soludu.</p>

  <p>«Eee» dedi çocuk.</p>

  <p>«Sen,» dedi Jurgis yeniden, «ne arıyorsun burada?»</p>

  <p>«Ben mi?» diye sordu oğlan öfkeli bir sesle. «Ben burada otururum.»</p>

  <p>«Burada mı oturursun?» diye inledi. Yüzü kireç gibi olmuştu. Daha sağlam tutundu korkuluğa. «Burada oturuyorsun demek. Peki benim ailem nerde?»</p>

  <p>Oğlan şaşkın şaşkın baktı Jurgis’in yüzüne. «Senin ailen mi?»</p>

  <p>Jurgis, yaklaştı çocuğa: «Ben... burası benim evimdi,» diye bağırdı.</p>

  <p>«Boş versene be!» dedi oğlan. Birden evin kapısı açılınca, «Ana be!» diye seslendi «baksana burda bir herif, bizim eve sahip çıkmaya kalkışıyor!»</p>

  <p>İri yarı, İrlandalı bir kadın, merdivenin başına çıktı. «Ne olmuş?»</p>

  <p>Jurgis kadından yana dönüp, deli gibi bağırdı: «Nerede benim ailem? Onları burada bıraktım. Evim burası. Ne işiniz var benim evimde?»</p>

  <p>Kadın, Jurgis’e korkulu korkulu baktı. Her halde bir manyakla karşı karşıya geldiğini düşünüyordu o anda... Jurgis’in de o anda manyaktan farkı yoktu zaten. «Senin evin mi?» diye hayretle sordu kadın.</p>

  <p>«Benim evim diyorum! Burada otururdum ben! Söylüyorum sana, burada!»</p>

  <p>«Yanlışın olacak her hal,» dedi beriki, «daha önce kimse oturmadı burada. Yeni bir ev bu. Öyle dediler bize. Dediler ki!»</p>

  <p>«Ailemi ne yaptılar» diye korkuyla bağırdı Jurgis.</p>

  <p>Kadının kafasında bir kıvılcım parıldamış, ve ev konusunda kendisine söylenenlerden kuşkulanmaya başlamıştı. «Ailenin nerede olduğunu bilmiyorum. Daha üç gün önce satın aldım burasını. İçerde de kimse yoktu. Ayrıca bana buranın yeni olduğunu söylediler. Doğru mu söylüyorsun burada kiracı olduğunuzu?»</p>

  <p>«Kiracı mı?» boğulur gidi cevap verdi Jurgis. «Satın aldım burasını. Para ödedim. Sahibiyim buranın ve onlar Tanrım! Tanrım! Ailemin nereye gittiğini söyliyebilir misin bana?»</p>

  <p>Sonunda kadın, bu konuda hiç bir şey bilmediğine zar zor inandırabildi Jurgis’i. Kafası o kadar karışmıştı ki, bir türlü durumu kavrayamıyordu. Sanki ailesi varoluştan silinip atılmıştı. Sanki düşlerinde vardı onlar. Gerçekte hiç bir zaman varolmamışlardı. Sonra birden Majauskine Nineyi hatırladı. Biraz ilerde otururdu ihtiyar. Ansızın döndü. Deli gibi koşmaya başladı. O bilirdi nerde olduklarını.</p>

  <p>Majauszkine Nine, kapıyı kendisi açtı. Jurgis’i o halde karşısında görünce, korku ve hayret dolu bir çığlık attı. Evet evet, söyliyebilirdi ona. Taşınmışlardı oradan. Kirayı veremedikleri için, karların ortasına atılmışlardı. Ve ev, yeniden boyanıp, geçen hafta başka birilerine satılmıştı. Nasıl olduklarından haberi yoktu ama, nereye gittiklerini söyleyebilirdi. Buraya ilk geldikleri zaman kaldıkları Aniela Jukniene’nin yanındaydılar. Jurgis içeri girip biraz dinlenmek istemez miydi acaba? Çok kötü olmuştu zindanlara girmesi.</p>

  <p>Jurgis, yeniden topuklarının üzerinde dönerek, sendeleye sendeleye yürümeye başladı. Fazla gidemedi. Köşeyi dönünce, oradaki meyhanenin merdivenine oturarak başını ellerinin arasına alıp gözyaşı akıtmadan, sarsıla sarsıla ağlamaya başladı.</p>

  <p>«Evleri! Evleri! Ellerinden almışlardı evlerini! Keder, umutsuzluk kara bir bulut gibi indi üzerine. Ne acı, ne inanılmaz, ne korkunç bir şeydi bunu hayal etmek! Nasıl da parça parça olmuştu yüreği! Kendi evinde oturan yabancıları görmek! Onun pencerelerinde başkalarının perdelerinin asılı olması, ona düşmanca bakmaları! Canavarca birşeydi bu!... Düşüncenin sınırları dışında birşeydi. Gerçek olmasına imkân yoktu. Nasıl da çabalamışlardı bu ev için! Ya çektikleri sefalet, katlandıkları sıkıntılar! Ya ödedikleri para!..</p>

  <p>Yeniden düştü o tükenmek bilmez ıztırabın ortasına. Başlangıçta ettikleri fedakârlık. Dünya yüzünde varları yokları ve onlarla açlık arasında bir dayanak olan üç yüz dolarlarını ekleştirerek eve yatırmaları? Sonra on iki doları ve faizi bir araya getirebilmek için çalışmaları, sonra vergiler, tamir paraları, sigorta, daha bilmem neler için ödenen paralar. Bu evin parasını verebilmek için ruhlarını koymuşlardı ortaya. Taksitleri, terleri ve gözyaşlarıyla, hatta kanlarıyla ödemişlerdi. Dede Antanas para kazanmak uğruna hayatını vermişti. Eğer Durham’ın o karanlık, o nemli mahzenlerinde, kendi payına düşen parayı kazanmak için çalışmaya gitmeseydi, bu gün hayatta olacaktı. Ona, sağlığını ve kuvvetini vermişti parayı ödemek için. Yıkılmış, mahvolmuştu. Ya kendisi? O üç yıl önceki iri yarı kuvvetli adam? Şimdi bir merdivene oturmuş, bitkin, ufalmış, zayıf, histerik bir çocuk gibi ağlıyordu. Bütün güçlerini bu kavgaya harcamışlar ve yenilmişlerdi. Her şeylerini yitirmişlerdi. Bütün ödedikleri para yanmıştı hem de son meteliğine kadar. Evleri de yoktu artık, yeniden başladıkları yere dönmüşler, soğuk ve açlık içinde ölmeye mahkûm edilmişlerdi.</p>

  <p>Her şeyi açık seçik görüyordu artık. Bu uzun olayların içinde didinen, çırpınan, kuvvetini yitiren, gün geçtikçe çöken kendini görüyordu. Tanrım bu ne canavarca, bu ne korkunç, bu ne iblisçe bir şeydi? O ve zavallı ailesi. Çaresiz kadınlar ve zavallı çocuklar. Cahil, savunmadan yoksun ve zayıftılar. Onlar sırf yaşamak için boğuşurlarken, kanlarına susamış düşmanları bir türlü peşlerini bırakmıyordu. Daima iz üzerindeydiler. En başta o yalan el ilanı. Sonra tatlı sesli, sakin temsilci. İkinci taksitte, düşürüldükleri faiz tuzağı; sonra hiç söylenmeyen ama ödemek zorunda kaldıkları bütün diğer masraflar. Ve de salhane patronlarının bütün hileleri, onları yöneten zalimlerin, efendilerin gaddarlıkları... sebepsiz kapanmalar, işten atılma korkusu, belirsiz saatler, o acımasız iş hızı, düşürülen ücretler ve artan fiyatlar! Tabiat ananın zalimlikleri, dayanılmaz soğuk ve sıcak; yağmur ve kar, kentin acımasız anlayışsızlığı, içinde yaşadıkları ülkenin o bilmedikleri o anlamadıkları kanun ve kuralları. Bütün bunlar onlara karşı olmak için sanki bir şirket halinde çalışıp ilk fırsatı gözlemişti. Şimdi ise bu fırsat çıkmış, denkleriyle, yükleriyle, paçavra gibi sokağın ortasına fırlatılıp atılmışlardı. Ne insafsız bir adaletsizlikti bu? Hiç bir şey de yapamazlardı buna karşı. Elleri kolları bağlanmıştı bir kere. Kanunlar fakirlere karşıydı. Tüm toplum o ezici, o yıkıcı dişlileri ile, zalimlerin emrindeydi. Jurgis elini bir kaldıracak olsa, göz açıp kapayana kadar o yırtıcı hayvanların cezaevine gönderilecekti yeniden. Biraz önce kurtulduğu kaçtığı o kafese kapatılacaktı yine.</p>

  <p>Kalkıp gitmek, vazgeçmek, yenilgiyi kabul etmek demekti. O yabancı kişilerden kaçıp kurtulmak vardı. Jurgis, bunu yapmadan önce saatlerce, yağmurun altında oturup ağlıyabilirdi ama, ah işte o sevgili ailesini düşünüyordu bir kere. Belki de daha öğreneceği beterin beteri gerçekler vardı. Ayağa kalkıp sersemlemiş bir durumda sallana sendeliye yeniden yürümeye başladı.</p>

  <p>Salhanelerin ardından Aniela’nın oturduğu yere iki mil çekerdi ama, bu yol hiç bu kadar uzun gelmemişti Jurgis’e. Uzaklarda o tanıdığı harap evi gördüğü zaman, yüreğinin atışı birden hızlanıverdi. Merdivenleri koşarak çıkıp, kapıyı yumruklamaya başladı.</p>

  <p>İhtiyar kadın açtı kapıyı. Jurgis, kadını son görüşünden beri, romatizma onu iyiden iyiye çökertmiş, adeta ufaltmıştı. Sarı ve buruşuk yüzüyle Jurgis’e bakıyordu kapının aralığından. Kadın bir şeyler söylemek istedi onu görünce. «Ona burada mı?» diye soluyarak sordu.</p>

  <p>«Evet, burada.»</p>

  <p>«Nasıl?.» diye Jurgis başladı konuşmaya. Kapının yanında duruyordu hâlâ. Evin içinde bir yerlerden ansızın bir çığlık duyuldu. Korkunç acı doluydu. Bu ses Ona’nındı.</p>

  <p>Yarım dakika kadar, Jurgis; korkudan taş kesilmişçesine kalakaldı. Sonra ihtiyar kadının yanından geçerek içeri girdi.</p>

  <p>Aniela’nın mutfağıydı burası. Sobanın çevresinde, yüzleri korkudan sararmış yarım düzüne kadar kadın oturuyordu. İçlerinden biri Jurgis içeri girince ayağa kalktı. Son derece zayıf, yorgun, bir kolu sargılar içinde biriydi bu... zor tanıdı karşısındakinin Marija olduğunu. Odanın içinde gözlerini dolaştırarak Ona’yı aradı. Göremeyince de, kadınların konuşmasını bekledi. Oysa kadınlar yüzlerinde aptalca bir telaşın izleri, çıt çıkarmaksızın Jurgis’in yüzüne bakıyorlardı. Bir saniye sonra yeni bir çığlık işitildi.</p>

  <p>Evin yan tarafından, yukarı kattan geliyordu ses. Jurgis, odadaki kapıdan yana fırlayarak ardına kadar açtı. Burdan tahta bir merdivenle tavan arasına çıkılıyordu. Ayağını ilk basamağa attığı zaman, ardından bir ses işitti. Marija yanına gelmiş sağlam eliyle paçasından çekerek, heyecanlı bir şekilde: «Hayır Jurgis, hayır dur,» diyordu.</p>

  <p>«Ne demek istiyorsun?»</p>

  <p>«Yukarı gitmemen gerek!» diye bağırdı kadın.</p>

  <p>Jurgis, şaşkınlık ve korkudan yarı deliye dönmüştü. «Ne oluyor?» diye bağırdı. «Nedir bütün bunlar?»</p>

  <p>Marija iyiden iyiye sarılmış adamın merdiveni çıkmasına engel olmaya çalışıyordu. Yukardan Ona’nın ağlamasını, inlemesini duyuyordu. Silkinerek kendini kurtarıp cevap bile beklemeden merdiveni çıkmaya başladı. «Hayır Jurgis, hayır çıkma yukarı,» dedi. «Şey... çocuk...»</p>

  <p>Jurgis şaşkınca sordu. «Çocuk? Antanas mı?»</p>

  <p>Marija fısıldayarak cevap verdi: «Hayır, yenisi.»</p>

  <p>O zaman eli ayağı kesildi Jurgis’in. Merdivene çöktü. Kadının yüzüne, hortlak görmüş gibi bakıyordu. «Yeni bebek mi?» diye soludu. «Henüz günü gelmedi ki.»</p>

  <p>Marija, başını salladı. «Biliyorum ama geliyor işte.»</p>

  <p>Yeniden Ona’nın çığlığı sanki bir tokat gibi patladı Jurgis’in yüzünde. Yüzü bembeyaz oldu. Ona’nın sesi holde yankılar yapıp kayboldu. Sonra ağlaması duyuldu «Tanrım, ulu Tanrım, öldür beni, öldür beni!» Marija ağlıyarak kollarını Jurgis’in boynuna doladı: «Dışarı gel, gel dışarı.»</p>

  <p>Yarı çeke, yarı taşıya, Jurgis’i mutfağa geri getirdi. Adam parça parça olmuştu bir anda. Ruhunun bütün sütunları bir anda yıkılıverdi; dehşet çökertmişti onu. Yığılır gibi bir iskemleye oturdu. Bir hazan yaprağı gibi titriyordu. Marija hâlâ tutuyordu Jurgis’i. Kadınlara gelince, yüzlerinde o aynı budalaca korku, gözlerini yüzüne dikmiş bakıyorlardı.</p>

  <p>Sonra Ona, yeniden bağırdı. Sesi, oradan da oldukça iyi işitiliyordu. Sendeleyerek ayağa kalktı. «Ne zamandan beri devam ediyor bu?»</p>

  <p>«Uzun zamandan beri değil,» dedi Marija. Sonra Aniela kadına işaret etti. Acele ile sözlerine devam etti. «Sen git Jurgis hiç bir yardımın olmaz git sonra gel. Korkulacak bir şey yok bu..»</p>

  <p>«Kim var yanında?» diye sordu Jurgis. Sonra Marija’nın bocaladığını görünce, deli gibi bağırdı. «Sana yanında kim var dedim.»</p>

  <p>«Şey... durumu kötü değil. Elzbieta yanında.»</p>

  <p>«Peki ama ya doktor,» diye soludu. «Bu işleri bilen birisi.»</p>

  <p>Kolundan tutu kadının. Marija titriyordu. Fısıldıyarak cevap verdi. «Bizim paramız yok.» Sonra adamın bakışlarını görünce korkup devam etti. «Korkulacak bir şey yok. Sen anlamazsın bunları... git uzaklaş buradan. Ah keşki biraz bekleseydin, gecikseydin biraz.»</p>

  <p>Marija’nın yalvarmaları arasında, yeniden Ona’nın çığlığını duydu. Aklını kaçırmak üzereydi. Bütün bunlar yeniydi kendisi için. Yeni olduğu kadar korkunç ve vahşi. Sanki bir yıldırım düşmüştü üzerine. Küçük Antanas doğduğu zaman işte olduğu için bu konuda hiç bir şey bilememiş, her şeyi olup bittikten sonra öğrenmişti. Oysa şu anda zaptedilmesine imkân yoktu. Korkmuş kadınların hemen hepsi, onu yatıştırmaya uğraşıyor, birçok kadının böyle doğum yaptığını anlatmaya çalışıyordu. Sonra onu ite kaka dışarı çıkardılar. Yağmurun altında başı açık, aşağı yukarı dolaşmaya başladı. Ona’nın sesini sokaktan da duyuyordu. Dayanamadı. Bu çığlıklardan kaçmak istedi. Yapamadı, ama. On beş dakika sonra yeniden tırmandı merdivenleri. Kadınlar kapıyı kıracağından korktukları için, içeri almak zorunda kaldılar...</p>

  <p>Kendisi ile konuşmanın, tartışmanın imkânı yoktu. Her şeyin yolunda gittiğini anlatamıyorlardı bir türlü. Nereden biliyorlardı her şeyin iyi olduğunu; ölüyordu kadın; parça parça oluyordu. Dinleyin sesini hele bir. Dinlesenize! Canavarca bir şeydi bu. İzin verilmemeliydi böyle bir şeye, yardım edilmesi gerekiyordu. Neden bir doktor çağırmamışlardı. Parasını sonra ödemeye söz verirlerdi.</p>

  <p>«Söz veremezdik, Jurgis,» diye Marija itiraz etti. «Paramız yoktu, ancak yaşıyacak kadar yemek yiyebiliyoruz.»</p>

  <p>«Ben çalışabilirim ama,» diye açıkladı. «Çalışıp para kazanabilirim.»</p>

  <p>«Evet,» dedi kadın «ama biz senin hapiste olduğunu sanıyorduk. Senin ne zaman döneceğini nereden bilebilirdik? Biliyorsun doktorlarım hiç biri bedava iş görmez.»</p>

  <p>Marija, nasıl ebe aradığını, kadınlardan her birinin, on dolardan, on iki, on beş, hatta yirmi dolar kadar hem de peşin para istediklerini anlattı. «Oysa benim yalnızca yirmi beş sentim vardı. Bütün paramı, bankadaki dahil, son meteliğine kadar harcadım. Gelip elime bakan doktora da borcum var. Hoş zaten o da, parayı vermiyeceğimi sanıp gelmekten vazgeçti. Ayrıca Aniela’ya iki haftalık borcumuz var. O da açlıktan ölmek üzere. Ayrıca, kapı dışarı edilmekten de korkuyor. Yaşayabilmek için dileniyoruz ve başka hiç bir şey gelmiyor elimizden.»</p>

  <p>«Peki ya çocuklar?» diye bağırdı Jurgis.</p>

  <p>«Çocuklar üç günden beri eve gelmediler. Havalar o kadar kötü gitti ki. Ne olup bittiğini nereden bilsinler... o kadar çabuk oldu ki, iki ay sonra bekliyorduk biz.»</p>

  <p>Jurgis masanın yanında duruyordu. Ellerini masaya dayadı. Kolları tirtir titremeye başlamıştı. Bayılacaktı neredeyse. Birden Aniela oturduğu yerden kalkıp yanına geldi ve cebini karıştırmaya başladı. Kir pas içinde bir mendil çıkarıp köşesindeki düğümü çözdü.</p>

  <p>«Al Jurgis,» dedi, «biraz param var. <b>Palauk!</b> Bak!»</p>

  <p>Saydı paraları; otuz dört sent. «Hadi git artık ve birini bulmaya çalış. Belki öbürleri de yardım ederler, biraz para verin ona. Belki bir gün öder size. Ayrıca düşünecek bir anısı da olur. Hatta ödemezse bile farketmez. Geri geldiği zaman belki her şey olup bitmiştir.»</p>

  <p>Diğerleri de cüzdanlarını boşalttılar. Çoğunda metelikler ve beş sentler vardı yalnızca. Ama ne varsa tümünü verdiler. Kapı komşusu ve kocası usta bir kesici olmasına rağmen içkiciliği yüzünden pek para tutamayan Bayan Olszewky, yarım dolar verdi. Bir dolar yirmi beş sent toplanmıştı. Jurgis yumruğunda sıktığı parayı cebine soktu. Elini cebinden çıkarmadan sokağa fırlayıp, deli gibi koşmaya başladı.</p>

</body>

</html>