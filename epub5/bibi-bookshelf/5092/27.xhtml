<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YİRMİ YEDİNCİ BÖLÜM</p>

  </div>

  <p>Zavallı Jurgis bir kez daha toplum dışına itilip, yeniden serseri olmuştu. Sakatlanmıştı, sanki, pençelerini yitiren ya da kabuğundan çekilip çıkarılan vahşi bir hayvan gibi sakatlanmıştı. Bir vuruşla, bütün o imkânlarından, ona geçimini temin eden, rahat yaşamasını sağlıyan görünmez silâhlardan, kuvvetlerden koparılıp atılmıştı. Oysa yaptıklarından nasıl da kolaylıkla sıyrılıp paçasını kurtarıyordu. Artık ne sevdiği ve istediği bir işe kumanda edebilecek, ne de ceza korkusu olmadan çalabilecekti. Talihini artık o adî sürünün içinde aramak zorundaydı. Hayır, hayır o sürünün içine de giremezdi; bir yerlere saklanması gerekiyordu. Yok edilmek, ortadan kaldırılmak için, damgalanmıştı bir kere. Eski arkadaşları ihanet edeceklerdi ona ve böylelikle kuvvetleri daha da artacaktı. Ve böylece acı çekmeye mahkûm edilecekti. Hayır, ettiği kavga yüzünden değil, belleğinden bir türlü atamadığı diğer olaylar yüzünden: Sözgelimi o zavallı taşralıya Duane ile birlikte ettiği oyunlar gibi şeylerden.</p>

  <p>Başka bir zorlukla daha savaşmak zorundaydı. Rahat bir hayata alışmıştı. Vazgeçilmesi hiç de kolay olmayan birtakım alışkanlıklar edinmişti. Eskiden işsiz kaldığı günlerde, bir kapı aralığında, bir vagon içinde, yağmurdan korunacağı bir dam altında uyuma imkânı olduğu ya da onbeş sent içkili bir yemek yediği zaman kendini mutlu hissedebiliyordu. Ama şimdi alıştığı diğer şeyleri istiyordu. Onların yokluğu, çektiği acının üstüne tuz biber ekiyordu. Arada sırada bir iki kadeh içmek istiyordu. Yani beraber gelen yemek yüzünden değil de, içkiyi, içki olduğu için çekiyordu canı. Bu istek öylesine içini kemiriyor, öylesine diğer dertlerinden baskın çıkıyordu ki, cebindeki son meteliğini yatırabilir ve günün diğer kısmında, olaylarla ve açlıkla boğuşabilirdi.</p>

  <p>Jurgis bir kez daha kuşattı fabrika kapılarını. Ama Şikago’ya geldiğinden bu yana iş bulma imkânları hiç mi hiç bu kadar az olmamıştı. Birincisi ekonomik bir kriz hüküm sürüyordu. Bahar ve yaz süresi içinde iki milyona yakın insan işinden çıkarılmış, kısmetlerini dışarda aramaya giden bu talihsizlerin birçoğu henüz şehre dönmemişti. Ayrıca kadın, erkek çoluk çocuk, yetmiş bin kişi birkaç aydan beri greve devam ediyorlardı. Bunların yirmi bini Şikago’daydı ve kapı kapı dolanıp iş arıyordu. Birkaç gün sonra anlaşmaya varılmış ve grev sona ermiş, işçilerden yarısı işe başlamışlardı. Anlaşmaya göre hepsi işe alınacaktı. Sadece grev bozguncusu yoktu ortalarda. Kaçmıştı. On, on beş bin acemi zenci, yabancı ve suçlular, başlarının çaresine bakmaları için serbest bırakılmışlardı. Nereye gitse bu adamlarla karşılaşıyor, tanınacağından korkuyordu. İçlerinden biri onun arandığını bilebilirdi. Aslında Şikago’yu terketmesi gerekiyordu ama, tehlike çanlarını iyice duymaya başladığı zaman, meteliği yoktu cebinde. Kış ortası tanımadığı yerlerde, yollarda yakalanmaktansa, burada hapise girmesi daha iyi bir kurtuluş çaresi, bir yaşama imkânıydı onun için.</p>

  <p>Onuncu günün sonunda cebinde ancak birkaç meteliği kalmış ve hâlâ iş bulamamıştı. Tek günlük dahi iş yoktu. İstasyonda bavul bile taşıtmıyorlardı adama. Hastaneden çıktığı zaman kolu bağlıydı sadece. Şimdi ise eli kolu bağlı durumdaydı. Açlık denen o korkunç, insafsız, zalim hayaletle burun burunaydı artık. Çırılçıplak bir dehşetin tam ortasında, büyülenmiş, devamlı bir delilik korkusu omuzlarında, yiyip bitiriyordu onu, hem de yemeksizlikten çok daha çabuk bir şekilde. Açlıktan ölecekti! Düşman, pul pul kabuklu kollarını uzatmış, ona dokunmaya başlamıştı. Soluğunu duyuyordu yüzünde. Bunun dehşetinden, korkudan avaz avaz bağırarak uyanıyor, her yanı terden sırılsıklam olmuş, kalkıp kaçmaya başlıyordu. Yorgunluktan bitkin düşene kadar gün boyu dolaşıyordu. İş arıyor, yalvarıyor, hattâ dileniyordu. Hareketsiz durmasına imkân yoktu. Yorgun, hantal bir biçimde yürürken ürkmüş bir yırtıcı hayvan gibi gözleri çevresinde ürkek dolanıyordu. Her yere gitti. Şehrin bir ucundan öbür ucuna kadar çalmadık kapı, aşındırmadık eşik bırakmadı. Her kapının önünde kendisi gibi yüzlercesi vardı. İnsan nereye baksa işsizler sürüsüyle karşılaşıyordu. İşverenlerin o insafsız eli, tavuk kışkışları gibi kovuyordu bu adamları. Bir çeşit cezaevi vardır ki, kişi demir parmaklıkların ardında, tüm istekleri, düşledikleri ise dışardadır. Bir de tam tersi bir cezaevi vardır. Düşlenenler parmaklıkların ardında, kişi ise dışardadır.</p>

  <p>Cebinde, çeyrek doları kaldığı zaman, Jurgis, fırınların kapanmadan önce, ellerinde kalan malları yarı fiyatına sattıklarını öğrendi. Bundan sonra gidip iki bayat ekmeği on sente alıp, parçalıyarak ceplerine doldurdu. Arada sırada, ağzına bir lokma atıyor, uzun süre çiğniyordu. Artık tek metelik harcamamaya karar vermişti. Aradan iki üç gün geçince, kalan ekmekleri de saklamaya ve yolunun üzerindeki, çöp tenekelerini temizledikten sonra, kendi sonundan ne kadar uzakta olduğunu hesaplamaya başlıyordu.</p>

  <p>Açlığı biraz daha artarak günler geçti. Her geçen gün biraz daha zayıflıyor biraz daha kuvvetten düşüyordu. Ve bir sabah yüreğini tuzbuz eden, korkunç bir şey geldi başına. Her iki yanda sıra sıra depolar olan bir sokaktan geçerken patronlardan biri iş verdi ama, biraz sonra yeteri kadar kuvvetli olmadığı için işten hemen çıkardı. Bir kenara çekilip, yerine gelen adamın işe başlamasını seyrettikten sonra, paltosunu alarak yol boyu yürüdü. Oturup bir çocuk gibi hüngür hüngür ağlamamak için, insan üstü bir çaba gösteriyordu. Bitmiş, kaybolmuş, mahkûm edilmişti. Ama korku ansızın yerini çığ gibi artan bir öfkeye bıraktı. Ağız dolusu küfürler ediyordu. Karanlık olduktan sonra oraya dönecek ve patron olacak rezile bir işe yarayıp, yaramadığını gösterecekti.</p>

  <p>Hâlâ mırıldana mırıldana yürürken, kendisini bir manav dükkânının önünde buldu. Koca bir tablanın içinde irili ufaklı lâhanalar vardı. Jurgis, duraklayıp çevresine baktı acele ile... Sonra içlerinden en büyüğünü seçerek köşeyi dönüverdi. Arkasından sesler, çığlıklar geliyordu. Bir sürü ufak, büyük kişiler peşine takıldılar. Ama o diğerlerinden önce bir yan sokağa, oradaki bir aralıktan da başka bir caddeye çıkarak, paltosunun altına sakladığı lahanası ile suçsuz kişiler gibi, ağır aksak yürümeye başladı. Tehlikeden uzaklaştığına kesin olarak inanınca, tenha bir yere oturarak, lahananın yarısını çiğ çiğ yeyip, geri kalanını da ertesi gün yemek için ceplerinde doldurdu.</p>

  <p>İşte tam bu sırada, halk arasında çok satılan ve tutulan bir Şikago gazetesi, işsizlerin ve fakirlerin karınlarını doyurabilmesi için açtığı bir mutfakta çorba dağıtmaya başlamıştı. Kimisi bunun sırf reklâm olsun diye yapıldığını iddia ederken, kimisi ise, gazetenin, okuyucularının açlıktan ölmesinden korktuğu için çorba dağıttığını ileri sürüyordu. Sebep ne olursa olsun, çorba koyu, sıcak ve doyurucuydu. Bütün gece gelenlerin her birine koca bir kâse veriliyordu. Jurgis kendisi gibi «serseri» bir arkadaşından bu haberi alınca, bir sevinç narası atıp, gece boyu altı kâse çorba içmeye karar verdi ama, verilen her kararın uygulanmasına imkân yoktur hayatta. Dağıtma yerine geldiği zaman göz alabildiğine bir kuyruk vardı. Bir kâse içtiği için, mutlu saydı kendini. Çünkü dağıtım yeri kapandığı zaman sırada hâlâ yüzlerce aç vardı.</p>

  <p>Burası, Jurgis için tehlike sınırları içindeydi. Levee, bölgesinde iyi tanırlardı onu. Ama öylesine umutsuzdu ki, her şeyi göze alıp gidiyor ve ara sıra, Bridewell cezaevinin kendisine bir sığınak olabileceğini düşünmekten geri kalmıyordu. Havalar güzel gittiği için her gece dışarda yatıyordu. Oysa birden, yaklaşan korkunç kışın gölgesi düşmüştü ortalığa. Kuzeyden esmeye başlayan soğuk rüzgâr beraberinde yağmurlu bir fırtına getirmişti. Jurgis gün boyu sığınabilmek için iki kadeh içki içti. Geri kalan iki meteliği ile geceyi, bayat bira satan bir mahzende geçirdi. Bir zenci tarafından işletilirdi burası. Adam, şehirdeki bütün meyhanelerin önüne sıralanmış bira fıçılarındaki artıkları, bayat biraları toplar, birtakım kimyasal işlemlerle biranın kabarmasını temin ettikten sonra, bardak yerine kullandığı eski bira tenekelerine doldurur ve tenesini iki meteliğe satardı. Bu paraya, içerde gecelemek de dahildi. İsteyen kuru döşemede yatar, uyur, sabahı ederdi. İçerisi toplum dışı edilmiş kadın erkek kalabalığı ile her zaman tıklım tıklım dolardı.</p>

  <p>Bütün bu sefalet, Jurgis’i eskisinden çok daha gaddarcasına etkiliyordu. Kaçırdığı fırsatlar ve eski rahatını düşündükçe aklı çıkacaktı fakirin. Sözgelimi tam seçim zamanıydı ve beş altı haftaya kadar, seçmenler kendilerine bir Cumhurbaşkanı seçeceklerdi. Ahpaplık ettiği insan yıkıntılarının bu konudaki tartışmalarını dinliyordu. Bütün şehir, bayraklar, afişler, pankartlarla süslenmişti; kim tarif edebilirdi şu anda Jurgis’in yüreğine düşen acıyı ve umutsuzluğu?</p>

  <p>Sözgelimi ayazın kol gezdiği bir geceydi. Gün boyu, yaşayabilmek için dilenmiş, ama tek bir merhametli insana rastlayamamıştı. Akşama doğru, tramvaydan inmeye çalışan ihtiyar bir kadın gözüne çarpınca, seyirtip yardım etti. Sonra acıklı hikâyesini anlattı. Talihsizliğinden söz etti. Kadının kuşkuyla sorduğu bütün soruları teker teker cevaplandırdı. İhtiyar inanmıştı Jurgis’e. Ama eline para vermedi. Alıp bir lokantaya götürerek, çeyrek dolar verdi garsona, Jurgis’in yemek yemesi için. İlk önce bol ekmekle bir çorba içip, arkasından patatesli haşlanmış sığır, fasulye, pasta yiyip, bir de kahve içti. Karnının derisi futbol topu gibi gerilmişti. Sonra yağmurlu karanlıkta daldı sokaklara. Tâ ileride kırmızı ışıklarla donatılmış bir yapı vardı ve bir davulun yürek gibi atan sesi kulaklarına kadar geldi. Onun da yüreciği uydu tempoya. O yana seyirtti. Sormaya gerek yoktu. Siyasî bir toplantı yapılıyordu işte.</p>

  <p>Seçim mücadelesinin niteliğini, «İlgisiz, duygusuz,» diye adlandırıyordu gazeteler. Bilinmeyen birtakım nedenlerden ötürü, halk bu boğuşmadan heyecan duymayı reddediyordu. Yapılan toplantılara getirilseler bile bağırtıp gürültü ettirmenin imkânı olmuyordu. Bu şimdiye kadar Şikago’da yapılan seçim kampanyasının en fiyaskolusu olmuştu. Bu akşam konuşacak olanlar da, kimsenin gelmiyeceği korkusuyla boşanan sinirlerini zaptedemeyip hazan yaprakları gibi titriyor, ellerini ovuşturuyor, salonun içinde bir aşağı bir yukarı volta atıyordu. Ayrıca konuşmayı yapacak en önemli kişi de başkan yardımcı adayından başka kimse değildi. Neyseki Tanrının inayeti ile kuzey rüzgârlarının getirdiği bu soğuk yağmur kendilerine biraz ümit vermişti. Şimdi yapılacak tek şey, üç beş havai fişek atıp, bir davulu tokmaklamaktı. Böylece bir millik çevrede ne kadar evsiz barksız takımı varsa içeriye doluşurdu. Doluşurdu da koca salonda boş yer bile kalmazdı. O zaman ertesi gün gazeteler bu muazzam toplantıdan, yeri göğü tutan alkışlardan sözederlerdi. Ayrıca gelenlerin, ipek çoraplı hanımlarla, cici beyler olmadığını da eklemeyi unutmazlardı. Demek ki, tarifesi yüksek, duygusu bol, kibar ve zengin aday hazretleri çalışan emekçileri de hoşnut etmekten âciz bir kimse değillerdi. Tam tersine bu zengin adaylar emekçileri temsil ettiklerini iddia ediyorlardı.</p>

  <p>Jurgis kendini, bayraklar, çelenkler, kâğıtlarla süslenmiş büyük bir salonda buldu. Başkan kısa bir açış konuşması yaptıktan sonra, asıl konuşmacı kürsüye çıktı. Bandodan kulakları tırmalayan bir gürültü yükseldi. Tuhaf olan, Jurgis’in adamın kim olduğunu keşfedince, arap saçına dönen duygularıydı. Karşısındaki, Scully’nin seçtirdiği Doyle’nin cumhuriyetçiler birliğindeki toplantısına gelen ünlü senatör Spareskhansk’dan başkası değildi. Doyle’ye gelince artık o, sırtını Şikago’nun şehir meclisine dayamıştı.</p>

  <p>Gerçeği söylemek gerekirse, Jurgis’in gözleri dolu dolu olmuştu senatörü görünce. Ne acıydı o altın günleri, tatlı saatleri hatırlamak. Onun da gölgelikte yeri vardı bir zamanlar. Ülkeyi yönetenlerin, seçilmesinde o da savaşmıştı. Kendisine teslim edilen seçim çuvalından az mı paralar dağıtmıştı oy satın almak için. Hey gidi günler, hey, diye düşünüyordu dostumuz. Eğer o korkunç aksilik olmasaydı —kaza diyordu Jurgis buna— onun da bir payı olacaktı bu seçimlerde. Ve şu anda oturduğu yerde olmayacaktı.</p>

  <p>Zarif senatör, korunma sisteminden dem vuruyordu dinleyicilere. Gündelik ücretlerin artması için, işçinin imalâtçıya fiyatları arttırmasına izin ve fırsat vermesi yapılabilecek en korkunç hatalardan biriydi. Bu imalâtçının, ödediği paranın büyük bir kısmının yeniden cebine girmesi demekti. Yani, bir elinle veriyor, öteki eliyle geri alıyordu. Bütün dünyada bu sistem artık kullanılmaya başlamıştı. Bu yüzden Colombia (Amerika) okyanusların en eşsiz pırlantasıydı. Onun bütün geleceği, onun bütün zaferi, bu sistemi bozmakla olacaktı. Vatandaşlar bunu kendilerine oyun oynayan kişinin elini tutmakla başaracaktı ve kim temsil edecekti vatandaşları? «En büyük ve en eski parti.»</p>

  <p>Tam burada bando çalmaya başladı. Jurgis, dimdik oturmuş, beynini çatlatırcasına söylenenleri dinliyordu. Amerika’nın başarılarının genişlemesini, Amerikan dış ticaretinin gelişmesindeki önemi Cumhuriyetin, Pasifikte, Güney Amerika’da ve geri kalmış ülkelerdeki başarısını anlamaya çalışıyordu. Bunun tek nedeni uyanık kalabilmek içindi. Eğer kendini uykuya kaptıracak olursa, gürültülü bir biçimde horlıyacağını biliyordu. Onun için uyanık kalması gerekiyordu. İlgilenmeli, hem son derece ilgilenmeliydi! İyi ama, öylesine tıka basa doldurmuştu ki karnını. Son derece yorgun olması bir yana, içerisi sıcak, oturduğu yer de son derece rahattı. Derken efendim senatörün, sesi yavaş yavaş uzaklaşmaya, görüntüsü bulanmaya, gözlerinin önünde ithalât, ihracat rakamları fır dönüp dansetmeye başladılar. Bir seferinde yanında oturan adam, Jurgis’e öylesine bir dirsek attı ki, hemen doğrulup, kuzu gibi masum gözlerle çevresine bakmaya başladı. Ama başı yeniden kaykıldı. Etraftan kendisine sert sert bakanlar, iyice sinirlenmeye başlamışlardı. Sonunda içlerinden biri daha fazla dayanamayıp polis çağırdı. Gelen memur, uykusunun en tatlı yerinde parmaklarını Jurgis’in gömlek yakasına geçirip, onu ayağa kaldırınca, dostumuzun korkudan ve dehşetten dört açıldı gözleri. Dinleyicilerden birkaçı gürültüyü duyup arkalarına dönünce, senatör konuşmasına ara verdi. Tam bu sırada neşeli bir ses yükseldi orta sıralardan. «Sen devam et, üstat. Sadece serserinin birini sepetliyoruz.» İçerdekiler kahkahayı bastılar, senatör içtenlikle gülümsedi ve devam etti konuşmasına. Bizimkine gelince, aynı anda yağmurun altında buldu kendini. İşittiği küfürlerle kıçına yediği tekme de işin cabasıydı.</p>

  <p>Bir kapı içine girerek, yokladı kendini. Yaralanmaması gibi, tutuklanmaması da gerçekten talih eseriydi. Aslında bundan daha fazlasını istemeye hakkı yoktu. Hem kendine, kör talihine küfürü bastı ve acı gerçeği düşünmeye başladı. Tek metelik yoktu cebinde. Yatacak yere gelince; aynı hikâye. Yani, yeniden dilenmesi gerekiyordu.</p>

  <p>Omuzlarını büzüp, kamburunu çıkararak yağmurun altında yürümeye başladı. Buz gibi damlalar sıcaktan yeni çıkmış Jurgis’i tirtir titretiyordu. Paltosu da yoktu üzerinde... Kendisine doğru gelen bir hanım gördü. İyi giyinmiş, şemsiyeli... Hemen çarkedip kadının yanında yürümeye başladı, aynı zamanda, hikâyesini de anlatıyordu. «Rica ederim bayan,» diye başladı söze. «Bana bu gece yatacak bir yer parası verir misiniz? Fukaranın biriyim ben ve...»</p>

  <p>Birden taş kesildi olduğu yerde. Bir sokak fenerinin yanından geçerlerken, düşen ışıktan, kadını tanımıştı.</p>

  <p>Alena Jasaityte’deydi takıldığı. Kendi düğün ziyafetinin en güzel kızı. Alena Jasaityte öylesine güzeldi ki. Düğün gecesi bir prenses zerafeti ile hiç ayrılmadan arabacı Juazos Raczius ile dansetmişti Jurgis onu yalnızca birkaç kere görmüştü, evlendikten sonra. Sebebine gelince, Juazos, başka bir kız yüzünden Alena’yı terketmiş, kızcağız da Packingtown’dan ayrılmıştı. Kimse bilmiyordu nereye gittiğini. Ve şimdi yeniden karşılaşıyorlardı.</p>

  <p>Kadının şaşkınlığı da onunkinden az değildi. «Jurgis Rudkuz,» dedi nefesi kesilmişcesine. «Aman Allahım ne olmuş sana böyle?»</p>

  <p>«Ben... şey... işlerim ters gitti,» diye kekeledi, «işsizim. Ne param, ne de yatacak yerim var. Ya sen Alena? Evlendin mi?»</p>

  <p>«Hayır» dedi kadın. «Evlenmedim. Ama iyi bir yerim var.»</p>

  <p>Durup, bir süre, birbirlerinin yüzüne baktılar. Sonunda konuşan Alena oldu. «Jurgis,» dedi, «elimden gelseydi, yemin ederim, sana yardım ederdim. Ama inan, çantamı almayı unutmuşum ve üzerimde metelik yok. Daha iyi bir şey yapabilirim sana. Marija’nın adresini verebilirim.»</p>

  <p>Jurgis, hayretle, «Marija mı?» diye sordu.</p>

  <p>«Evet,» dedi Alena, «sana yardım eder o. İyi bir yeri var, iyi para kazanıyor. Seni görünce sevinecek.»</p>

  <p>Jurgis’in, bir zindandan kaçar gibi, Packingtown’dan ayrılması bir yıldan fazla olmuştu. Aslında Elzbieta ile Marija’dan kaçmıştı. Oysa şimdi onların ismini duymak, onları hatırlamakla bir çocuk gibi sevinmişti. Onları görmek, evine dönmek istiyordu. Kendisine yardım ederlerdi, iyi davranırlardı. Bir an durumunu düşündü. Affedilecek bir nedeni vardı kaçmasının. Oğlunun ölümüne dayanamamıştı. Dönmemesi de akla yakındı. Onlar ayrılmışlardı Packingtown’dan. «Pekâlâ,» dedi «giderim.»</p>

  <p>Kız, Clark caddesinde, bir numara verdikten sonra ekledi. «Benimkini vermeme gerek yok, Marija nerede olduğumu biliyor.» Jurgis, patırdı etmeden kadının yanından ayrıldı.</p>

  <p>Karşısında büyük, kahverengi taştan, kibar görünüşlü bir ev vardı. Zemin katının zilini çalınca, zenci bir kız, kapıyı bir iki santim araladı ve kuşkulu bakışlarını Jurgis’e çevirdi.</p>

  <p>«Ne istiyorsun?»</p>

  <p>«Marija Bercynckas, burada mı oturuyor?»</p>

  <p>«Bilmem,» dedi kız. «Ne yapacaksın onu?»</p>

  <p>«Görmek istiyorum, akrabam olur benim.»</p>

  <p>Kız bir süre durakladı. Sonra kapıyı açtı. «Gel içeri.» Jurgis hole girip çevresine bakındı. Zenci kız devam etti konuşmasına. «Gidip bir bakayım. Adın ne senin?»</p>

  <p>«Jurgis’in geldiğini söyle ona,» diye cevap verdi. Kız merdivenlerden yukarı çıkıp, bir iki dakika sonra döndü. «Böyle bir kimse yok burada.»</p>

  <p>Jurgis’in kalbi, nerede ise pantalonun içine düşecekti kederden. «Bana burada oturduğunu söylediler.»</p>

  <p>Beriki sadece başını salladı. «Hanım, burada böyle birinin olmadığını söyledi.»</p>

  <p>Jurgis, aciz, şaşırmış, sersemlemiş bir durumda olduğu yerde kalakaldı, Sonra kapıdan yana döndü. Aynı anda kapı vurulunca, kız açmaya gitti. Jurgis dışardan gelen ayak seslerini duydu. Derken tiz bir çığlık atan zenci kız, geriye kaçıp merdivenlerden koşarak çıkmaya başladı. Yanından geçerken, Jurgis, zenci kızın korkudan yalnızca gözlerinin akının göründüğünü farketti. Gırtlağını yırtarcasına da bağırıyordu bir yandan. <b>Polis! Polis! Basıldık...</b></p>

  <p>Jurgis bir an ne yapacağını şaşırmış durumda bakındı sağa sola. Sonra kendisinden yana gelen mavi üniformalı polisleri görünce, zenci kızın arkasından koşmaya başladı. Çığlık, yukardakiler arasında, gürültülü bir telaş yaratmıştı. Evin içi kadınlı erkekli bir kalabalık doluydu. Kız yukardaki hole girince, ardından seyirten Jurgis, oradan oraya koşuşan, bağıran, çığlık atan, ağlıyan kadınlar gördü. Kadın ve erkeklerin vücutları giyinik olmaktan çok uzak, çarşaflar ve battaniyelere sarılıydı. Jurgis bir tarafta büyük bir daire gördü. İçerde, kadife kaplı koltuklar, üzerlerindeki tepsiler içinde içki şişeleri, kadehler olan masalar vardı. İskambil kâğıtları yerlere saçılmıştı, iskemlelerden biri tepetaklak olmuş, devrilen bir şişe içindekileri büyük bir cömertlikle kıymetli halının üzerine boşaltıyordu. Bayılan bir genç kızı taşımaya çalışan iki erkek ve dış kapıya saldıran itiş kakış bir kalabalık.</p>

  <p>Birden dış kapı da yumruklanmaya başlayınca, duraklıyan kalabalık, yeniden ters yüz edip geri kaçmaya çabaladı. Aynı anda, yanakları boyalı, kulaklarında pırlanta küpeler olan, iri yarı bir kadın belirdi ortalıkta. Elini göğsüne bastırmış, soluk soluğa, «Yan taraf,» dedi, «çabuk olun!»</p>

  <p>Arka merdivenin yolunu gösterdi. Jurgis de takılmıştı peşlerine. Mutfağa geldikleri zaman kadın bir düğmeye bastı. Bir dolap oynadı yerinden ve ortaya karanlık bir geçidin ağzı çıktı. «Girin içeri!» diye bağırdı kalabalığa. Şimdi artık yirmi otuz kişi olmuşlardı. Hepsi içeri daldılar. Son müşteri gözden kaybolmuştu ki, ileriden bağırıp çağrışmalar gelmeye başladı. Kalabalık şaşkın tavuklar gibi yeniden dışarı uğradılar. İçlerinden biri, «Orasını da tutmuşlar» dedi. «Tam tongaya bastırıldık.»</p>

  <p>Bu sefer, «Yukarı,» diye emretti kadın. Kalabalık yeniden harekete geçti. Erkekler küfrediyor, kadınlar bağırıyor, birinci olmak için bir itiş kakıştır gidiyordu. Bir kat, iki kat, üç kat... Sonra, kalabalığın ayakları dibinde toplandığı açılır kapanır bir merdiven. Tepesine çıkmış bir adam, dama açılan kapağı açmak için didinip duruyordu. Bir türlü beceremiyordu açmayı. Aşağıdaki kadınlardan biri, bağıra bağıra, «sürgüyü çek,» deyince, aldı cevabını. «Sürgü açık, açık olmasına ama, kapağın üzerine biri oturmuş.»</p>

  <p>Ve aynı anda, aşağıdan bir ses duyuldu: «Telaş etmeyip, sakinleşseniz iyi olur ey ahali. Bu sefer işin şakası yok.»</p>

  <p>Kalabalık yatıştı biraz. Birkaç dakika sonra, sürü ile polis üst kata çıktı. Öteye beriye bakıyorlar, ara sıra, yan gözle ve de sırıtarak, kurbanlarını süzüyorlardı. Bu kalabalığın içinde, erkekler ürkek koyunlar gibi bakıyordu. Kadınlar, işi alaya almışlardı bile, sanki alışıktılar bu gibi işlere. Yüzlerindeki ağır makyajdan, renklerinin sararıp sararmadığı belli olmuyordu. Kara gözlü bir kız, korkuluğun tepesine oturmuş, terlikli ayağı ile, polislerin miğferlerine vuruyordu hafiften. Sonunda içlerinden biri, kızı bileğinden yakalıyarak aşağı indirdi. Alt katta, dört beş kız, sofadaki sandıkların üzerine oturmuş neşeli kahkahalar atıyorlardı. İçkili oldukları her hallerinden belliydi... Hele üzerinde çiğ kırmızı renkte kimono olan bir tanesi, öylesine bağıra bağıra konuşuyordu ki, öbür seslerin üzerinden silindir gibi geçiyordu. Jurgis o tarafa bir göz attıktan sonra, olanca gücüyle: «Marija!» diye bağırdı.</p>

  <p>Kadın sesi işitip, etrafına bakındı. Sonra büzülüp, birden ayağa fırladı. «Jurgis,» dedi boğulurcasına.</p>

  <p>Bir an hiç ses çıkarmadan karşılıklı bakıştılar.</p>

  <p>«Nasıl geldin buraya,» diye Marija sordu.</p>

  <p>«Seni görmeye geldim,» diye açıkladı, Jurgis.</p>

  <p>«Ne zaman?»</p>

  <p>«Şimdi.»</p>

  <p>«Peki ama, adresi nerden biliyordun? Kim söyledi burada olduğumu?»</p>

  <p>«Alena Jasaityte. Yolda rastladım ona.»</p>

  <p>Yeniden bir sessizlik oldu. Bakıştılar. Kalabalık onları seyretmeye başlamıştı. Marija yerinden kalkıp, yakınına geldi Jurgis’in. «Sen», dedi Jurgis, «burada mı oturuyorsun?»</p>

  <p>«Evet,» dedi Marija. «Burada oturuyorum.»</p>

  <p>Bu sırada aşağıdaki polislerden biri bağırdı: «Haydi kızlar giyinin bakalım. Çabuk olun. Giyinseniz iyi olur, yoksa pişman olursunuz. Feci yağmur yağıyor dışarda.»</p>

  <p>«B-r-r-r-r,» dedi içlerinden bir kadın. Sonra hole açılan değişik kapılardan içeri girip, gözden kayboldular.</p>

  <p>«Gel,» dedi Marija ve Jurgis’i odasına götürdü. Ufacık bir yerdi burası. İki buçuk metreye, iki metre. Bir yatak, bir iskemle, bir tuvalet rafı. Kapının ardına asılı elbiseler... yerlere atılmış elbiseler... Ortalık umutsuz bir karışıklık içindeydi. Küçük bir gece masasının üzerinde şapkalar, dudak boyaları, kirli tabaklar, lavanta şişeleri birbirlerine karışmıştı. İskemlenin üstünde, bir çift terlik, bir saat ve bir de viski şişesi vardı.</p>

  <p>Marija’nın üzerinde kimonadan ve bir çift çoraptan başka bir şey olmadığı halde, hiç çekinmeden, Jurgis’in gözleri önünde giyinmesine devam ediyordu. Hatta, kapıyı kapamak zahmetine bile katlanmamıştı. Ne biçim bir evde olduğunu anlamıştı dostumuz. Evini bıraktıktan sonra, dünyanın büyük bir kısmını da görmüştü. Yani Jurgis artık eskisi kadar kolay şaşıran kişilerden değildi. Böyle olduğu halde, Marija’nın bu işi yapması onun yüreğine yine de bir eziklik, bir burukluk veriyordu. Gerek memleketlerinde, gerek evlerinde namuslu kişilerdi her biri. Ona öyle geliyordu ki, eski anıların kuvveti frenlemeliydi Marija’yı. Engellemeliydi böyle bir şey yapmasını. Sonra, birden kendi haline güldü deli gibi. Namustan, dürüstlükten dem vurmaya, böyle görünmeye hakkı var mıydı onun?</p>

  <p>«Ne kadar zamandan beri burada oturuyorsun?» diye sordu.</p>

  <p>«Hemen hemen bir yıldan beri.»</p>

  <p>«Neden geldin buraya?»</p>

  <p>«Yaşamam gerektiği için,» dedi. «Ayrıca çocukların açlıktan ölmesini görmeye de dayanabileceğimi sanmıyorum.»</p>

  <p>Bir süre susup, kadına baktı. «İşten mi çıkarılmıştın?» diye sonunda sorabildi.</p>

  <p>«Hastalandım,» dedi beriki. «Param da bitmişti. Sonra Stanislovas, öldü.»</p>

  <p>«Stanislovas, öldü mü?»</p>

  <p>«Evet,» dedi Marija. «Unuttum. Elbet senin haberin yok bundan.»</p>

  <p>«Nasıl öldü?»</p>

  <p>«Fareler öldürdüler,» diye Marija cevap verdi.</p>

  <p>Jurgis’in soluğu tıkanır gibi oldu. «<b>Fareler mi</b> öldürdü?»</p>

  <p>«Evet,» dedi Marija. Eğilmiş, bir yandan konuşurken, bir yandan da ayakkabılarını bağlıyordu. «Son zamanlarda bir yağ fabrikasında çalışıyordu. İşçiler tutmuşlardı onu. Biralarını getirip, ayak işlerini görsün diye. Uzun bir sırığa asılı bira maşrapalarını taşır, götürmeden önce de hepsinden birer yudum içerdi. Sonra bir gün fazla içip bir köşede uyuyakalmış. Adamlar da unutup kapıyı üzerine kilitlemişler. Ertesi gün buldukları zaman, fareler geriye pek fazla bir şey bırakmamışlardı.»</p>

  <p>Jurgis, oturdu. Dehşetten her bir yanı buz kesilmişti. Marija, ayakkabılarını bağlamaya devam etti. Uzun bir sessizlik oldu aralarında.</p>

  <p>Birden, kapının ağzında, iri kıyım bir polis belirdi. «Çabuk ol biraz.»</p>

  <p>«Elimden geldiği kadar çabuk oluyorum işte.» Sonra doğrularak, acele ile korsesini giymeğe başladı.</p>

  <p>«Diğerleri yaşıyorlar mı?»</p>

  <p>«Evet,» dedi.</p>

  <p>«Neredeler şimdi?»</p>

  <p>«Buraya yakın oturuyorlar. Hepsi iyiler artık.»</p>

  <p>«Çalışıyorlar mı?» diye Jurgis sordu.</p>

  <p>«Elzbieta, çalışıyor,» diye cevap verdi Marija. «Elinden geldiği zamanlar. Çoğu zaman ben bakıyorum onlara. Çok para kazanıyorum şimdi.»</p>

  <p>Kısa bir süre, Jurgis konuşmadı. «Senin burada yaşadığını biliyorlar mı? Nasıl yaşadığını?.»</p>

  <p>«Elzbieta biliyor,» dedi, Marija. «Ona yalan söyliyemezdim. Belki çocuklar da şimdiye kadar öğrenmişlerdir. Utanılacak bir şey yok bunda. Elimizden başka bir şey gelmez.»</p>

  <p>«Peki ya, Tamoszius? O biliyor mu?»</p>

  <p>Marija, omuzlarını silkti. «Nerden bileyim,» dedi. «Bir yıldan fazla oluyor görmeyeli. Kanı zehirlenince bir parmağını kestiler. Keman çalamaz olunca, çekti bir taraflara gitti.»</p>

  <p>Aynanın önünde durmuş, elbisesini ilikliyordu. Jurgis, kadını seyrediyor, onun eski günlerden beri tanıdığı aynı Marija olduğuna bir türlü inanamıyordu. Öylesine sakin ve öylesine sertti ki, onu seyretmek, korku dolduruyordu yüreğine.</p>

  <p>Marija, birden Jurgis’e doğru baktı. «Görünüşüne bakılırsa, senin de fazla sıkıntı çektiğin anlaşılıyor.»</p>

  <p>«Evet. Ne yapacak bir işim var, ne de cebimde bir meteliğim.»</p>

  <p>«Nerelerdeydin?»</p>

  <p>«Her yerde. Aylaklık ettim bir süre. Sonra salhanelere döndüm, grevden önce.» Bir an susup bocaladı. «Seni sordum.» diye ekledi sonra. «Gittiğini öğrendim. Kimse nerede olduğunu bilmiyordu. Belki de sana, kaçmakla kötü bir oyun oynadığımı düşünmüşsündür, Marija.»</p>

  <p>«Hayır,» diye cevap verdi kadın. «Seni hiç kabahatli bulmuyorum. Hiç birimiz kabahatli bulmadık seni. Elinden geleni yaptın. İş fazla ağırdı bizler için, sonra fazla cahildik. Bütün belaların tek sebebi bu. Hiç bir fırsatı göremedik. Eğer şimdi bildiklerimi, o zaman bilseydim, kurtulurduk.»</p>

  <p>«Buraya mı gelirdin?» diye sordu Jurgis.</p>

  <p>«Evet,» dedi Marija. «Ama demek istediğim o değildi benim. Senden sözediyorum. O zaman, ne kadar başka türlü davranırdın Ona’ya.»</p>

  <p>Jurgis sustu. İşin bu yanını hiç düşünmemişti doğrusu.</p>

  <p>«İnsanlar aç kaldıkları zaman,» diye beriki devam etti, «ellerinde eğer para edecek bir şeyleri varsa, bunu satmak zorundadırlar. Ben böyle düşünüyorum. Sanırsam iş işten geçtikten sonra ne demek istediğimi anlıyorsun. Başlangıçta, Ona hepimize bakabilirdi.» Marija, duygusuz, kupkuru bir sesle konuşuyordu, meselelerin her yanını bir alış veriş olarak görüyordu.</p>

  <p>«Ben... evet sanırsam öyle,» diye duraklıyarak cevap verdi Jurgis. Connor’u ikinci kez dövmek zevki için, üçyüz dolar kefalet ile, ustabaşı işini terketmek zorunda kaldığını anlatmadı.</p>

  <p>Polis, yeniden geldi kapıya. «Haydi bakalım,» dedi, «hem de çabuk çabuk.»</p>

  <p>«Pekâlâ,» diyen Marija, tekerlek kadar büyük şapkasına uzandı. Devekuşu tüyleri ile süslenmişti şapkanın üzeri. Dışarı çıktı. Jurgis de peşinden. İçerde kalan polis, önce yatağın altına, sonra da kapının arkasına baktı.</p>

  <p>Merdivenlerden inerlerken, Jurgis, «Ne olacak bu işin sonu?» diye sordu.</p>

  <p>«Baskının mı demek istiyorsun? Hiç bir şey olacağı yok. Ara sıra başımıza gelir böyle şeyler. Her halde madamın, polisle arasında bir şeyler geçti. Ama sabah olmadan anlaşırlar. Senin üzülüp korkmana hiç gerek yok. Her zaman erkekleri serbest bırakırlar.»</p>

  <p>«Belki öyledir ama, benim için değil. Korkarım ki, başım belaya girdi bir kere.»</p>

  <p>«Ne demek istiyorsun?»</p>

  <p>«Polis tarafından aranıyorum,» dedi, sesini yavaşlatarak. Litvanyaca konuşuyorlardı aralarında. «Korkarım ki, bir iki yıl hapiste kalacağım.»</p>

  <p>«Allah kahretsin,» ded Marija. «Fena bu havadis. Bakayım, seni bu işten sıyırabilir miyim?»</p>

  <p>Aşağı indiklerinde, tutukluların büyük bir kısmının toplandığını gördüler. Marija, elmas küpeli kadını arayıp, yanına gitti ve bir şeyler fısıldaştılar. Madam baskından sorumlu olan, polis çavuşunun yanına yaklaşarak, «Billy,» dedi ve sonra parmağı ile Jurgis’i işaret etti. «Buraya kız kardeşini görmeye gelmiş biri var. Kapıdan içeri girdiği an, siz de geldiniz. Serserileri almıyorsunuz değil mi?»</p>

  <p>Çavuş, Jurgis’e bakıp, gülmeye başladı. «Özür dilerim.» dedi. «Hizmetçilerden başka, emir, herkese uygulanacak.»</p>

  <p>Jurgis’i de diğer erkeklerin arasına itelediler. Kurt kokusu almış koyunlar gibi hepsi birbirinin ardına saklanmaya çabalıyor, sokuldukça sokuluyorlardı. Yaşlı adamlar vardı, genç adamlar vardı, kolej talebeleri ve onların büyük babası yaşında kır sakallı ihtiyarlar. Kimisinin üzerinde gece elbisesi vardı. Her tarafından fukaralık akan Jurgis’i hiç biri kurtaramazdı bunların. Sırıtıyordu aralarında.</p>

  <p>Herkes toplandıktan sonra, kapılar açıldı ve kalabalık dışarı yürüdü. Üç polis arabası, kaldırımın kenarına yanaşmıştı. Bütün çevre olan biteni görmek için ya dışarı uğramış, ya da pencerelere üşüşmüştü. Uzamış bir boyunlar dünyası vardı dışarda. Kadınlar, kendilerini seyredenlere, küstah gözlerle bakıyor, kimisi gülüyordu. Erkeklere gelince, hepsinin başları öne eğik, şapkaları kulaklarına kadar geçmişti. Tramvaya biner gibi polis arabalarına doluştular. Kapıları kapanıp, arabalar hareket edince, bir alkış, bir kıyamettir koptu dışarda. Karakolda Jurgis, bir Polonyalı ismi verdi. Yarım düzüne kadar diğer tutuklularla bir hücreye kapatıldı. Basılanlar, aralarında, yavaş sesle konuşurlarken, Jurgis, bir köşeye uzandı ve gözlerini kapayarak, düşüncelere daldı.</p>

  <p>Jurgis, hayatı boyunca, toplum çukurunun derinliklerine batmış ve buna göre büyümüştü. Bütün insanlığı, iğrenç ve aşağı bulurken, çok sevdiği ailesini, daima bunların dışında tutmuş, oysa şimdi korkunç bir gerçeği keşfetmişti. Marija bir orospuydu ve Elzbieta ile çocuklar, onun utanç verici hayatı sayesinde yaşıyorlardı. İstediği kadar tartışabilirdi kendisiyle; daha beter işler yaptığını, buna aldırmak için deli olması gerektiğini söyleyebilirdi. Yine de birden bire gözlerinin önüne açılan bu gerçek perdesinin etkisinden kurtaramıyordu kendini. Bunun verdiği üzüntüyü atamıyordu üzerinden. Borçlu olduğu şeyleri düşünüp üzülüyor, tepeden tırnağa sarsılıyordu. Eski anılar gözlerini dikmişti üzerine. Oysa öylesine uzun bir süreden beri uykudaydılar ki. Jurgis ölmüş gözüyle bakıyordu onlara. Eski hayatının anıları; eski umutlar, eski istekleri, namuslu ve özgür olabilmek için eski düşledikleri. Ona’yı yeniden gördü. Onun tatlı, yalvaran sesini duydu. Sonra, adam etmek, iyi yetiştirmek istediği küçük Antanas geldi gözlerinin önüne. Onları sevgisiyle beslemiş olan, titrek, ihtiyar babasını gördü. Ona’nın utancını öğrendiği günkü dehşetini yeniden yaşadı dakikası dakikasına... Tanrım! Ne kadar çok ızdırap çekmişti. Nasıl çılgınlaşmıştı. Ne korkunç görünmüştü bütün bunlar. Oysa bu gün, Marija’yı dinlerken yarı hak bile vermişti kadına. Delilik, budalalık ettin demişti. Evet ona, karısının namusunu satıp, kazandığı parayla geçinmesi gerektiğini söylemişti. Ya zavallı küçük Stanislovas’ın korkunç kaderi. Parmakları donan zavallı küçük oğlan, nasıl da korkar, dehşete düşerdi karı görünce... Ağlayan sesi kulaklarını doldurdu. Jurgis alnını ter basana kadar yattı karanlıklarda. Ara sıra birden bastıran bir korku spazmı ile kıvranıyor, gözlerinin önüne koskoca, karanlık bir odaya kapatılmış, hayatı uğruna farelerle savaşan Stanislovas’ın hali geliyordu.</p>

  <p>Bütün bu garip duygular Jurgis’in ruhuna yabancıydı. Öylesine uzun bir süredir kendisini rahatsız etmeyip, sinmişlerdi ki, bir daha asla rahatsız etmiyeceklerini sanmaya başlamıştı. Burada, çaresizlik içinde, kapana kıstırılmış bir durumdayken ne gibi bir iyiliği olurdu bu anıların? Neden böyle sık sık ona işkence etmelerine izin veriyordu? Son zamanlarda yaşadığı hayatın tek görevi, bunlarla savaşıp, anılarını ezmek, koparıp atmak değil miydi? Geri kalan günlerinde bir daha onu rahatsız etmiyecekler, hiç savunma tedbiri almadan, habersiz bastırmıyacaklardı. Ruhundaki eski sesleri işitti. Eski hayaletler onu çağırıyor, kollarını ona doğru uzatıyorlardı. Ama uzaktaydılar, gölgelere karışmışlardı ve aralarındaki açıklık kapkara ve dipsiz. Sesleri, geçmişin göbeğinde bir kez daha yok olacaktı. Sesler ölecek ve bir daha asla işitmiyecekti onları... ve böylece ruhunda son erkeklik kıvılcımı da uçup gidecekti.</p>

</body>

</html>