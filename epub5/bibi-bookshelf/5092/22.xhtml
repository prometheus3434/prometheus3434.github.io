<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YİRMİ İKİNCİ BÖLÜM</p>

  </div>

  <p>Jurgis, garip bir biçimde karşıladı bu haberi. Yüzü ilk önce ölü gibi bembeyaz oldu ama tuttu kendini. Yarım dakika kadar yumrukları sıkılı, dişleri kenetlenmiş, mutfağın ortasında durdu. Sonra birden, ihtiyar kadını bir yana iterek, yan odaya koşup, tavanarasına çıkan merdivenlere saldırdı.</p>

  <p>Köşedeki battaniyenin altında ne olduğu belli oluyordu aşağı yukarı. Yanında Elzbieta yere uzanmıştı. Baygın mıydı, yoksa ağlıyor muydu, Jurgis bir karara varamadı. Marija daracık odanın içinde bir aşağı bir yukarı dolaşıyor bağırıp ellerini oğuşturuyordu. Jurgis, daha da sıktı yumruklarını. Konuştuğu zaman, sesi, iyiden iyiye sert çıkıyordu.</p>

  <p>«Nasıl oldu bu?» diye sordu.</p>

  <p>Marija öylesine üzgündü ki bu soruyu işitmedi bile. Sorusunu bir daha tekrarladı. Sesi bu kez daha da sertti. «Kaldırımından düştü,» diye inledi kadın. Evin önünde kaldırım adı verilen yer, yarı çürümüş tahtalardan yapılmış bir sahanlıktan başka şey değildi. Çökmüş sokaktan yüksekliği onbeş santimi geçmezdi.</p>

  <p>«Peki oraya nasıl gitti?»</p>

  <p>«Oynamaya çıktı oraya» dedi Marija ağlamasını kesmeden. Sesi boğulacak gibi oluyordu. «kadını, içerde zaptedemedik onu. Çamura saplanmış olacak.»</p>

  <p>«Öldüğünden emin misin?»</p>

  <p>«Ay, ay, ay!» diye bağırdı, «Doktor çağırdık.»</p>

  <p>Sonra Jurgis, birkaç saniye olduğu yerde sallandı. Tek damla gözyaşı akıtmadı. Battaniyeye doğru son bir kez göz attıktan sonra ansızın döndü. Merdivenlere yöneldi ve aşağı indi. İçeri girdiği zaman, odaya yeni bir sessizlik çöktü. Doğruca kapıya gidip sokağa fırladı ve başladı yürümeye.</p>

  <p>Karısı öldüğü zaman, Jurgis, soluğu en yakın meyhanede almıştı. Ama bu sefer öyle yapmadı. Oysa bütün haftalığı da cebindeydi. Çamurlara, sulara, bata çıka yürüdü, yürüdü. Sonra yol kıyısındaki basamaklardan birine oturup, yüzünü ellerinin arasına alıp, yarım saat kadar hiç kımıldanmadan oturdu. Arada sırada kendi kendine mırıldanıyordu. «Öldü! Öldü!»</p>

  <p>Sonra kalkıp, yeniden yürümeye başladı. Gün batmak üzereydi. Karanlık basana kadar durmadan yürüdü. Sonra bir tren kavşağında durdu. Geçiş kapıları kapalıydı. Uzun bir yük katarı, gök gürültüsü gibi sesler çıkararak geçiyordu önünden. Durup baktı. Birden, bir istek uyandı içinde: Uzun zamandan beri içinde gizlenmiş olan, söylenemeyen, tanınmayan bir istek patlak vermişti. Hat boyunca yürümeye başladı. Memurun kulübesini geçtikten sonra, birden deli gibi koşmaya başladı. Vagonlardan birine atladı.</p>

  <p>Tren ara sıra durunca, aşağı atlayıp vagonların altına giriyor, rayların arasına saklanıyor ve hareket eder etmez, yetişip yeniden binebilmek için tüm gücüyle çabalıyordu. Sonra oturduğu yerde ellerini, dişlerini kenetliyor ve ruhuyla bir savaştır başlıyordu. Ağlamamıştı ve ağlamayacaktı, tek damla gözyaşı dökmeyecekti. Olup bitmişti bir kere, gelip geçmişti. Bütün bu gece olanları omuzlarının üzerinden silkip atacaktı. Özgür bir insan olacaktı. Her şey kara korkunç bir kabus gibi geceyle birlikte bitecekti. Ertesi sabah güneş doğarken yepyeni bir insan olacaktı. Arasıra bir düşünce aklına gelip gözü sulanmaya başlayınca ayağa kalkıyor, deliler gibi küfrederek acısını bastırmaya çalışıyordu.</p>

  <p>Hayatıyla savaşıyordu sanki. Umutsuzluğunun derinliklerine gömülmüş, dişlerini gıcırdatıyordu. Bir deliden, bir budaladan başka bir şey değildi. Lanet olası zayıflığı yüzünden kendini yıkmış, mahvetmişti. Ama bütün bunların sonu gelmişti artık. Zayıflığı üzerinden koparıp, hem de kökünden koparıp atacaktı. Bundan böyle ne duygulanacak, ne de tek damla gözyaşı dökecekti. Yeteri kadar sahip olmuştu bunlara... Onu bir esir gibi satan bu duygular değil miydi şimdiye dek? Şimdi serbest olacaktı artık. Miskinliğinden silkinecek, ayağa kalkıp savaşacaktı. Bütün bunların sonu geldiği için mutluydu. Nasıl olsa günün birinde olacaktı bu. Şimdi olması belki de daha iyiydi. Bu rezil dünya, kadınlar ve çocuklar için değildi. Bu rezil dünyadan ne kadar çabuk çekip giderlerse, o kadar iyiydi onlar için. Antanas’ın orda çektiği acı ne olursa olsun, dünya yüzünde çekeceği acılardan daha fazla olamazdı. Son bir kez düşündü oğlunu. Bundan böyle yalnızca kendini düşünecek, yalnızca kendisi için savaşacaktı. Açtığı savaş onu yıkan ona işkence eden dünyaya karşıydı.</p>

  <p>Böylece ruhunun bahçesindeki tüm çiçekleri yolarak, ayaklarını altında çiğnedi durdu. Katar sağır edici bir gürültüyle gecenin içinde ilerliyor, bir toz fırtınası yüzünü kamçılıyordu. Tren durduğu zaman yerinden bile kımıldamıyordu artık. Ve de aşağı atılana kadar kımıldamıyacaktı. Packingtown’dan uzaklaşan her mil, kafasındaki yükün yavaş yavaş boşalması demekti.</p>

  <p>Tren ne zaman dursa, tatlı bir rüzgâr esiyordu üzerinden. Sıcak, taze toprak, yonca hanımeli kokularıyla yüklüydü bu rüzgâr. Yeniden kırlardaydı. Ve kırlarda yaşıyacaktı bundan böyle. Şafak söktüğü zaman aç gözlerle dışarıya bakmaya başladı. Yer yer, çayırlar, ormanlar ve nehirler görüyordu. Sonunda daha fazla dayanamadı. Tren bir kez daha durunca atladı aşağıya. Vagonun üzerindeki frenci, yumruğunu sıkarak küfretti. Oysa Jurgis sevinçle elini salladı adama. Ve kırlara doğru aldı başını, yürümeye başladı.</p>

  <p>Düşünün bir, tüm hayatı boyunca bir köylü olarak yaşamış ve üç yıldan beri ne bir yeşillik görmüş, ne de kırlara, bayırlara ait bir ses işitmişti. Yalnıza hapisten çıktığı gün yanlışlıkla kıra açılmış, kafası bir sürü dertle dolu olduğu için çevresine bakmamıştı bile. Bir iki kez de, işsiz kaldığı zamanlar, kara kışın ortasında şehir parkında oturmuştu aylak aylak. Hemen hemen ağaç bile görmemiş sayılırdı. Şimdi ise tatlı bir rüzgârın önüne katılmış kuş gibi hissediyordu kendini. Her yeni manzaranın karşısında duruyor, hayretle, içine sindire sindire bakıyordu çevresine... İlerdeki bir çayırda inek sürüsü vardı. Papatya doluydu ortalık. Çitlerin üzerinde güller açmıştı. Minicik kuşlar ötüyordu ağaçların üzerinde.</p>

  <p>Sonra bir çiftlik evine geldi. Kendini koruyacak bir sopa edinip yaklaştı. Çiftçi, samanlığın önünde, bir arabanın tekerlerini yağlıyordu. Jurgis, adamın yanına yaklaştı. «Lütfen bana bir kahvaltı verir misiniz?» diye sordu.</p>

  <p>«İş ister misin?»</p>

  <p>«Hayır,» dedi, Jurgis, «istemem.»</p>

  <p>«O zaman, hava alırsın burdan,» dedi adam, sert bir sesle.</p>

  <p>«Parasını vereceğim,» dedi Jurgis.</p>

  <p>«Öyle mi?» diyen adamın sesi alaycıydı. «Yediden sonra kahvaltı servisi yapmıyoruz.»</p>

  <p>«Çok açım,» dedi Jurgis üzgün bir sesle. «Yiyecek bir şeyler satın almak istiyorum.»</p>

  <p>Adam, başı ile omuzunun üzerinden işaret ederek, «Git kadına sor,» dedi. «Kadın» daha uysal ve merhametliydi kocasından. On sente karşılık, Jurgis’e iki büyük sandviç, bir dilim pasta ve iki elma verdi. Taşıması güç olduğu için, Jurgis bir yandan yürürken, bir yandan da pastayı atıştırıyordu. Birkaç dakika sonra bir dere kıyısına geldi. Parmaklığın üstünden atlıyarak, derenin kıyısındaki patikadan yürümeye başladı. Biraz sonra bulduğu rahat köşede yemeğini yedi. Buz gibi suda hararetini söndürdü. Sonra sırt üstü uzanıp saatlerce gökyüzünne bakıp, mutlulukla yudumladı havayı. Derken uykusu gelince bir çalı dibine uzanarak derin bir uykuya daldı.</p>

  <p>Uyandığı zaman güneş yüzünü yakıyordu. Kalkıp gerindi, önünden akan dereye baktı. Dere, bir kıvrıntıda derin bir havuz biçimi alıyordu. Çevresi kapalı ve sessizdi. Birden nefis bir fikir geldi aklına. Yıkanabilirdi. Suya girebilirdi. Hem de tepeden tırnağa kadar. Kimsenin değildi dere, su bedavaydı. Ta Litvanya’dan beri bütün vücudu ile ilk kez bir suya girmiş olacaktı.</p>

  <p>Jurgis, mezbahalara ilk geldiğinde, tüm çalışan işçiler ne kadar temiz olabilirse, o da o kadar temizdi. Ama sonraları, hastalık, soğuk, cesaretsizlik, işinin pisliği, evdeki haşarat yüzünden, kışın yıkanmaktan vazgeçmişti. Yazın bir iki kez havuza gitmiş, cezaevinde ise duş yapmıştı ama ondan beri ilk olarak yüzecekti.</p>

  <p>Su sıcaktı. Bir çocuk sevinci ile sular sıçrattı, çırpındı, yüzdü. Sonra kıyıya yakın bir yerde suya oturarak, vücudunu ovmaya başladı. Özenli ve düzenli bir biçimde vücudunun her santimetre karesini kumla ovuyordu. Başlamışken tam yapacaktı bu işi ve temiz olmanın nasıl bir duygu olduğunu yeniden tadacaktı. Hatta saçlarını bile kumla ovaladı. Uzun siyah saçları altındaki kabuklarını temizledi. Sonra o «kırıntı» denilen bitleri öldürmek için, kafasını suyun altında tuttu bir süre. Güneşin hâlâ yakıcı olduğunu farkedince, kıyıda elbiselerini yıkamaya başladı. Teker teker büyük bir özenle yıkıyordu. Pisliklerin akıntı ile gittiğini gördükçe sevinçle homurdanıp garip sesler çıkarıyordu. Sıkıyor, yeniden batıyordu. Hatta gübre kokusunu çıkaracağını bile umuyor, bunu düşleyebiliyordu.</p>

  <p>Elbiselerini astıktan sonra, uzanıp yeniden uykuya daldı. Uyandığı zaman elbiselerin üst kısımları kazık gibi kesilmişti ama, alt tarafları biraz nemliydi daha. Karnı fena halde acıktığı için giyinip yeniden yola koyuldu. Üzerinde bıçağı yoktu. Biraz çaba ve ustalıkla kendisine kalın bir sopa yaptı. Böylece bununla silâhlandıktan sonra yoluna devam etti.</p>

  <p>Fazla bir yol gitmeden, büyük bir çiftlik binası göründü. Jurgis eve giden yola saptı. Tam yemek zamanıydı. Çiftçi mutfak kapısının yanında ellerini yıkarken, Jurgis yaklaşıp sordu. «Lütfen efendim, bana yiyecek bir şeyler verebilir misiniz? Bedelini öderim.» Bu soruya çiftçi çabucak cevap verdi. «Burda serseri doyurmuyoruz. Defol bakalım.»</p>

  <p>Tek kelime söylemeden çekti gitti Jurgis. Samanlığın ardına gelir gelmez, kendini yeni sürülmüş temizlenmiş bir tarlanın karşısında buldu. Çiftçi şeftali fidanları dikmişti buraya. Jurgis bir yandan yürüyor, bir yandan, sıradaki fidanları teker teker kökünden söküyordu. Tarlanın sonuna geldiği zaman, yüzden fazla fidan sökmüştü. Bu da onun cevabıydı ve ne anlamda olduğu apaçık ortadaydı işte. Bundan böyle kavga edecek, savaşacaktı. Ve ona vuran kişi karşılığını fazlasıyla alacaktı. Meyva bahçesini geçtikten sonra, ağaçların arasından geçen bir patikada yürüdü. Kışlık tohum ekilmiş bir tarladan geçti ve başka bir yola vardı. Yeniden bir çiftlik çıktı karşısına. Hava hafiften bulutlanmaya başlamıştı. Burada, yemekten başka bir de yatacak yer rica etti. Çiftçinin kendisine tereddütle baktığını görünce hemen ekledi. «Samanlıkta uyuyabilirim.»</p>

  <p>«Bilmem ki,» dedi beriki, «tütün içer misin?»</p>

  <p>«Ara sıra,» dedi Jurgis, «ama yalnızca açık havada.» Adam rıza gösterir gibi olunca yeniden sordu Jurgis. «Kaça mal olacak bu bana? Fazla param yok.»</p>

  <p>«Yemek için yirmi sent alırım, yatacak yer için para istemez.»</p>

  <p>Böylece Jurgis içeri girip, çiftçinin karısı ve yarım düzine çocuğu ile sofraya oturdu. Dehşetli bir yemekti doğrusu. Kuru fasulye, patates püresi, salçalı kuşkonmaz, bir de koca tabak çilek. Ayrıca kalın kesilmiş bol ekmek, bir ibrik de süt. Jurgis, düğün ziyaretinden bu yana böylesine bir yemek yememişti. Verdiği yirmi sentin karşılığını çıkarmak için elinden geleni ardına komadı doğrusu.</p>

  <p>Tümü birden konuşmak için fazlasıyla yorgundular. Ancak yemekten sonra, kapının önündeki basamaklara oturup da tütün içmeye başlayınca, çiftçi konuğuna soru sormaya başladı. Jurgis Şikagolu bir işçi olduğunu ve nereye bağlı olduğunu bilmediğini söyleyince, beriki, «Neden burada kalıp benim hesabıma çalışmıyorsun?» diye sordu.</p>

  <p>«Şimdilik iş aramıyorum,»</p>

  <p>«İyi para veririm,» dedi beriki. Bir yandan da, Jurgis’in iri ve şişkin pazılarına bakıyordu, «yemek içmek benden, günde bir dolar.»</p>

  <p>«Kışın da yaz gibi mi?» diye çabucak sordu Jurgis.</p>

  <p>«Ha-hayır,» dedi çiftçi. «Kasımdan sonra tutamam seni. Yerim o kadar büyük değil.»</p>

  <p>«Anladım,» dedi öteki, «ben de böyle düşünmüştüm zaten. Beygirini bütün güz çalıştırdıktan sonra, kışın karın ortasına mı salarsın?» (Jurgis bugünlerde, yalnızca kendini düşünmeye başlamıştı.)</p>

  <p>«Öyle insan değilim ben,» dedi çiftçi. Karşısındakinin ne demek istediğini anlamıştı. «Ama senin gibi kuvvetli bir adam şehirde ya da başka bir yerde iş bulur kendine, kış gelince.»</p>

  <p>«Evet, herkes böyle düşündüğü için şehirlere akın eder. Sonra yaşamak için dilenmeye, çalmaya başlayınca, kişiler de akıl vermeye başlarlar, (neden yardıma ihtiyacı olan çiftliklere gidip çalışmıyorsun?) diye.»</p>

  <p>Çiftçi bir süre düşündü.</p>

  <p>Sonunda sordu. «Peki ya paran bitince ne yapacaksın? Çalışacaksın o zaman değil mi?»</p>

  <p>«Hele bitsin, o zaman düşünürüz,» dedi Jurgis.</p>

  <p>Samanlıkta derin ve uzun bir uyku çekti. Sabah olunca mutfakta dört başı mamur bir kahvaltı yedi. Bu kez on beş sent aldı çiftçi. Belki de dün akşamki konuşmalarının etkisi altında kalmıştı. Jurgis adama veda ettikten sonra yeniden yola koyuldu.</p>

  <p>Ve serserilik hayatı böylece başlamış oldu. Son çiftçi gibi, kendisine iyi davranan pek fazla insan çıkmadı karşısına. Yavaş yavaş evlerden, çiftliklerden uzak durmayı ve kırlarda uyumayı öğrendi. Yağmurlu havalarda ya boş bir binaya sığınıyor ya da karanlığı bekledikten sonra, elinde sopası hazır, hırsızlama bir samanlığa giriyordu. Genellikle, köpekler kokusunu almadan samanlığa kapağı atmayı başarabiliyordu. Sonra samanların arasına saklanarak sabahı ediyordu. Eğer köpek üzerine saldıracak olursa, o zaman kalkıp, kavga vaziyeti alıyor kendini korumaya hazırlanıyordu. Jurgis bir zamanların dev adamı değildi ama, kolları hâlâ kuvvetliydiler. Onun birden fazla vuruşuna dayanacak pek fazla bekçi köpeği çıkmamıştı karşısına.</p>

  <p>Sonra olgunlaşan ağaç çilekleri, böğrütlenler, parasını harcamamasına yardımcı oldular. Tarlalarda patates, ağaçlarda elmalar vardı. Bu yerleri önceden belliyor, karanlık basınca da ceplerini dolduruyordu. İki kez tavuk yakalamayı başarmış ve kendisine ziyafet çekmişti. Bir seferinde terkedilmiş bir samanlıkta, bir seferinde de dere kıyısında. Böyle yapamadığı zamanlarda parasını büyük bir dikkatle kullanmak zorunda kalıyordu. Ama buna pek aldırış da ettiği yoktu. Ne zaman istese, para kazanacağını öğrenmişti artık. Yarım saat odun kırmak ona iyi bir yemek sağlıyordu. Çalışmasını gören çiftçi ise, yanında kalması için onu kandırmaya uğraşıyordu.</p>

  <p>Oysa, kalmıyordu Jurgis. Artık özgürdü. Bir serseriydi. O aylaklık aşkı kanına işlemişti bir kere. Hiç bir yere bağlı olmamanın o anlatılmaz sevinci, yeni şeyler aramanın mutluluğu ve sınırsız umutları vardı. Aksilikler, rahatsızlıklar oluyordu elbette. Ama daima bir yenilik vardı, düşünün bunun ne demek olduğunu. Bir insan ki yıllardan beri bir yere kapatılmış, bir fabrikadan başka birine göçmüş ve kendini birden bire uçsuz bucaksız bir gökyüzünün altında, alabildiğine geniş kırlarda, tanımadığı yepyeni manzaraların karşısında bulmuştur ve her saat yeni insanlarla karşılaşmak. Bir insan ki, hayatınca gün boyu hep aynı şeyi yapmış ve yorgunluktan ölü gibi yatıp uyumuştur; ve şimdi kendi kendinin efendisidir artık, dilediği zaman, dilediği kadar çalışmaktadır. Ve her gün yeni serüvenlere gebedir onun için.</p>

  <p>Sonra yeniden sağlığını, gençlik ateşini, çoktan unuttuğu kuvvetini kazanmaya başladı. Öylesine çabuk, öylesine şaşırtıcı olmuştu ki bu, sanki çok gerilerde gömdüğü çocukluğunu yeniden yaşıyor, her şey onu çağırıyordu. İstediği kadar yemek, istediği zaman istediği kadar çalışmak mutlandırıyordu Jurgis’i. Sabahları uyandığı zaman geriniyor, kuvvetini nereye harcıyacağını bilemiyor, gülüyor, aklına yeniden geliveren memleket şarkılarını bağıra çağıra söylüyordu. Arada sırada elinde olmadan artık bir daha göremeyeceği, bir daha sesini duyamayacağı küçük Antanas’ını düşünüyordu. O zaman yeniden savaşıyordu kendisiyle. Bazı geceler düşünde Ona’yı görüyor, kollarını uzatıyor, sonra yattığı yeri gözyaşları ile ıslatıyordu. Ama sabah olup da kalkınca, şöyle bir silkinip kendini toparlıyor ve dünya ile savaşına yeniden başlıyordu.</p>

  <p>Ne, nerede olduğunu soruyor, ne de nereye gittiğini biliyordu. Yeterince büyüktü ülke. Sonuna gelse bile hiç bir önemi ve tehlikesi yoktu. Ayrıca nerede olduğunu öğrenecek insanlar bulmak da güç değildi. Çünkü her gittiği yerde, tıpkı kendisi gibi yaşıyan adamlara rastlıyordu. Bunlar Jurgis’i de aralarına alıyorlardı. Bu mesleğin yabancısıydı daha. Berikiler de hiç bencil olmadıkları için, ona bildikleri bütün hileleri, bütün yolları öğretiyorlardı. Hangi köylerden ve hangi şehirlerden uzak durmalıydı, parmaklıkların üzerindeki gizli işaretlerin anlamı neydi, ne zaman çalması, ne zaman dilenmesi ve ne zaman da her ikisini yapması gerekiyordu hep öğretiyorlardı. Onun para ve çalışarak borç ödeme fikirlerine kahkahalarla güldüler. Çünkü onlar her istediklerini hiç bir şey ödemeden elde edebilen kişilerdi. Jurgis zaman zaman onlarla birlikte bir ormanlıkta konaklıyor, gece birlikte iş görmek için şehre ya da kasabaya iniyorlardı. Ara sıra içlerinden biri Jurgis’i peşine takıyor bir hafta birlikte dolaşıyorlardı. Karşılıklı anılar anlatıyorlardı birbirlerine.</p>

  <p>Bu profesyonel serserilerden kimileri, hayatları boyunca, amaçsız ve ahlâksız olmuş kimselerdi ama büyük bir kısmı çalışmış kişilerdi. Tıpkı Jurgis gibi savaşmışlar, ama bu kavgada daima yenileceklerini anlayınca boş vermişlerdi her şeye. Sonra başka çeşit serseriler tanıdı. Bunlar evsiz barksız aylaklardı. Ama, sürekli olarak iş arıyorlardı. Genellikle hasat zamanı tarlalarda ırgatlık etmeye giderlerdi. Toplumun yedek işçi ordusuydular. Sistemsiz bir biçimde yapılması gereken işleri yaparlardı. Kendilerinin bundan haberleri yoktu elbette. Onlar yalnız sürekli olarak iş aradıklarını sanırlardı. Yaz başında Teksas’a gelirler hasat tamamlandıktan sonra topluca kuzeye hareket edip güzün Manitoba’ya varırlardı. Kışın oduncu kamplarında çalışırlar, burada başarı gösteremiyenler şehirlere gelerek, biriktirdikleri para ile geçinmeye çalışırlardı. Ya da önüne gelen işi yaparlardı: gemi yükler, boşaltırlar, çukur ya da lağım kazarlar, kar kürerlerdi. Eğer bu serseriler ihtiyaçtan daha çok olurlarsa yine tabiat ananın kurallarına göre, zayıf olanları, soğuktan ve açlıktan ölüp giderdi.</p>

  <p>Temmuzun sonlarına doğru, Jurgis, Missouri’ye geldi. Tam hasat mevsimiydi ve işçi bulunmazsa bütün mahsulün yok olması ihtimali vardı. Adam arıyordu millet. İşçiye ihtiyaç vardı. Öyleki eyaletin dört bir yanından araba dolusu üniversite öğrencileri geliyor, hatta çiftçiler trenleri durdurup zorla adam bile kaldırıyorlardı. Para filân vermiyor değillerdi elbette. Hem de iyi para veriyordu çiftçiler. Yemek içmek onlardan olduğu gibi en kötü işçi günde iki dolar alıyordu. Daha iyilerinin yevmiyeleri, iki buçuk dolardan üç dolara kadar yükseliyordu.</p>

  <p>Havada öylesine bir hasat kokusu vardı ki, en tıkalı burun bile duyabilirdi bunu. Jurgis bir toplulukla birlikte, iki hafta hiç ara vermeden şafak vaktinden karanlığa kadar çalıştı. Yani günde on sekiz saat. Sonunda eline geçen para, sefalet günlerinde bir servet sayılacak kadar çoktu. Ama şimdi ne yapabilirdi bu parayı? Bir bankaya yatırabilir, talihi yaver giderse, ihtiyacı olduğu zaman çekerdi. Oysa artık evsiz barksız bir kişi, bir serseriydi. Ülkeyi bir uçtan öbür ucuna arşınlıyordu işte. Sonra ne bilirdi banka muamelelerini, kredi mektuplarını filan. Böyle şeyler öğretilmemişti ki kendisine. Üzerinde taşısa, eninde sonunda soyulacağı, iki kere ikinin dört ettiği gibi bir gerçekti. En iyisi, fırsat ve vakit varken eğlenmek, gününü gün etmekti. Bu yüzden arkadaşları ile şehre indi. Yağmur yağdığı ve başka gidecek yerleri olmadığı için bir meyhaneye daldılar. Birileri ona takıldı o birilerine takıldı, şarkılar söyledi, neşelendi. Sonra birden salonun yan tarafında beliren, al yanaklı, neşeli bir kadın yüzü, Jurgis’e gülümsedi. Kızı yanına çağırdı, birlikte içtiler bir süre. Sonra yukarda bir odaya çıktılar. İçindeki yaban hayvanı birden uyanıp, şafak vakti ormanlarda bağıran hayvanlar gibi haykırmaya başladı. Anıları ve utançları yüzünden, kadınlı erkekli bir kalabalık kendilerine katıldığı zaman alabildiğine sevindi Jurgis. Yeniden içildi ve gürültülü neşeli bir gece geçti. Bu aylak işçi ordusuna şimdi bir de kadınlar ordusu katılmıştı. Bunlar da tıpkı onlar gibi tabiat ananın kendine özgü kurallarına uyarak savaşmak zorunda olan kişilerdi. Eğlence arayan sürüyle zengin kişi vardı şehirlerde. Genç ve güzel oldukları sürece hayat kolay ve güzeldi. Ama yıpranıp yerlerini kendilerinden genç ve güzellere bırakmak zorunda kalınca, işçilerin izlerinden gittiler. Ara sıra kendi başlarına çalışırlar ve kazançlarını meyhane sahipleri ile bölüşürlerdi. Kimileri acentalar tarafından yönetilirlerdi. Tıpkı işçiler gibi. Hasat zamanı şehirlere, kışın orman kampları yakınlarına; erkeklerin şehre akını başladığı zaman onlarda şehirlere akın ederlerdi. Bir alay kamp kursa, bir kanal inşaatı ya da bir panayır olsa, çevrede mutlaka bu kadınlar ordusu da bulunurdu. Daima el altındaydılar. Kulübelerde, meyhanelerde, kiralık odalarda sekizi onu bir arada yatıp kalkardı.</p>

  <p>Ertesi sabah, cebinde metelik kalmayan Jurgis yeniden yollara düştü. Midesi bulanıyor, tiksiniyordu kendinden. Ama seçtiği hayat yolunun gerekçesiyle bu duygularını kısa zamanda bastırdı. Gerçekten büyük budalalık etmişti ve artık yapacak bir şey yoktu. Yalnız böyle bir şeyin tekrarlanmamasına bundan böyle özen gösterecekti. Baş ağrısı geçene, kuvveti ve neşesi yerine gelene kadar yürüdü. Açık hava yaramıştı. Duygularının etkisinde bir yaratık olduğu için, her seferinde böyle olurdu zaten. Eğlence ve zevk onda henüz bir meslek halini almamıştı. Kendisi gibi yollara düşmüş çoğunluğa benzemesi için çok zaman geçmesi gerekiyordu. Bunlar içki ve kadın ihtiyacı kendilerini yönetene kadar sürterlerdi. Artık dayanamıyacaklarını anladıkları zaman, tek bir amaç için bir yerde konaklar, ve isteklerini yerine getirmek için çalışırlardı.</p>

  <p>Jurgis ise, tam tersine vicdanının etkisi altında kalarak sefil ve perişan oluyordu. İçindeki hayalet bir türlü sinmek bilmiyordu. Hiç ummadık zamanlarda karşısına çıkarak, onu şişelerden yana iteliyordu.</p>

  <p>Bir gece korkunç bir fırtınaya yakalandı. Şehrin hemen dışındaki küçük bir evin kapısını çalarak, yağmurdan korunmak için bir yer rica etti. Bir işçinin eviydi burası ve adam kendisi gibi Slavdı. Beyaz Rusya’dan yeni göçmüştü Amerika’ya. Jurgis’e kendi diliyle içeri girmesini söyledi. Yatacak yeri yoktu ama, tavan arasında yeteri kadar saman vardı. Ki bu da konuğunun işini görürdü her halde. Kuruması ve ısınması için Jurgis’i mutfağa sokarak ateşin başına oturttu. Adamın karısı yemek pişiriyor, çocukları ise yerde oynuyorlardı. Oturup eski dünya hakkında konuştular. Nerelerde bulunduklarından hangi işler yaptıklarından sözedip geçmiş günleri andılar. Yemekler yenildi. Ateşin başında tütünler içildi. Bu kez Amerika konusunda laflamaya başladılar. Her nasılsa bir cümlenin ortasında, Jurgis birden sustu. Kadının odaya büyük bir leğen suyla geldiğini görmüştü. Sonra en küçük çocuğu soymaya başladı kadın. Diğerleri yattıkları yüklüğe doluştular. Adam bebenin banyo yapması gerektiğini açıkladı. Geceler serin olmaya başlamıştı. Ana, Amerika iklimi konusunda bilgisiz olduğu için çocuğunu bura kışına hazırlıyordu. Sonra havalar birden ısınınca çocuğun vücudunda birtakım kırmızılıklar belirmişti. Doktor bebeğin her akşam banyo yapmasını öğütlemiş, zavallı budala karısı da söylenenlere inanmıştı işte.</p>

  <p>Jurgis bu açıklamayı hemen hemen duymadı bile. Bütün dikkatiyle bebeğe bakıyordu. Bir yaşında kuvvetli minicik bir herifti. Tombul bacakları, yusyuvarlak bir karnı, kömür karası gözleri vardı. Vücudundaki sivilceler rahatsız etmiyordu bebeği. Banyo yapacağını anlayınca sevincinden deliye dönüp, neşeli sesler çıkarmaya, tekmeler savurmaya, anasının burnunu, kendi ayak parmaklarını tutup kahkahalar atmaya başladı. Leğenin tam ortasına oturtulunca yeniden gülmeye, üzerine sular atmaya ve bir küçük domuz yavrusu gibi homurdanmaya başladı. Bebek, Jurgis’in biraz bildiği Rusça konuşuyordu. Çocukça söylediği her kelime, Jurgis’e kendi küçük ölüsünün söylediği kelimeleri hatırlatıyordu. Ve her kelime bir hançer gibi yüreğine saplanıyordu Jurgis’in. Kımıldamadan oturuyordu. Ellerini sıkı sıkıya kenetlemişti. Göğsünde fırtınalar kopuyor, yüreğinden yükselen bir nehir gözlerine saldırıyordu. Daha fazla dayanamıyacağını anlayınca yüzünü ellerinin arasına gömerek, ev sahiplerinin şaşkınlığına aldırmadan hüngür hüngür ağlamaya başladı. Üzüntüsünün ve utancının ağırlığı altında ezilen Jurgis ayağa fırlayıp dışarı attı kendini.</p>

  <p>Yağan yağmurun altında yola çıkıp kara bir ormana dalarak, ürkek bir hayvan gibi saklanıp, yüreği çatlayana kadar ağladı. Bu ne korkunç bir acı, bu ne büyük bir umutsuzluktu. Anıların mezarı, ardına kadar açılmıştı. Eski hayatının tüm sevgili hayaletleri sanki onu götürmek için üzerine üzerine gelmişlerdi. Ne olduğunu ve artık bir daha ne olacağını bilmemek ne korkunç bir şeydi! Ona’yı, çocuğunu ve kendi ölüsünü gördü. Kollarını uzatmışlar dipsiz bir kuyunun derinliklerinden onu çağırıyorlardı. Ve onların bir daha asla geri dönmeyeceğini bildiğinden, kendi nefretinin batağında boğuluyor, acı içinde kıvranıp duruyordu.</p>

</body>

</html>