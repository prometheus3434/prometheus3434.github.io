<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YİRMİ SEKİZİNCİ BÖLÜM</p>

  </div>

  <p>Kahvaltıdan sonra, Jurgis’i mahkemeye götürdüler, içerisi tutuklular ve bunları görmeye gelen meraklı kalabalığı ile doluydu. Meraklılardan birçoğunun umudu basılanlardan birini tanımak ve ona şantaj yapmaktan başka bir şey değildi aslında. Erkekleri toplu halde içeri salıverdiler. Jurgis’in ise kılığı kıyafeti şüpheyi çektiği için tek olarak içeriye alındı. Para cezasının tecil edildiği aynı mahkemeydi burası. Jurgis aynı hakimin karşısına bir kez daha çıkmıştı. Üstelik mahkeme kâtibi dostumuzla daha önce de karşılaşmıştı. Sonuncusu, sanki onu yarı hatırlarmış gibi bir süre yüzüne baktı. Oysa, hakim en ufak bir şeyden bile kuşkulanmamıştı. Polis müdürü olan arkadaşından bir telefon bekliyordu. Ancak onun vereceği talimata göre, Randevu evinin maması Polyy Simpson hakkında bir karar verecekti. Dalgınlığı bu yüzdendi işte. Aynı zamanda, Jurgis’in kızkardeşini görmeye gittiği ve o arada polislerin geldiği hikâyesini dinliyordu. Jurgis’e kız kardeşini daha namuslu bir yerde çalıştırmasını öğütledi. Sonra salıverdi. Kızların her birine, beşer dolar ceza kesilmişti. Madam, çorabının içinden çıkardığı bir para tomarından, cezaların tümünü birden ödedi.</p>

  <p>Jurgis, Marija ile birlikte randevu evine döndü. Polis çekip gitmiş, hatta içeri birkaç müşteri bile gelmişti. Gece yeniden çalışmaya başlıyacaktı randevu evi. Sanki bir akşam önce hç bir şey olmamış gibi. Bu arada Marija, Jurgis’i yukarı kattaki odasına çıkardı. Oturup konuştular. Jurgis, gün ışığında, eskiden suratından sağlık fışkıran Marija’nın şimdi sararıp solduğunu, adeta çökmüş olduğunu farketti. Parşömen kağıdı gibi kirli sarıya dönmüştü yüzü. Gözlerinin altında siyah halkalar vardı.</p>

  <p>«Hastalandın mı?» diye sordu Jurgis.</p>

  <p>«Hastalanmak mı? Yok be! (Marija artık bir katır sürücüsü, ya da yük boşaltma amelesi gibi küfürlü konuşmasını öğrenmişti. Her cümleyi değişik küfürlerle süslüyordu.)»</p>

  <p>«Bu meslekte hasta olmaya vakti mi var insanın.»</p>

  <p>Bir süre konuşmadı, efkârlı efkârlı önüne baktı, «Morfin,» dedi sonunda. «Her geçen gün biraz daha fazlasına ihtiyacım oluyor.»</p>

  <p>«O ne işe yarıyor?»</p>

  <p>«Bu işin bir parçası. Neden olduğunu bilmiyorum. Morfin olmazsa alkol. Kızlar içmeseler bir an bile dayanamazlar bu hayata. Ayrıca ilk geldikleri zaman, madam sürekli olarak uyuşturucu maddeler verir kızlara. Yani alıştırır ve sevmesini öğretir. Yahut başağrısı ya da diğer ağrılar için alıp, alışırlar. Ben alıştım. Bırakmaya çalıştım ama, burada olduğum sürece imkânı yok bunun.»</p>

  <p>«Daha ne kadar kalacaksın burada?»</p>

  <p>«Bilmiyorum,» dedi. «Sanırsam daima. Başka ne yapabilirim ki?»</p>

  <p>«Hiç para biriktirmiyor musun?»</p>

  <p>«Biriktirmek mi?» dedi Marija. «Hey ulu Tanrım! Hayır. Yeteri kadar kazanıyorum ama, hepsi uçup gidiyor elimdekilerin. Yüzde elli alıyorum buradan. Yani müşteri başına iki buçuk dolar. Ara sıra gecede, yirmi beş, otuz dolar kazandığım oluyor. Ve sen, bundan bir şey biriktirmem gerektiğini düşünüyorsun öyle mi? Bir kere oda ve yemek parası veriyorum. Öyle bir fiyat ki aklın durur. Sonra içki ve diğer masraflar!. Her aldığım, hatta kimi zaman almadığım şeylere bile para ödemek zorundayım. Haftalık çamaşır masrafım, yalnız yirmi dolara yakın; düşün bir kere! Başka ne yapabilirim. Ya devam edeceğim, ya bırakacağım. Ama nereye gitsem, masraflarda en ufak bir değişiklik olmayacak. Bütün yapabildiğim, haftada, çocukların okula gitmesi için biriktirip, Elzbieta’ya verdiğim on beş dolardan ibaret.»</p>

  <p>Marija bir an susup düşüncelere daldı. Sonra, Jurgis’in ilgilendiğini görünce, devam etti anlatmaya. «Kızları ancak bu yolla tutarlar; yani ilk önce borca girmesine göz yumarlar. Çekip gidemesinler diye. Sözgelimi dış ülkelerden bir kız gelir. Kelime İngilizce bilmez ve böyle bir eve düşer. Gitmek istediği zaman madam bir makbuz dayar burnuna. İki, üç yüz dolar borçlanmıştır kız. Hemen elbiseleri alınır üzerinden ve bir odaya kapatılır. Ayrıca madam, eğer gitmeye kalkacak olursa, hapse attıracağını da söyler. Onun istediğini yerine getirmek zorundadır. Böylece kalır kız. Ne kadar uzun zaman kalırsa, o kadar artar borçları. Çoğu zaman, kızlar nereye geldiklerinden habersizdirler. Ev işleri görmek için tutulmuşlardır. Mahkemede benim yanımda duran, sarı saçlı, ufak tefek Fransız kızını farkettin mi?»</p>

  <p>Jurgis başını sallıyarak evet dedi,</p>

  <p>«Bu kız Amerika’ya bir yıl önce geldi. Bir dükkânda tezgâhtarlık ederken, bir adama, burada bir fabrikaya gelip çalışmak için müracaat edip anlaştı. Hatta, kendini kiraladı bile diyebiliriz. Altı kişiydiler. Bu sokağın alt tarafındaki bir eve getirildiler. Bu kızı yalnız başına bir odaya koyup, yemeğine uyuşturucu madde karıştırdılar. Kendine geldiği zaman berbad edildiğini anlamıştı. Ağladı, bağırdı, dövündü, saçını başını yoldu. Üzerinde ise bir çarşaftan başka bir şey olmadığı gibi devamlı olarak uyuşturucu maddelerin etkisi altında tutuluyordu. Bu iş, kız inadından vazgeçene kadar devam etti. Sonra tam on ay evden dışarı çıkarmadılar. İşe yaramadığı için buraya yollandı. Sanırsam buradan da atacaklar; apsent içmekten sık sık delilik nöbetleri geçiriyor. Birlikte geldikleri kızlardan bir tanesi, bir gece vakti, evin ikinci katından atlıyarak kaçtı. Büyük bir mesele olmuştu bu; belki duymuşsunuzdur.»</p>

  <p>«Duydum,» dedi Jurgis. «Ama daha sonra duydum. (Bu olay, Jurgis’in, Duane ile birlikte, taşralı müşteriden kaçtıkları sırada, saklandıkları randevu evinde olmuştu. Sonra kız çıldırdı, ki bu polis için büyük bir talih eseriydi.)</p>

  <p>«Çok para var bu işte,» dedi Marija. «Kelle başına kırk dolar alıyorlar ve dört bir yandan kız temin edecek kişilikte adamlar. Dokuz değişik ülkeden on yedi kız var. Hatta kimi yerlerde daha fazlalarına bile rastlıyabilirsin. Bizim evde altı tane Fransız var. Bunun sebebi belki de madamın Fransızca bilmesi. Fransız kızları çok kötü, berbat kişiler. Tabii Japonları hesaba katmazsan. Yanımızdaki evde sürü ile Japon karısı var ama ben onların biriyle bile aynı evde oturmak istemem.»</p>

  <p>Marija kısa bir süre susup, sonra devam etti konuşmasına. «Buradaki kızların çoğu, iyi ve terbiyeli kişilerdir; şaşarsın tanısan. Ben bu işi, hoşlarına gidiyor diye yaptıklarını sanırdım. Tuhaf değil mi, bir kadının kendisini, genç, ihtiyar, beyaz, zenci, güzel, çirkin hiç ayırım yapmadan bir erkeğe teslim edip, bundan hoşlanması. Olacak iş değil.»</p>

  <p>«Ama, kimileri hoşlandıklarını söylüyorlar,» dedi Jurgis.</p>

  <p>«Biliyorum,» dedi Marija. «Her şeyi söylerler. İşin içindedirler bir kere ve asla da çıkamıyacaklarını bilirler. Ama başladıkları zaman, hoşlandıklarını hiç sanmıyorum. Sefaletin ta kendisidir bu. Burada ufak bir yahudi kızı var. Bir kadın şapkacısının ayak işlerini görürmüş bir zamanlar. Sonra hastalanınca işini kaybedip, ağzına tek lokma koymadan, tam dört gün sokaklarda dolaşmış ve sonunda köşedeki bir eve giderek, kendini satmayı teklif etmiş. Bir lokma yemek vermeden önce, bütün elbiselerini çıkarmışlar üzerinden.»</p>

  <p>Marija susup, bir süre dalgın dalgın düşündükten sonra: «Bana kendinden bahset, Jurgis,» dedi, ve birdenbire sordu. «Nerelerdeydin, neler yaptın?»</p>

  <p>Böylece Jurgis, uzun hikâyesini, serüvenlerini, evden kaçmasından başlıyarak sırayla anlattı. Serserilik günleri, telefon hattı diye başlanan sonra yükleme yapmak için açılan tünellerdeki ameleliği, kaza, sonra Jack Duane ile birlikte çalışması, mezbaha çevrelerindeki siyasi başarısı, düşüşü, başarısızlıkları. Marija sevgiyle dinliyordu anlatılanları. Son açlık hikâyesine kolayca inanmamak elden gelmiyen bir şeydi. Her halinden belli oluyordu nasıl sıkıntı içinde olduğu Jurgis’in. «Tam zamanında buldun beni,» dedi Marija. «İş bulana kadar sana destek olurum.»</p>

  <p>«Böyle bir şey yapmanı istemem,» diye başladı Jurgis.</p>

  <p>«Neden? Burada bulunduğum için mi?»</p>

  <p>«Hayır, onun için değil. Ben çekip, gittim. Seni yalnız bıraktım.»</p>

  <p>«Saçmalama,» dedi Marija. «Hatta artık bunu düşünme bile. Sana hiç kabahat bulmuyorum.»</p>

  <p>Kısa bir sessizlikten sonra, «karnın aç olmalı,» dedi. «Yemeğe burada kal. Odaya bir şeyler getirtirim.»</p>

  <p>Bir düğmeye bastı. Az sonra kapıya gelen zenci hizmetçi siparişleri aldı. «Seni bekliyen birisine sahip olmak güzel şey,» dedi, gülerek. Sonra sırt üstü yatağa uzandı.</p>

  <p>Hapishanede verilen kahvaltı pek cömertçe olmadığı için, Jurgis’in iştahı gerçekten yerindeydi. Aralarında ufak bir ziyafetti bu. Yemek süresince, Elzbieta ve çocuklardan sözettiler. Sonra eski günler anıldı. Konuşmaları daha bitmeden, başka bir kadın, «madam’ın, Litvanyalı Mary’yi» beklediğini söyledi.</p>

  <p>«Bunun anlamı, senin artık gitmen gerekiyor,» dedi Marija.</p>

  <p>Jurgis ayağa kalkınca, Marija evlerinin yeni adresini verdi. Yahudi mahallesi civarında kiralık bir evdi burası. «Git oraya,» dedi kadın. «Seni gördüklerine çok sevinecekler.»</p>

  <p>Jurgis bocalıyordu.</p>

  <p>«Şey... gitmek istemiyorum,» dedi. «Gerçekten istemiyorum. Marija bana biraz borç para ver de önce kendime bir iş bulayım. En iyisi bu.»</p>

  <p>«Parayla ne demek istiyorsun?» oldu aldığı cevap. «Bütün istediğin, yiyip, içip yatacak bir yer değil mi?»</p>

  <p>«Evet ama,» dedi Jurgis, «sizleri terkettikten sonra oraya geri dönmek istemiyorum. Benim yapacak bir işim yokken ve sen sen...»</p>

  <p>«Hadi, zırvalama,» dedi Marija, hafiften Jurgis’i iterek «Nelerden bahsediyorsun» sonra ekledi. «Para filan vermem sana. Sonra gidip kafayı çeker ve başına yine işler açarsın. Al şu çeyrek doları ve kaldır tabanlarını. Senin dönmene öylesine sevinecekler ki, utanmak fırsatını bile bulamıyacaksın.»</p>

  <p>Jurgis dışarı çıktı. Yolda yürürken, hep, bu meseleyi düşünüyordu. Önce bir iş aramaya karar verdi. Fabrika kapılarını, antrepoları boş yere dolaşmaya yeniden başladı. Hiç bir başarı elde edemedi. Hava kararmaya başlayınca, eve gitmeye karar verip yola düzüldü. Sonra tam bir lokantanın önünden geçerken içeri girip yemek yedi. Böylece elindeki çeyrek doları da harcadı. Dışarı çıkınca, yeniden karar değiştirdi. Güzel bir geceydi. Dışarda bir yerde uyuyabilir, sonra yarın yeniden iş aramaya koyulurdu. Böylece bir fırsat daha olurdu iş aramak için. Yürümeye başladı. Şöyle bir etrafına bakınınca, çevresini tanıdı. Bir gece önce de bu sokaktan geçmiş ve siyasî bir konuşma dinlemişti şu binada. Bu gece ne ışık ne de bando vardı. Ama kapıdaki bir yazıdan toplantı olduğu anlaşılıyor, halk akın akın içeri doluyordu. Kafasında bir şimşek çaktı Jurgis’in. Eline bir fırsat geçmişti işte. İçeri girer, bir yandan dinlenirken, bir yandan da ne yapacağına karar verirdi. Bilet filan kesmediklerine göre de bedava gösterilerden biri olmalıydı.</p>

  <p>Daldı içeri. Bu sefer holde süsler yoktu. Ama içerisi tıklık tıklım kalabalıktı. Hemen hemen bütün yerler tutulmuştu. Son kalan boş yerlerden birine oturdu. Arka sıralarda ve yan taraftaydı iskemlesi. Hemen çevresindeki insanları, olan bitenleri unutuverdi. Acaba Elzbieta, onu sömürmeye geldiğini mi sanırdı? Yoksa iş bulmak kendi payına düşeni kazanmak istediğini anlar mıydı? Kibar davranır mıydı ona? Belki de azarlardı. Ah eve gitmeden bir iş bulabilse ne iyi olurdu. Son patron neden biraz daha denememişti onu?</p>

  <p>Sonra Jurgis birden başını kaldırıp baktı. Kalabalıktan kulakları sağır eden bir gürültü çıkıyor, dinleyiciler gırtlaklarını paralarcasına bağırıyorlardı. İçerisi şu anda, kapılara kadar dolmuştu. Kadın erkek ayağa kalkmış, ellerini, kollarını mendillerini salıyor, bağırıp çığrışıyorlardı. Sonunda konuşmacı geldi. Şu delilerin zoruna bak, diye düşündü Jurgis, ne alacaklarını umuyorlar acaba. İnsanın kendisini böyle kepaze etmesinin alemi mi vardı? Onların seçimlerde, devlet yöneticiliği ile ne ilgileri olabilirdi? Bilirdi o. Geçmişte bir siyasi hayat vardı. Hem de bir sürü işi perde arkasından yönetmişti.</p>

  <p>Yeniden düşüncelerine dalarken bir şeyin farkına vardı. Kısılıp kalmıştı burada. Dışarı çıkmasının imkânı yoktu. Toplantı bitincede, eve gitmek için geç olacak, geceyi yine dışarda geçirmek zorunda kalacaktı. Sabah eve gitmek belki daha akla yakın olurdu. Hem çocuklar da evde olmazlardı. O zaman sakin sakin bazı şeyleri açıklardı Elzbieta’ya. Her zaman anlayışlı bir kadın olmuştu Elzbieta. O da elinden geldiği kadar, dürüst ve doğru olmaya çalışmıştı. Onu ikna etmek zor olmazdı. Hem ne demek? Marija eve gitmesini istiyordu. Onun suyuydu değirmeni döndüren. Eğer Elzbieta öyle rezillik filan edecek olursa, canına okurdu onun, alimalah!</p>

  <p>Jurgis böylesine düşüncelerine devam etti. Aradan bir-iki saat geçmişti ki, bir gece önceki felaket yeniden ortaya çıkmak için hazırlıklarına başlamıştı. İki saatten beri konuşmalar devam ediyordu. Dinleyiciler alkış tutuyor, bağırıyor, heyecanları son haddini buluyordu. Yavaş yavaş, sesler kulaklarından uzaklaşmaya, boğulmaya başladı. Düşünceleri de dört nala kalkmış bu seslere karışıyor, Jurgis’in kafası iki yana sallanıp öne düşüyordu. Elbette ki birçok seferler tuttu kendini, umutsuz çabalarda bulundu. Ama salon hem kapalı, hem de sıcaktı. O kadar yol yürüdüğü bir yana, öküzler gibi de tıka basa yemek yemişti. Doğrusunu söylemek gerekirse bütün bunların bir araya gelmesi, biraz fazlaydı Jurgis için... sonunda başı iyice öne düşüp kendinden geçti.</p>

  <p>Ve birisi, yine dürttü onu. Jurgis aynı dehşete sıçrayarak uyandı. Anlaşılacağı gibi gene horlamaya başlamıştı. Fakat şimdi ne olacaktı? Kendisine acı veren bir dikkatle gözlerini önüne dikip, sahneye bakmaya başladı. Sanki dünyada, başka hiç bir şey ilgilendirmiyordu onu, ya da hayatı boyunca artık başka hiç bir şeyle ilgilenemezdi. Çevresindeki öfkeli bakışları, sert ve tehdit edici yüzleri hayal etmeye başlamıştı. Kendisine yaklaşan bir polisi düşündü, yakasından kavramış sürüyordu onu. Yoksa bir fırsat daha verecekler miydi kendisine? Bu sefer affedip hoş görecekler miydi? Titreyerek beklemeye başladı.</p>

  <p>Sonra, ansızın bir ses oldu kulağına, kibar, yumuşak ve tatlı bir kadın sesi. «Eğer dinlemeye gayret ederseniz, belki ilgilenirsiniz yoldaş!»</p>

  <p>Bu ses, Jurgis’i, polisin kendisini sürümesinden çok daha fazla etkilemişti. Gözleri hâlâ ileri bakıyor, başını kımıldatmıyordu. Yüreği birden hızla atmaya başladı. Yoldaş! Kimdi ona «yoldaş» diye seslenen acaba?</p>

  <p>Uzun bir süre bekledi... Artık kimsenin kendisine bakmadığından iyice emin olduktan sonra, kaçamak, göz ucuyla, yanında oturan kadına baktı. Genç ve güzeldi. İyi elbiseler vardı üzerinde. Hani şu hanımefendi diye adlandırılan cinsten. Ve kendisine, «yoldaş» demişti kadın.</p>

  <p>Daha iyi görebilmek için, dikkatle, yavaş yavaş döndü biraz. İyice şaşırdı. Genç kadın her halde, onu ve biraz önce olanları unutmuş, dikkatle ilerdeki kürsüye bakıyordu. Bir adam konuşuyordu. Jurgis sesi iyice duyuyordu ama, bütün düşünceleri yanındaki kadının yüzüne takılmıştı bir kere. Ona baktıkça tehlike çanları çalıyordu içinde. Eti büzülüyordu sanki. Ne vardı bu kadında? Bir insanı böylesine nasıl etkiliyebilirdi? Birden taş olmuştu sanki. Elleri dizlerinin üzerinde kenetlenmiş, en ufak bir hareket yapmadan, oturup, konuşan adamı dinliyordu. Ellerini öylesine sıkmıştı ki, damarları görünüyordu. Yüzünde bir heyecan, zorlu bir gerginlik vardı. Sanki birisi tarafından boğuluyor, ya da gözlerinin önünde geçen bir boğulma sahnesini seyrediyordu. Soluk aldığı zaman göğsü inip kalkıyor, heyecanı arttıkça, bu inip kalkmalar da hızlanıyor, sonra yeniden yavaşlıyordu. Okyanusun dalgaları ile boğuşan bir tekneydi sanki. Nedendi bu? Ne olup bitiyordu? Sahnedeki adamın sözleriydi onu heyecanlandıran. Ne biçim bir adamdı konuşan? Sonra ne biçim bir toplantıydı bu? Jurgis birden konuşmayıcı dinlemeye karar verdi.</p>

  <p>Bu tıpkı, vahşi bir tabiat görüntüsü ile birden karşılaşmak gibi bir şeydi. Bir dağ ormanı, korkunç bir rüzgârın etkisiyle sallanıyordu. Bir gemi devrilmişti fırtınalı dizlerde. Jurgis için, huzursuzluk veren bir heyecandı bu, bir şaşkınlık duygusuydu, bir düzensizlik, vahşi ve anlamsız bir gürültüydü. Uzun boylu, kaba, dinleyicisi kadar yorgun bir kişi. Yüzünün yarısını, ince, kara bir sakal kaplamıştı. Gözlerinin olması gereken yerde ise derin, siyah bir çukur vardı. Heyecanlı ve çabuk konuşuyor, elleri, kolları ile hareketler yapıyordu. Konuşurken sahnede ileri yürüyor ve sanki bütün dinleyicilerini ayrı ayrı kucaklamak istercesine uzun kollarını ileri doğru uzatıyordu. Derinden gelen bir sesi vardı. Kilise org’ları gibi. Oysa Jurgis bu sesin farkına uzun zaman varamadı. Adamın söylediklerini gözleri ile anlamaya çabalıyordu. Ama birden, konuşmacı elini uzatarak onu işaret etti. Sanki o kalabalığın içinden bulup çıkarmıştı Jurgis’i. Ancak o zaman sesin farkına varabildi. Temiz, heyecandan titreyen, acı ve özlem dolu, anlatılmaz, anlatılamaz şeylerin ağırlığı ile yüklü, kelimelerin yetersiz kaldığı bir ses. Bunu işitmek, ansızın yakalanmak, kavranmak, büyülemek demekti.</p>

  <p>«Bütün bunları dinlersiniz,» diyordu adam, «evet dersiniz, evet hepsi doğru. Ama, oldum olası böyledirler zaten,» ya da «Belki gelecek, ama ben göremeyeceğim, bana bir yararı olmayacak,» dersiniz. Ve sonra günlük işinize dönersiniz. Dünya çapında iktisadî bir değirmenin yararına öğütülmek için geri dönersiniz. Saatlerce çalışırsınız başka birinin çıkarı için. Kötü evlerde oturmak, tehlikeli ve sağlığa zararlı yerlerde çalışmak. Açlık ve sıkıntıyla boğuşmak için, kaza, hastalık hatta ölüm tehlikesidir göze alınan. Her geçen gün bu boğuşma biraz daha zorlaşır, her geçen gün çalışma hızı biraz daha gaddarlaşır. Her gün iş biraz daha yorucu, biraz daha ağırdır. Ve durumun o çelikten eli, biraz daha sıkar gırtlağınızı. Aylar geçer, belki yıllar ve sonra yeniden gelirsiniz, gelirsiniz. Size yalvarmak için buradayım. Sefalet hâlâ gerekeni yapamadı mı size? Baskı ve haksızlık, hâlâ açmadı mı gözlerinizi? Ben beklemeye devam edeceğim. Çünkü başka yapabileceğim hiç bir şey yok. Bütün bunlardan kaçıp saklanabileceğim tenha ve vahşi bir yer, kaçabileceğim bir cennet yok. Dünyanın sonuna kadar gittiğim halde, her yerde aynı lanetlenmiş, aynı kahrolası sisteme rastladım. İnsanlığın asil ve namuslu duyguları, ozanların düşleri, bir dava uğruna ölen şehitlerin acıları, prangalara vurularak, örgütlenmiş bir hırsın emrine verilmiş. Sırf bu yüzden dinlenemedim, susadım, sırf bu yüzden rahatı, mutluluğu, refahı ve iyi bir şöhreti kıyıya iterek, dünyaya, ruhumun çektiği acıları haykırabilmek için yollara düştüm. Bu yüzden ne fakirlik, ne hastalık, ne nefret, ne kötüleme, ne tehdit, ne rezalet beni susturabilir. Eğer başıma, hapis yatmak, ceza yemek gelecekse bile ne bu dünyanın üzerindeki, ne de yukarısındaki, yapılan, yapılacak ve yapılmış olan hiç bir kuvvet korkutamaz beni. Eğer bu gece başarısız olursam, kabahatin bende olduğunu bilip, yarın yeniden deneyeceğim. Eğer ruhumun görüşü bu dünya yüzünde konuşabilir, onun yenilgisinin acılarını kesinlikle dile getirebilirsem, haksızlığın en kuvvetli duvarları yıkılacak, en tembel ruhu bile harekete geçirmek için sarsacaktır. En alaycıyı utandıracak, en bencili dehşete düşürecektir. Böylece istihzanın sesi susturulacak, yalan, hilebazlık inlerine geri çekilecektir. Ortada, tek başına ve ayakta sadece gerçek kalacaktır. Çünkü ben, sesi olmayan milyonların sesiyle konuşuyorum. Baskı altında olanların, ezilenlerin, sömürülenlerin, onların rahatı huzuru yoktur. Hayatta mahrum edilenler için bu düzende bir kurtuluş, dur durak yoktur. Onlar için dünya bir zindan, bir işkence odası, bir mezardır. Güneyin herhangi bir pamukhanesinde bu gece çalışan küçük çocuğun sesinde, umut yerine, yorgunluk, ızdırap vardır. Ve o tek kurtuluş umudunun mezar olduğunu bilir. Ve tavan arasındaki bir odanın mum ışığında, ağlıyarak dikiş diken yorgun anası, bebelerinin öldürücü açlığı yüzünden sarsılmaktadır. Ve paçavralardan bir yatağın üzerine son hastalığı ile boğuşan, sevdiklerini bırakıp gidecektir, mahvolacaklarını bile bile. Ve şu anda genç bir kız bu korkunç şehrin sokaklarında, ezilmiş, aç yürürken Göl ile Genelev arasında bir seçme yapmak için karar vermeye çabalamaktadır. Onların sesiyle konuşuyorum ben. Hırs Jaggernaut’nun<a href="dipnot.xhtml#Footnote0001" id="Feedback0001"><sup>[1]</sup></a> araba tekerleri altında kalmış olan talihsizlerin sesiyle. İnsanlığın sesiyle konuşarak, kurtuluşa çağırıyorum. İnsanın ölümsüz ruhu çöplüklerden ayağa kalkıyor, zindanının duvarlarını yıkıp kendisini saran, cahillik, sömürü ve baskı bağlarına yırtıp paralıyarak, ışığa doğru yürüyor.»</p>

  <p>Konuşmacı ara verdi. Bir anlık sessizlik oldu, dinleyenler yeniden soluk alabildiler. Sonra aynı anda binlerce insanın ağzından haykırışlar duyulmaya başladı. Jurgis, bütün bu süre içinde, kımıldanmadan, dimdik oturmuş, gözleri konuşmacıya dikili bu mucizenin, kendisine bulaşan etkisiyle titriyordu.</p>

  <p>Birden, adam elini kaldırınca, yeniden sessizlik çöktü ortalığa. Ve o, yeniden başladı konuşmasına.</p>

  <p>«Yalvarıyorum sizlere,» dedi «kim olursanız olun, gerçeğe inanmanız şartıyla sizlere yalvarıyorum. Ama asıl benim yalvardıklarım işçilerdir, çalışan kişilerdir. Biraz önce ana hatlarını çizmeye çalıştığım bu kötülükler, ince duyguların meydana getirdiği bir sonuç değildir. Bunlar oynayıp vakit geçirdikten sonra bir kıyıya itilerek unutulamazlar. Onlar için hepsi bu günlük öğütülmenin, ezilmenin gerçekleri; ellerine kollarına bağlanan zincirler, sırtlarına inen kamçı, ruhlarını sıkan çelik eldir. İşçiler, sizlere söylüyorum. Bu memleketi kurup, yaratıp da onun meclisinde yeri olmayan siz işçilere söylüyorum. Tohumları eken siz olduğunuz halde başakları başkaları biçiyor. Sizler yalnızca çalışıp itaat ediyor ve bir yük hayvanına verilen paranızdan başka bir şey soramıyorsunuz. Başınızın üzerindeki çatı, tabağınızdaki aş, sizleri yalnızca günü gününe yaşatmak için yeterli. Kurtuluş haberini vermek için sizlere geldim ben. Çağırdığım sizlersiniz. Sizlerden bütün bunları istemenin ne kadar fazla olduğunu biliyorum; biliyorum, çünkü ben de sizin bulunduğunuz yerde bulunup, sizin yaşadığınız hayatı yaşadım. Ve bu gece burada, bütün bunları benden iyi bilen başka biri yoktur. Sokak ortasında bırakılmış kimsesiz bir çocuk olmanın ne demek olduğunu, bilirim. Kundura boyacısı olmak ne demektir, bayat ekmek kabukları ile karın doyurup, bodrum katına inen merdivenler, ya da boş vagonlarda uyumanın, sabahlamanın ne olduğunu bilirim. Cesaret ve arzunun ne demek olduğundan haberim var. Büyük düşler görmek ve sonra onların mahvolmasını seyretmek... ruhumun taptaze çiçeklerinin, hayatın ağır topukları ile çiğnenerek çamurların ortasına atılmasını görmek. Bilgi için çalışan bir adamın, ödemek zorunda olduğu fiyatlardan da haberim var. Ben bunun karşılığını, uyku, yemek, vücud ızdırabı, beyin ağrıları, sıhhat, hatta hayatın kendisi ile ödiyerek, sizlere gelip de, umudu ve özgürlüğü anlattığım, yeni bir dünya görüşünün doğduğunu ve yeni bir dünyanın yaratılacağını söylediğim, yeni bir üretim biçimini açıkladığım zaman, sizleri böylesine sefil, pis, tembel, inançsız görmem beni hiç mi hiç şaşırtmadı. Bu beni en ufak bir umutsuzluğa bile düşürmüyor. Çünkü ben arkanızdaki, sizi yöneten iten kuvvetlerin ne olduğunu biliyorum. Evet fakirliğin can yakan kamçısını, nefretin acısını ve efendiliğini ki bu «bir daire terbiyesizliği ve tekmelenerek kovulmaktan başka bir şey değildir.» Bu gece bana gelen kalabalığın içinde istediği kadar dikkatsizler, istediği kadar hissizler, hatta sırf alay etmek için gelenler bulunsun. Bu benim için hiç bir şey farkettirmez... ama evet, içinizde, umutsuz olan, acı çeken, her şeyden bıkkın olan tek bir kişinin olduğunu biliyorum. Onun görüşleri artık tepetaklak olup bütün dikkatini dehşet ve korku üzerine çekmeye başlamıştır. Ve ona söylediğim, yalnızca ona anlattığım bu sözler, karanlıkta yürüyen o kişinin ansızın çakan bir şimşek gibi yolunu aydınlatıp, ona bütün engelleri ve tehlikeleri gösterecektir. Meselelerini çözümleyecek, bütün güçlükleri temizliyecektir! Gözlerindeki bağ düşecek, ellerindeki, ayaklarındaki zincirleri boşanacak, bir şükür çığlığı attıktan sonra, artık özgür bir insan olarak ileri, daima ileri yürüyecek. Ve böylece bir insan, kendi yarattığı tutsaklıktan kurtulacaktır. Onun artık yeni bir tuzağa düşmesi imkânsızdır. Ne yaltaklanma, tatlı sözler kandırabilir onu, ne de tehditlerden korkar bundan böyle. Bu geceden sonra onun için artık geriye dönmek diye bir şey yoktur. Dönüş yolları kapanmıştır ona. Artık ileri, yalnızca ileri yürüyecektir. Çalışacak ve anlıyacaktır. Kılıcını kavradığı gibi, kardeşler ve yoldaşlar ordusundaki yerini alıp hazırlanacaktır savaşa. Benim ona getirdiğim gibi o da iyi haberleri başkalarına iletecektir. Özgürlüğün o değer biçilmez armağanı, ne kendisinin, ne benim olmayan ama bütün insanlığın ruhuna miras kalan, işçilere yol gösterecek ışığı tutacaktır. İşçiler, çalışan insanlar, dostlarım, yoldaşlarım! Gözlerinizi açıp çevrenize bir bakın. Cehennem ateşlerinde öylesine acı çektiniz ki, tüm duygularınız ağırlaştı, yamru yumru oldu ruhlarınız. Ama hiç olmazsa hayatınızda bir kere olsun içinde yaşadığınız dünyayı görün. Onun gelenek ve kurallarını, yırtıp atın, korkunç çıplaklığı ile bırakın. Anlayın! Anlayın ve görün. Anlayın ki, bu akşam, Mançurya düzlüklerinde iki düşman ordu karşılaşmak üzeredir. Biz şu anda burda otururken, bir milyon insan, birbirlerinin gırtlağını koparmak için iç içe giriyorlar. Manyakça bir öfkeyle birbirlerini parça parça etmek için uğraşıyorlar. Ve bu yirminci yüz yılda oluyor. Oysa bundan bindokuzyüz yıl evvel barışın kurucusu doğdu. Ve bindokuzyüz yıldan beri onun kutsal sözleri öğretilirken, şimdi iki düşman ordu, vahşi ormanların, vahşi hayvanları gibi birbirlerini yiyor. Düşünürler sebepleri açıkladı, peygamberler haber verdiler, ozanlar ağlayıp, yalvardılar. Ama hâlâ bu korkunç canavar alabildiğine kükrüyor. Okullarımız, üniversitelerimiz, gazetelerimiz ve kitaplarımız var. Cennetleri ve yeryüzünü aradık. Ölçtük, biçtik ve sebeplendirdik... Sadece insanları birbirlerini yok etmeleri için donatıp hazırladık! Savaş dedik bunun adına, yanından geçip gittik. Beni bu adilikler, bu adetlerle yalnız başıma bırakmayın. Benimle gelin görün. Kurşunlarla delik deşik olmuş, şarapnellerle parçalanmış insan vücutlarını görün. Şakırdayan süngülerin, insan etine girerken çıkardığı sesi duyun! Acıdan bağıran, inleyen insan sesleri dinleyin. Izdıraptan deliye dönmüş, öfkeyle düşmana bakan insan yüzlerini seyredin. Bu yüzlerdeki nefrete bakın! Koyun elinizi şu et parçasının üzerine! Hâlâ sıcak ve titrek. Biraz önce bir insan vücuduna aitti, kanı hâlâ akıyor. İnsan yüreği tarafından yaşatılıyordu az önce. Tanrım, ulu Tanrım ve bu böylece devam edip gidiyor. Biliyoruz, okuyoruz ve bağışlıyoruz. Evet devam ediyor... sistemli, örgütlenmiş ve önceden düşünülüp hazırlanmış bir biçimde, gazetelerimiz anlatıyor. Bildikleri halde sona erdiremiyorlar. Kiliselerimizin haberi var. Haberi olduğu halde kapılarını kapamıyor. İnsanlar seyrettikleri halde, dehşetle baş kaldırıp isyan etmiyorlar!</p>

  <p>«Ama, belki çok uzak Mançurya sizler için... o zaman gelin, benimle birlikte Şikago’ya gelin. İçinde bulunduğumuz şehirde bu gece bin kadın iğrenç yerlere kapatılmış. Kahredici açlıklarını yenmek için etlerini satıyorlar. Ve biz bunu bildiğimiz halde şakalar yapıyoruz bununla. Bu kadınlarda, analarınızın hayali yaşamıyor mu? Belki kardeşleriniz, belki kızlarınızda bu kadınlar. Bu akşam evde bıraktığınız ve yarın sizleri gülen gözleriyle selâmlıyacak olan kızınızı belki aynı kader bekliyor. Bu akşam içinde yaşadığımız bu şehirde on bin erkek, evsiz barksız, yıkıntıdan farkı kalmamış bir biçimde çalışmak istiyor. Kendisine bir fırsat verilmesi için dilenircesine yalvarıyor. Oysa aç karınlarıyla, dehşet içinde korkunç kış rüzgârlarına göğüs germeye çalışıyorlar. Bugün Şikago’da yüz bin çocuk, bir lokma ekmek kazanmak için canını dişine takıyor. Yüz bin ana, bakımsızlık ve sefalet içinde yaşayıp, bebeklerinin karnını doyurabilmek için, yeteri kadar para bulmaya çabalıyor. Ve atılmış, terkedilmiş yüz bin ihtiyar, işkencelerden kurtulmak için ölümün gelip, kendilerini almasını bekliyor. Bir milyon kadın, erkek çoluk çocuk, gündelikçi tutsağın lanetini bölüşüyorlar. Sırf yaşayabilmek için, ayakta durabildikleri sürece çalışıyorlar. Bunlar hayatlarının son gününe kadar bu değişmezliğe, bu yorgunluğa, açlığa, sefalete, sıcağa ve soğuğa, pisliğe ve hastalıklara mahkûm kişilerdir. Şimdi gelin sayfayı çevirip hep birlikte resmin öbür tarafına bakalım. Belki bir —en fazla onbin— tane, efendileri vardır bu tutsakların. Onların işlerine sahip efendiler. Aldıklarını kazanmak için hiç bir iş yapmaz bunlar —hattâ sormaları bile gereksizdir— kendi kendine gelir bu kazanç onlara. Tek yaptıkları yalnızca harcamaktır. Saraylarda yaşarlar. Lüks içinde delice bir taşkınlık içinde yüzerler. Kelimelerle tarif edilemez bunlar ve hayâl edildikleri zaman insanın ruhunu hasta eder, bayıltırlar. Yüzlerce dolar verirler bir çift kundura, bir mendil, bir çorap bağı için. Atlara, otomobillere, saraylara, ziyafetlere, yatlara, vücutlarını donatmak için küçük parlak taşlara milyonlar verirler. Hayatları aralarında bir yarışmadan ibarettir. Daha fazla harcamak, daha gösteriş yapmak içindir bu çekişme. Önemli, kullanışlı, gerekli olan şeyleri ve hemcinslerinin işini hayatını mahvederler. Emekçilerin çalışması, acıları, kanı, teri ve gözyaşıdır yok olup giden. Çünkü bütün bunlara sahiptirler, onlarındır bu söylediklerim, hepsi gelir onlara. Tıpkı, küçük derelerin çağlıyanlara, çağlıyanların nehirlere, nehirlerin de denizlere dökülmesi gibi. Ve böylece otomatik olarak toplumun bütün serveti, varı yoğu, ellerinde toplanır. Çiftçi eker ve biçer, madenci yerin altını kazar, dokumacı tezgâhını çalıştırır, taşçı kayaları yontar, akıllı insan icad eder, kötü kişi yönetir, ilham sahibi besteler, şarkı yazar; bütün bunların sonuçları, ter adale çalışması. İnsan emeğinden elde edilenler dev bir çağlayan gibi bu kişilerin kucaklarına dökülür. Bütün avuçlarının içine almışlardır bir kere. Dünyanın tüm iş gücü onların insafına kalmıştır. Azgın kurtlar gibi yırtıp, parçalarlar. Aç akbabalar gibi önüne gelen her şeyi yutar bunlar. İnsan neslinin tüm kuvveti, aklın alamıyacağı bir şekilde onlarındır. Bunu istediği gibi kullanır, bununla istediğini yapar. İnsanlık onlar için yaşadığı gibi, yine onlar için ölür. Onlar yalnızca toplumun yaptığı işe sahip değildirler. Hükümetleri de satın almışlardır. Her yerde çalınmış, ırzına geçilmiş kuvvetlerini kullanarak, kendi yararlarına, onlara bu haksız serveti getiren nehrin yatağını genişletmeye çalışırlar. Daha geniş, daha derin, daha gürleyerek akan bir nehir olmalıdır kârlarının artması için. Ve sen çalışan adam, sen işçi, satın alınıp bunun başına getirilmişsindir. Bir hayvan gibi çalışır çabalarsın. Sadece tek gününü ve bunun acılarını düşünüp çekmekten ileri gidemezsin. Ve şimdi aranızda bulunan bir adam, bu düzenin sonsuzluğa kadar böyle sürüp gideceğine inanıyor. Dinleyiciler arasında bulunan bu adam, öylesine sertleşmiş, haysiyetsizleşmiştir ki, önümde ayağa kalkmaya cesaret ederek, bunun her zaman böyle devam edeceğine inandığını bana söyliyebilir; yani toplumun işgücünün, insan neslinin var olma anlamının, ahlâksızlıkları, eğlenceleri için bu tembeller ve asalaklara ait olduğunu söyleyebilir. İstenildiği zaman, istenilen şeye harcanmak için bu kişilerin emrinde olacaktır. Ve bir zaman, bir yerde, bir şekilde insan işinin emeği, insanlığa ait olmıyacak, insanlık gayeleri için kullanılmayacak ve insanlığın kontrolü altında olmayacaktı öyle mi? Eğer bu bir gün olacaksa, nasıl olacak? —hangi kuvvet getirecek bunu? Bunun efendilerinizin görevi mi olduğunu sanıyorsunuz— Özgürlüğünüzün fermanını onlar mı yazacak? Sizi kurtuluşa götürecek kılıcın kabzasını elinize onlar mı verecek?.. Sizlerden kurulacak orduya başlık edip, onlar mı sokacaklar tümünüzü kavgaya? Servetlerini bu uğurda mı sarfedecekler? Üniversiteler, kiliseler yapıp, onlar mı bilgi sahibi edecek sizleri? Bastıkları gazetelerinde ilerlemelerinizi anlatıp, onlar mı kavgayı devam ettirecekler? Siyasi toplantıları mı düzenliyecek onlar? Bu görevin, sizlere ait olduğunu görmüyor musunuz? Sizin düşünüp, sizin çözümliyeceğiniz mesele, sizin başaracağınız şeyler bunlar. Başarıldığı zaman her engelin yüzüne bir şamar gibi inecek... zenginliğin ve efendiliğin başarabildiği her engel. Rezillik, sahtekârlık, dolandırıcılık, nefret, öldürme, dayak ve zindanlar! Ve sizler bu baskılara ancak çıplak göğüslerinizin kuvvetiyle karşı koyacaksınız. Kederin, kör ve zalim öğreticiliği, beynin cehaletini el yordamı, eğitilmemiş sesin titrekliği, ruhun yalnızlığı ve acıklı yürek ağrıları doğuran bir arama, bir istek çalışması, can çekişerek ve kanın teri ile... Para ödenerek elde edilen açlık, çalınan uyku saatlerini bilmek ve daima zindan parmaklıklarının gölgeleri ile kendi aranızda bir bağlantı kurmak. Başlangıcı, geçmişin çok derinliklerinde yatan bir hareket olacaktır bu. Ters ve şerefsiz rezil edilmesi kolay, sevimsiz ve iğrenmesi çok kolay, intikam ve nefret histeriyle yüklü bir hareket! İnatçı ve emredici bir sesle sizlere sesleniyorum, işçiler; kapitalizmin ezdiği ücretli emekçiler, size dünyanın neresinde olursanız olun, kaçamıyacağınız bir sesle bağırıyorum —bütün isteklerinizin sesiyle— bütün görevlerinizi ve umutlarınızın bu dünya yüzünde sizce kıymetli olan her şeyin sesiyle! Fakirlerin, fakirliğin kalkmasını istedikleri sesle! Ezilmeye mahkûm edilmişlerin, kula kulluğa son verecek olanların sesiyle! Izdırabı yok edecek olan emeğin kuvvetli sesiyle! Zayıflığı ezecek olan inadın sesiyle. Korku ve umutsuzluğun dipsiz çukurunda doğan cesaret ve sevincin sesiyle! Nefret eden, kızgınlıktan kudurmuş emeğin sesiyle bağırıyorum... Dağlar iriliğinde inanılmayacak kadar büyük bir dev yatıyor. Cehaleti yüzünden, gözleri, elleri, kolları bağlı, ama artık onu kımıldatmaya başlamıştır. Umut, korkuyla boğuşuyor. Ama birden kımıldanacak içine bir heyecan düşecek ve onun dev gibi vücudunu tepeden tırnağa kadar saracak, şimşek gibi bir silkinişle, bütün düşler gerçekleşecektir. Kımıldanmaya, hareket etmeye başlıyor, bağlar kopuyor, zincirler kırılıyor boş fikirler yerlere dökülüyor. Omuzlarına basarak kanlarını emerek hükmedenleri bir silkinişte yere fırlatıyor. Bir kule, bir dev gibi yükselip, ayaklarının üzerinde doğruluyor ve yeni doğmanın sevinci içinde bağırıyor.»</p>

  <p>Konuşmacının sesi, hislerinin gerginliği yüzünden birden kesiliyor. Kollarını ileri doğru uzatmış. Hayal gücü sanki ayaklarını yerden kesip havalandırıyor onu. Dinleyiciler ayağa kalkıp bağırıyor, ellerini kollarını sallıyor ve şaşkın bir sevincin tepkisi ile kahkahalar atıyorlar. Jurgis de onlarla birliktedir artık. Bağırıyor gırtlağını yırtarcasına bağırıyor. Elinde olmadığı için bağırıyor. Yay gibi gerilmiş hislerin baskısı, onun taşıyabileceğinden çok daha fazla ve ağır olduğu için bağırıyor Jurgis. Buna sebep adamın sözleri, konuşmasının güzelliği değil, sesiydi. Orada olmasıydı. Öyle garip ahengi olan bir sesti ki bu, insan ruhunun en derinliklerine inip bir çan sesi gibi titreşimler yapıyor ve güçlü bir el gibi, dinleyicinin ruhunu, bedeninden çekip çıkarıyordu. Onu sarsalıyor, bu dünyaya ait olmayan duygularla ani bir korkuya kaptırıyor, şimdiye kadar dehşet ve korkunun önünde söylenmemiş bütün sırları anlatıyordu. Kıvrım kıvrım açılmaya başlamıştı hayalleri. Altındaki yer çatlıyor, her şey canlanıp, yukarı doğru itiliyor ve vücudu zangır zangır titriyordu. Birdenbire artık yalnız bir insan olmadığını anlamıştı. İçinde düşlemediği kuvvetlerin varlığını duyuyordu. İblisçe bir güç gerçekleşiyor, yıllardan beri gizli kalmış mucizeler yavaştan doğmaya başlıyordu. Omuzlarına basılmış gibi, sevinç ve acı içinde yerine oturdu. Parmaklarının ucu uyuşuyor, soluk soluğa nefes alıyordu. Bu adamın söyledikleri, Jurgis’in ruhuna düşen yıldırımlardı sanki. Duygularının nehri köpürüp kabarmaya başladı. Bütün eski umutları, istekleri, kederleri, öfkeleri ve umutsuzlukları. Hayatı boyunca, bildiği tanıdığı bütün duygular hep birlikte geri gelmeye başlamıştı. Ve bu onun için tarif edilemiyecek yeni bir duyguydu. Çektiği acılar, ezilmeler, ve horlanmalar yetmişti artık! Bunlar onu paralayıp, yıpratacaklar ve o teslim olacak, unutacak ve sakin bir şekilde yaşıyacaktı! Hayır, gerçekten kelimelerle anlatılamazdı bütün bunlar. Bir insan tarafından yaratılamazdı böylesine bir çılgınlık, böylesine bir korku. «Nedir» diyordu peygamber. «Vücudu öldüren, ruhu öldüren katil nedir?» Ve Jurgis ruhu çoktan öldürülmüş bir insandı. Umudunu, boğuşma gücünü çoktan yitirmişti. Alçalma ve umutsuzlukla anlaşmaya varmıştı. Ama birden korkunç bir ihtilâl, içindeki simsiyah ve iğrenç gerçekleri gözle görünür bir hale getirmişti. Ruhunun bütün sütunları gümbür gümbür yıkıldılar. Sanki başının üzerindeki gökyüzü çatlayıp ikiye bölünmüştü; sıktığı yumruklarını havaya kaldırmış orada duruyordu. Gözleri kan çanağına dönmüş, alnındaki damarlar fırlamış, yüzü kıpkırmızı olmuş, bir vahşi hayvan gibi çılgıncasına, abuk sabuk, delicesine bağırıyordu. Ancak sesini tüketince, kısık bir sesle, kendi kendine mırıldanmaya başladı: «Tanrım, Tanrım, Tanrım!»</p>

</body>

</html>