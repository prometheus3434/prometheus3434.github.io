<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="main.css" rel="stylesheet" type="text/css"/>
</head>

<body>

  <div class="bas1">

    <p>YİRMİ BİRİNCİ BÖLÜM</p>

  </div>

  <p>Her zaman böyle yaparlardı zaten. Yarım saat öncesinden haber bile vermezler ve işyeri ansızın kapanıverirdi. İşçiler bunun daha önce de olduğunu, bundan böyle de olacağını söylediler ona. Dünya piyasasının ihtiyacından çok daha fazla tarım makinesi üretmişlerdi. Şimdi kimilerinin eskimesini ve yeni siparişlerin gelmesini beklemek zorundaydılar. Kimsenin bir suçu yoktu bunda; böyle gelmiş böyle giderdi bu düzen. Binlerce kadın erkek, öldürücü kışın ortasında işlerinden olup sokaklara dökülmüştü. Ya iş bulana kadar eğer varsa biriktirdikleri para ile yaşıyacaklar, ya da ölüme mahkûm edileceklerdi. Şehirde iş dilenen zaten onbinlerce evsiz barksız insan vardı. Şimdi ise bunlara binlercesi daha eklenmişti.</p>

  <p>Jurgis, cebindeki az parayla, kalbi kırık ve şaşkın, evinin yolunu tuttu. Gözlerinden bir bağ daha çözülmüş ve bir gerçeği daha öğrenmişti. Nerede kalıyordu; işverenlerin, namusu, merhameti, dürüstlüğü? Ona bir iş bulamadıktan sonra. Tepe tepe kullandıktan ve işi bitince açtır açıktır demeden sokağa fırlattıktan sonra... Dünyanın ihtiyacından fazla makine yapıldı mı işsiz kalmaya mahkûmdular demek. Ne korkunç bir alaydı bu. Yani bir insan ülkenin ihtiyacı olan makineleri bütün gücüyle yapmaya çalıştıktan sonra, işini iyi yaptığı için, atılıp açlığa mahkûm edilecekti.</p>

  <p>Ancak iki günde sıyrılabildi bu yürek buran hayal kırıklığından. Parasını Elzbieta sakladığı için ağzına bir damla da içki koymadı. Kadın onun üzüntülü ve öfkeli olduğu zamanlar nasıl davrandığını çok iyi bilirdi. İki gün tavan arasında somurtup oturdu. Henüz işini gerektiği gibi öğrenmeden işten çıkarılan bir adamın, yeniden iş araması ne gibi bir yarar sağlardı? İşte paraları yeniden bitmeye başlamıştı. Küçük Antanas açlıktan ve tavan arasının soğuğundan devamlı olarak ağlıyordu. Ayrıca Madam Haupt da, ebelik masrafları için peşine düşmüştü. Böylece yeniden yollara döküldü...</p>

  <p>On gün koca şehrin sokaklarında, caddelerinde, aç, hasta bir durumda dolanıp iş aradı. Dükkânlara, yazıhanelere, lokantalara, otellere, tersanelere, demiryolu inşaatlarına, depolara, değirmenlere, fabrikalara gitti. Sık sık bir iki boş yer oluyordu ama, her boş yere yüzlerce kişi üşüştüğünden onun sırası bir türlü gelmiyordu. Ta ki bir soğuk dalgası akşamleyin sıfırın altında beşi gösterip, bütün gece sürekli olarak düşmeye başlayıncaya kadar. Geceleri sundurmalara, kapı içlerine bodrumlara sığınıyordu. O zaman Jurgis, Harrison caddesindeki polis karakoluna girebilmek için bir hayvan gibi savaştı. Sonra koridorda balık istifi yatanların arasında geceyi geçirdi.</p>

  <p>Bütün bu günler fabrika kapıları yanında bir yer bulmak için hep kavga etmek zorunda kalıyordu; Ara sıra sokaktaki serserilerle dalaşıyordu. Sözgelimi, istasyonlarda yolcuların bavullarını taşımak iyi bir işti. Ama, ne zaman bir yolcuya yanaşsa üzerine en azından on adam ve çocuk saldırıyor, bizimki de hayatını kurtarmak için tabanları yağlamakta buluyordu kurtuluşu. Bu kişiler polisleri de tavladıkları için, onlara sığınmanın hiç bir yararı yoktu.</p>

  <p>Jurgis’in açlıktan ölmemesinin nedeni çocukların ona getirdikleri para ve yiyeceklerdi. Bu da hiç bir zaman kesin değildi. Her şeyden önce soğuk, çocukların dayanamayacağı gibiydi. Ayrıca onlar da bir sürü rakibin baskısı altında sık sık kavga edip dayak yiyorlardı. Kanun da küçüklere karşıydı; on bir yaşında olan ama sekizinden fazla göstermeyen küçük Viliams, bir seferinde gözlüklü ihtiyar bir kadın tarafından durdurulmuş, kadın ona çalışmak için çok küçük olduğunu ve eğer bir daha gazete sattığını görürse, onu polise haber vereceğini bildirmişti. Ayrıca bir gece, yabancı bir adam, gece vakti küçük Kotrina’yı kolundan tutarak, karanlık bir bodruma sokmaya uğraşmıştı. Bu, kızı öylesine korkutmuştu ki, artık onu işte tutmak gerçekten güç bir şey olmuştu.</p>

  <p>Sonunda, bir pazar günü, Jurgis iş aramanın boşuna olduğunu anlayınca evin yolunu tuttu. Hırsızlama bir yolculuk yaptı tramvaylara takılarak. Üç günden beri sabırsızlıkla bekliyorlardı onu; bir iş bulma imkânı vardı.</p>

  <p>Oldukça ilginç hikâyedir bu. Son günlerde açlıktan yarı delirmiş olan küçük Juozapas, dilenmek için sokağa çıkmıştı. Bir bacağı vardı Juozapas’ın. Öbürü daha küçükken bir tramvay kazasında kesilmişti. Ama o bir süpürge sapı bulmuş ve koltuk değneği gibi kullanmaya başlamıştı. Yolda bazı çocuklara rastlamış ve hep birlikte birkaç sokak ötede olan Mike Scully’nin çöplüğüne gitmişlerdi. Buraya her gün, zenginlerin oturduğu göl kıyısından yüzlerce araba dolusu çöp ve süprüntü dökülürdü. Sürüyle çocuk buraları eşeliyerek yiyecek arardı, kendilerine; bol miktarda ekmek, patates kabuğu, elma kabuğu, kemik gibi artıklar bulunurdu. Hepsi de yarı donmuş olduğu için bozulmamıştı. Küçük Juozapas, oburcasına karnını doyurduktan sonra eve koltuğunun altında koca bir paket artıkla döndü. Anası eve geldiği zaman da oğlan büyük bir hamaratlıkla Antanas’ın karnını doyurmakla meşguldü. Elzbieta aklını kaçıracaktı neredeyse. Çöplükten toplanan artıkların yenmiyeceğini sanıyordu. Ertesi gün çocuklara hiç bir şey olmayıp, Juozapas, açlıktan yeniden sızlamaya başlayınca, kadın çaresiz oğlunun çöplüğe gitmesine izin verdi. İkindi vakti oğlan eve geldiği vakit anlatacak çok şeyleri vardı. Sopasıyla çöpleri eşelerken, caddede duran bir hanım çağırmıştı onu. Gerçek bir hanımdı bu diye küçük açıklamada bulundu. Hem de çok güzel bir hanım. Hakkında her şeyi öğrenmek istiyordu. Tavuklara mı yem aradığını sormuştu evvelâ. Sonra neden bir süpürge sapıyla dolaştığını, Ona’nın neden öldüğünü, Jurgis’in neden hapise girdiğini, Marija’nın ne olduğunu. Herkesi sormuştu yani. Sonra nerede oturduklarını öğrenmek istemiş ve tekrar gelip onu göreceğini, bir de koltuk değneği getireceğini söylemişti. Tepesinde kuş olan bir şapkası vardı diye Juozapas ilave etti. Hem de boynuna tüylü bir yılan sarmıştı.</p>

  <p>Ertesi sabah, gerçekten geldi kadın. Tavan arasına çıkan merdiveni tırmanıp etrafına bakındığında, Ona’nın öldüğü yerdeki kurumuş kan lekelerini görünce, yüzü birden bembeyaz oldu. Elzbieta’ya «Fakirlere Yardım Cemiyeti»nde çalıştığını açıkladı. Ashland caddesi çevresinde oturuyordu. Elzbieta, bir bakkal dükkânının üzerindeki bu yeri biliyordu. Hatta birisi, oraya gitmesini salık vermişti ama, bunun dini bir örgüt olduğunu sandığı için gitmeye cesaret edememişti. Ayrıca papaz kendisine başka dinlerle de ilgilenmemesini tembihlemişti. Evet buraya gelen zengin kişiler, fakir fukaranın nasıl yaşadığını öğrenmek isterlerdi. Ama, öğrenmek için öğrenmenin ne gibi bir yararı vardı? İşte Elzbieta büyük bir saflıkla bütün bunları anlattığı zaman, genç kadın gülmekten alamadı kendini; durduğu yerden Elzbieta’ya bakarken, bir süre önce kendisine söylenen alaycı bir cümleyi hatırladı. Sanki cehennemin kapısında durup içeri attığı kar topları ile oranın ısısını düşürmeye çalışıyordu.</p>

  <p>Elzbieta, kendisini dinleyecek birini bulduğu için mutluydu. Bütün dertlerini anlattı kadına... Ona’ya neler olduğunu, hapis hikâyesini, evlerini nasıl ellerinden aldıklarını, Marija’nın başına gelen kazayı, Ona’nın nasıl öldüğünü ve Jurgis’in iş bulamayışını. Genç ve güzel kadın bunları dinlerken gözleri dolmaya başladı. Hikâyenin tam ortasında, başını Elzbieta’nın omuzuna yaslıyarak hıçkıra hıçkıra ağladı. Ne kadının üzerindeki elbisenin pisliğine, ne de bunun pire dolu olduğuna aldırmamıştı bile. Zavallı Elzbieta ise bu kadar acıklı bir hikâye anlattığı için kendi kendinden utanmaya başlamıştı. Ama beriki yalvarıp yakarıyor, devam etmesini söylüyordu. Sonunda genç kadın onlara büyük bir sepet dolusu yiyeceği gönderip, Jurgis için bir de mektup bıraktı. Güney Şikago’daki büyük çelik fabrikalarının baş müdürlerinden birine yazılmıştı. «Jurgis’e mutlaka bir iş bulur,» dedi genç ve güzel kadın. Sonra gözyaşlarının arasından gülümseyerek ekledi. «Eğer vermezse benim kızımla evlenemez.»</p>

  <p>Çelik fabrikaları, oturduğu yerden on beş mil uzaktaydı ve her zamanki gibi öyle biçimsiz bir yere kurulmuştu ki, insanın iki kez yol parası vermesi gerekiyordu. Dizi dizi, yüksek bacalardan çıkan alevlerle gökyüzü alabildiğine kızarmıştı. Jurgis fabrikanın bulunduğu yere geldiği zaman ortalık zifiri karanlıktı. Bu geniş fabrika, şehir içinde başka bir şehirdi sanki. Çevresinde kazıklar vardı. Daha bu saatte, yeni işçilerin alındığı kapının önüne en azından yüz kişi toplanmıştı. Gün ışıdıktan sonra düdükler çalmaya başladı. Ve birden binlerce adam çıkıverdi meydana. Meyhanelerden, karşı taraftaki evlerden, tramvaylardan. Bu alaca karanlıkta sanki yerden bitiyordu bu insanlar. Sonra bir insan seli kapılardan akıp gözden kayboluyordu. İnsanın gözüne koşan birkaç işçi çarpıyor, kapının önündeki bekçiler bir aşağı bir yukarı dolaşırlarken, kapının önünde bekliyen aç yabancılar, ısınabilmek için oldukları yerde tepiniyorlardı.</p>

  <p>Jurgis kıymetli mektubunu sundu. Asık yüzlü kapıcı kendisini bir soru yağmuruna tuttuysa da, Jurgis hiç bir şey bilmediğini, sadece bu mektubu vermek zorunda olduğunu inatla tekrarladı. Kapıcının yapacak hiç bir şeyi kalmadığından, mektubu yazılan kişiye yolladı. Gelen bir haberci Jurgis’e beklemesini söyledi. Nihayet geçebildi kapıdan. Belki de artık kapıda kendisine haset dolu gözlerle bakan kişiler hakkında gerektiği kadar üzülmüyordu.</p>

  <p>Büyük değirmen yolunun üzerindeydi. Islıklar, gürültüler, çekiç sesleri işitiyor ve görüntü gittikçe daha belirli bir şekil alıyordu. Orada burada yüksek, kara yüzlü binalar, uzayıp giden atelyeler, sundurmalar, küçük demir yolları dağılıyordu her tarafa. Adamın ayaklarının altını kurşuni küller, başının üzerini ise kara dumanlardan bir okyanus kaplamıştı. Fabrikanın bir tarafında, oniki hatlı bir demir yolu vardı. Öbür tarafı ise göl kıyısına dayanıyor ve buradan gelen gemiler yükleniyordu.</p>

  <p>Jurgis’in çevresini inceleyecek vakti boldu. Ancak geldiğinden iki saat sonra çağırıldı. Yazıhanelerin bulunduğu bir binada, şirketin önemli memurlarından biri konuştu onunla. Müdürün meşgul olduğunu, ama kendisinin ona bir iş bulmaya çalışacağını söyledi. Daha evvel bir çelik fabrikasında çalışmamıştı değil mi? Ama her hangi bir işi yapmaya hazırdı. Pek güzel. Gidip bir baksınlardı bakalım.</p>

  <p>Böylece dolaşmaya başladılar. Jurgis, gördüğü her şeyden büyük şaşkınlıklara uğruyordu. Düşünüyordu. Acaba böyle bir yerde çalışmaya alışabilecek miydi? Hava kulakları sağır eden gürültülerle sarsılıyor, dört bir yanda tiz düdükler ötüyor, minicik lokomotifler, üstüne üstüne geliyor, ak kor halinde demir çubuklar etrafından geçiyor, patlamalar, etrafa saçılan kıvılcımlar ve suratını yalayan sıcak dalgaları iyiden iyiye sersemletiyordu onu. Gözleri çukura batmış, zayıf, kurumdan simsiyah olmuş işçiler büyük bir gayretle çalışıyor, oradan oraya koşuyor ve bir saniye olsun, gözlerini görevlerinden ayırmıyordu. Jurgis, dadısının peşine takılmış ürkek bir çocuk gibi rehberinin dümen suyundan ayrılmıyordu. Bir ustadan bir ustaya gidiyorlar ve acemi bir işçiye ihtiyaç olup olmadığını soruyorlardı. Bu süre içinde Jurgis hayretler içinde bakıyordu çevresine.</p>

  <p>Çelik çubukların yapıldığı Bessemer ocağına geldiler sonunda. Kubbeli bir binaydı burası ve çok büyük bir tiyatroyu andırıyordu. Jurgis, tiyatro balkonunun bulunması gereken yerde duruyordu. Karşısındaki sahne yerinde ise dev gibi üç kazan vardı ki, cehennemin tüm zebanilerine yetecek kadar çorba pişerdi bunların içinde. Kazanlar beyaz ve göz kamaştıran bir şeyler doluydular. Kaynıyor, fokurduyor ve kazanlardan bir volkanın patlamazdan önceki sesleri çıkıyordu. İnsanın, sesini işittirebilmesi için, avaz avaz bağırması gerekiyordu burada. Bu kazanlardan sıvı halinde ateş taşıyor, yere düştüğü zaman, bomba parçaları gibi ortalığa yayılıyordu. Ne var ki aşağıda çalışan işçilerin buna pek önem verdikleri yoktu. Jurgis’in korkudan soluğu kesildi. Sonra, sahnenin perde tarafından bir düdük öttü. Küçük bir lokomotif, vagondaki tepeleme dolu bir şeyi deponun içine döktü. Derken sahne tarafından bir düdük daha ötünce, başka bir tren geri geri geldi ve hiç bir ikaz olmadan, depolardan biri devrilmeye başladı. Korkunç bir ıslık sesi ile homurdanan bir alev kapladı ortalığı. Geriye kaçıp büzüldü Jurgis. Bir kaza olduğunu sanmıştı. Bembeyaz, göz kamaştıran bir sütun, ormanda devrilen bir ağaç gibi sesler çıkararak düştü. Binanın dört yanı pırıl pırıl kıvılcımlarla dolmuş, her şeyi kaplamıştı. Hiç bir şey görünmüyordu artık çevrede. Jurgis parmaklarını aralayıp baktığı zaman, büyük kazandan çağlıyan gibi, bu topraklara ait olmayan, gözleri kamaştıran bir beyazlığın aktığını gördü. Çevresinde bir gök kuşağı belirdi. Mavi, kırmızı, sarı renkler oynaşıyordu. Ama akan sıvı beyazdı. Harikalar diyarından bir hayat nehri akıyor, onun ruhu, çevresinde dolaştıktan sonra, güzelliğin ve dehşetin karıştığı uzak diyarlara kaçıyordu. Büyük kazan boş olarak doğrulduğunda, Jurgis şaşırmıştı. Nedense hiç kimseye bir şey olmamıştı. Sonra rehberinin peşine takılarak yeniden gün ışığına çıktı.</p>

  <p>Bir sürü ocaklara daha gittiler. Büyük çarkların döndüğü yerlerde çelik, peynir gibi kesiliyordu. Dev gibi makinelerin üstünde ve çevresinde, demir kollar hareket ediyordu. Dev gibi dişliler dönüyor, dev gibi çekiçler, inip kalkıyordu. Yürüyen vinçler demir pençelerini uzatarak, demirden avlarını yakalıyordu. Sanki dünyanın tam göbeğinde, zaman makinesinin işlediği yerdeydi insan.</p>

  <p>Yavaş yavaş, çelik rayların yapıldığı yere geldiler. Jurgis geriden bir düdük sesi işitince, üzerine doğru gelmekte olan bir arabanın yolu üzerinden kenara sıçradı. Arabanın üzerinde, insan boyunda akkor halinde bir külçe vardı. Ani bir çarpışmadan sonra araba durdu. Ve külçe, hareket eden bir sahanlığın üzerine düştü. Bu akkor külçeyi çelik kollar ve çelik parmaklar kavramıştı şimdi. Üzerine vuruyorlar dürtüyorlar, acele ile büyük silindirlerden yana sürüklüyorlardı. Külçe öte yandan çıktığı zaman yeniden vurulmalar, dövülmeler başladı. Sonra başka bir prese sürüldü. Kulakları sağır eden bir gürültünün ortasında külçe ileri geri, gide gele gittikçe yassılıp uzamaya, incelmeye başladı. Canlı bir şeydi sanki. Bu delicesine yarışa girmek istemiyordu ama, kendini kaderin amansız ellerine kaptırmıştı bir kere. Bağırıyor, çağırıyor, titriyor yapılan bu haksızlıklara direniyor, yavaş yavaş uzayıp inceliyordu. Artık hayvanat bahçesinden kaçmış kırmızı bir yılandan farkı yoktu. Ve silindirlerin arasından geçerken insan bunun canlı olduğuna yemin edebilirdi. Titriyor, kıvranıyor, bükülüyor, bu işkenceden inim inim inliyordu. Soğuyup siyah olana kadar durup dinlenme yoktu. Bundan sonra yalnızca doğrultulup kesilmesi kalıyordu. Artık bir demir yoluna döşenmek için hazır hale gelmişti.</p>

  <p>Sonunda Jurgis, çalışma fırsatını işte burada buldu. Raylar, işçiler tarafından büyük kerpetenlerle tutularak taşınıyordu. Ustabaşı bir kişi daha kullanabileceğini söyleyince, o anda ceketini çıkarıp hemen işe başladı.</p>

  <p>Buraya gelmek günde iki saatini aldığı gibi, haftada da bir dolar yirmi sente maloluyordu Jurgis’e. Düşünülecek bir şey değildi bu. Yatağını denk yapıp sırtına vurduğu gibi, iş arkadaşlarından birisinin, salık verdiği, Polonyalı bir pansiyoncunun evine taşındı. Burada, yerde yatmak şartıyla gecede on sent ödiyecekti. Bir kadeh içkiye bedava yemek veren lokantalara giderek karnını doyurmaya çabalıyordu. Her cumartesi gecesi de yatağını sırtına vurup evin yolunu tutuyordu. Parasının büyük bir kısmını da aileye bırakıyordu. Elzbieta gerçekten üzülüyordu bu duruma. Korkusu, Jurgis’in onlardan ayrı ve uzak yaşamaya alışabileceğiydi. Ayrıca bir baba için çocuğunu haftada bir kez görmek hiç de yeterli değildi. Ama şimdilik başka bir çıkar yol yoktu. Bir kadının çelik fabrikalarında çalışmasına imkân yoktu. Marija iyileşmişti artık. Her gün umutla salhanelerin orda iş arıyordu.</p>

  <p>Jurgis bir hafta içinde ray atelyesindeki işine alıştı. Şaşkınlığı ve acemiliği geçmişti. Yolunu bulabildiği gibi, ne mucizelere ve ne de felâketlere aldırmıyordu. Sesleri bile işitmiyordu. O korkunun yerini başka ilgisizlik... dikkatsizlik almıştı. Çalışırken kendilerini düşünmeyen diğer işçilerden bir farkı kalmamıştı. İşçilerin yaptıkları ile ne ilgileri vardı, ne de payları. Yalnızca saat hesabı para ödeniyordu onlara. İlgileri için fazladan metelik bile almıyorlardı. O halde? Yaralandıkları, sakatlandıkları zaman bir kenara itilip, unutulacaklarından hepsinin haberi vardı. Böyle olduğu halde işlerini yaparken, yine de tehlikeli kestirme yollara sapmaktan kaçınmıyorlardı. Daha çabuk ve daha verimli yöntemler bulmuşlardı kendilerine. Gerçi, bir takım riskleri göze alıyorlardı ama, önemi yoktu bunun. İşe başladığının dördüncü günü, Jurgis, bir arabanın önünde koşan işçinin, sendeleyip ayağının parçalanmasına tanık oldu. Daha üç haftası dolmadan, başka bir kaza daha gördü. Sıra ile tuğla fırınlar vardı. İçleri erimiş çelikle doluydu. Bunlardan kimileri tehlikeli bir biçimde bel vermişti ama, önlerinde hâlâ çalışan işçiler vardı. Adamlar kapakları açıp kaparken mavi gözlükler kullanıyordu. Bir sabah Jurgis geçerken, patlıyan kazanlardan biri, iki işçinin üzerine sıvı halinde ateş püskürdü. İşçiler acıyla yerlerde yuvarlanıp bağırırlarken, Jurgis yardım için seyirtti o yana. Sonuç olarak da, avucunun içi iyice yandı. Şirket doktoru yanığı sardı. Bu yardımı için hiç kimse Jurgis’e teşekkür bile etmedi. Ayrıca sekiz gün işsiz kaldı.</p>

  <p>Neyse ki, bu aralık Elzbieta uzun zamandanberi beklediği işi bulmuştu. Sabah saat beşte giderek yazıhanelerden birinin yerlerini siliyordu. Jurgis evde battaniyelere sarılı oturuyor, zamanını uyku ile küçük Antanas arasında bölüyordu. Juozapas günün büyük bir bölümünü çöplük eşelemekle geçiriyor, Marija ile Elzbeita da iş peşinde koşuyordu.</p>

  <p>Birbuçuk yaşını geçmiş olan Antanas kusursuz bir konuşma makinesi olup çıkıvermişti. Korkunç bir hızla öğreniyor ve Jurgis her hafta eve gelişinde sanki yeni bir oğulla karşılaşıyordu. Oturup onu seyrediyor, hayranlığını belirtmekten kendini alamıyordu çoğu zaman. <b>Palauk! Muma! Tu mano szirdele.</b> Küçük herif, Jurgis’in yeryüzündeki tek zevki, tek umudu, tek zaferi olmuştu. Tanrıya şükürler olsun ki Antanas erkekti. Kurt gibi iştahı olan, sert veledin biriydi ayrıca. Hiç bir şey zarar vermiyordu ona. Veremezdi de. Bütün dertlerden, bütün sefaletlerden paçasını kurtarmayı becermişti. Sadece sesi daha tizleşmiş ve hayata daha kuvvetli ellerle sarılmaya başlamıştı. Gerçekten başa çıkılması zor bir oğlandı. Ama babası aldırmıyordu onun yaramazlıklarına —Ona bakıyor mutlu mutlu gülümsüyordu. Ne kadar dövüşçü olursa, o kadar iyiydi— yolunu açabilmesi için hayatı boyunca dövüşmek zorunda kalacaktı çünkü.</p>

  <p>Jurgis, parası olduğu zamanlar, pazar gazetesini almayı adet haline getirmişti. Beş sente kucak dolusu haber sahibi oluyordu insan. Jurgis başlıkları heceliyor, uzun kelimelerde ise, çocuklar yardımcı oluyorlardı. Savaşlar vardı, cinayetler vardı, ani ölümler vardı. Bu kadar ilginç ve güzel haberlerin hepsini birden nasıl da duyuyorlardı bu insanlar. Ayrıca uydurma olmaları da imkânsızdı. Öyle ya insan kafası uyduramazdı bunları. Sonra tıpkı hayattaki gibi resimler de vardı. Hele gazetelerden biri vardı ki, sirk kadar eğlenceliydi. Gerçek bir cümbüşten farkı yoktu adeta. Çalışan bir adam için güzeldi bu. Yorgun, cahil, her gün biraz daha yabancılaşan biraz daha ezilen, günler günü, yıllar yılı bir parça yeşillik görmemiş, tek bir saat eğlenmemiş, hayalini yalnızca birkaç kadeh içki ile çalıştırabilmiş bir işçi için bulunmaz bir şeydi pazar gazeteleri. Diğer şeylerin arasında, bu gazetelerde, sütunlar dolusu komik resimler vardı ki, bunlar küçük Antanas’ın dünya yüzündeki tek eğlencesiydi. Bunları alıp babasına götürüyor ve kendisine anlatmasını söylüyordu. Türlü türlü hayvan resimleri vardı aralarında. Her birinin adını tek tek biliyordu Antanas. Yere uzanıp saatlerce seyrediyordu resimleri. Hikâye pek zor olmayınca. Jurgis oğluna anlatıyor. Antanas bunu tekrarlıyor, daha sonra hatırlayıp, başka hikâyelerle karıştırarak içine birtakım komiklikler ekleyip yeniden babasına anlatıyordu. Hele şivesi ömürdü. Yabancı kelimeleri, olmayacak şeyleri nasıl da hatırlıyordu. Hele ilk kez «Hastir» dediği zaman babası az kalsın iskemleden yuvarlanacaktı gülmekten. Ama sonunda pişman oldu buna. Çünkü kısa bir süre sonra Antanas her şeye ve herkese «sittir» çekmeye başlamıştı.</p>

  <p>Sonunda Jurgis, elini yeniden kullanmaya başlayınca, yatağını sırtladığı gibi işinin başına döndü. Nisan gelmiş, kar yerini yağmurlara bırakmıştı. Aniela’nın evi önünden geçen kaldırımsız sokak bir kanal halini almıştı. Jurgis eve dönerken suların içinden geçmek zorunda kalıyordu. Hele vakit geç olur, dikkatsizlik ederse, göğsüne kadar çamura batması işten bile değildi. Ama buna aldırdığı filan yoktu. Tüm bunlar gelen yazın müjdecisiydi. Marija, küçük bir konserve fabrikasında, parçalayıcı olarak yeniden iş bulmuştu. Jurgis dikkatli olmaya ve bir daha kazaya uğramamaya kendi kendine söz vermişti. Dersini almış ve yeterince sıkıntı çekmişlerdi. Yeniden para biriktirirler, kış gelince rahat bir yere taşınırlardı. Çocuklar da sokaktan koparılıp, yeniden okula gönderilirdi. Yeniden, namuslu ve dürüst kişiler olmayı öğrenirlerdi. Böylece Jurgis bir kez daha yeni plânlar yapmaya, düşlerin düşlerini görmeye başladı.</p>

  <p>Ve bir cumartesi akşamı, Jurgis arabadan atlıyarak evin yolunu tuttu. Güneş çamurlu sokağı bir dere haline getiren yağmur bulutlarının gerisinde batmak üzereydi. Tepesinde bir gözkuşağı belirmişti. Yüreğinde de vardı bir gökkuşağı. Otuzaltı saat dinlenecek ve ailesi ile birlikte olacaktı. Sonra eve yaklaşınca, kapının önünde toplanmış bir kalabalık gözüne çarptı. Koşarak merdivenleri çıktı. İte kaka yol açtı. Aniela’nın mutfağına girince, bir sürü heyecanlı kadın gördü. Bu hapisten çıkıp da eve geldiğinde. Ona’yı ölüm yatağında bulduğu güne öylesine benziyordu ki, kalbi duracak gibi oldu. «Ne oldu?» diye haykırdı.</p>

  <p>Bir ölüm sessizliği vardı çevrede. Kadınların tümü birden suskun suskun yüzüne bakıyordu. «Ne oluyor,» diye yeniden bağırdı.</p>

  <p>O zaman tavan arasından ağlama sesleri geldi kulağına. Marija’nın sesini işitti. Merdivenden yana seyirtince Aniela yapıştı koluna. «Hayır, hayır,» dedi «gitme yukarıya.»</p>

  <p>«Ne oldu!» diye bağırdı.</p>

  <p>Ve ihtiyar kadın yavaş sesle cevap verdi, Jurgis’e: «Antanas,» dedi, «Antanas öldü. Sokakta boğuldu.»</p>

</body>

</html>