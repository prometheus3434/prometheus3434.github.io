<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Türk'ün Ateşle İmtihanı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <div class="head html5_header">
      <h1>11</h1>

      <h2>Onbaşı Halide</h2>
    </div>

    <div class="html5_section">
      <h1 class="subtitle">12 Eylül 1921’den Ağustos 1922’ye kadar</h1>

      <p>Şimdi Onbaşı Halide’yi, herhangi bir yabancı gibi önüme alarak onu tahlile çalışacağım. Acaba, bu kadar insan kaybına ve bu kadar fecaate tahammül edebilecek kuvveti nerede bulmuştu?</p>

      <p>Her hâlde, son dakikaya kadar, yani Anadolu topraklarından bu korkulu rüya geçinceye kadar sabretmeye karar vermiş bir ruh hâleti<a class="si-noteref epub-type_noteref" href="#f208" id="backlink-208">208</a> taşıyordu. Bu ruh hâleti, en basit neferden ta İsmet Paşa’ya kadar açıktı. Birbirimizin gözlerinin içine baktığımız zaman, bu ışıksız bakışların ardında, geleceğe inanan bir kuvvet vardı. O günlerde Mustafa Kemal Paşa’nın orada bulunmaması belki de iyiydi. Çünkü o, çok sabırsızdı. İsmet Paşa’nın, buna karşılık, sınırsız bir sabrı vardı. Gerek İsmet Paşa’da, gerek askerde, bu mizaç yani geleceği beklemeye ve onu hazırlamaya azmeden sabır ve sükûnet olmasaydı, Türkler muvaffak olamazlardı. Buna karşılık, Yunanlılar Megalo İdea’nın arkasındaki heyecanlı ve sabırsız mizaçlarıyla bu geçen günleri kavgalara, içkiye ve her türlü acayip hayata vakfetmişlerdi.</p>

      <p>Üç gün sonra Ankara’dan dönünce, karargâhı hâlâ Polatlı’da buldum. Benim Tetkik-i Mezalim şubemin işi, sabahleyin onda başlayıp öğleden sonra dörtte bitecek dediğim zaman Yusuf Akçura fena hâlde kızdı. Bir tarih hocası olan Akçura’nın muntazam saatlere tahammülü yoktu. Eskiden talebesi olan Binbaşı Tahsin, âdeta onun emrindeymiş gibi her arzusunu yapıyordu. Akçura savaş heyecanı olmadığı zamanlar, bilhassa yeni evlenmiş olduğu için, çok sabırsızlanıyordu. Bunu da biraz tabiî karşılamak gerekti. Buna karşılık, Yakup Kadri gayet sakin davranıyor ve Yusuf Akçura ile beraber yattıkları odada geçen şeyleri bana gülerek anlatıyordu.</p>

      <p>Akçura sabahleyin gözlerini açınca, bana sövüp sayarmış, “O kadın, büyücü,” dermiş. İşin garip tarafı, sahiden de benim büyü yaptığıma inanıyormuş. Benim eski dostum Akçura, bir hafta kadar bana surat ettikten sonra, gelip çalışmaya başladı. Haftanın sonunda, kendisine çikolata ikram ederek barışmak istedim, fakat bu vaziyete uzun zaman dayanamadı. Yakup Kadri de bir hafta sonra gitti. Onun gitmesinin sebebi sıhhatinin bozulmuş olmasıydı.</p>

      <p>Sakarya vadisini, at üstünde, inceden inceye tetkik ettim. Boşluklarda savaşın izleri kalmamıştı. Orada burada belki elle, tırnakla kazılmış çukurlar vardı.</p>

      <p>Bir hafta kadar bir Tatar köyünde kaldım. Onları Rus saydıkları için, Yunanlılar bir şey yapmamışlardı. Köy çok temiz bir yerdi. Kadınları yorgun değil, çocuklar okuyup yazıyordu. Mektep hocaları vardı. Kısacası, Anadolu’da o sınıf halkın biraz üstünde görünüyorlardı. Bunlar elli yıl önce, Kırım Muharebesi esnasında göç etmişlerdi. Çocuk ölümü az olduğu için de çoğalmışlardı. O zaman Türkiye’nin büyük meselesi, nüfusunun azlığı olduğu için, bir gün İsmet Paşa’ya Kırım’dan göçmen getirtmek fikrini vermek istedim. İsmet Paşa, pencereden, bahçede su taşıyan Moğol yüzlü, elmacıkkemikleri çıkık yaşlıca bir kadına bakıp başını salladı ve:</p>

      <p>— Türk ırkının simasını değiştirirler. Onlara benzemek istemem, dedi.</p>

      <p>Bir gün, balkonda, kırık bir ütü bulmuştum. Topçu Müfettişi Miralay Galip,<a class="si-noteref epub-type_noteref" href="#f209" id="backlink-209">209</a> bunu elimde gördüğü zaman, ona ütülenmemiş mendil kullanmanın sıkıcılığından bahsettim. Bunu kendi şubesinin atölyesine tamir için göndermemi söyledi. O atölyede her şey yapılıyordu.</p>

      <p>Sivrihisar, büyük bir yanardağın ağzındadır. Yarımay şeklinde, kayalıklar Sakarya’ya hâkimdir. Oraya Binbaşı Tahsin ile beraber giderken, bu kayaların ucu göklere değiyormuş gibi bana yüksek göründü.</p>

      <p>Sivrihisar yolunda en büyük köy Mülk’tür. Anadolu’ da böyle bir köyün bulunduğunu aklımdan geçirmezdim. Bağları, bahçeleri, iki üç katlı taş binaları vardı. Bu defa orası dinamitle yıkılmıştı. Kadınlar yıkıntılar arasında, hasta çocuklarla dolaşıyorlardı. Bazıları da tarlalardaki yatmış ekinlerin arasından bir şeyler çıkarıp çocuklarının karınlarını doyurmaya çalışıyorlardı. Yunanlılar en fazla burasını yakıp yıkmışlar, yaşama vasıtalarını ortadan kaldırmışlardı. Ne kimsenin başında bir dam ne hayvan ne yiyecek kalmıştı. Kerem Dede’nin karısı Fatma Nine ile konuştum.</p>

      <p>— Ah evlâdım, dedi. Ne oturup da yazı yazıyorsun. Boğazları kesilmiş bir halk için yazı neye yarar? Bu köyün üç bin sığır ve koyunu vardı. Şimdi yaralı kocamla kızıma yedirecek yumurta bile bulamıyorum. Bir tek tavuk kalmadı. Tuz bile yok. Yaprakları, otları kaynatıp yerken insan içine bir parça tuz koyabilse.</p>

      <p>Ben, ona Sivrihisar’dan bir horozla iki tavuk göndereceğimi vaad ettim. Fakat, olan bitenleri yazmanın benim vazifem olduğunu da anlattım. İsmet Paşa’ya haber vermek gerektiğini söyledim. Kadın, boynunu ve gözlerini kollarına silerek:</p>

      <p>— Paşa’ya söyle, daha evvel bizim ihtiyaçlarımızı görsün. Bir şey yürümüyor, her şey bozuldu, evlâdım. Eski zamanda biz sade jandarmaların bir felâket olduğunu düşünürdük. Halimizden Padişah haberdar değil, derdik. Fakat, o günler âdeta cennetmiş. Nasıl Yunanlılara yalvardım, bilsen. Biraz yaşayanların başında bir dam bırakın, dedim. Köylülere:</p>

      <p>— Bizi Avrope yolladı, dediler.</p>

      <p>— Bana bak kızım, o Avrope denilen adama söyleyin, biz ona fenalık etmedik, biz zavallı köylüleri rahat bıraksın.</p>

      <p>Tuhafı şu ki, Yunanlılar, Sakarya bölgesinde en iptidaî köylüye kadar bu işin arkasında İngilizlerin olduğunu anlatmışlardı. Orada, taşların üzerinde not alarak Hilâl-i Ahmer merkezine, süratle ilâç, yiyecek ve battaniye göndermelerini, aksi hâlde, hiç kimsenin yaşayamayacağını bir telgrafla bildirdim. O gece, Sivrihisar’a çok geç dönebildim.</p>

      <p>Halide Onbaşı, ondan sonraki günlerde, daima at üzerinde savaş kalıntılarının süprüntücülüğünü yapan akbabalar arasında, yıkıntıların üstünde hep köylüleri dinler, not alır ve durmadan yardım için civardaki kumandanlara başvururdu. Benim daha önceki şefim, Binbaşı Kemal bütün kalbiyle kendini bu işe verdi ve İsmet Paşa bu yakıp yıkılmış sahaya mensup askerlere iki ay izin verdi.</p>

      <p>Ekim ayı çıkmadan, bütün Sakarya vadisinde her damla su donmuştu. Köylüler arasında, sırtımda deri kürkle dolaşırken fena hâlde utanırdım. Ellerimin ve ayaklarımın donması, bu kabahat hissini biraz giderirdi. O ay çıkmadan Hilâl-i Ahmer telgrafa cevap verdi. Bu sahanın ihtiyaçlarını tesbit için, Abdülmuttalip ile Amerika’nın Yakın Doğu’ya Yardım Teşekkülü’nü temsil eden Miss Allen ile Miss Billing de geldiler. Bana bir memur dedi ki:</p>

      <p>— Onların gelmesini biz istedik. Çünkü Miss Allen raporlarımıza inanmıyordu.</p>

      <p>Her hâlde Hıristiyan bir milletin böyle facialar yapması onu mahcup ediyordu.</p>

      <p>Ben onları Mellek Köyü’nde karşıladım. Sakarya’daki harap olmuş altı köyü onlara gösterecektim. Onları yatıracak ev yoktu. Çok şükür, 12. Fırka seyyar hastahanesi bize çadırlar verdi ve doktorlar çok yardımda bulundu. Soğuk o kadar korkunçtu ki, çadırda yatarken, Yoldaş’ı yatakta kendime bağlıyordum. Binbaşı Tahsin ile fotoğrafçımız ve Yüzbaşı Cemil de bizimle beraberdi.</p>

      <p>Miss Allen, Türkçeyi Anadolu şivesiyle konuşurdu ve köylülerle hemen dost oluveriyordu. Onun, benim teşekkülümde devamlı bir yardımcı olarak çalışmasını çok isterdim.</p>

      <p>Bu uzun gezintide çok acı hatıralar da vardır: Bir gün Köseağaç’tan Gecek’e, geceyi geçirmek için gidiyorduk. Misafirler arabayla, Binbaşı Tahsin’le ben de atla gidiyorduk. Vakit geçti. Hava çok kararmıştı. Tepeden doğru, bir kadın eşeğini güderek geldi:</p>

      <p>— Tahsin, oğul Tahsin, diye feryada başladı. Sesi bütün o boş vadiyi tarıyor gibiydi. Binbaşı Tahsin müteessir oldu. Atını durdurarak:</p>

      <p>— Ben buradayım ana, gel ne söyleyeceksen söyle, dedi.</p>

      <p>— Bu üniformayı nereden buldun? Bıyıkların nasıl çıktı?</p>

      <p>Köseağaçlı bir kadındı. Yirmi üç yaşındaki oğlunu Yunanlılar öldürmüştü. Kafası altüst olduğu için, Binbaşı Tahsin’i oğlu sanmıştı. Binbaşı Tahsin oğlu olmadığını söyleyince:</p>

      <p>— Bulun öyleyse benim Tahsin oğulu, bu eşeğe bindirir, götürürüm ben onu.</p>

      <p>Köseağaç’a girerken, o acıklı ses yine etrafı:</p>

      <p>— Tahsin oğul, Tahsin oğul, diye arayıp tarıyordu.</p>

      <p>Gecek’te balkonlu bir eve indik. Misafirlerimiz ocağı yanan bir odada oturuyorlardı. Yüzbaşı Cemil onlarla konuşuyordu. Kendisi Saint-Cyre’in eski bir talebesi, aynı zamanda bir havacıydı. Birinci Dünya Savaşı’nda kulakları sağır olmuştu. Sıhhati gayet nazikti. İyi resim yapardı. Onun köy karikatürleri hepimizi büyülerdi. Bunlardan biri, “Halide Edib Hanım’ın bir konferansından sonra Anadolu köylerinin teşekkürü” ismini taşıyor ve kadın-erkek, eşeklerinin üstünde kabak getiriyorlardı. Bu adam, kalben askerlik aleyhindeydi ve her yaşayan insana karşı büyük bir muhabbet besliyordu. Onunla at üstünde uzun müddet gitmek imkânsızdı. Bir saat sonra daima attan iner, atından onu yorduğu için özür dilerdi. Daima da:</p>

      <p>— Ben sağır, çirkin, romatizmalı ve fakir bir adamım, fakat ölmek istemiyorum. Onun için insanların zulmüne ister istemez şahit oluyorum, derdi.</p>

      <p>İngiliz efkâr-ı umûmiyyesi ve basını Yunanlılar üzerinde büyük tesir yaptığı için, eğer Miss Allen’in raporlarını İngilizler basmış olsaydı, bu İzmir kampanyasının felâketleri iki taraf için de daha hafif olabilirdi.</p>

      <p>Sivrihisar’a döner dönmez, Binbaşı Muharrem’den bir mektup aldım. Aziziye’de merkezi olan İzzeddin Paşa, grubunun Erkân-ı Harbiye Reisi idi. Beni İzzeddin Paşa’nın misafiri olarak davet ediyordu. Raporlarımı İsmet Paşa’ya götürdüğüm zaman bundan bahsettim. Dedi ki:</p>

      <p>— Onbaşı, ben Bolvadin’e gidiyorum. Geceyi Aziziye’de geçireceğim. Eğer yarım saate kadar hazırlanırsan seni arabamla götürürüm.</p>

      <p>Yarım saat sonra, İsmet Paşa’nın otomobiliyle hareket ettik. Bunu iyi hatırlarım. Çünkü, köyden geçerken, bilhassa çocuklarla ilgileniyordu. Bizim yolumuzdaki köyler pek o kadar yakılıp yıkılmamış bir durumdaydı ve Makedonyalı göçmenlerle doluydu. Bir küçük kız, saçlarının örgüleri sırtında sallana sallana İsmet Paşa’nın otomobiline sıçradı. Ötekiler de etrafında serçeler gibi zıplayıp duruyorlardı. İsmet Paşa, kızın başını okşayarak:</p>

      <p>— Sen bu saçların birazını bana ver, bak benim başımda saç yok, dedi. Ve kızı da bir geyik yavrusuna benzettiğini söyledi. Burada İsmet Paşa, Türkiye’nin geleceğinden bahseder, bütün kötülüklere, suistimallere son verileceğini söylerdi. Evet, İttihat ve Terakki de aynı idealle başa gelmişti. İzzeddin Paşa bir yemek ziyafeti veriyordu. Bütün fırka kumandanları ve Erkân-ı Harp reisleri<a class="si-noteref epub-type_noteref" href="#f210" id="backlink-210">210</a> oradaydılar. Herkes belinden kemerini ve tabancasını çıkararak bir masanın üzerine bıraktı. Bize Aziziye’nin eski kaymakamı diye bir adamı takdim ettiler. Adı Nuri idi. Bana bir evlât muamelesi yaptı. Âdeta beni tanıyormuş gibiydi. Fakat ben, bir türlü kim olduğunu hatırlayamadım. Bu zengin adam, oradan geçen paşaları evinde misafir ederdi. İsmet Paşa, kendisi karargâhta yatacağını söyleyerek Nuri Efendi’nin evinde ona hazırlanan yeri bana bıraktı. Adam bana dedi ki:</p>

      <p>— Beni nasıl unuttun, Halide Hanım? Ben seni ne kadar omuzlarımda taşıdım ve geceyarısı sarayın kapısını sana açtırdım.<a class="si-noteref epub-type_noteref" href="#f211" id="backlink-211">211</a></p>

      <p>Hemen elini yakaladım:</p>

      <p>— Sen Çerkes Mehmed Efendi’sin, değil mi? Niye Nuri Efendi dedirtiyorsun kendine, diye sordum. Yürüyerek evine gittik. O kadar eski günleri hatırlamış ve kendimi unutmuştum ki, kemerimle tabancamı almayı akıl etmemiştim.</p>

      <p>Yolda giderken bir çocuk gibi o bölgede ne kadar mektep açtığını, yollar yaptırdığını anlattı durdu.</p>

      <p>— Baban velinimetimdi. Bu işleri yaparken lâzım oldukça halka nasıl dayak attığımı kendisine söylediğim zaman beni azarlardı.</p>

      <p>Yedi çocuğu, bir tane de torunu vardı. Omzunda taşımış olduğu bir çocuğun, bu beyabanda at üstünde dolaşması ona çok tuhaf geliyordu.</p>

      <p>— Ah Halide Hanım ah, zenginim, kalabalık ailem var, fakat bir kızım dilsiz ve sağır. Onu kurtarabilsem, her şeyi feda ederdim. Kaşları da sana benzer.</p>

      <p>Yedi çocuğunu ve yedi aylık torununu gördüm. Dilsiz yavru babasının dizlerine sıçradı. İki çocuk gibi birbirlerinden ayrılmadılar. Babası ona:</p>

      <p>— Haydi anlat, dediği zaman, işaretlerle Yunanlıların gelişini ve yaptıkları işkenceleri o kadar canlı anlattı ki, âdeta bir Ruth Draper<a class="si-noteref epub-type_noteref" href="#f212" id="backlink-212">212</a> olabilirdi. Babası:</p>

      <p>— Haydi şimdi de mektepleri ve nutukları anlat, dedi. Bu, onun en parlak marifetiydi. Aziziye’deki kız mektebinin Türk ordusu şerefine verdiği ziyafette kız çocuklarının nutuklarını taklit ediyordu. Bir kelime söylemeden, o kadar güzel taklit yapıyordu ki, gülmekten gözlerimden yaşlar aktı. Yalnız o gece, ilk defa olarak, Anadolu’nun bu yerlerinde köpeksiz ve tabancasız bulunmam beni biraz endişeye düşürdü.</p>

      <p>Nihayet, gece, uykumdan bir çekmece açılıyormuş gibi bir ses duyarak uyandım. Fakat, birdenbire, hafif bir gürültü oldu. Etrafıma bakındım, bahçeye açılan yan pencerenin beyaz perdeleri tuhaf bir suretle kımıldanıyordu. Gürültü oradan gelmişti. Bir dakika bekledim. Yattım. Birisi o pencereyi dışardan açıyordu. Yataktan fırladım:</p>

      <p>— Kim var orada, diye pencereye koştum. Perdeyi çektim. Bir siyah kalpaklı başın, henüz ağarmaya başlayan ışıkta, aşağı eğildiğini gördüm. Koyu renk bir esvap giyinmişti. Başında astragan bir kalpak vardı. Elleriyle yüzünü kapamıştı. O da bekliyordu. Bu adamı mutlaka yakalatmak istiyordum. Kıyafetinden adî bir hırsıza benzemiyordu. Beni öldürmek kimsenin aklına gelmeyeceğini zannettiğim için, belki İsmet Paşa’nın burada misafir olacağını duyduktan sonra, bir suikast yapmak için gelmiş olması düşünülebilirdi. Pencereyi açmadan yanımdaki odaya koştum. Nuri Efendi’ye seslendim:</p>

      <p>— Çabuk gelin, bir adam odama girmek istiyor!</p>

      <p>Nuri Efendi terliklerini ararken:</p>

      <p>— Rüya görmüş olacaksın, diye söyleniyordu. Geldi, pencereyi açtı. Görünürde kimse yoktu. Bahçeye koştu. Pencereme dayanmış uzun bir merdiven vardı.</p>

      <p>Nuri Efendi’nin bahçesiyle, Aziziye kaymakamının bahçesi birbirine açılıyordu. Merdiven bu yeni kaymakamındı. Sabahın ayazında o meçhul şahıs, merdiveni sürüklerken yerde izler bırakmıştı. Ben daima odamda ışıkla uyuduğum için, adamcağız epeyce pencerenin dışında beklemiş olacaktı.</p>

      <p>Elli Yedinci Fırka kumandanı meseleyi ele aldı. Bu kıyafette bir adam (Aziziye’ye yabancı) oraya gelmiş, misafirler hakkında ona buna sualler sormuştu. Oranın karakolu da kendisini görmüştü. Onun hakkında alınan bilgi işte bundan ibaretti.</p>

      <p>Sivrihisar’da İsmet Paşa sordu:</p>

      <p>— Korktun mu, Onbaşı?</p>

      <p>— Bıçaklanmak istemem. O da her hâlde ateş etmezdi.</p>

      <p>— Elinde tabancan olsaydı, vurur muydun?</p>

      <p>Bunu hiç düşünmemiştim. Bu adamı yakalatmak istiyor, ama hakikatte, öldürtmek istemiyordum. Bununla beraber, tabancamın yanımda olmamasına sevindim, çünkü korku, belki bana böyle bir cinayet işletebilirdi.</p>

      <p>İsmet Paşa:</p>

      <p>— Keşke tabancan olsaydı da adamı vursaydın, dedi.</p>

      <p>Kasımın ortasına doğru, basılması gereken raporlar o kadar çoğalmıştı ki, yirmi gün izinle Ankara’ya gittim. Binbaşı Tevfik de Nallıhan’daki ailesine gideceği için onunla beraber Beylikköprü’ye kadar geldim. Oradan Polatlı trenine binecektim. Bu defa Doru ile seyisim İbrahim’i getirmemiştim. Ali Rıza (emir erim) Ankara’ya benimle geliyordu. Binbaşı Tevfik bana Beylikköprü’deki kumandanın çok sert bir adam olduğunu ve birçok askerin onun yanından kaçtığını söylemişti.</p>

      <p>Çadırına onu ziyarete gittiğim zaman, içimden gülmek geldi. Çocukluğumuzda orta oyununda gördüğüm karakterleri hatırlatıyordu.</p>

      <p>— Merhaba, Onbaşı!</p>

      <p>— Merhaba, Kumandan Bey!</p>

      <p>— Ben size bir başka kadın asker tanıtmak isterim. O, kadın nakliyatının başındaki Fatma Çavuş’tur. Bunu söylerken geriye çekilmiş bir kadını gösterdi.</p>

      <p>Yetmiş yaşlarında, uzun boylu, kır saçlı, fakat güçlü kuvvetli bir kadındı. Arkası dimdik. Yüzündeki çizgiler yaştan çok, acı çekmiş olmasından ileri geliyordu. Kumandan dedi ki:</p>

      <p>— Bu sabah buradan iki gazeteci geçti. Fatma Çavuş’un omzunda tüfekle resmini aldırttım. Bir bakınız.</p>

      <p>Anladığıma göre, Kumandan, benim bu mesele hakkında yazı yazmamı istiyordu. O aralık odaya gelen emir eri:</p>

      <p>— Birkaç tane kaçak yakalandı. Ne emredersiniz, diye sordu. Kumandan da:</p>

      <p>— Görüyorsun ya, Onbaşı, ben bir dakika vazifemden ayrılamıyorum, dedikten sonra çadırdan çıktı.</p>

      <p>Fatma Nine, bir sandalyeye oturarak başını ellerinin içine aldı. Dedi ki:</p>

      <p>— Ah evlâdım, tüfekten ödüm patlar. Elimi dokunsam yüreğim titrer. Askerleri seviyorum. Onlara hizmet edeceğim. Ama, benim tüfekli resmimi niçin alıyorlar? Kumandan konuşurken dizlerim titriyor.</p>

      <p>— Sana sert davranıyor mu, Nine?</p>

      <p>— Hayır, hayır. Fakat her geçene beni gösteriyor. Kumandan’ın muavini beyaz sakallı adamdan da korkuyorum. Kamçısını öyle bir sallıyor ki; kaçakları çok fena dövüyorlar. Zavallı yavrucaklar. İçim kan ağlıyor. Ne olur güzellikle yapsalar. Acaba Söğüt’ten ne zaman çekileceğiz? Burada korkudan başka bir şey yok. Bunu askerlerim ve kör yavrum için çekiyorum.</p>

      <p>Bu aralık, Kumandan çadıra gelince, Fatma Çavuş sessizce sıvıştı. Kumandan artık Fatma Çavuş’u unutmuştu.</p>

      <p>— Bu eşeklerin neden kaçtıklarını bilir misin, Onbaşı? Otur, otur. Burada harp de yok. Cephede pekâlâ harp ediyorlar. Burada hep siperlerin içinde. Ama yine de kaçıp gidiyorlar. Bazıları bir eşkıya çetesi kurmuş. Bunu işittin mi?</p>

      <p>— Evet, dün gece Beylikköprü’de iki kişiyi öldürmüşler.</p>

      <p>— İşittin, demek. Bu, benim haysiyetime dokunuyor. Benim kabahatim yok. Bunu İsmet Paşa’ya söylemeli. Dövüyorum, dövüyorum, kamçı kırılıncaya kadar, tabanları parça parça oluncaya kadar... Şimdi anlatayım... Kapıda birisi var. Gel!</p>

      <p>İçeriye genç bir asker doktor girdi. Selâm verdi. Fakat çok sinirliydi:</p>

      <p>— Hastaları nakletme hususundaki emirlerinizi icra edemeyeceğiz.</p>

      <p>Kumandan’ın yüzü korkunç bir hâl aldı. Ağzı köpürüyordu:</p>

      <p>— Doktor Bey, sen mi kumandansın ben mi? Neden eşekoğlu eşekler geceyarısı götürülmüyorlar? Onlara fazla battaniye de veriyorum.</p>

      <p>— Göğüslerinden hastalar. Doktor sıfatı ile gece nakledemem. Soğuk sıfırın altında on yedi derece. Tehlikeli olur.</p>

      <p>— Vallahi, billâhi gece götüreceksiniz.</p>

      <p>Doktor, gözleri çadırın direğinde:</p>

      <p>— Vazifem icabı.</p>

      <p>— Senin vazifen kumandanın emrine itaattir. Marş!</p>

      <p>Kumandan bana döndü:</p>

      <p>— Sivil doktorlar hiçbir zaman askerliğin icap ettirdiği şeyleri anlamıyorlar. Son aylarda birkaç yüz öküz de öldü. Öküzün bu günlerde ne kadar kıymeti olduğunu bilir misiniz?</p>

      <p>Ben içimden, “Senin için öküz, insandan daha kıymetli her hâlde,” dedim. Ondan sonra, neden gece nakliyatını istediğini anlattı. Öküzler açlıktan ve çok çalışmaktan ölüyorlarmış. Onları yaşatmak için yeter derecede yiyecek yokmuş. Tek yiyecekleri Beylikköprü civarındaki kırlarda otlarmış. Onun istediği öküzleri gece çalıştırıp gündüzleri çayırlara salıvermekmiş... Bu izahatın sonunda bana:</p>

      <p>— Anladın mı, diye sordu.</p>

      <p>Anladım, fakat bir şey söyleyemedim. Aylardan beri, askerî mekanizmanın ne kadar lüzumlu olduğunu ve nasıl çalıştığını görmüştüm. Cephedekiler, bütün zabitler nefislerini feda eden kahraman adamlardı. Fakat Beylikköprü hadisesi beni biraz hayal kırıklığına uğrattı. O akşam yemekte konuşmak istemedim.</p>

      <p>— Müsaadenizle, erken yatmak istiyorum, Kumandan Bey. Acaba Polatlı’dan tren olup olmadığını anlamak mümkün mü?</p>

      <p>Telefonu açarak Polatlı İstasyon Kumandanı ile konuşmaya başladı:</p>

      <p>— Trenin ne zaman gideceğini neden bilmiyorsunuz? Ben, Binbaşı, siz Yüzbaşısınız. Bunu bilin. Yarın bir tren gitmeli. Alo! Nasıl sırtta odun taşındığı benim umrumda değil. Alo! Alo! Telefon neye kapandı sanki?</p>

      <p>Çadırımda bir mangal yanıyordu. Çamura basmamak için yere tahtalar konmuştu. İçlerinde bir koltuk vardı. Her hâlde bu beyabanda böyle bir çadır hazırlatmak büyük bir kabiliyet gerektiriyordu. Ali Rıza, bir türlü çadırdan gitmiyor, bir şeyler söylemek istiyordu. Anadolu seyahatlerinde çok zaman yanımda taşıdığım Nâzım’ın tüfeğinin yerini birkaç defa değiştirdikten sonra, nihayet konuştu:</p>

      <p>— Burası cehennem, efendim. Herkes kaçıyor.</p>

      <p>— Kaçmak günahtır, Ali Rıza.</p>

      <p>— Öyle, efendim. Fakat güzellikle bir şey yapmıyorlar. İnsanın dinine imanına, anasına avradına sövüp dayak atıyorlar. Kumandan’ın şu kadarcık küçük oğlu bile, elinde kamçı ile dolaşıp öteye beriye sallıyor.</p>

      <p>— Yarın görürüz, Ali Rıza. Allah rahatlık versin.</p>

      <p>O gittikten sonra, D’Annunzio’nun <em>Il Fuoco</em> (Ateş) adlı eserindeki Foscarina’nın isterik azabını çekiyordum.</p>

      <p>Galiba, çadırın altından sürünerek, Kumandan’ın oğlu içeriye girdi. Tabancama elini uzatmış, ağzı sulanıyordu. Bana da, tabanca sahibi bir kadın diye büyük bir takdirle bakıyordu. Ancak yedi yaşlarında vardı. Gözleri evinden fırlamıştı.</p>

      <p>— Çek elini tabancadan!</p>

      <p>Çekti. Fakat, bu defa, daha fazla bir hayranlıkla bana baktı.</p>

      <p>— Hanım Teyze, annemle kardeşlerim tabanca görünce korkudan bayılacak gibi oluyorlar. Onlar kadın. Fakat ben...</p>

      <p>— Sus, uyuyacağım.</p>

      <p>Bu defa hayranlığı daha da arttı. Ben, kendi kendime, şayet bu sertliği dayağa çevirirsem, oğlanın bana daha fazla hayran olacağını biliyordum. Evet, işte dayak yemesi gereken insan örneklerinden biri!</p>

      <p>— Hanım Teyze, şu köşedeki sandalyede oturayım mı? Sesimi çıkarmam.</p>

      <p>— Otur!</p>

      <p>— Ben askerlere istediğimi yaparım. Evde de annemle kardeşlerime tıpkı babam gibi emir veririm.</p>

      <p>— ...</p>

      <p>— Büyük ablamı bile döverim. O kahpe...</p>

      <p>— Ablana böyle söyleyemezsin.</p>

      <p>— Ama o benim sahici kardeşim değil. Annemin üvey kızı. Zor işleri o görür. Takunya giyer. Üstü başı partaldır.</p>

      <p>— Şimdi çık bakayım çadırdan.</p>

      <p>Dudakları titredi, gözleri yaşardı:</p>

      <p>— Köpeğin olayım, Hanım Teyze. Bir daha konuşmam. Arap olayım bir daha konuşursam.</p>

      <p>Bu yüzün, bilhassa çene ve dudak hatları çok cazipti.</p>

      <p>— Oturabilirsin, ama bir kelime daha söylemek yok.</p>

      <p>Oturdu. Bir taş bebek bundan daha sessiz olamazdı. Ayak sesleri çadıra yaklaşıyordu. Küçük oğlan yerinden fırladı. Bütün korkusunu unutmuştu:</p>

      <p>— Askerler, askerleri dövecekler. Babamın sesini duyar duymaz titriyorlar.</p>

      <p>Çadırdan fırladı. Bu dayak merasiminin benim çadırın yanında neden yapıldığını anlamadım. Kumandan, belki bana kudretinin derecesini anlatmak istiyordu. Her hâlde bu bir melodramdı. Yüksek sesle:</p>

      <p>— Bunlar son kaçaklar mı?</p>

      <p>— Evet, Efendim.</p>

      <p>— Anavatanlarınızı düşmanın çiğnemesine müsaade ettiniz. Kadınlarınızın ırzına geçtiler. Bu memleket senin kadar namussuz görmemiştir. Vur!</p>

      <p>Sekiz sopa. O esnada kalbim atıyor ve yatakta doğrulup oturuyorum.</p>

      <p>— Bu yeter. Ötekine geç!</p>

      <p>Bu nutuk tekrar başladı. Her defasında ses daha yükseliyor. On üçünü de dövdüler. Anladığıma göre, tabanlarını parça parça etmediğini ve mülâyim<a class="si-noteref epub-type_noteref" href="#f213" id="backlink-213">213</a> davrandığını bana ihsas ettirmek<a class="si-noteref epub-type_noteref" href="#f214" id="backlink-214">214</a> istiyordu.</p>

      <p>Aralık ayında karargâha döndüm. Sivrihisar’da Üçüncü Grup Kumandanı Miralay Arif idi. Bana, Sarıköy’e araba gönderdi. Orduda tekrar yerine dönmüş olmaktan çok sevinen Miralay Arif’le birlikte yemek yedik. İkinci durak, Kaymakam Salih Bey’in başında bulunduğu 61. Fırka oldu. Çandır Köyü’nün başında bulunan Seyid Ağa benim eski tanıdıklarımdandı. Kendisi Makedonya’dan göç etmişti. Ziraat usullerini durmadan yenileştirmeye çalışırdı. Oğlunu Macaristan’a ziraat okumak için göndereceğini söyledi. Tek şikâyeti mektep yokluğu ve sıtmaydı. Bununla beraber, Kaymakam Salih bu köy eşrafından epeyce şikâyet etti. Umumiyetle eşrafın fukarayı ezdiğini söylüyordu. Kendi fırkasının genç unsurları köye yardım ediyorlardı. Fırkanın bütün askerleri koyun derisinden birer palto giymişlerdi. Aralık ayının sonunda, karargâh Aziziye’den Akşehir’e indi. Beş yüz atlı evvelâ Çay’a kadar karargâhı götürdü, sonra da biz Alaşehir’de trene bindik. Bu beş yüz atlının başında giden Garp Cephesi Erkân-ı Harbiye Reisi Miralay Asım beni yanına davet ederek atların yürüyüşünü benim idare etmemi nezaketle teklif etti. Elimi kaldırdım: yarım saat tırıs, sonra adî adım, yine tırıs sonra yine adî adım. Sekiz saat sonra âdeta donmuş bir hâlde Çay’a vardık.</p>

      <p>İlk haftalar, Akşehir’i iyi tanımama zaman yoktu. Soğuk son derece fazlaydı. Bense dizanteri ve sıtmadan kıvranıyordum. Ama şikâyet etmiyordum. Fakat ömrümün en büyük sıkıntılarını o haftalar içinde çektim. Ayın sonlarına doğru Antalya Sağlık Müdürü olan Doktor Hasan Ferit bir telgraf çekerek bana babamın nüzul<a class="si-noteref epub-type_noteref" href="#f215" id="backlink-215">215</a> geçirdiğini ve hemen gelmemi yazdı. İsmet Paşa, Hilâl-i Ahmer Teşkilâtı’nın Isparta’da hastahaneler kurmaya giden heyetiyle beraber gitmeme izin verdi. On iki gün sonra Antalya’da babamın yanına varabildim. Isparta’dan sonraki yollar, bilhassa korkunç, tehlikeli ve çok rahatsızdır. İnsan, Anadolu’nun yaylı denilen arabasının içinde kemikleri kırılacak hâle gelmezse, o civarın haydutlarının hücumuna uğrar ve bu haydutlar canları isterse sizi öldürür veya sağ bırakırlardı.</p>

      <p>Bu defa Ali Rıza’yı Doru ile bırakıp İbrahim’i beraberimde götürdüm. İbrahim araba sürmesini çok iyi biliyordu. Aynı zamanda çok iyi nişancı ve kuvvetli bir adamdı. Yoldaş da bizimle beraber geldi.</p>

      <p>Hastahaneler hazırlanıyordu. Çok kabiliyetli bir cerrah olan Dr. Kemal, bu işlerin başındaydı. Sultan Dağları’nın muazzam sahnelerini seyretmek büyük bir zevkti. Akşam saat on buçukta Iğdır Gölü’nün yanındaki bir köye vardık. Ertesi gün hareket edecektik. Dr. Kemal bize ev temin etti. Bu evin avlusuna girince uyuklayan bir eşek, iki de şaşkın inekle karşı karşıya geldim. Bağlı bir çoban köpeği de vardı. Yoldaş’a hırlamaya başladı. Uzun bir yolculuktan sonra, girdiğim oda çok hoş geldi bana. Köy ocağında yığılı odunlar bu odayı hem ısıtıyor, hem de kızıl bir ışıkla aydınlatıyordu. Üç kadın odada dolaşıyordu. En gençleri, sanki ben küçük bir çocukmuşum gibi, kollarını boynuma doladı:</p>

      <p>— Gız ne kadar üşümüşsün, rengin atmış, dedi.</p>

      <p>Bu kadının şahsiyeti vücudundan da hissediliyordu. Geniş kalçalı, geniş omuzluydu. Beyzî<a class="si-noteref epub-type_noteref" href="#f216" id="backlink-216">216</a> yüzünde siyah kirpikler arasından yeşil gözler ışıldıyor, başına sardığı pembe aynı renkten yemeninin altından şakaklarına doğru altın renginde bukleler sarkıyordu. Bu, şimdi orduda fakat daha önce köyün marangozu olan Kara Hüseyin’in Şebben’i idi. Ateşin karşısına uzandım. Şebben yanıma çökerek köyün bütün dedikodularını anlattı. Bir saat geçmeden, bütün köy kadınları odayı doldurdu. Kadınlar konuşuyor, örgü örüyor, türkü çığırıyorlardı. Bu, bir hakikî Anadolu sahnesiydi. Türküleri birer inilti, hep dağların ardındaki sevgilileri çağırıyordu. Hayatları her gün için büyük bir mücadele olmasına rağmen, çok tatlı kadınlardı. Bir tanesi:</p>

      <p>— Ah, bu harp ne zaman bitecek, dediği zaman, odayı bir matem havası kapladı. Hepsi erkeklerine hasret çekiyordu. Bir taraftan, köylerini yaşatmak için sarfettikleri emeğe bir yardım, bir taraftan da aşk hasreti vardı. O köyde, şimdi hiçbirinin yaşı yetmişten aşağı olmayan yirmi erkek bulunuyordu. Şebben’in kocası Kara Hüseyin iki yıl önce orduya katılmıştı. Bu müddet ona izin için bir hak verdiğinden, kendisine izin alacağımı söyledim. Şebben çok açık bir dille kocasına kavuştuğu zaman geçireceği aşk sahnelerini ve peydahlayacağı çocukları anlatmaya başladı.</p>

      <p>O gün, o köyden halkın şikâyetlerini not ederek ayrıldım. Her tetkik dönüşünde İsmet Paşa’ya Tetkik-i Mezalim raporunun yanında, bir de halkın şikâyetlerini bildiriyordum. İsmet Paşa böyle bir mücadele esnasında halk efkârının<a class="si-noteref epub-type_noteref" href="#f217" id="backlink-217">217</a> kıymetini tamamiyle takdir ederdi. Hatta, iyi hatırlıyorum, Akşehir’de bir gün, askerlerle halk arasında bir mücadele olursa, kendisinin halkın tarafını tutacağını söylemişti. Gerçi bunu her zaman yapmak imkânı yoktu, ama bu, beni çok duygulandırmıştı. Bu tetkik esnasında ikinci defa burasını ziyaret ettikten sonra, ona bu köyün dertlerini anlattığım zaman, Şebben ile de çok ilgilendi. Eliyle, izin için gerekli emirleri yazarak verdi. “Şebben’in Kara Hüseyin’i” adlı hikâyemi yazmamı o tavsiye etmişti.<a class="si-noteref epub-type_noteref" href="#f218" id="backlink-218">218</a> Hikâye yayınlandığı zaman, bana yazdığı bir mektupta demişti ki: “Orduda kumanda ettiğim yüz bin askerin her birinin evinde bir Şebben olduğunu bilmiyordum. Bu kadınlar bana eşeklerinin üstünde birer bohça gibi görünürlerdi.”</p>

      <p>Isparta’da, Hilâl-i Ahmer misyonunun seyahati sona erdi. Orada İbrahim bir araba buluncaya kadar iki akşam kalmaya mecbur oldum.</p>

      <p>Geldiğimin ertesi günü, henüz hazırlanmış olan büyük Hilâl-i Ahmer hastahanesini benim açmamı istediler. Bu, mühim bir olaydı. Çünkü, askerî ve sivil memurlardan başka Isparta eşrafı ve köylüleri salonu doldurmuştu. Halk nedense Hilâl-i Ahmer’e daima çok bağlıydı. Sırtımda bir hemşire üniformasıyla onlara barıştan bahsettim. Öğleden sonra, Isparta kadınlarına da bir nutuk vermem gerekiyordu. Tahta sıralarda oturup gözleri gözlerimin içine dalan köy kadınlarıyla bir aile konuşması yaptım. Nihayet, zabitlerin okuma odasında (bu defa asker üniformasıyla) onlarla beraber oldum. Artık nutuk meselesi bittiğini düşünerek, çayımı sükûnla içiyordum. Orada da bir konuşma yapmam gerektiğini söyledikleri zaman, kafamın içi bomboştu. Ne söyleyeceğimi bilmiyordum. Fakat, elinde çay ibriği ile gelen bir neferle göz göze gelince, söylemem gereken şeyi o bana ilham etti (umumiyetle hazırlıksız verdiğim nutuklarda, bana dinleyicilerimden birinin gözleri söyleyeceğim şeyleri ilham eder). Orada, askerlerin Türkiye’nin yeniden doğum mücadelesindeki yerinden bahsettim. Osmanlı Türkü, adını cidden lâyık olduğu imparatorluğun kurucusundan almıştı. Fakat bu yeni devlet, bir tek padişaha ya da başbuğa bağlı değildi. Bu, Anadolu’nun yarattığı bir devlet olacaktı. Bütün bu konuşma esnasında, çay getiren askerle birbirimize bakıyorduk. Sözlerim bitince, bana bir fincan daha çay getirdi.</p>

      <p>— Neden konuşurken hep o askere bakıyordun, diye sordukları zaman güldüm.</p>

      <p>İbrahim, nihayet, kendisi kullanmak şartıyla bana bir araba buldu. Burdur yolunda, bu kararın ne kadar yerinde olduğunu anladım. Yol bir çamur deryasıydı ve kayalarla doluydu. Bizimle beraber hareket eden yedi arabadan yalnız benimki sağlam kalabilmişti. Dört tanesi oldukları yerde kaldılar. Üç tanesi uzun bir zaman sonra hareket edebildiler. Üç gün müddetle geceleri kirli hanlarda geçirdikten sonra nihayet Çubuk Geçidi’ne geldik. Ben de aileme kavuştum.</p>

      <p>Babam iyileşiyordu ve çevresinde eski dostları ve kardeşlerim vardı. Önümüzde deniz, etrafımız yeşillik içinde. Daha ne isteyebilirdim. On iki gün bir hayal gibi geçti. Doktor Hasan Ferit bizimle beraber Ankara’ya gelip Sıhhiye Vekâleti’nin hazırlamakta olduğu yenilikleri tetkik etmek istiyordu. Aynı zamanda, Hilâl-i Ahmer memuru bir doktorun genç dulu da bizimle beraber geliyordu. Öğleden sonra, iki araba ile hareket ettik.</p>

      <p>Kırkgöz Hanı’nda eşkıyalara ait hikâyelerden başka bir şey konuşulmuyordu. Oraları dehşete salan çetenin başı Hacı Murat’tı. Bu adam alelâde yolcuları öldürmekle kalmıyor, onları zeytinyağı kazanında diri diri yakıyormuş. Doktorun dul karısı Rana Hanım çok sinirliydi. Doktor Hasan Ferit onu avutmak için:</p>

      <p>— O yalnız zenginlere bu muameleyi yapar. Sen parasızsın, bir şey yapmaz, diyordu. Fakat, “Yüzükoyun yatın, kesenizi ve tüfeğinizi atın!” dediği zaman da dediğini yapmak gerektiğini ilâve etmişti. Bu dar, korkunç geçitte, kayalar arkasından, “Yüzükoyun yatın!” emrini bazan kırk kişiye birden veriyorlarmış. Yani kayaların arkasından iki tüfekli adam, büyük bir alayı durdurabiliyormuş.</p>

      <p>Çubuk Geçidi’nde, Dr. Hasan Ferit’le Hilâl-i Ahmer memuru tüfekleriyle kayaların arkasından yürüyerek böyle bir süprizden bizi korumaya çalıştılar. Yollar karlıydı. Arabalar ikide bir duruyor, arkalarından itmek gerekiyordu. İbrahim’in araba sürmedeki kabiliyeti ve zekâsı çok işimize yaradı. Hasan Ferit’le Hilâl-i Ahmer memuru vazifelerine devam ettiler. Ben âdeta bu maceradan hoşlanır gibi olmuştum. On iki yaşında kadar, mavi gözlü bir küçük oğlan, arabayı arkadan iterken:</p>

      <p>— Vay anam, gel bak oğlan ne çekiyor, dediği zaman çok üzüldüm. Arabadan inerek onun yanında yürüdüm. O yavrucak, ailesinin tek erkeğiydi.</p>

      <p>Nihayet, Hacı Murat’ın, umumiyetle bulunduğu yamacı geçince biraz nefes aldık. Bilhassa Çine düzlüğüne gelince çok sevinmiştik. O yolu bugün de görür gibiyim. Yolun bir tarafı düzlüğe bakıyordu. Rana Hanım, elinde bir tabanca, yanımda oturuyordu. Ben, tüfeğimi dizlerimin üstüne koymuştum. İbrahim, arabacının yanında, elinde tüfeğiyle oturuyordu. Hasan Ferit ile Hilâl-i Ahmer memuru arkamızdaki arabada geliyorlardı. Rana Hanım:</p>

      <p>— Şimdi eşkıyalarla karşılaşacağız, dediği zaman bu ruh hâletine gülmek istedim. Fakat:</p>

      <p>— İşte geliyorlar, dediği vakitse onları sahiden görmüş olduğuna inandım. Eski bir değirmenin arkasından sekiz kişi çıkmış, yola doğru geliyorlardı. Ben:</p>

      <p>— Onlar ava çıkmışlar, dediğim zaman, eşkıyaların geldiğini iyice anlamıştım. İbrahim döndü, bana baktı.</p>

      <p>— Yavaş gidiniz, dedim.</p>

      <p>Onlar yaklaştıkça yaklaştılar. Nihayet yüz yüze geldik. Reislerinin sırtında bir asker paltosu vardı. Daha sonra öğrendiğime göre, bunu bir soygun esnasında almıştı. İki kişi de kalpaklıydı. Tüfeklerinin hepsi martindi. Gözlerim reislerinin gözlerinde. O da bana bakıyor. Arkamdaki kurt derisi kürkle beni belki genç bir zabit sanıyordu. Yere yatıp kürkümü vermek istemiyordum. Ben İbrahim’le konuşurken Rana Hanım beni bidüziye<a class="si-noteref epub-type_noteref" href="#f219" id="backlink-219">219</a> çimdikliyordu.</p>

      <p>— İbrahim, eğer dur derse, arabadan atla, yolun üstündeki çukurda siper al.</p>

      <p>— Peki, Efendim.</p>

      <p>— Hepimizin ne kadar kurşunumuz var?</p>

      <p>— Yüz.</p>

      <p>— Onlarla mücadelede bu kurşunlar işe yarar mı?</p>

      <p>— Bizim tüfeklerimiz daha iyi. Mevkiimiz de daha sağlam. Dr. Ferit Bey de vaziyeti anladı. O da iyi nişancıdır.</p>

      <p>Eşkıya reisi yola kadar geldikten sonra, arkasını döndü, ötekilerle beraber yürümeye başladı. Avenesi de arkasından onu takip etti. Eminim ki, eğer korku alâmeti göstermiş olsaydık, arabayı hızlı sürseydik, mutlaka bize “Yere yat!” emri verirdi. Eşkıya uzaklaşırken dönüp dönüp bize bakıyordu. İbrahim sordu:</p>

      <p>— Ateş edeyim mi, Efendim?</p>

      <p>— Hayır, İbrahim. Kansız zafer daha iyidir.</p>

      <p>Burdur’da otele gittik. Orada hep eşkıyalardan bahsediyorlardı. Anlaşılan bu sekiz kişinin başı Mahmut adında biriymiş. Arkasındaki paltoyu bir zabitten almış ve aynı gün üç kafileyi soymuş. Bu palto ile o civarda görünmesi, Mahmut’un çok cesur bir adam olduğunu gösteriyordu. Çünkü, jandarmalar durmadan onu arıyorlardı. Oteldekiler, ordu işe karışmazsa bu eşkıyaların tutulamayacaklarını söylüyorlardı. Fakat, ordunun o kadar çok işi vardı ki, bir zaman için eşkıyaları kendi başlarına bırakmak zorundaydı.</p>

      <p>Isparta’da, Dr. Murat’ı gördük. O da yolda hücuma uğramış, fakat elindeki tüfekle kendini müdafaa etmiş, paltosunu kurtarmıştı. Bu palto meselesi bir şaka hâlini aldı. Herkes, paltosu çalınan zabiti yakalayıp onunla alay etmek istiyordu.</p>

      <p>Eğridir’de hastahanenin misafiri olduk. Sabahleyin şiddetli bir yer sarsıntısı oldu. Duvarda asılı duran bir saz kafama düştü, fakat elim kafamda olduğu için başıma bir şey olmadı. Ne garipti, her tehlike karşısında hayatımı kurtaran bir hadise oluyordu. Kader denilen şey, hayat manzaralarının hepsini görmem için beni korumak istiyor gibiydi. Kaymakamın odasında bize çay ikram ettiler. Göl kenarında bizi geçirmek için çatana bekliyordu. Hükûmet Konağı’nın önünde yirmi kadar elleri zincirli muhtelif çetelere mensup adamlar kendilerinden vapur parası istedikleri için isyan etmişlerdi.</p>

      <p>— Biz kendimiz götürülmek istemiyoruz, vermeyiz. Dağ başındaki eşkıyanın insanı soymasıyla hükûmetin soyması arasında ne fark var?</p>

      <p>İşte bu, hükûmete karşı halk isyanının sesiydi. Halbuki, bu adamın Gelibolu’da kavga etmiş bir asker olduğunu da söylüyorlardı. Kim bilir, hangi sebeplerle dağa çıkmıştı. Gölü çatana sallanarak geçti. Nihayet tekrar Şebben’in evinde.</p>

      <p>Bu defa rengi soluk ve sakin görünüyordu. Hep Kara Hüseyin için hasretini anlatıyordu. Buna rağmen, dedikodu yapmaktan da geri kalmadı. Köydeki bir düşmanı, Şebben başını iyi örtmüyor, diye tenkit ediyormuş. Halbuki, kadının iki âşığı varmış. Şebben dedi ki:</p>

      <p>— Benim kahpeliğe diyeceğim yok. Ben de birisini seversem kahpe olurum. Fakat bu yılanlar namuslu görünmeye çalışıyorlar.</p>

      <p>Bundan sonra, İsmet Paşa’ya söyleyeceğim sözleri bana öğretiyordu. Acaba Kara Hüseyin iki sene sonra onu tekrar sevecek miydi? Burnu büyük olduğu için kaygılanıyordu. Dedi ki:</p>

      <p>— Gözün büyük olursa süzersin, ağzın goca olursa büzersin. Burnun goca olursa nidersin? Ondan sonra bana Kara Hüseyin’in İstanbul’da alınmış kıyafetiyle bir resmini gösterdi. Döndüğü zaman köyü nasıl imar edeceğini anlattı. Ağlayarak benden ayrıldı.</p>

      <p>Sultan Dağları’ndaki yol dar ve bir tarafı da derin bir uçurumdu. Öbür tarafı ise yüksek kayalıklarla doluydu. Birdenbire bir fırtına koptu. Atlar gemi azıya aldılar. İbrahim yere atlamış, atları durdurmaya çalışıyordu. Arabanın arka tekerlekleri uçuruma doğru sürükleniyordu. İbrahim:</p>

      <p>— Atla aşağıya efendim, diye haykırdı.</p>

      <p>İbrahim’in bu kuvvet ve zekâsı sayesinde ölümden kurtulduk. Elele tutuşarak, dağdan yürüyüp indik. Çok korkunç bir boraydı. Çıkardığı ses müthişti. Yukarıdan üzerime taşlar yuvarlanıyordu. Aşağıya, düzlüğe üç saatlik mücadeleden sonra inebildik. Yokuşun altında bir araba bulduk, bindik. Fakat arabanın perdeleri kopuyor, aşağıdaki ağaçlar köklerinden çıkıyor, halk avazı çıktığı kadar bağırıyordu. Bindiğimiz araba altüst oldu. Ne zaman içinden çıktığımızı hatırlamıyorum. Dr. Murat’ın bacağı incinmiş, arabacının köprü kemiği kırılmıştı. Öteki araba, boşluğa yuvarlanmış, paramparça olmuştu.</p>

      <p>Akşehir’e vardığım zaman, yemeklerin biraz düzelmiş olduğunu gördüm. Hepimizin masrafına katıldığımız bir tabldotta, birtakım zabitler ve İsmet Paşa ile birlikte yemek yedik. Akşehir eşrafından ve aynı zamanda mebus olan Hacı Bekir Efendi beni evine misafir etti. Ailesi bana çok iyi muamele etti. Karısı ile ahret kardeşi olduk. O ev vasıtasıyla, Akşehir kadınlarını çok yakından tanımak imkânını buldum.</p>

      <p>Bir sabah karargâhta, Yüzbaşı Cemil’in Binbaşı Tahsin ile konuştuğunu gördüm. Üstü başı çok düzelmişti. Yüzünden pek mesut görünüyordu. Dedi ki:</p>

      <p>— Beni tebrik et, Onbaşı. İnanılmayacak bir şey oldu, evlendim.</p>

      <p>Tebrik ettikten sonra hanımın kim olduğunu sordum. Beylikköprü’deki eski kumandanın büyük kızı olduğunu söyledi:</p>

      <p>— Onlarla komşuydum. Bana pencereden işaret ediyordu. Önce onu zıpır bir küçük kız sandım. Mektup yazarak gelip benimle gizlice konuşmasını söyledim. Ve dedim ki, ben sağırım, romatizmalıyım, çirkinim ve fukarayım, otuz yedi yaşındayım. Fakat namuslu bir adamım. Benim yerimde güzel bir genç olsa başka türlü hareket ederdi. O dedi ki:</p>

      <p>— Biliyorum, fakat beni al, ailemden uzaklaştır.</p>

      <p>Ben:</p>

      <p>— Hakkı var, ailesi çok kötüydü, dedim.</p>

      <p>— Nasıl biliyorsun, Onbaşı?</p>

      <p>Kafamın içinde, Beylikköprü’de kumandanın çadırında yaramaz küçük oğlanın üvey ablasını nasıl dövdüğünü ve ona nasıl muamele ettiğini anlatışı canlandı.</p>

      <p>— Nene lâzım, sen anlat, dedim.</p>

      <p>— Evet, onunla evlendim. Kız ailesinden kaçtı. Odamı temizliğiyle cennete çevirdi. Evlendiğimiz günden itibaren, fotoğrafçılık öğrenmek istedi. Bir iki haftada öğrendi. Kapımızın üstünde şimdi “Kadın Fotoğrafçısı” diye bir tabela var. Bütün Akşehir kadınları gelip resim çektiriyorlar. Böyle bir babanın böyle bir kızı olacağını düşünemezdim. Çok talihliymişim.</p>

      <p>Her hâlde bu adamın karikatürünü bu kızdan dolayı yapmamıştı.</p>

      <p>Bir gün çarşıdan atla geçerken Doru şaha kalkmaya başladı. Neden korktuğunu biraz sonra anladım. Önde üç asker gidiyordu. Bir tanesi kafasına acayip beyaz bir örtü sarmıştı. Burnu ağzı kapalıydı. Gözlerinde siyah gözlük vardı. Binbaşı Tahsin Bey’e bu garip askerin kim olduğunu sorduğum zaman dedi ki:</p>

      <p>— Ben de bu kadından size bahsedecektim.</p>

      <p>— Kadın mı?</p>

      <p>— Evet, Gül Hanım. O, Şark’tan geldi. Biraz sonra gelip sizi görecek.</p>

      <p>Erzincan’dan garip bir rüya tesiriyle gelmişti. Hazreti Ali’yi rüyasında görmüş, orduya katılmasını söylemiş. Evini, barkını, kocasını bırakarak on beş yaşında oğlu ile orada kumandana gitmiş, o da Gül Hanım’ı Garp Cephesi’ne yollamıştı. Yunanlılarla savaşmak istiyordu.</p>

      <p>Tatlı bir sesi vardı. Fakat insana huzursuzluk veriyordu. Bana rüyalarını anlattı. Eğer kendisi harbe girerse, Yunanlıların hemen yenileceğine inanıyordu. Hoşuma gitti. Çünkü Üsküdar’da Hazreti Ali hakkında okuduğum hikâyeleri hatırlıyordum. Kadına Hazreti Ali gününden beri harp şeklinin değiştiğini anlatmaya lüzum görmedim. Kalbindeki iman ve memleketi kurtarma isteği bizimkinin aynıydı. Diyordu ki:</p>

      <p>— Hemen beni cepheye yollayın.</p>

      <p>O akşam yemekte İsmet Paşa’ya bundan bahsettiğim zaman, yemekten sonra odasında bu meseleyi birlikte konuşmamızı söyledi. Bu Gül Hanım’ı ne yapacağını sorunca, cepheye gönderilmesini tavsiye ettim. İsmet Paşa dedi ki:</p>

      <p>— Kıyafeti bugüne uymuyor. O garip maskenin arkasında konuşurken insana tuhaf bir his geliyor. Söyle onu başından çıkarsın. Hastahanede ona bir yer bulamaz mısın? Yahut Tetkik-i Mezalim işlerinde kullanamaz mısın?</p>

      <p>Gül Hanım’ı Ortaçağ’dan ve isterik ruhundan ayırmak için hususî bir muamele yapmak gerekiyordu.</p>

      <p>Ertesi gün onu görmeye gittim. Asker üniformasıyla beni kabul etti. Ceketinin üstünde sarı örgüleri sallanıyordu. İnce bir yüzü vardı. Küçük bir burun yahut on üçüncü asır ressamlarının çizebilecekleri bir cadı ya da ermiş yüzü.</p>

      <p>Hastahane meselesini açınca isyan etti. Okumak yazmak biliyorsa benim şubemde çalışabileceğini söyledim. Yine başını salladı. Sadece “uhrevî şeylerle” meşgul olduğunu ve mutlaka cepheye gitmek istediğini söyledi. Bir ay sonra, sanki, ben mesulmuşum gibi Erkân-ı Harbiye Reisi, kadının köyü altüst ettiğini, neleri varsa alıp askerlere verdiğini ve rüyalarıyla halkı korkuttuğunu söyledi.</p>

      <p>Martta bir aylık izinle Ankara’ya gittim. Çandır’da durdum. Erkenden kumandanın neferi geldi:</p>

      <p>— Sizinle bir kadın görüşmek istiyor, Efendim, dedi.</p>

      <p>Kadın yanıma gelince, imamın kız kardeşi tarafından geldiğini söyledi.</p>

      <p>— Nedir, diye sordum.</p>

      <p>— Âşık, dedi.</p>

      <p>— Ben ne yapayım ona?</p>

      <p>— Süvari kumandanının arkasından giden Sadeddin Çavuş’a âşıkmış. Onunla evlenmek istiyor. Tanıyor musunuz onu?</p>

      <p>Uzun boylu bir adam olduğunu hatırladım. Kadın devam etti:</p>

      <p>— İkisi de birbirine âşık. İmam, kumandana giderek izin vermesini istemiş. Kadını köylü ile evlendirmek istiyorlar. Kumandanın yüreği taş gibi. İzin vermiyor. Bundan sonra benim de bir diyeceğim var.</p>

      <p>— İmamın kardeşinin meselesini önce anlat.</p>

      <p>— Limon gibi sarardı. Yatakta yatıyor. Sıtma olduğunu söylüyorlar. Fakat ben onun âşık Kerem gibi yandığını biliyorum. Sadeddin Çavuş alev püskürüyor. İkisi de elinizden öpüyorlar, bu işi yapmanızı istiyorlar. Şimdi benim işime gelelim.</p>

      <p>Kadın kırk beşlik bir mahlûk. Esmer yüzü, kurnaz gözleri, demir gibi vücudu, tarlada çalışan bir kadın olduğu hissini veriyordu.</p>

      <p>— Her hâlde seninki aşk meselesi değil.</p>

      <p>— Vallahi öyle, nakliyede çalışan Onbaşı Mustafa ile evlenmek istiyorum. Ona izin alınız.</p>

      <p>— Evli olmadığına emin misiniz?</p>

      <p>— İsterse olsun bana ne. (Yüzümün değiştiğinin derhal farkına vardı.) Hayır değil, olmadığına yemin ediyor. Ben dulum. Güzel kadınım. Her erkek benimle evlenmek ister. Seyyid Ağa beni dördüncü karısı olarak almak istedi. Ben evli adamla evlenmem. Ben köylü istemiyorum.</p>

      <p>— Onbaşı Mustafa da köylü değil mi?</p>

      <p>— Öyle idi ama, iyidir o.</p>

      <p>— Sana bakabilecek mi?</p>

      <p>— Bana bakmak mı? Ben ekmekçi istemiyorum ki, koca istiyorum. İkimize de ben bakarım.</p>

      <p>O aralık doktorun odaya girmesi, çok şükür kadını uzaklaştırdı. Doktor, kumandanın evliliği bir nevî delilik telâkki ettiğini söyledi. Bundan sonra cebinden bir mektup çıkardı. Kadının kumandana yazdığı bir mektubun suretiydi. Diyordu ki:</p>

      <p>“Sen yüreksiz bir adamsın, Kumandan Bey. Ama bin kumandan beni Sadeddin’e varmaktan menedemez. Evet de desen hayır da desen yine evleneceğiz.”</p>

      <p>Cephedeyken Ankara’ya çok sık gidemiyordum. Gittiğim zaman Fikriye Hanım’la Mustafa Kemal Paşa’yı sık görüyordum. Mustafa Kemal Paşa’nın annesinin Ankara’ya gelmiş olması Dr. Adnan’ı oraya mütemadiyen gitmeye mecbur ediyordu. İhtiyar hanımın yüzü, ince, hareketli vücudu, atılgan ifadesiyle Mustafa Kemal Paşa’ nın aynıydı. Yetmiş yaşında olmakla beraber, süt gibi beyaz ve pembe renkli cildinde bir tek buruşuk yoktu. Çok çabuk öfkelenir olmasına rağmen, koyu mavi gözlerinde ve ağzında bir şefkat hissedilirdi. Beyaz entarisi, ütülü mendilleri, beyaz elleri büyük annemi hatırlatırdı. Tam Makedonyalı bir kadındı. Onun için oğlu, daima ilk mektepteyken istediği gibi azarladığı Mustafa’ydı. Bir yer yatağında yatıyordu. Anlaşılan hastalığı çok ciddiydi ve yaşaması bir mucizeydi. Dr. Adnan’ın boynuna kollarını dolar, yanaklarını öper, elini yakalayarak doğmuş olduğu Selânik şehrinden bahsederdi. Anadolu mücadelesiyle pek ilgili değildi. İçi Selânik için yanıyordu. Oğlu Mustafa, Selânik’i almadan kendine yeni bir entari yapmamaya ahdettiğini söylerdi. Fikriye Hanım’a da pek teveccühü yoktu.</p>

      <p>Bu aralık İngilizlerin Malta’ya götürdükleri arkadaşlar hep döndüler. Tabiî, aralarında Rauf Bey en önemli simaydı. Mustafa Kemal Paşa ile dostlukları da henüz bozulmamıştı. Sık sık konuşurlardı. Rauf Bey’e ikinci grubun teveccühü Paşa üzerinde bir tesir yapmazdı. Çok geçmeden başvekil oldu. Bu mevkii 1923’e kadar muhafaza etti. Malta’dan dönenler arasında bir fikir adamı olarak başta Ziya Gökalp<a class="si-noteref epub-type_noteref" href="#f220" id="backlink-220">220</a> gelir. Gelir gelmez, harpten önceki sıkı dostluğumuzu hatırlatan bir samimiyetle beni ziyaret etti. Diyordu ki:</p>

      <p>— Bu Doğu mefkûresi denilen şey de ne oluyor, Halide Hanım? Türk’ün mukadder olan kültüründen bu bizi uzaklaştırmaz mı? Türk, Orta Asya’dan geldiği günden beri yüzünü batıya çevirmiş değil mi? Bütün kudretini ve kabiliyetini Türk’ün yüzünü Batı’dan çevirmeye çalışanlarla mücadeleye kullanırdı.</p>

      <p>Muhalefet, İkinci Grup adını taşırdı. Bunlar, Millet Meclisi’nin ekstra demokratik ve geniş vaziyetinin iyi bir idare sistemi kurmasına engel olduğuna inanırlardı. Onlar, başvekilin çoğunluktan bir şahsı seçmesini ve kabine üyelerinin hepsinin sorumlu olmalarını istiyorlardı. Gerçi bu kabine sistemi Mustafa Kemal Paşa’ya daha fazla kuvvet verecekse de, aynı zamanda, yeni şekil bütün sorumluluğu Büyük Millet Meclisi’ne yükletiyordu. Mustafa Kemal Paşa’nın hiçbir sorumluluğu yoktu. Ziya Gökalp derdi ki:</p>

      <p>— Biz, Cenubî<a class="si-noteref epub-type_noteref" href="#f221" id="backlink-221">221</a> Amerika hükûmet şekline dayanıyoruz. Padişahlar geldi geçti, bundan sonra bir paşadan öbür paşanın eline düşeceğiz.</p>

      <p><em>Ateşten Gömlek</em>’i bu iznim esnasında yazmıştım. Martta cepheye döndüğüm zaman, hayat aynı şekilde devam ediyordu. Bir sürü manevra oluyordu. Ben de Akşehir civarındaki mektepleri geziyor, tetkikler yapıyordum. Bilhassa On Beşinci Fırka’nın bulunduğu köyde, Naci Paşa’nın kumandasında ordu halkla çok meşgul oluyordu. Bu mekteplerde çocukların okudukları şiirler o kadar insanca manâ taşıyorlardı ki, bugünkü Cemiyet-i Akvam<a class="si-noteref epub-type_noteref" href="#f222" id="backlink-222">222</a> dahi bundan daha iyi bir ifade şekli bulamazdı. Oradaki fırkalar, Bolvadin civarında halkın tarlalarını bile sürüyorlardı.</p>

      <p>Bu günlerde, Uçakçılar merkezinde, Fazıl’ı görmeye atla gider, orada çay içerdim. Fazıl, barış devri gelir gelmez, nasıl bir uçakçılık sistemi kuracağı hakkında planlar yapardı.</p>

      <p>Haziran’da, tekrar sıtmadan çok başım derde girdiği için, ancak kinin almakla ayakta durabiliyordum. Bir gün yemekte kinin alırken İsmet Paşa:</p>

      <p>— Hasta mısın, Onbaşı, diye sordu. Ben de sırf ihtiyat kabilinden aldığımı söyledim. Bir hafta sonra dedi ki:</p>

      <p>— Ankara’dan misafir bekliyorum. Yarım saat sonra gelecekler. Sen de benimle beraber onları karşılamaya istasyona gel.</p>

      <p>Onların kimler olduğunu sorduğum zaman, aralarında Dr. Adnan’ın da bulunduğunu söyledi. Bu insanca hareketinden çok memnun oldum. Fakat, akşam hava çok soğuk olduğu için paltomun yanımda olmamasından dolayı gitmemin müşkül<a class="si-noteref epub-type_noteref" href="#f223" id="backlink-223">223</a> olacağını söyledim.</p>

      <p>— Nuh, diye bağırarak emir erini çağırdı.</p>

      <p>— Benim pelerinimi getir.</p>

      <p>O gün, İsmet Paşa’nın uzun pelerini omuzlarımda, istasyona İsmet Paşa ile birlikte atla giderken dedim ki:</p>

      <p>— Hatıralarımı yazdığım zaman, bir akşam cephe kumandanının pelerinini giydiğimi söyleyeceğim. Çok ilgilendi. Sordu:</p>

      <p>— Hatıralarını yazmaya karar verdin mi? Not alıyor musun?</p>

      <p>— Evet, alıyorum (gerçekten bir deftere isimleri, beni ilgilendiren olayları kısaca not ederdim).</p>

      <p>İstasyona geldiğimiz zaman, tren gelmiş, fakat misafirler ortada görünmüyorlardı. İsmet Paşa beni bir lâmba direğinin altında bırakarak, vagonlara doğru gitti. Gözlerimle etrafı arıyor, istasyon kapısında üç sivilin durduğunu fark ediyordum. Bir tanesi Dr. Adnan’a benziyordu. Üçü de bana bir yabancıya bakar gibi bakıyorlardı. Fakat Dr. Adnan’ın kendisine mahsus öksürüğünü işitir işitmez, yanına koştum:</p>

      <p>— Beni tanımadın mı, Adnan?</p>

      <p>Güldü:</p>

      <p>— Uzaktan, üçümüz de bu bıyıksız genç zabitin kim olduğunu düşünüyorduk.</p>

      <p>Otomobille döndük. Mustafa Kemal Paşa saat üçe kadar Türkiye’nin gelecek günlerindeki Batılılaşmasından bahsetti.</p>

      <p>— Adnan, sen Tıbbıye ile ordunun en önce Garplılaşmasından dolayı ilerlediğini söylerdin. Biz şimdi bütün memleketi Garplılaştıracağız.</p>

      <p>Hatta o gün, Latin harflerini kabul imkânından da bahsediyor, bunu yapmak için sıkı tedbirler gerektiğini de ilâve ediyordu.</p>

      <p>Haziranın sonunda uzun bir izin alarak Ankara’ya gittim. Mustafa Kemal Paşa bu aralık cepheyi teftiş ediyordu. Ordu taarruza hazırdı. Fakat Türk-Yunan münasebetlerini kansız olarak hâlletmek mümkün olup olmadığını son defa anlamak için, Dahiliye Vekili Fethi Bey’i İtilâf Kuvvetleri başşehrine göndermişti.</p>

      <p>Ağustosun başlarında, bir gün, sokaktan geldiğim zaman Fatiş, Mustafa Kemal Paşa’nın bize gelip ertesi günü kendisiyle yemek yemeye bizi davet ettiğini söyledi. Bu günlerde, Buhara Emiri bulunan Enver Paşa meselesi Mustafa Kemal Paşa’yı üzüyordu. Buhara’dan Fergana’ya kadar Rusya’daki Türkler, Basmacılar<a class="si-noteref epub-type_noteref" href="#f224" id="backlink-224">224</a> adı altında kızıllara isyan etmiş, Enver Paşa’yı başlarına geçirmişlerdi. O da bunu kabul etmiş ve Buhara Emiri olmuştu. Daha sonra, Basmacıların son dakikada, Moskova’dan büyük bir kuvvet gelince kaçtıklarını ve Enver Paşa’nın birkaç Anadolulu ile Rus ordusuna karşı dövüştüğünü haber aldık. Bu savaşta şehit olunca Ruslar onu merasimle gömmüşler ve ceplerinde karısının mektuplarını bulmuşlardı. Cemal Paşa, bu aralık, Amanullah ile beraber Afganistan’da çalışıyor ve Rusya’ya sadık kalmasına rağmen, Ruslar onu pek tutmuyorlardı.</p>

      <p>Kendisini emniyette bulmadığı için, yâveri İsmet Bey’i bir mektupla Ankara’ya Mustafa Kemal Paşa’ya göndermiş, kendisini memlekete almasını rica etmişti. Mustafa Kemal Paşa mektubu okuyunca bu isteği reddetti. Cemal Paşa da Tiflis’te Bolşevikler tarafından öldürüldü.</p>

      <p>Bu aralık, Mustafa Kemal Paşa’nın İzmir’in sabık valisi Tahsin Bey’in evinde bir içki âleminde hepimizin aleyhinde bulunduğunu ve benim dağlarda yalnız gezmemin tehlikeli olacağını, bana orada bulunan bir adam anlattı. Pek inanmak istemedim. Dolaşmakta devam ettim. İnanmadım, çünkü, Mustafa Kemal Paşa’nın vücudunun<a class="si-noteref epub-type_noteref" href="#f225" id="backlink-225">225</a> bu mücadeledeki lüzumunu en fazla hissedenlerden biriydim. Bu adamın sözlerini o günlerde bize sık sık gelen ve bize çok dostça davranan Mustafa Kemal Paşa’ya söylemekten çekindim.</p>

      <p>Aynı günlerde Amerikalılar ve Türkler, Kayseri’de bir yetimhane açacaklardı. Beni oraya bu meseleyi tetkik için yolladılar.</p>

      <p>Kayseri’de, ağustosun yirmi dördüncü günü, teftişlerimi yaparken, Mustafa Kemal Paşa’dan bir telgraf aldım. Orduya derhal dönmemi emrediyordu. Ankara’daki üniformamı alabilmek için Miss Billings’in küçük otomobili ile döndüm ve derhal Konya yoluyla cepheye hareket ettim. Bizim Büyük Taarruz için karar alınmıştı.</p>
    </div>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f208">
      <a class="si-backref" href="#backlink-208">208</a><span class="si-footnote-text">. Psikoloji.</span>
    </div>

    <div class="si-footnote html5_aside epub-type_footnote" id="f209">
      <a class="si-backref" href="#backlink-209">209</a><span class="si-footnote-text">. Reşit Galip: Milletvekilliği, Maarif vekilliği yaptı, Müdafaa-i Hukuk Cemiyeti’ nin kuruluşuna hizmet etti.</span>
    </div>

    <div class="si-footnote html5_aside epub-type_footnote" id="f210">
      <a class="si-backref" href="#backlink-210">210</a><span class="si-footnote-text">. Kurmay başkanları.</span>
    </div>

    <div class="si-footnote html5_aside epub-type_footnote" id="f211">
      <a class="si-backref" href="#backlink-211">211</a><span class="si-footnote-text">. Hatıralarımın birinci cildinde bu olaydan bahsedilir. (Y.N.)</span>
    </div>

    <div class="si-footnote html5_aside epub-type_footnote" id="f212">
      <a class="si-backref" href="#backlink-212">212</a><span class="si-footnote-text">. Amerikalı monolog yazarı ve oyuncu (1884-1956).</span>
    </div>

    <div class="si-footnote html5_aside epub-type_footnote" id="f213">
      <a class="si-backref" href="#backlink-213">213</a><span class="si-footnote-text">. Ilımlı.</span>
    </div>

    <div class="si-footnote html5_aside epub-type_footnote" id="f214">
      <a class="si-backref" href="#backlink-214">214</a><span class="si-footnote-text">. Sezdirmek.</span>
    </div>

    <div class="si-footnote html5_aside epub-type_footnote" id="f215">
      <a class="si-backref" href="#backlink-215">215</a><span class="si-footnote-text">. İnme, felç.</span>
    </div>

    <div class="si-footnote html5_aside epub-type_footnote" id="f216">
      <a class="si-backref" href="#backlink-216">216</a><span class="si-footnote-text">. Oval.</span>
    </div>

    <div class="si-footnote html5_aside epub-type_footnote" id="f217">
      <a class="si-backref" href="#backlink-217">217</a><span class="si-footnote-text">. Düşüncesinin.</span>
    </div>

    <div class="si-footnote html5_aside epub-type_footnote" id="f218">
      <a class="si-backref" href="#backlink-218">218</a><span class="si-footnote-text">. Hikâye için bkz.: Halide Edib Adıvar, <em>Dağa Çıkan Kurt</em>, Özgür Yayınları, İstanbul, 2001, s. 93-105.</span>
    </div>

    <div class="si-footnote html5_aside epub-type_footnote" id="f219">
      <a class="si-backref" href="#backlink-219">219</a><span class="si-footnote-text">. Sürekli.</span>
    </div>

    <div class="si-footnote html5_aside epub-type_footnote" id="f220">
      <a class="si-backref" href="#backlink-220">220</a><span class="si-footnote-text">. Ziya Gökalp: İstanbul’un işgali sırasında İngilizler tarafından Malta’ya sürülen; ancak Ankara Hükümeti’nin çabaları ile kurtulan ünlü yazar, şair, filozof.</span>
    </div>

    <div class="si-footnote html5_aside epub-type_footnote" id="f221">
      <a class="si-backref" href="#backlink-221">221</a><span class="si-footnote-text">. Güney.</span>
    </div>

    <div class="si-footnote html5_aside epub-type_footnote" id="f222">
      <a class="si-backref" href="#backlink-222">222</a><span class="si-footnote-text">. Birleşmiş Milletler.</span>
    </div>

    <div class="si-footnote html5_aside epub-type_footnote" id="f223">
      <a class="si-backref" href="#backlink-223">223</a><span class="si-footnote-text">. Zor.</span>
    </div>

    <div class="si-footnote html5_aside epub-type_footnote" id="f224">
      <a class="si-backref" href="#backlink-224">224</a><span class="si-footnote-text">. Sovyet yönetimine karşı Orta Asya’da 1917’de başlayan ve aralıklı olarak 1931’e değin süren ayaklanma hareketi.</span>
    </div>

    <div class="si-footnote html5_aside epub-type_footnote" id="f225">
      <a class="si-backref" href="#backlink-225">225</a><span class="si-footnote-text">. Varlığının.</span>
    </div>
  </div>
</body>
</html>
