<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Türk'ün Ateşle İmtihanı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <div class="head html5_header">
      <h1>13</h1>

      <h2>İzmir’de</h2>
    </div>

    <div class="html5_section">
      <h1 class="subtitle">9 Eylül</h1>

      <p>Bizim kafile İzmir rıhtımına varıp da denizin mavi suları görününce Mustafa Kemal Paşa’nın, “İlk hedefimiz Akdeniz’dir!” diye yapmış olduğu beyanatı düşündüm. Hakikat bu sular, uğrunda ölmeye değer bir hedefti. Fakat, Türk askerinin gayesi daha çok derin ve manidardı, su ile denizle münasebeti yoktu. O gaye, bir milletin yaşamak arzusuydu.</p>

      <p>Konak’ın büyük sofasının aynalarında, üstleri tozlu, hakî elbiseli bir grubun oturduğunu görüyordunuz. Buraya açılan bir odada, Mustafa Kemal Paşa ile Nureddin Paşa askerî meseleleri münakaşa ediyorlardı. Kadifekale’ de Türklerle Rumlar arasında boğuşmalar olduğu, Ermeni mahallelerinde pencerelerden bombalar atıldığı söyleniyordu. Sokaklarda da kalabalık arasında garip kıyafetli kimseler vatan aşkına nutuklar veriyorlardı. Bunlar, daima bir başarıdan sonra, köşedeki bucaktaki sinmiş adamların birer mantar gibi meydana çıkmasını ifade ediyordu.</p>

      <p>Masanın üstünde, İzmir’e ilk girmiş olana verilmek üzere Şark vilâyetlerinden birinin göndermiş olduğu kılıç duruyordu. Muhtelif birlikler aynı zamanda başka başka yerlerden şehre girmiş oldukları için, buna hak kazanan birden fazla insan vardı. Fakat, İzmir rıhtımına ilk gelmiş olan süvari birliğinin kumandanı Yüzbaşı Şerafeddin buna hak kazanıyordu. Sofanın ortasında, başı sargılı, ufak tefek bir adam bütün varlığından sergüzeşt<a class="si-noteref epub-type_noteref" href="#f241" id="backlink-241">241</a> havası sezilen genç bir çocuk gibi macerasını anlatıyordu. Diyordu ki:</p>

      <p>— Rıhtım bomboştu. Orada gördüğümüz ilk adam bir Fransız miralayıydı. Uzun bir nutuk söylemeye ve Hıristiyanlara iyi muamele edilmesini tavsiyeye başladı. Amirale rıhtımın kendisi için emin bir yer olmadığını söyledim. Bu kehanet gibi bir şey oldu. Bu lâflar ağzımdan çıkarken, pencerelerden birinden bir bomba atıldı ve tüfek sesleri gelmeye başladı. Biz, hemen amirali bu tehlikeli sahadan uzaklaştırmak için harekete geçtik. Başımdaki sargı o hareketin hatırasıdır.</p>

      <p>Bir İngiliz zabiti, kapıda ayakta duruyordu. İngiliz amiralinden Nureddin Paşa’ya bir mesaj getirdiğini söylüyordu. Arkadaşlar:</p>

      <p>— Onunla sen konuş Onbaşı, biz İngilizce bilmeyiz, dediler.</p>

      <p>Ondan sonra, biz Karşıyaka’ya geçtik. Orada iki ev, karargâh olarak seçildi. Ev sahipleri iki tane yaşlıca, rabıtalı Türk kadınıydı. Bizimle beraber yemek yerler, Mustafa Kemal Paşa’ya bir ana gibi bakarlardı. Birdenbire evime dönmek için içimde büyük bir hasret uyandı.</p>
    </div>

    <div class="html5_section">
      <h1 class="subtitle">10 Eylül</h1>

      <p>Gözlerim denizde; fakat hasret çektiğim Ankara civarında bir köy evi. Ocağında, durmadan kütükler yanıyor; önünde kurşunî keçi postu ve ben üstünde yatıyorum.</p>

      <p>Mustafa Kemal Paşa, o akşam çok neşeliydi. Lâtife Hanım isminde genç bir kadınla tanışmıştı:</p>

      <p>— Bu küçük hanım sizden hocam diye bahsediyor, dedi. Sonra Kolej’de bir sene kalmış olduğunu ve son zamanlarda hukuk derslerini takip ettiği Fransa’dan dönmüş olduğunu öğrendim.</p>

      <p>Mustafa Kemal Paşa kulağıma fısıldadı:</p>

      <p>— Boynunda küçük bir çerçevede benim resmim var, dedikten sonra, sevinçle gülmeye başladı. Bu genç hanım, Paşa’yı evine davet etmişti. Paşa, onun kendisine âşık olduğunu tahayyül ediyordu. Gerçi, o günlerde İzmir’deki her kadının göğsünde Mustafa Kemal Paşa’nın bir resmi var idiyse de Paşa’nın bu duygulanışına, kendi üzerinde iyi bir tesir yapacağına inandığım için memnun oldum.</p>
    </div>

    <div class="html5_section">
      <h1 class="subtitle">11 Eylül</h1>

      <p>Rıhtımdaki yeni karargâha taşındık. Ortalık karışıktı. Asayiş henüz kurulmamıştı. Garip tavırlı bir sürü insan ortalarda dolaşıp duruyordu. İzmirlilerin kendileri, evlerine kapanmışlardı. Bir sürü yağma da oluyordu.</p>
    </div>

    <div class="html5_section">
      <h1 class="subtitle">12 Eylül</h1>

      <p>Sabahleyin erkenden Mustafa Kemal Paşa’nın karargâhından biri beni uyandırdı. Tercüme edilmesi gereken bir kâğıt getirmişti. Bu, İngiliz amiralinden gelen resmî bir kâğıttı. Mustafa Kemal Paşa’nın İngiliz konsolosu ile konuşurken Türkiye’nin İngiltere ile harp hâlinde olduğunu söylemiş olmasından dolayı, Mustafa Kemal Paşa’ dan bunun yazılı olarak teyidini istiyordu. Çünkü, diğer İtilâf mümessilleri ile konuşması gerekiyordu. Bu kâğıdı tercüme ederek götürdüm. O gün öğle üstü <em>İkdam</em> gazetesinin muhabiri sıfatı ile Yakup Kadri geldi. <em>Akşam</em> ve <em>Vakit</em> gazetelerinin muhabirleri de onunla beraberdi. Muhabirler, şehirde duman gördüklerinden yangın olduğunu tahmin ediyorlardı. Öğle yemeğinden sonra, Mustafa Kemal Paşa’nın karargâhına gittik. Amiralin mektubunu çok açık bir dille münakaşa ediyordu. Gülerek dedi ki:</p>

      <p>— Hanımefendi, eğer Yunanlılar İngilizler tarafından sevk edilmeselerdi İzmir’e çıkabilirler miydi? Yakın Şark’ta onların eli olmayan bir hareket olabilir miydi? Evet, tabiî olarak onlarla harp hâlindeyiz.</p>

      <p>Bu açık konuşmadan sonra, Mustafa Kemal Paşa, hükûmet reisi olarak bambaşka bir vaziyet almaya mecburdu. Bundan dolayı Hariciye Vekili’ni çağırtmıştı.</p>

      <p>Ermeni mahallelerinde yangın başlamıştı. Sakinleri, ellerinde bohçalar, sırtlarında eşya, rıhtımı dolduruyorlardı. Yangının kızıllığı şehre vurmuş ve etrafı sarmıştı. Rıhtımdaki halkın yüzü korku içindeydi. İsmet Paşa’nın karargâh kumandanı, itfaiye borularının parça parça edilmiş olduğunu söyledi. Anlattığına göre, Yunanlılar şehri yakmak için her türlü tertibatı almışlardı. Geceye doğru, rıhtımdakilerin korkusu arttı. Kızıllık çoğaldı. Kargaşalık son dereceyi bulmuştu. Bizim karargâh ateş alır almaz Karşıyaka’ya geçtik. Gazete muhabirleri için bir vasıta da temin ettik. Ben Yoldaş’la yalnız gittim. Yoldaş’ın gözlerine bakarken kendimi ona bütün insanlardan daha yakın hissettim.</p>

      <p>Yangın üç gün devam etti. Birkaç saat sonra yangın sahasına yaklaşmak imkânı kalmamıştı. Yunanlıların Aya Tria ile Foti kiliselerinin ve bazı hususî evlerin altına yerleştirmiş oldukları dinamitler patlıyordu. Manzara ve gürültü korkunçtu. İzmir’in üstündeki kızıl sahne öteki şehirlere de sirayet etti. Allahım! Ateş ve kılıç imtihanı daha ne kadar sürecekti? Acaba, halk, politikacıların oyunundan canlarını ve yurtlarını ne zaman kurtaracaklardı?</p>
    </div>

    <div class="html5_section">
      <h1 class="subtitle">16 Eylül</h1>

      <p>Karargâh Bornova’ya geçti. Mustafa Kemal Paşa şimdi artık Lâtife Hanım’ın misafiri idi. Çünkü, orası yangına en uzaktı.</p>

      <p>Ben, İsmet Paşa’dan, gazete muhabirlerine harp sahasını göstermek için izin istedim. Son raporumu yazacaktım. İsmet Paşa gereken hazırlıklar için emirler verdi.</p>

      <p>Ayın on sekizinde Lâtife Hanım, İsmet Paşa’yı, gazetecileri ve beni, İzmir zaferini kutlamak için evine davet etti. Beni oraya Mustafa Kemal Paşa otomobilinde götürürken, hep Lâtife Hanım’dan bahsediyordu. Sesinde, nihayet Mustafa Kemal Paşa’nın bir yuva kurmak için hazırlandığını ifade eden bir şey vardı. Bağlılığı çok samimî görünüyordu.</p>

      <p>Nihayet, koyun mavi sularına bakan hoş bir bahçenin önüne geldik. Evin verandasına götüren merdivenler sarmaşık ve mor salkımlarla süslüydü. Merdivenin başında siyahlar giyinmiş, ufak tefek bir hanım bizi bekliyordu. O zaman Lâtife Hanım’ın yirmi dört yaşında olduğunu biliyorduk. Fakat, tavrı daha çok olgundu. Halinde ve selâm verişinde, eski dünya vekarı vardı. Sosyete kızlarının gösterişi hiç yoktu. Başına sarmış olduğu siyah örtünün ortasında yüzü çok hoştu. İnce dudaklarında büyük bir irade hissedilmekteydi. Çok güzel ve zeki gözleri vardı. Bu kahverengi gözlerin etrafına saçtığı ışık çok cazipti.</p>

      <p>Mustafa Kemal Paşa, bir müddet ortadan kaybolduktan sonra, beyaz bir kostümle geldi. Mavi gözleri pırıl pırıl yanıyor ve önümüzde hazırlanmış olan içki sofrasına bakıyordu. Lâtife Hanım da, yanımda oturuyor, hayran hayran Mustafa Kemal Paşa’ya bakıyordu. O akşamı şenlendiren hadise, bu iki kişi arasındaki aşk başlangıcıydı. Paşa dedi ki:</p>

      <p>— İzmir zaferini tesit<a class="si-noteref epub-type_noteref" href="#f242" id="backlink-242">242</a> ediyoruz. Siz de bizimle içersiniz.</p>

      <p>— Ben ömrümde ağzıma rakı koymadım. Şampanya ile ben de tesit edebilirim.</p>

      <p>Mustafa Kemal Paşa rakı kadehini dudaklarına götürürken, eliyle beni göstererek dedi ki:</p>

      <p>— Hanımefendi’nin huzurunda ilk defa olarak içiyorum.</p>

      <p>Ben de şampanyayı dudaklarıma götürerek onlara saadet temenni ettim. Lâtife Hanım da yalnız şampanya içti.</p>

      <p>O akşam, sade Mustafa Kemal Paşa’nın sözlerini dinleyerek geçirdik. En çok sevmiş olduğu Selânik hayatından ve muhtelif cephelerdeki vakalardan bahsediyordu. İlk defa olarak da kimse ile alay etmedi ve kimsenin aleyhinde bulunmadı. Hatta Millî Mücadele’ye hizmeti geçmiş olan ve kendisinin sevmediği adamları bile övdü.</p>

      <p>O akşam beni İsmet Paşa karargâha götürdü.</p>

      <p>— Lâtife Hanım’ı nasıl buldunuz?</p>

      <p>— Çok cazip.</p>

      <p>Her hâlde, Mustafa Kemal Paşa’nın samimiyetle bağlanmış olduğu Fikriye Hanım’la Lâtife Hanım, hakikaten cazip kadınlardı. O aralık, İsmet Paşa’ya Mustafa Kemal Paşa’nın benim hakkımda vaktiyle Tahsin Bey’in evinde söylemiş olduğu lâftan bahsettim. İsmet Paşa dedi ki:</p>

      <p>— Sizi temin ederim ki bu doğru olamaz. O, sizden daima hürmetle bahseder.</p>

      <p>Ondan sonra, Kâzım Karabekir, Ali Fuad ve Refet paşaların hizmetlerinden hararetle bahsetti. Kâzım Karabekir’in Doğu’daki zaferinin yüzümüzü ak çıkardığından, Ali Fuad Paşa’nın hizmetlerinden ve Refet Paşa’nın İhtilâl Devri’nde isyanları bastırmadaki başarısından bahsettikten sonra, Refet Paşa’yı davet ettiğini söyledi. O günlerde, İsmet Paşa’nın bu Millî Mücadele’de kahramanlık göstermiş olanları övmesi ilk defa vâki olmuyordu. Her hâlde, Mustafa Kemal Paşa’nın hisleri ne olursa olsun, İsmet Paşa’nın bu adamları koruyacağına emin bulunuyordum. O, koyun mavi sularına bakarken memleketin süratle canlanacağından ve yurttaki bu korkulu rüya geçtikten sonra, topraklarımızın yeni bir hayata kavuşacağından bahsediyordu.</p>

      <p>Ertesi akşam, Fevzi Paşa ile yemek yerken:</p>

      <p>— Seni Başçavuş yapıyorum, dedi.</p>

      <p>Teşekkür ettim. Fakat benim tek sevdiğim unvan halkın da bana yakıştırdığı Onbaşı unvanıydı.</p>

      <p>İzmir’i terk etmeden önce, Başkumandan’a veda için gittim. Lâtife Hanım’ın evinin kapısında Gül Hanım’ı buldum. Her zamanki gibi yüzünde o garip beyaz maskeye benzeyen örtü vardı.</p>

      <p>Mustafa Kemal Paşa balkondaydı. Ali Fuad Paşa ile, o zaman kabine reisi olan Rauf Bey de yanındaydılar. Gül Hanım’dan bahsederek onu kabul etse iyi olacağını söyledim.</p>

      <p>— Ben onun orada olduğunu biliyorum. Fakat kabul etmeyeceğim, dedi.</p>

      <p>Sonra konuyu değiştirerek:</p>

      <p>— Siz hâlâ Onbaşı işareti taşıyorsunuz, diye ekledi ve sonra gitti, Başçavuşluk işaretlerini getirdi, Lâtife Hanım da oturdu onları koluma dikti.</p>

      <p>Hareket etmeden önce:</p>

      <p>— Hava çok soğuk, paltonuz var mı, diye sordu.</p>

      <p>Olmadığını söylediğim zaman:</p>

      <p>— Biraz durun, ben pelerinimi size vereceğim, dedi. Gitti, bugün hâlâ çok iyi hatırladığım, uzun, kurşunî pelerinini getirdi. Bunu, idama mahkûm olduğu günlerdeki mücadeleleri sırasında hep giyerdi. Bazan bütün gece ateşin karşısında herhangi dakika ölüm beklerken, buna sarılı olduğunu hatırlarım. Pelerin yerde sürünerek giderken, merdiven başında Lâtife Hanım’la beraber beni uğurladılar. Ben de:</p>

      <p>— Pelerini miras olarak çocuklarıma bırakacağım. Sonra da müzeye gidecek, diye seslendim.</p>

      <p>Kapının önünde Gül Hanım’ın beklemekte olduğunu gördüm. İçim yandı. Fakat, öteki kumandanlar kendisine iltifat etmişlerdi. Her hâlde mükâfatsız hizmet, çok daha kıymetli bir şeydir.</p>
    </div>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f241">
      <a class="si-backref" href="#backlink-241">241</a><span class="si-footnote-text">. Serüven.</span>
    </div>

    <div class="si-footnote html5_aside epub-type_footnote" id="f242">
      <a class="si-backref" href="#backlink-242">242</a><span class="si-footnote-text">.Kutlama.</span>
    </div>
  </div>
</body>
</html>
