<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 8</title>
</head>

<body>
  <h1 class="h11">BÖLÜM 8</h1>

  <p class="p10"><span class="t7">BALIKÇI'NIN KARISI</span></p>

  <p>&nbsp;</p>

  <p>Neyse ki ertesi gün eğitim olmadı. Kahvaltımızı bitirir bitirmez uzaktan gelen bir zil sesi duyuldu. Zil üç kez çalmıştı.</p>

  <p>"Bir sorun var gibi," dedi Arkwright. "Asanı getir Üstat Ward. Sorun neymiş bir gidip bakalım..."</p>

  <p>Bunun üzerine önden giderek önce bahçeyi, ardından tuzlu suyla dolu hendeği geçip kanala doğru ilerlemeye başladı. Zilin orada bizi uzun boylu, yaşlıca bir adam bekliyordu. Elinde, göğsüne sımsıkı bastırdığı bir kâğıt vardı.</p>

  <p>"Demek karar verdin..." dedi Arkwright ona yaklaşınca.</p>

  <p>Adam başını aşağı yukarı salladı. Uzun ve ince yapılıydı, şakaklarında bir tutam aklaşmış saç vardı. Sanki sert bir rüzgâra kapılsa yere yuvarlanıverecekmiş gibi görünüyordu. Kâğıdı Arkwright'ın görebileceği şekilde uzattı. Kâğıdın bir yanında on dokuz, diğer yanındaysa üç isim yazılıydı. "Dün bir oylama yaptık," derken sesi ağlamaklıydı. "Büyük bir çoğunlukla karar verildi. Yakınımızda yaşamasını istemiyoruz. Bu doğru değil. Hem de hiç doğru değil.</p>

  <p>"Bunu sana geçen sefer de söylemiştim," dedi Arkwright, öfkelenmişti. "Söz konusu olanın o olduğuna emin bile değiliz. Çocukları var mı?"</p>

  <p>Sıska adam başını hayır anlamında salladı. "Çocuk yok, ama eğer bu <span class="t21">oysa,</span> köpeklerin anlar, öyle değil mi? Köpeklerin bunu hissedebilir?.."</p>

  <p>"Muhtemelen, fakat bu her zaman o kadar kolay olmaz. Neyse, gelip öyle ya da böyle işleri yoluna koyacağım."</p>

  <p>Adam başını sallayıp kanal boyunca kuzeye doğru hızla ilerlemeye başladı.</p>

  <p>Gözden kaybolduktan sonra Arkwright göğüs geçirdi. "Bu hoşlandığım işlerden biri değil. Daha kuzeyde yaşayan bir grup <span class="t21">iyi</span> insan, oralı bir balıkçının bir selkie ile yaşadığını düşünüyor," dedi 'iyi' kelimesini alaycı bir şekilde vurgulayarak. "Neredeyse bir yıldır panik halindeler, ama karar veremiyorlar. Şimdi işi benim halletmemi istiyorlar."</p>

  <p><span class="t21">"Selkie</span> mi? O da ne?" diye sordum.</p>

  <p>"Selkie bir şekil değiştiricidir ve genellikle <span class="t21">fok-kad</span><span class="t21">ı</span><span class="t21">n</span> olarak bilinir Üstat Ward. Çoğunlukla denizde yaşarlar. Ara sıra, bir erkeğe âşık olurlar. Muhtemelen adam teknesindeyken ya da ağlarını onarırken onu uzaktan izlerler. Adama bağlandıkça daha çok insana benzerler. Değişim en fazla birkaç gün sürer; mükemmel bir kadın biçimi alırlar ve son derece çekici olurlar. Balıkçı daha ilk görüşte ona delicesine âşık olur ve selkie ile evlenir.</p>

  <p>Çocukları olmaz, ama son derece mutlu bir evlilikleri olur. Bunda bana göre bir sorun yok; ne var ki şikâyet olursa harekete geçmemiz gerekir. Bu, işin bir parçasıdır. İnsanların kendilerini güvende hissetmelerini sağlamalıyız. Bu da köpekleri kullanmak anlamına gelir. Selkieler en ufak bir şüphe dahi uyandırmadan insanların arasında yıllarca yaşayabilirler. Çoğu zaman erkekleri fiştekleyen kadınlar olur. Kıskanırlar. Ne de olsa son derece çekici olmalarının yanı sıra selkieler neredeyse hiç yaşlanmazlar."</p>

  <p>"Şu balıkçı, eğer karısı bir selkie ise," diye sordum, "bunu biliyor mudur?"</p>

  <p>"Bazıları bir süre geçince bunu anlar. Ama şikâyet etmezler..."</p>

  <p>Bunun üzerine Arkwright omuz silkerek uzun ve tiz bir ıslık çaldı. Islığı neredeyse anında uzaktan gelen havlama sesleriyle karşılık buldu ve çok geçmeden köpekler tehditkâr bir şekilde dişlerini göstere göstere belirdi. Kanal boyunca kuzeye doğru yürümeye başlayan Arkwright'ın peşinden ilerledik; Diş ve Pençe hemen dizinin dibinde, bense birkaç adım gerisindeydim. Kısa bir süre sonra köylü adamı geçtik; Arkwright ona selam bile vermedi.</p>

  <p>Doğrusu bu iş hiç hoşuma gitmemişti ve her ne kadar sert görünse de Arkwright'ın da durumdan hoşnut olmadığı belliydi. Selkie bir bakıma bana lamiaları anımsatıyordu; onlar da yavaş yavaş insan biçimine dönüşebiliyordu. Aklıma ustamın bir zamanlar âşık olduğu lamia cadısı Meg geldi. Birileri azgın köpekleriyle birlikte onun peşine düşse acaba ne hissederdi? Muhtemelen karısının peşine düştüğümüzde balıkçının hissedeceklerinden farksız olmazdı. Annem de büyük olasılıkla tıpkı kız kardeşleri gibi bir lamia cadısıydı ve eğer onun peşine bu şekilde düşülecek olsa babamın neler hissedeceğini çok iyi biliyordum. Bu durum kendimi kötü hissetmeme neden oluyordu. Eğer balıkçının karısı kimseye zarar vermiyorsa neden bu şekilde avlanması gerekiyordu?</p>

  <p>Kanaldan ayrılıp sahile doğru batı istikametinde ilerledikten sonra çok geçmeden açık kahverengi kumla kaplı geniş, büyük bir düzlüğe ulaştık. Hava soğuktu; ufuktaki denizin üzerinde asılı duran güneş ışıl ışıl parlamasına rağmen hiç ısıtmıyordu. Av köpeklerine daha geniş bir hareket alanı vererek Arkwright'in yanına geçtim. Merak içindeydim ve sormam gereken sorular vardı:</p>

  <p>"Selkielerin güçleri var mıdır? Yani kara büyü kullanırlar mı?"</p>

  <p>Bana bakmadan başını iki yana salladı. "Tek gerçek güçleri biçim değiştirmektir," diye yanıtladı suratsız bir ifadeyle. "Bir kez insan biçimine girince herhangi bir tehdit altında kaldıklarında birkaç dakikada eski biçimlerine dönebilirler."</p>

  <p>"Selkieler Karanlık'a mı aittirler?" diye sordum.</p>

  <p>"Direkt olarak değil," diye yanıtladı. "O açıdan insanlara benzerler, her iki yöne de kayabilirler."</p>

  <p>Kısa bir süre sonra havada çürük balık kokusu olan ve yedi kadar evden ibaret küçük bir köyden geçtik. Etrafla balık ağlarıyla birkaç ufak tekne vardı, fakat görünürde kimsecikler yoktu. Tül perdeler dahi kımıldamıyordu. Arkwright'in geliyor olduğunu görerek evlerine kapanmış olmalıydılar.</p>

  <p>Köyden çıkar çıkmaz uzakta ıssız bir kulübe ve onun da arkasındaki ufak tepenin üzerinde balık ağlarıyla uğraşan bir adam gördüm. Ön tarafta, kumların bittiği yerde ön kapının yanındaki duvardan bir ahşap direğe kadar çamaşır ipi çekilmişti. İpin yalnızca yarısında çamaşır asılıydı. Kulübeden bir kadın, kucak dolusu ıslak çamaşır ve bir tomar mandalla çıkıp kıyafetleri ipe asmaya başladı.</p>

  <p>"Bakalım durum ne," diye homurdandı Arkwright alçak bir ıslık çalarak. Köpekler neredeyse anında öne atıldılar. "Endişelenme Üstat Ward," diye devam etti konuşmaya. "Onlar iyi eğitimlidir. Eğer kadın gerçekten insansa onu yalamazlar bile!"</p>

  <p>Arkwright da aniden eve doğru koşmaya başlayınca balıkçı, başını ağlarından kaldırıp ayağa kalktı. Saçları kırlaşmıştı ve oldukça yaşlı görünüyordu. O esnada ustamın kadına doğru değil da balıkçıya doğru koştuğunu fark ettim. Ama köpekler kadına doğru gidiyordu. Kadın başını kaldırdı, çamaşırlarını yere atıp eteğini dizlerinin üzerine çekerek uzaktaki denize doğru koşmaya başladı.</p>

  <p>Hiç düşünmeden ben de koşmaya başlayıp avlarına doğru giden köpeklerin peşine düştüm. Kadın gerçekten bir selkie miydi? Eğer öyle değilse neden kaçmaya başlamıştı? Belki de komşular kindardı ve kadın da her an bir sorunla karşılaşmayı bekliyordu. Ya da belki sadece köpeklerden korkuyordu; ne de olsa bazı insanlar korkardı. Diş ile Pençe hemen herkesi korkutabilirdi. Yine de denize doğru koşmasında beni rahatsız eden bir şeyler vardı.</p>

  <p>Çok genç görünüyordu, balıkçıdan epey gençti; hatta neredeyse onun kızı olacak yaştaydı. Kadın uzun saçlarını dalgalandırarak epey hızlı koşmasına rağmen arayı kapıyorduk. Diş ve Pençe'den kaçabilme şansı yok gibi görünüyordu. Deniz hâlâ epey uzaktaydı. Fakat tam o esnada hemen önümüzdeki kanalı fark ettim. Kumların arasından akan bir nehir gibiydi ve batı yönünden gelen şiddetli bir akıntı vardı. Dalgalı su oldukça derin görünüyordu. Pençe artık neredeyse kadının dibindeydi, ağzını iyice açmıştı ve dişlerini gösteriyordu, gelgelelim kadın aniden hızlanıverince köpek sanki orada öylece hareketsiz duruyormuş gibi kaldı.</p>

  <p>Sonra koşarken kıyafetlerini çıkarmaya başlayıp suya atladı. Kanalın kıyısına varınca aşağıya, hızla akan dereye baktım. Kadından hiç iz yoktu. Acaba boğulmuş muydu? Köpekler tarafından parçalanmaktansa bu şekilde boğularak ölmeyi yeğlemiş olabilir miydi?</p>

  <p>Köpekler uluyup kıyı boyunca bir ileri bir geri koşuyordu. Sonra bir an için suyun yüzeyinde bir baş ve omuzlar belirdi. Kadın bana doğru baktı ve o esnada anladım...</p>

  <p>Bu artık bir insan yüzü değildi. Gözleri soğan kadar olmuş, teniyse kaygan bir hal almıştı. Bu kadın gerçekten dc bir selkieydi. Ve artık sudaki dünyasında güvendeydi. Ama köpekler beni şaşırtmıştı. Neden onun peşinden suya atlamamışlardı?</p>

  <p>Kadın kanal boyunca akıntıya karşı güçlü kulaçlar atarak yüzüyor, açık denize doğru ilerliyordu. Gözden kayboluncaya dek bir alçalıp bir yükselen başını izledikten sonra arkamı dönüp çaresiz bir şekilde ilerleyen köpeklerle birlikte kulübeye yöneldim. Uzakta Arkwright'i görebiliyordum, kollarını balıkçıya dolamış onu sımsıkı tutuyordu. Adamın karısına yardım etmek için peşinden koşmasına engel olmuştu.</p>

  <p>Ben yaklaşınca Arkwright adamı bıraktı ve o da çılgınca kollarını sallamaya başladı. Yakından iyice yaşlı görünüyordu.</p>

  <p>Balıkçı, "Ne zararımız vardı bizim? Ne zararımız vardı?" diye bağırırken gözyaşları yanaklarından aşağı süzülüyordu. "Artık hayatım sona erdi. Onun için yaşıyordum. Neredeyse yirmi yıl boyunca birlikteydik ve siz gelip her şeyi bu şekilde bitirdiniz. Hem de ne uğruna? Birkaç sözde komşunun kıskanç lafları yüzünden. Ne biçim adamsın sen? O çok iyi ve şefkatli bir kadındı ve kimsenin kılına dahi zarar vermezdi!"</p>

  <p>Arkwright başını iki yana sallayıp yanıt vermedi. Balıkçıya sırtını döndü ve üzerinde kopkoyu yağmur bulutlarının toplanmakta olduğu köye doğru ilerlemeye başladık. Köye yaklaşırken kapılar açılmaya, perdeler aralanmaya başladı. Ama yine de sokağa yalnızca bir kişi çıktı: zili çalıp bizi bu tatsız işe çağıran o sıska adam. Bize yaklaşıp bir avuç dolusu para uzattı. Görünüşe bakılırsa ustamın faturasını ödemek için para toplamışlardı. Bu son derece hızlı bir ödemeydi. John Gregory nadiren parasını işi tamamladıktan sonra alırdı. Genellikle aylar boyunca -hatta kimi zaman bir sonraki hasada dek- beklemesi gerekirdi.</p>

  <p>Bir an için Arkwright'ın parayı kabul etmeyeceğini sandım. Parayı elinde tutarken bile cebine koymaktan ziyade, adamın suratına çarpacakmış gibi bir hali vardı. Fakat sonunda parayı cebine koydu ve tek kelime etmeden yürümeye devam etti.</p>

  <p>"Biz gidince geri gelmez mi?" diye sordum kanala doğru ilerlerken.</p>

  <p>"Asla geri gelmezler Üstat Ward," diye yanıtladı Arkwright asık bir suratla. "Kimse nedenini bilmez, ama artık yıllarca denizde kalır. Hatta belki de uzun hayatının geri kalanı boyunca. Tabii hoşuna giden bir başka adam görmezse. Muhtemelen denizde kendini çok yalnız hissediyordur..."</p>

  <p>"Köpekler neden onun peşinden suya atlamadı?" diye sordum.</p>

  <p>Arkwright omuz silkti. "Onu suya atlamadan önce yakalamış olsalardı kadın şimdiye ölmüş olurdu. Buna şüphen olmasın. Ama o da son derece güçlü ve kendini savunabilecek durumda. Tek başına bırakıldığında zararsız olduğu için köpekleri gereksiz yere riske sokmam. Söz konusu su cadısı olunca durum farklıdır ve o zaman hayvanların kendi canlarını tehlikeye atmalarını beklerim. Ne var ki bir fok-kadın için uğraşmaya ne gerek var? Kimse için gerçek bir tehdit oluşturmaz. Artık gitti; köylüler bu gece yataklarında kendilerini daha güvende hissedecekler. Yani işimiz bitti."</p>

  <p>Bu bana son derece zalimce görünüyordu ve bu gereksiz işte rol almadığım için çok mutluydum. Birlikte yirmi yıla yakın yaşamışlardı ve balıkçıyı artık yalnız ve kederli bir yaşlılık bekliyordu. İşte o esnada, hayalet olunca kabul etmeyeceğim bazı işler olacağına dair kendi kendime söz verdim.</p>

  <p>&nbsp;</p>
</body>
</html>
