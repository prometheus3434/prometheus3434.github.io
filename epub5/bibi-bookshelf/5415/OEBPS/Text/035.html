<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 22</title>
</head>

<body>
  <h1 class="h11">BÖLÜM 22</h1>

  <p class="p3"><span class="t7">SAAT YÖNÜNÜN TERS</span><span class="t7">İ</span></p>

  <p>&nbsp;</p>

  <p>Hest kıyısına vardığımızda gelgitin çekilmesi için birkaç saat beklememiz gerekti. Ancak sonrasında yarım düzine gezgin, iki at arabası ve kumsal rehberinin eşliğinde körfezi nispeten hızlı ve güvenli bir şekilde geçtik.</p>

  <p>Hiç durmadan tırmanıp gün batımından kısa bir süre önce Münzevi'nin mağarasına ulaştık. İçeride çıt çıkmıyordu. Judd Atkins bağdaş kurmuş, ateşin karşısında oturuyordu; gözleri kapalıydı ve nefes dahi almıyor gibi görünüyordu. Ustam önden girip parmak uçlarına basarak alevlerin arkasında karşısına dikiliverdi.</p>

  <p>"Sizi rahatsız ettiğim için üzgünüm Bay Atkins," dedi kibarca, "fakat sanırım Bill Arkwright'i tanıyorsunuz, yakın bir zaman önce sizi ziyaret etti. Benim adım John Gregory ve kendisi bir zamanlar benim çırağımdı. Bill kayıp ve sizden onu bulmam konusunda bana yardımcı olmanızı istiyorum. Bir su cadısı tarafından kaçırıldı, ama halen hayatta olabilir."</p>

  <p>Bir an için Münzevi ne söylenenleri duyduğuna dair herhangi bir tepki verdi ne de konuştu. Acaba derin bir uykuda ya da bir tür trans halinde miydi?</p>

  <p>Ustam arka cebinden gümüş bir para çıkarıp havaya kaldırdı. "Elbette ki ödemenizi yapacağım. Bu yeterli olur mu?"</p>

  <p>Münzevi gözlerini açtı. Işıl ışıl parlayan gözleri hızlı bir şekilde Hayalet'ten Alice'e ve sonra bana yöneldikten sonra yeniden ustama döndü. "Paranızı kaldırın John Gregory," dedi. "Paraya ihtiyacım yok. Körfezden bir sonraki geçişinizde rehbere verin. Bu paranın orada kaybolanlar adına verildiğini söyleyin. Para, körfezi geçmeye çalışırken boğulan insanların ailelerine yardım etmekte kullanılıyor."</p>

  <p>"Tamam, öyle yaparım," dedi Hayalet. "Yani yardım edecek misiniz?"</p>

  <p>"Elimden geleni yaparım. Bu kadar uzaktayken hayatta mı ölü mü kestirmek imkânsız, ama ondan geriye bir şey kaldıysa bulabilirim. Haritanız var mı? Ve bu adama ait olan herhangi bir şey?"</p>

  <p>Ustam çantasından bir harita çıkarıp dikkatlice açtıktan sonra ateşin yanına, yere koydu. Aşağı yukarı aynı bölgeyi kapsayan bu harita, Bill Arkwright'ınkinden çok daha eski ve yırtık pırtıktı.</p>

  <p>Münzevi'yle göz göze gelince bana gülümsedi. "Eh Thomas, ölü ya da diri, bir adamı bulmak bir cadıyı bulmaktan çok daha kolaydır."</p>

  <p>Hayalet cebinden altın bir yüzük çıkardı. "Bu yüzük Bill'in annesine aitti," dedi. "Onun alyansı ve ölmeden kısa bir süre önce çıkarıp onu ne kadar çok sevdiğini yazdığı bir notla birlikte Bill'e bıraktı. Bu onun en değerli eşyalarından biri, fakat yılda yalnızca iki kez takar: Annesinin ölüm yıl dönümünde ve doğduğunu düşündüğü günde."</p>

  <p>Bir anda bunun Arkwright'ın annesinin tabutu üzerinde gördüğüm yüzük olduğu anladım. Hayalet bunu düşünerek yüzüğü oradan almış olmalıydı.</p>

  <p>"Bir kere bile taktıysa işe yarar," dedi Judd Atkins ayaklanarak. Yüzüğe bir parça ip bağlayıp haritanın üzerine sarkıtarak sağdan sola hareket ettirmeye başladı; yüzüğü her seferinde biraz daha kuzeye doğru hareket ettiriyordu.</p>

  <p>Onu sessizce izledik. Son derece dikkatli bir şekilde uzun süre çalıştı. En sonunda göllerin bulunduğu enleme ulaştı. Çok geçmeden eli titremeye başladı. Yüzüğü biraz daha aşağıya doğru hareket ettirip eli yine aynı noktada titreyinceye kadar oynattı. Burası Coniston Gölü'nün sekiz kilometre kadar doğuşuydu, yani daha büyük kardeş gölü olan Büyük Göl'de bir yer.</p>

  <p>"Şu adada bir yerde," dedi münzevi işaret parmağıyla göstererek.</p>

  <p>Hayalet işaret ettiği yere yakından baktı. "<span class="t21">Belle Adas</span><span class="t21">ı</span><span class="t21">,"</span> dedi. "Daha önce oraya hiç gitmedim. Hakkında bir şeyler biliyor musunuz?"</p>

  <p>"Yolculuklarım esnasında oradan birkaç kez geçtim," diye yanıtladı Münzevi. "Adanın iki kilometre kadar güneyinde birkaç yıl önce bir cinayet işlendi. Bir kadın uğruna çıkan bir kavga. Kurbanın ayaklarına taşlar takılıp göle atıldı. Cesedi aynı yöntemi kullanarak bulabildim. Adanın kendisine gelince, artık oraya kimse gitmiyor. Kötü bir ünü var."</p>

  <p>"Perili mi?" diye sordu Hayalet.</p>

  <p>Judd başını iki yana salladı. "Bildiğim kadarıyla değil, ama insanlar uzak duruyor ve özellikle karanlık çökünce yaklaşmamaya özen gösteriyorlar. Sık ormanlarla çevrili ve ağaçların gizlediği bir süs bina var. Bunun dışında terk edilmiş. William'ı büyük olasılıkla orada bulursunuz."</p>

  <p>"Süs bina nedir?" diye sordum.</p>

  <p>"Dekoratif amaçlı inşa edilmiş ve herhangi bir işlevi olmayan küçük yapılar evlat," diye yanıtladı Hayalet. "Kimi zaman kule ya da kale şeklinde inşa edilirler. Amaç, bakılacak bir şey ortaya çıkarmaktır, içinde yaşanacak bir şey değil. Adları da buradan gelir. Hayatını sürdürebilmek için para kazanma endişesi olmayanlar tarafından inşa ettirilen bir ahmaklık abidesi. Akıl ve mantıktan çok, parası olan birinin işi."</p>

  <p>"İşte William Arkwright orada," diye yineledi Münzevi. "Fakat ölü mü diri mi emin olamıyorum."</p>

  <p>"Adaya nasıl gidebiliriz?" diye sordu Hayalet, haritasını katlarken.</p>

  <p>"Çok zor," diye yanıtladı Judd başını sallayarak. "Gölde yolcu taşıyarak geçinen tekneciler var, fakat çok azı sizi oraya götürmeyi kabul edecektir."</p>

  <p>"Denemeye değer," dedi Hayalet. "Yardımlarınız için teşekkürler Bay Atkins. Yakınlarını kaybetmiş olanları desteklemek için rehbere para vereceğime emin olabilirsiniz."</p>

  <p>"O halde size yardımcı olmaktan memnuniyet duydum," dedi Münzevi. "Şimdi geceyi burada geçirebilirsiniz. Ancak yiyecek anlamında çorbamdan başka ikram edebileceğim bir şeyim yok."</p>

  <p>Karanlık'la karşılaşmaya hazırlandığımız için Hayalet de, ben de yemek teklifini geri çevirdik. Alice de beni şaşırtarak aynı şeyi yaptı. Genellikle iştahı yerinde olurdu ve gücünü korumaktan hoşlanırdı. Yine de hiçbir şey demedim ve çok geçmeden geceyi münzevinin ateşinin başında geçireceğimiz için minnettarlık duyarak uykuya daldık.</p>

  <p>&nbsp;</p>

  <p>Sabaha karşı dört gibi uyanınca Alice'i közlerin diğer tarafından bana bakarken buldum. Hayalet uykusunda yavaş ve derin soluk alıp veriyordu. Münzevi ise hâlâ aynı pozisyondaydı: gözleri kapalı, başı öne eğik. Uyuyup uyumadığını kestirmek güçtü.</p>

  <p>"Uykun epey ağır Tom," dedi Alice ciddi bir şekilde gözlerini belerterek. "Neredeyse yarım saattir sana bakıyorum. Çoğu insan iki dakikaya kalmaz uyanır."</p>

  <p>"Ben ne zaman istersem o zaman uyanabilirim," dedim gülümseyerek. "Genellikle bir tehdit söz konusuysa uyanırım. Ama sen tehdit oluşturmuyorsun Alice. Uyanmamı mı istedin? Neden?"</p>

  <p>Alice omuz silkti. "Uyuyamadım ve konuşmak istedim, hepsi bu," dedi.</p>

  <p>"İyi misin?" diye sordum. "Akşam yemeği yemedin. Senin yapacağın bir şey değil bu."</p>

  <p>"Olabileceğim kadar iyiyim," diye yanıtladı alçak sesle.</p>

  <p>"Yemek yemelisin," dedim.</p>

  <p>"Sen de pek bir şey yemiyorsun, öyle değil mi? Yaşlı Gregory'nin küflü peynirini kemirmenin sıska bedenine faydası olmaz."</p>

  <p>"Biz bunu bir amaç uğruna yapıyoruz Alice. Çok yakında Karanlık'la savaşacağız ve oruç tutmak işe yarar. Gerçekten öyle. Ama <span class="t21">senin</span> bir şeyler yemen gerek. Bir günü aşkın süredir ağzına tek lokma koymadın."</p>

  <p>"Beni rahat bırak Tom. Bu seni ilgilendirmez."</p>

  <p>"Elbette ki ilgilendirir. Seni düşünüyorum ve hastalandığını görmek istemem."</p>

  <p>"Benim de bir nedenim var. Oruç tutmak sadece hayalet ve çıraklarına özgü bir şey değil. Üç gün boyunca ben de oruç tutacağım. Lizzie'nin bana öğrettiklerini uygulayacağım. Gücünü toplamak zorunda olduğunda hep bunu yapardı. Şeytan'ı uzak tutmanın ilk adımı olabilir."</p>

  <p>"Peki ya sonra Alice? Başka ne yapacaksın? Karanlık'ın yöntemlerinden biri daha, öyle değil mi? Bunu yaparsan karşılaşacağımız düşmanlarımızdan bir farkın kalmaz. Cadıların gücünü kullanan bir cadı olursun! Henüz yol yakınken bundan vazgeç! Ve beni bu işe karıştırma! Bay Gregory'nin söylediklerini duydun: Şeytan beni Karanlık'a çekmekten başka bir şey istemez."</p>

  <p>"Hayır Tom, bu doğru değil. Ben bir cadı değilim ve asla da olmayacağım. Karanlık'ın yöntemlerini kullanacağım, bu doğru; fakat seni Karanlık'a çekiyor falan değilim. Sadece annenin söylediklerini yapıyorum!"</p>

  <p>"Ne? Annem asla böyle bir şey söylemez."</p>

  <p>"Ne kadar yanıldığının farkında değilsin Tom. <span class="t21">Her yöntemi dene! Her yöntemi dene!</span> demişti. Onu <span class="t21">korumak için her ne olursa yap.</span> Anlamıyor musun Tom? Bu yüzden buradayım: Karanlık'a karşı Karanlık'ın yöntemlerini kullanarak hayatta kalmanı sağlamak için!"</p>

  <p>Söyledikleri beni şaşkına çevirmişti ve ne diyeceğimi bilmiyordum. Ancak Alice'in yalan söylemeyeceğine emindim. "Annem sana bunu ne zaman söyledi?" diye sordum.</p>

  <p>"Geçtiğimiz yıl ailenin yanında kaldığımda, birlikte Malkin Anaya karşı mücadele ettiğimizde. Ve benimle o günden sonra yalnızca bir kez konuştu. Yazın beraber Pendle'dayken, benimle bir ayna aracılığıyla konuştu..."</p>

  <p>Alice'e şaşkınlık içinde baktım. Baharın başlangıcında Yunanistan'a gitmek üzere yola çıktığından bu yana annemle iletişim kuramamıştım. Ve o Alice'le konuşmuştu! Üstelik de bunun için bir ayna kullanmıştı!</p>

  <p>"Annem sana ne dedi Alice? Seninle iletişim kurmak için bir ayna kullanmasını gerektirecek kadar acil olan neydi?" diye üsteledim.</p>

  <p>"Daha önce söylediğim gibi. Pendle'da cadı kurulları, geçidi açıp Şeytan'ı dünyaya çağırmaya hazırlanıyorlardı. Annen senin büyük bir tehlike altında olacağını ve seni korumak için hazırlanma vaktimin geldiğini söyledi. Ben de o günden beri hazırlanmak için elimden geleni yapıyorum, fakat bu hiç kolay değil."</p>

  <p>Hayalet'e doğru bakıp sesimi alçaltarak konuşmaya devam ettim. "Eğer Hayalet ne yapmaya çalıştığını öğrenirse seni yanımızdan gönderir. Dikkatli ol Alice, çünkü öğrenebilir. Ayna kullandığımız için zaten şimdiden endişeleniyor. Lütfen onun eline bunu yapmak için koz verme..."</p>

  <p>Alice başını salladı ve uzun bir süre konuşmadan, öylece oturup közleri izledik. Bir süre sonra Münzevi'nin bana baktığını fark ettim. Ben de ona bakınca göz göze geldik.</p>

  <p>Gözlerini dahi kırpmıyordu ve utana sıkıla ona sordum: "Buluculuk yapmayı nereden öğrendiniz Bay Atkins?"</p>

  <p>"Kuşlar yuva yapmayı nereden öğrenir? Ya da bir örümcek ağını nasıl yapar? Ben bu beceriyle birlikte doğdum Thomas. Babam ve onun babasında da aynı beceri vardı. Kalıtımsal olabiliyor. Ancak bu yetenek yalnızca suyu ya da kaybolan insanları bulmaya yaramıyor. Aynı zamanda insanlar <span class="t21">hakk</span><span class="t21">ı</span><span class="t21">nda</span> bilgi de veriyor. Nereden geldikleri ve ailelerine dair. Sana göstermemi ister misin?"</p>

  <p>Emin değildim ve ne beklemem gerektiğini bilmiyordum, ama ben daha yanıt veremeden ayağa kalkıp ateşin yanından dolaşarak cebinden bir ip çıkardı. İpe ufak bir kristal bağlayıp başımın üzerine tuttu. İp yavaş yavaş saat yönünde dönmeye başladı.</p>

  <p>"Sen iyi bir aileden geliyorsun Thomas. Bu yeterince açık. Seni seven bir annen ve abilerin var. Birbirinizden ayrılmışsınız, ama çok yakında yeniden kavuşacaksınız. Büyük bir aile toplantısı görüyorum. Çok önemli bir toplantı."</p>

  <p>"Bu çok güzel olurdu," dedim. "Annem uzakta ve abilerimden dördünü görmeyeli üç yılı geçti."</p>

  <p>Hayalet'e bakıp hâlâ uyuyor olduğunu görünce rahatladım. Münzevi'nin geleceğe dair kehanetlerde bulunmasından hoşlanmazdı. Judd Atkins artık benim yanımdan uzaklaşıp Alice'e doğru ilerlemeye başlamıştı. İpi başının üzerine tutmasıyla birlikte Alice irkildi. İp çok geçmeden bu kez aksi istikamette dönmeye başladı; saatin ters yönünde dönüyordu.</p>

  <p>"Bunu söylemek bana acı veriyor kızım," dedi Münzevi, "fakat sen kötü bir aileden geliyorsun, bir cadı klanından..."</p>

  <p>"Bu bir sır değil," dedi Alice suratını asarak.</p>

  <p>"Daha kötüsü de var," dedi Münzevi. "Çok yakında onlarla ve seni çok seven babanla yeniden buluşacaksın. Baban için çok özelsin. Onun özel kızısın."</p>

  <p>Alice öfke dolu bakışlarla ayağa fırladı. Elini kaldırdı ve bir an için Münzevi'nin yüzünü çizecek ya da ona vuracak sandım. "Babam öldü ve gömüldü. Yıllardır kara toprağın altında!" diye çıkıştı. "Söylemeye çalıştığın bu mu? Ben de mi öleceğim? Ne hoş, değil mi? Ne hoş bir kehanet!"</p>

  <p>Sözlerini bitirir bitirmez mağaradan çıktı. Onun peşinden gitmek üzere hareketlenirken, Judd Atkins yanıma gelip elini omzuma koydu. "Bırak gitsin Thomas," dedi üzgün bir şekilde başını iki yana sallayarak. "Siz ikiniz asla birlikte olamazsınız. İpin nasıl ikiniz için de farklı yöne döndüğünü gördün mü?"</p>

  <p>Başımı salladım.</p>

  <p>"Saat yönünde ve saat yönünün tersine. Işık ve karanlık. İyi ve kötü. Ben göreceğimi gördüm ve üzgünüm ki bu doğru. Yalnızca bu da değil... Konuşmalarınızın bir kısmına kulak misafiri oldum. Sebebi ne olursa olsun Karanlık'a dair yöntemleri bu şekilde kullanmaya hazırlanan birine güvenilmez. Bir koyun, kurdun yanında güvenli bir şekilde oturabilir mi? Ya da bir tavşan, gelincikle dost olur mu? Dikkatli ol, yoksa seni de kendisiyle birlikte sürükleyecek! Bırak gitsin. Kendine başka bir arkadaş bul. Alice olmaz."</p>

  <p>Yine de Alice'in peşinden gittim, fakat karanlığın içinde gözden kaybolmuştu. Şafak sökmeden bir saat önce geri dönünceye kadar da mağaranın girişinde bekledim. Hiçbir şey demedi ve ona yaklaşmaya çalıştığımda geriledi. Ağlamış olduğunu görebiliyordum.</p>

  <p>&nbsp;</p>
</body>
</html>
