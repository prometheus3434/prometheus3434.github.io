<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 15</title>
</head>

<body>
  <h1 class="h11">BÖLÜM 15</h1>

  <p class="p10"><span class="t7">DANS EDEN PARMAK</span></p>

  <p>&nbsp;</p>

  <p>Kahvaltı yoktu. Şafak söktükten kısa bir süre sonra Judd Atkins göller bölgesi haritasını açıp sönmekte olan ateşin yanına serdi.</p>

  <p>Haritaya bakarak, "Pekâlâ," dedi, "iyi bir uyku çektim ve kendimi çok daha iyi hissediyorum. Artık onu bulabilmeliyim..."</p>

  <p>Sonra arka cebinden iki şey çıkardı. İlki kısa ve ince bir ip parçasıydı, diğeriyse cadının parmağı. İpin bir ucunu parmağa bağladı.</p>

  <p>Münzevi onu izlediğimi görüp gülümsedi. "Bu çarpık dünyadan el etek çekmeden evvel, bir bulucuydum Thomas. Huş ağacı dalı kullanarak su bulurdum. Eyaletin kuzeyindeki kuyulardan çoğunu ben buldum. Ara sıra kayıp insanları da bulurdum. Kıyafetinin bir parçası ya da saçının bir tutamını haritanın üzerinde tutup elimin titremesini beklerdim. Ne yazık ki bulduğum insanların çoğu ölmüş olurdu, ama aileleri yine de kutsal bir alana gömebilecekleri bir ceset olduğu için minnet duyarlardı. Şimdi bakalım Morwena adındaki su cadısını bulabilecek miyim..."</p>

  <p>Arkwright biraz daha yaklaştı ve sistemli bir arayışa başlayan münzeviyi izlemeye koyulduk. Adam yavaşça batıdan doğuya, sonra doğudan batıya doğru hareket ettirdiği parmağını her seferinde biraz daha kuzeye kaydırarak haritayı düzenli bir şekilde taramaya başladı. Daha bir dakika geçmeden eli aniden titreyiverdi. Durdu, derin bir nefes alıp elini sağa hareket ettirdi, hemen ardından son derece yumuşak ve düzgün bir hareketle yeniden sola kaydırdı. Eli bu kez de titreyip yukarı doğru hareket edince cadının parmağı ipin ucunda dans etmeye başladı.</p>

  <p>"Şurayı işaretle William!" diye seslenince Arkwright yanına gidip eğilerek haritanın üzerinde o noktaya ufak bir çarpı işareti koydu. Ardından münzevi haritayı taramaya devam etti. Çok geçmeden eli yine titredi. Saniyeler sonra üçüncü bir konum daha belirlediğinde kesik parmak yine ipin ucunda dans ediyordu. Arkwright her seferinde belirtilen noktayı dikkatlice işaretledi. Münzevi arayışa devam etti, ancak daha kayda değer bir şey bulmadı.</p>

  <p>Üç çarpı işareti de Coniston Gölü'nün batısında kalıyordu: İlki gölün kuzeybatı kıyısındaydı; ikincisi Keçi Suyu adı verilen ufak bir gölün üzerindeydi; üçüncüsüyse daha kuzeyde, Leven Suyu gölündeydi.</p>

  <p>"Hepsi bu mu ihtiyar, yoksa emin değil misin?" diye sordu Arkwright sabırsızlanarak.</p>

  <p>"Emin olmak doğru bilmek anlamına mı gelir? Daima şüphe duymalıyız William. Bu üç nokta da olabilir. Her birinde zaman geçirdiğine eminim," diye yanıtladı Münzevi. "Hatta senin bana araştırmamı söylediğin yerden daha kuzeyde kalan başka noktalar da olabilir. En güçlü tepkiyi Coniston kıyısından aldım, ama o gölün batısında da dolaştığını hissediyorum. Oraları iyi bilir misin?"</p>

  <p>"Oralarda birden çok kez çalışmam gerekti, yine de eyalet sınırında kalan gölün en kuzey ucunu tam olarak bilmiyorum. Coniston halkı aksidir, kendi kuralları vardır ve yabancılardan hoşlanmazlar. Güneyden bir hayalet getirmektense sessizlik içinde acı çekmeyi yeğlerler."</p>

  <p>Akıllıca davranıp düşüncelerimi kendime sakladım, ama evinde bir çırak olmasına dahi dayanamayan Arkwright gibi düşmanca tavırları olan birinden bu sözleri duymak biraz fazlaydı doğrusu.</p>

  <p>&nbsp;</p>

  <p>Tam yola koyulmak üzereyken hava kapandı; batıdan gelen rüzgârın yamaca bıraktığı yağmur, mağaranın çatısını dövüp girişini tamamen kaplayarak ara sıra ateşe bile ulaşmaya başladı.</p>

  <p>"Seni ahmak adam," diye dalga geçti Arkwright. "Neden girişi rüzgâra dönük bir mağara seçtin ki?"</p>

  <p>"Soğuk ve yağmur insan ruhuna iyi gelir. Sen neden daha yüksekte, insana zindelik veren açık havada değil de bataklıkta yaşıyorsun?" diye karşılık verdi Judd Atkins.</p>

  <p>Arkwright'ın yüzünden, sinirlendiği anlaşılıyordu, yine de sesini çıkarmadı. Orada yaşıyordu, çünkü o ailesinin eviydi ve artık annesinin ruhu tutsak olduğundan onları bırakıp gidemezdi. Münzevi muhtemelen buna dair hiçbir şey bilmiyordu, yoksa bu denli acımasız laflar etmezdi.</p>

  <p>Kötüleşen hava nedeniyle Arkwright bir gece daha mağarada kalıp günün ilk ışıklarıyla yola koyulmaya karar verdi. Judd ateşi hazırlarken Arkwright da beni sağanak yağmura rağmen balık tutmaya götürdü. Olta ya da ağ kullanacağını düşünmüştüm, oysa 'gıdıklama' adını verdiği kendine has bir yöntemi vardı.</p>

  <p>"Bunu becerebilirsen asla aç kalmazsın!" dedi.</p>

  <p>Bu yöntemde ıslak nehir kıyısına yüzükoyun uzanıp kollarını soğuk suya daldırıyordun. Amaç alabalığın göbeğini gıdıklamaktı, böylece avuç içine doğru yaklaşan hayvanı seri bir hareketle kıyıya atmak mümkün oluyordu. Bana bu yöntemi gösterdi, ancak alabalıkların hiçbiri elimin yakınından dahi geçmiyordu. Ama Arkwright iki balık yakalayıp tam kıvamında kızarttı. Münzevi, çorbasından içmeye devam edince balıklar bize kalmış oldu. Son derece lezzetliydiler ve çok geçmeden keyfim yerine geldi.</p>

  <p>Ne var ki yemek sonrasında yine asa dövüşüne başladık. Bu kez kolumdaki tek bir morlukla ucuz atlattım, ama Arkwright benimle kımıldayamayacağım hale gelinceye kadar dövüştüğünden bitkin düştüm. O gece derin bir uyku çektim. Kesinlikle değirmendeki uykularımdan daha dinlendiriciydi.</p>

  <p>&nbsp;</p>

  <p>Şafak söktüğünde yağmur durmuştu ve hiç vakit kaybetmeden yola koyulup kuzeye, göller bölgesine doğru yürümeye başladık.</p>

  <p>Hayalet'in, eyaletin bu bölgesindeki manzarayla ilgili söyledikleri kesinlikle doğruydu. Coniston Gölü'ne ulaşıp ağaçlarla çevrili batı kıyısından geçerken etrafımız gözü okşayan manzaralarla doluydu. Doğudaki tepeler, belli dönemlerde yapraklarını döken ağaçlar ve bu kasvetli sonbahar gününe yeşillik katan iğne yapraklılarla kaplıydı. Bulutlar epey yüksekte olduğundan kuzeydeki dağları da apaçık görebiliyorduk ve yağmurun oraya kar şeklinde yağdığı açıktı, zira arkalarına gri gökyüzünü almış olan dağların zirveleri beyaza kesmiş, ışıldıyordu.</p>

  <p>Arkwright biraz daha neşeli görünüyordu, ben de uzun süren sessizlikten sıkılıp -Münzevinin mağarasından çıktığımızdan bu yana tek kelime etmemişti- bir soru sordum:</p>

  <p>"Şu ilerideki dağ, Coniston'lu Yaşlı Adam dağı mı?"</p>

  <p>"Evet, öyle Üstat Ward, bunu iyi biliyor olmalısın; dün üzerinde çalışma yaptığımız haritayı inceleyince hakkında daha çok bilgi sahibi olacaksın. Harika bir manzara, öyle değil mi? Bay Gregory'nin evinin oradaki tepelerden çok daha yüksek. İnsanın dikkatini çekiyor, ama aynı ayardaki kimi yerler bu denli dikkat çekmeyebilir. Şuradaki kıyıyı görüyor musun?" diyerek gölün doğu kıyısını işaret etti.</p>

  <p>Başımı aşağı yukarı salladım.</p>

  <p>"Eh, işte orası Coniston Deşicisi'ni öldürdüğüm yer. Tam da orada... Bay Gregory'nin yanındaki eğitimimi tamamladığımdan bu yana yaptığım en iyi şey olsa gerek. Fakat eğer Morwena'yı yakalayabilir ya da öldürebilirsem bu çok daha iyi olur."</p>

  <p>Arkwright'ın yüzünde sırıtmaya benzer bir ifade belirdi. Köpekler etrafımızda dönüp heyecan içinde yalanırlarken o da alçak sesle ıslık çalmaya başladı.</p>

  <p>Coniston köyüne güneyden girdik. Etrafta çok az insan vardı, üstelik bunlar da oldukça düşmanca görünüyordu; hatta bize yaklaşmamak için yolun karşısına geçenler hile oldu. Bay Gregory'nin yıllardır yaşadığı Chipenden'da da çoğu insan hayaletlerin yakınında olmaktan çekinirdi. Ustam kasaba merkezinde yürürken insanlardan uzak durmaya özen gösterirdi ve ben erzak almaya indiğimde herkes düzenli alışveriş yaptığımız dükkân sahipleri kadar dostane davranmazdı.</p>

  <p>Haritada 'Kilise Deresi' olarak işaretli dereye ulaşınca bacalarından duman tüten birbirine yaslanmış evleri geride bırakarak batıya doğru yükselen dik bir patikaya saptık. Hemen üzerimizde 'Yaşlı Adam'ın heybetli zirveleri yükseliyordu, ancak tam bacaklarım ağrımaya başlamışken Arkwright bizi ana patikadan çıkartıp bir hanın önündeki ufak bahçeye girdi. Tabelada şöyle yazılıydı:</p>

  <div class="cizgi2">
    <table class="baslik">
      <tr>
        <td class="tabloyazisi">
          <p style="text-indent:0;margin-left:0;line-height:150%;text-align:center;margin-top:0;margin-bottom:0;font-family:'Caslon Antique';font-size:2em;font-style:normal;">DERE HANI</p>
        </td>
      </tr>
    </table>
  </div>

  <p>Girişte, ellerinde büyükçe birer bira şişesi olan iki yaşlı adam duruyordu. Hızla yana çekilip bize yol verirlerken yüzlerinde beliren korku dolu ifadenin tek nedeni, muhtemelen yanımızdaki korkunç iki av köpeği değildi. Kıyafetlerimizle asalarımızdan mesleğimizi tahmin etmiş olmalıydılar.</p>

  <p>Hanın içi boştu, masalar tertemizdi ve ocakta içimizi ısıtan bir ateş yanıyordu. Arkwright bara yürüyüp sertçe tezgâha vurdu. Birinin basamaklardan çıktığını duyduk ve sağımızdaki kapıdan temiz önlüklü şişman, neşeli bir adam çıktı.</p>

  <p>Endişeli bir şekilde köpeklere bir bakış attıktan sonra Arkwright'i süzdüğünü gördüm, fakat tedirgin gülümseyişi yerini çok geçmeden deneyimli bir hancının ifadesine bıraktı. "İyi günler saygıdeğer baylar," dedi. "Nasıl yardımcı olabilirim? Konaklama mı, yiyecek mi yoksa yalnızca en iyi biramdan iki maşrapa mı?"</p>

  <p>"İki oda istiyoruz hancı ve bir de akşam yemeği; eğer varsa et ve patates yahnisi. Bu arada biz de şurada ateşin yanına oturup sıcak şerbet içeceğiz."</p>

  <p>Hancı başını sallayıp aceleyle uzaklaştı. Arkwright'in karşısına otururken neler olduğunu düşünüyordum. Bay Gregory ve ben çok nadiren handa kaldığımızda aynı odayı paylaşırdık; o yatakta, bense yerde uyurdum. Arkwright ise her ikimiz için de birer oda istemişti.</p>

  <p>"Sıcak şerbet nedir?" diye sordum.</p>

  <p>"Soğuk ve yağmurlu sonbahar akşamlarında keyiflenmeni sağlayacak bir şey. Şarap ve sulu yulaf lapası içeren sıcak, baharatlı bir karışım. Yahniden önce iştahımızı açmak için birebir."</p>

  <p>Şaraptan bahsedince doğrusu biraz endişelendim. Askerlerle dövüşmesine tanık olmam Arkwright'in şarap içince ne denli saldırgan ve öfkeli olabildiğini bir kez daha fark etmemi sağlamıştı ve böyle davrandığında ondan korkuyordum. Yakın zamana kadar içkiye olan düşkünlüğünü törpülemeyi başardığını umuyordum, fakat muhtemelen çeteyle girdiği çatışma şaraba olan iştahını kabartmıştı.</p>

  <p>Yine de duruma olumlu yaklaşmaya çalıştım, ne de olsa bir handa uyumak geceyi çalılıkların arasında ya da yıkık dökük bir ahırda geçirmekten iyiydi. Tabii yine de John Gregory'nin yaptığı her şey için çoğu zaman haklı bir nedeni olduğunu biliyordum. Birincisi, Karanlıkla yüzleşmeden önce oruç tutmamızı isterdi; ikincisiyse, insanların işimize burunlarını sokmalarından hoşlanmazdı. Morwena'nın ininin olması muhtemel bölgelerden ilkine köyden geçmeden yaklaşmayı yeğlerdi. Buraya benzer küçük yerleşim yerlerinde dedikodu çok hızlı yayılırdı. Şimdi geceyi geçirmek için oda tuttuğumuza göre çok yakında Coniston'daki herkes bir hayaletle çırağının buraya geldiğini öğrenirdi. Ve bazen cadıların halk arasında müttefikleri olurdu; bunu Pendle'da öğrenmiştim. Morwena gibi kötücül bir su cadısının dahi ihbarcıları olabilirdi.</p>

  <p>Bir süre iki seçenek arasında gidip geldim: Arkwright'a hiçbir şey söylemeyip sonuçlarına katlanmak ya da dayak yemeyi yahut en azından azar işitmeyi göze alarak çekincelerimden bahsetmek. En sonunda görev bilincim baskın aktı.</p>

  <p>"Bay Arkwright," diye söze başladım, hancı geri döner de konuştuklarımızı duyar diye alçak sesle konuşuyordum, sizce burada böyle herkesin ortasında oturmamız doğru mu? Morwena'nın bu civarda destekçileri olabilir."</p>

  <p>Arkwright tatsız tatsız gülümsedi. "Mızmızlanmayı kes Üstat Ward. Etrafta casus falan görüyor musun? Unutma, benimleyken işler benim yöntemlerimle yürür ve eğer Morwena'yla yüzleşeceksem dinlenip kendimi toparlamaya ihtiyacım var. Bu gece karnın tok sırtın pek olacağı için kendini şanslı say. Bay Gregory, çıraklarına asla bu kadar iyi davranmaz."</p>

  <p>Belki de Arkwright haklıydı. Etrafta kimse yoktu ve Münzevi'nin mağarasında geçen iki günün ardından ikimizin de güzel bir yemeğe ve dinlenmeye ihtiyacımız vardı. Morwena'yla mücadeleye girişmeden önce Bay Gregory'nin mutlaka oruç tutmamız gerektiği konusunda ısrar edeceğine emindim, ancak Arkwright'la daha fazla tartışmamaya karar verdim; özellikle de çok yakında şarap içecekken. Koltuğuma yaslanıp endişe etmeyi bir kenara bırakarak sıcak şerbetimin tadını çıkardım.</p>

  <p>Gelgelelim çok geçmeden han kalabalıklaşmaya başladı ve dumanı tüten yahnilerimiz servis edildiğinde bir grup çiftçi bardak bardak bira içmeye başlamış, masaların çoğu konuşup gülüşerek yiyip içen canlı, neşeli insanlarla dolmuştu. Birkaç şüpheci bakış yakaladım ve insanların bizim hakkımızda konuştuklarını hissettim. Hatta birkaç müşteri bizi görür görmez kapıdan döndü. Belki de bizden çekiniyorlardı sadece. Yahut ortada daha kötü bir durum vardı.</p>

  <p>Sonra işler kötüye gitmeye başladı. Arkwright hancının en sert birasından bir maşrapa dolusu istedi. Birayı birkaç saniye içinde içtikten sonra bir tane daha içti ve sonra bir tane daha. İçtikçe daha yüksek sesle konuşmaya başlıyor, konuşması bozuluyordu. Yedinci maşrapayı almak üzere bara gittiğinde birinin masasına çarparak üzerindeki içkileri yere devirince kötü bakışlara maruz kaldı. Ben orada öylece oturup dikkat çekmemeye çalışıyordum, oysa Arkwright'ın bu tür endişeleri yok gibiydi. Barda kendisini dinleyen herkese Coniston Deşicisi'ni nasıl alt ettiğini anlatmaya başlamıştı.</p>

  <p>Bir süre sonra yalpalaya yalpalaya masamıza geri gelirken elinde sekizinci bira maşrapası vardı. Onu da alelacele içip gürültülü bir şekilde geğirince kötü bakışların sayısı arttı.</p>

  <p>"Bay Arkwright," dedim, "sizce artık yatsak iyi olmaz mı? Yarın yoğun bir gün olacak ve saat epey geç oldu."</p>

  <p>"İşte yine başladı," dedi Arkwright yüksek sesle, öyle ki çok geçmeden istediği dikkati üzerimize çekmeyi başardı. "Çırağım ne zaman emirleri kendisinin değil de benim verdiğimi öğrenecek acaba? Ne zaman istersem o zaman yatarım Üstat Ward, daha önce değil!" diye çıkıştı.</p>

  <p>Aşağılanmış bir şekilde başımı öne eğdim. Daha ne diyebilirdim ki? Sabaha Morwena'yla yüzleşecekken bu denli sarhoş olarak yeni ustamın hata yaptığını düşünüyordum, fakat onun da dediği gibi ben yalnızca bir çıraktım ve emirlere itaat etmem gerekiyordu.</p>

  <p>"Ama oğlan haklı," dedi hancı masamızı temizlemek üzere yanımıza gelirken. "Parasını ödeyen müşterileri geri çevirmekten hoşlanmam, ama bence yeterince içtin Bill ve eğer gerçekten Morwena'yı haklayacaksan aklın başında olmalı."</p>

  <p>Şaşkınlık içindeydim. Ustamın hancıya planlarımızdan bahsettiğini fark etmemiştim. Acaba bara gittiğinde bundan daha başka kimlere bahsetmişti?</p>

  <p>Arkwright yumruğunu sertçe masaya vurdu. "Bana bira içemeyeceğimi mi söylüyorsun?" diye bağırdı.</p>

  <p>Aniden han sessizliğe gömüldü ve herkes dönüp bize baktı.</p>

  <p>"Hayır Bill," dedi hancı sevimli görünmeye çalışarak, sarhoşlar konusunda deneyimli olduğu çok açıktı. "Yarın Morwena'yı hakladıktan sonra gelmeye ne dersin; o zaman istediğin kadar içersin. Hem de beleşe..."</p>

  <p>Morwena'nın adı geçer geçmez müşterilerden fısıltılar yükseldi.</p>

  <p>"Pekâlâ anlaştık," dedi Arkwright beni rahatlatarak. "Üstat Ward, bu gece bizim için erken bitti."</p>

  <p>Köpeklerle birlikte odalarımıza çıkarken Arkwright basamakları sendeleye sendeleye tırmanıyordu. Fakat bir anda benimle birlikte odama girip kapıyı kapatarak köpekleri dışarıda bıraktı. "Odanı nasıl buldun?" dedi geveleyerek.</p>

  <p>Etrafıma baktım. Yatak oldukça davetkâr görünüyordu, perdeler de dâhil olmak üzere her şey oldukça temiz ve bakımlıydı. Yatağın yanındaki mum pis kokan mum yağından değil balmumundan yapılmaydı.</p>

  <p>"Rahat görünüyor," dedim. Ama sonra solumdaki tuvalet masasının aynası olduğunu fark ettim. "Bunu bir örtüyle kapamalı mıyım?" diye sordum.</p>

  <p>"Gerek yok. Karşımızda Pendle cadıları yok," dedi Arkwright başını iki yana sallayarak. "Hayır, hayır, hayır!" diyerek hıçkırdı. "Bu farklı, hem de çok farklı. Su cadıları insanları gözetlemek için ayna kullanamaz. Bunu Morwena bile yapamaz. Neyse Üstat Ward, minnettar olmalısın. Bay Gregory benim için hiç bu kadar rahat bir oda tutmamıştı; hem de çırağı olduğum beş yıl boyunca. Ama çok da keyiflenme. Keyiften yan gelip yatma. Şimdi birkaç saat dinlenelim, kilise saati on ikiyi vurduğunda ava çıkalım. Ava çıkalım! Odandan çıkınca sola dönüp arka basamaklardan in. Seninle dış kapıda buluşurum. Sakince, çok sakince!"</p>

  <p>Arkwright konuşmasını bitirince yalpalayarak dışarı çıkıp kapıyı arkasından kapattı, ama kendi oda kapısını açmaya çalışırken <span class="t21">Ava gidelim!</span> diye bir şarkı tutturduğunu duyabiliyordum. Ben de kıyafetlerimi çıkarmadan yatağa uzandım. Uykum derin olabilirdi, ancak uyurken bile saati kestirme konusunda iyiydim ve eğer aklıma koyarsam kilise çanı çalmadan önce uyanabilirdim.</p>

  <p>&nbsp;</p>
</body>
</html>
