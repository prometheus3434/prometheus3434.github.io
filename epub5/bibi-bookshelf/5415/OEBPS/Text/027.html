<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 14</title>
</head>

<body>
  <h1 class="h11">BÖLÜM 14</h1>

  <p class="p10"><span class="t7">ÖLÜ B</span><span class="t7">İ</span><span class="t7">R ADAM!</span></p>

  <p>&nbsp;</p>

  <p>Münzevinin mağarasından henüz fazla uzaklaşmamıştık ki Arkwright durdu, otlarla kaplı kıyıya oturup çantasını açtı. Bir şişe kırmızı şarap çıkarıp mantarı dişleriyle çektikten sonra içmeye başladı.</p>

  <p>Orada keyifsiz bir şekilde öylece dururken tehlikeli eşkıyalarla başa çıkmak için yapılacak en iyi hazırlık bu mudur diye düşünmeye başladım, oysa münzevi iyi bir noktaya değinmişti: Arkwright içki içince çok daha saldırgan oluyordu. Yüz ifademi görmüş olacak ki kaşlarını çatıp hiddetli bir el hareketiyle oturmamı işaret etti.</p>

  <p>"Otur dinlen Üstat Ward. Suratındaki şu ifadeyi de sil!" diye bağırdı.</p>

  <p>Ruh halinin bozulmaya başladığını hissederek dediğini anında yaptım. Güneş alçalıyordu ve çeteyle ilgilenmeden önce havanın kararmasını bekleyip beklemeyeceğini merak ettim. Yapılacak en mantıklı şey bu olmalıydı. Ya da sabah erkenden, çete üyeleri henüz hâlâ uyku sersemiyken gitmek. Ancak Arkwright, muhtemelen bilerek, işleri zor yoldan yapmayı seçen sabırsız bir adamdı.</p>

  <p>Haklı çıktım. Çok geçmeden şarabını bitirdi ve yeniden yola koyulduk. On dakika kadar sonra yanına gittim.</p>

  <p>Merak içindeydim ve bir planı olup olmadığını bilmek istiyordum.</p>

  <p>"Bay Arkwright..." dedim çekingen bir şekilde.</p>

  <p>"Kapa çeneni!" diye çıkıştı. "Seninle konuşulunca konuş, önce değil!"</p>

  <p>Bunun üzerine yeniden geriledim. Sinirlenmiş ve kırılmıştım. Arkwright'la daha iyi anlaşmaya başladığımı hissediyordum oysa, durum pek değişmişe benzemiyordu. Hayalet de zaman zaman beni susturup soru sorma vaktinin geleceğini söylerdi; ama bunu yaparken asla bu denli sert ve kaba olmazdı. Yeni ustamın bu tutumunun nedeni, şarap olmalıydı.</p>

  <p>Çok geçmeden bir bayıra ulaştık ve Arkwright durup elini batan güneşe doğru siper etti. Aşağıda, bacasından neredeyse dimdik, kahverengi bir duman tüten bir kulübe vardı. Dar bir vadinin başındaydı. Bir zamanlar koyun yetiştirilen bir çiftlik olduğu kesindi, ancak artık etrafta hiç hayvan yoktu.</p>

  <p>"Eh, işte burası!" dedi. "Saltcombe Çiftliği. Hadi aşağı inip şu işi bitirelim..."</p>

  <p>Bayır aşağı yürürken gizlenmeye çalışmıyordu. Vadiye inince dosdoğru kapıya giderken her an kapının açılıp çetenin üzerimize çullanmasını bekliyordum. Kapıya yirmi adım kadar yaklaşınca durup bana baktıktan sonra başıyla iki köpeği işaret etti.</p>

  <p>"Tasmalarını sımsıkı tut ve bırakma," diye emretti. "Ben 'Şimdi!' diye bağırınca onları sal. Önce değil. Anladın mı?"</p>

  <p>Tereddüt içinde başımı sallayıp öne atılmaya çalışan köpeklerin tasmalarını sıkıca kavradım. Eğer koşmaya kalkarlarsa onları durdurmama imkan yoktu.</p>

  <p>"Ya bir sorun çıkarsa?" diye sordum. Evde muhtemelen beş asker vardı, üstelik hepsi de silahlı... Yaşlı kadının bölge şerifiyle ilgili söylediklerini anımsadım. Onu döve döve neredeyse öldürüyorlarmış.</p>

  <p>"Üstat Ward," dedi suratını asarak, "eğer dayanamadığını tek bir şey varsa o da olumsuz düşünen insanlardır. Bir şeyi yapabileceğine inanırsan o savaşın yarısını, daha başlamadan kazanmışsın demektir. Şu çeteyi haklayıp asıl işime döneceğim. Al, şuna benim için göz kulak ol," diyerek kocaman çantasını ayaklarımın dibine bıraktı. Sonra asasını keskin ucu aşağı bakacak şekilde çevirdi. Bu, askerlere kalıcı zarar vermek istemediği anlamına geliyordu.</p>

  <p>Ardından dosdoğru kapıya ilerleyip sol ayağıyla tekmeleyerek açtı. Asasını sallayarak içeri dalınca acı ve öfke dolu bağırışlar duydum. Hemen sonra yırtık pırtık üniformasıyla iri yarı bir adam kanayan alnını tutup kırılan dişlerini tükürerek üzerime doğru koşmaya başladı, iki köpek de aynı anda hırlayınca durup bir süre öylece bana baktı. Bu, yaralı yüzlü çavuştu ve bakışlarından beni tanıyıp öfkelendiğini anlayabiliyordum. Bir an için köpeklere rağmen üzerime saldırmaya karar verdiğini düşündüysem de sağa dönüp bayır yukarı koşmaya başladı.</p>

  <p>Arkwright'ın, "Şimdi!" diye bağırdığını duydum ve daha harekete geçemeden köpekler elimden kurtulup hiddetle havlayarak açık kapıya doğru koştular.</p>

  <p>Diş ve Pençe eve girer girmez içerideki dört asker dışarı çıktı. Üçü kapıdan çıkıp tepe boyunca yukarı koşmakta olan çavuşu takip ettiler, fakat dördüncüsü öndeki pencerelerin birinden atlayıp elindeki bıçağı sallaya sallaya bana yöneldi. Bu onbaşıydı. Köpekler artık bana yardım edemeyeceklerinden asamı kaldırıp çaprazlamasına tutarak savunmaya geçtim.</p>

  <p>Bana yaklaştıkça boş boş sırıtmaya başladı. Tam karşımda durup öne eğildi, bıçağı sağ elindeydi. "Kaçarak büyük bir hata yaptın evlat. Karnını deşip sana dünyanın kaç bucak olduğunu göstereceğim!"</p>

  <p>Bunun üzerine bıçağını savurarak bana doğru koşmaya başladı. Bense herhangi bir şey düşünemeden harekete geçtim, Arkwright'in verdiği eğitim işe yarıyordu. Bileğine inen ilk darbemle birlikte bıçak elinden fırladı. İkinci darbeyi indirdiğimdeyse acı içinde inledi. Başına indirdiğim bu darbe onu dizlerinin üzerine çöktürdü. Artık sırıtmıyordu. Bakışlarında korku vardı. Yavaşça ayağa kalktı. Ona yeniden vurabilirdim ancak yapmadım. Arkasına dönüp küfrederek arkadaşlarının peşi sıra koşmaya başladı. Şeytan enselerindeymiş gibi bayır yukarı koşuyorlardı.</p>

  <p>Her şeyin bittiğini düşünerek eve doğru ilerlediğim sırada kapı eşiğinden Arkwright'in öfke içinde kükreyip içeride eşya, çanak çömlek ve pencere namına ne varsa tuz buz ettiğini görünce şaşkına döndüm. İşini bitirince bir ıslık çalıp Diş ve Pençe'yi yanına çağırdı ve evi ateşe verdi. Vadiden yukarı tırmanırken yükselen kopkoyu dumanlar batmakta olan güneşi kapıyordu.</p>

  <p>"Artık geri dönecekleri bir şey kalmadı!" dedi Arkwright sırıtarak.</p>

  <p>Sonra tepenin yukarılarından birisi bize doğru seslendi:</p>

  <p>"Sen ölü bir adamsın Hayalet! Ölü bir adam! Nerede yaşadığını bulacağız. Artık ölüsün. Sen de, oğlan da! İkiniz de başınıza gelecekleri hak ettiniz. Biz Kral için çalışıyoruz. Kesinlikle asılacaksınız!"</p>

  <p>"Bu kadar endişelenme Üstat Ward," dedi Arkwright alaycı bir şekilde gülümseyerek. "Boş boş konuşuyor. Cesaretleri olsa korku içinde tepeye kaçmak yerine inip dövüşürlerdi."</p>

  <p>"Peki ama burada olanları rapor edip peşimize asker takmalarına neden olmayacaklar mı? Kralın askerlerinden birine vurdunuz ve bütün eşyalarını yaktınız."</p>

  <p>"Savaş kötü gidiyor, bu yüzden bizim gibileri avlamaya ayıracak askerleri olduğundan şüpheliyim. Hem bunların asker kaçağı olduklarına da eminim. Asılmaktan korkması gereken onlar. Gerçek bir asker toplama ekibi gibi davranmadıkları açık. Ben ordudayken bölge şerifini dövmek görevimizin bir parçası değildi!"</p>

  <p>Arkwright sözlerini tamamlayınca dönüp mağaraya doğru ilerlemeye başladı.</p>

  <p>"Siz ne zaman askerdiniz?" diye sordum.</p>

  <p>"Çok uzun zaman önce... Bay Gregory ile eğitimimi tamamladıktan sonra değirmene dönüp annemle babamı kurtarmaya çalıştım. Bunu başaramayınca hayal kırıklığına uğrayıp mesleği bir süre bıraktım. Ordu beni bir topçu olarak eğitti, fakat o zamanlar barış vardı ve vuracak kimse yoktu, ben de ayrılıp hayaletliğe geri döndüm. İşlerin bu şekilde gelişmiş olması gerçekten çok komik. Ama sana bir şey söyleyeyim: Savaştan asla kaçmadım, tepedeki şu ödlekler gibi olmadım."</p>

  <p>"Topçu muydunuz? Yani şu kocaman toplardan mı kullandınız?"</p>

  <p>"Dokuz kiloluktu Üstat Ward. Eyaletteki en büyük top. Ve ben usta topçuydum, üstüne üstlük rütbem çavuştu. Yani her koşulda o benim topumdu!"</p>

  <p>"Onu gördüm," dedim. "Yazın askerler onu Colne'dan getirip Malkin Kulesi'ni yıkmakta kullandılar."</p>

  <p>"Bunu yapmaları ne kadar sürdü?" diye sordu Arkwright.</p>

  <p>"Öğleden gün batınıma kadar devam ettiler, ertesi sabah işi yarım saatte tamamladılar."</p>

  <p>"Öyle mi? Güneydeki savaşın bu kadar kötü gidiyor oluşuna şaşmamalı. O kuleyi gördüm ve duvarlarını iki saatten kısa bir sürede yerle bir edebileceğime dair bahse girerim.</p>

  <p>Arkwright'in bir anda bu denli neşeli ve konuşkan bir hal alması tuhaftı. Kendinden geçmiş gibi görünüyordu. Sanki asker kaçaklarıyla giriştiği bu mücadele moralini yükseltmişti.</p>

  <p>&nbsp;</p>

  <p>Ne var ki mağaraya dönüp de münzevinin hâlâ Morwena'nın yerini öğrenemediğini duyunca yeniden öfkelendi.</p>

  <p>"Ben sözümü tuttum, şimdi sıra sende!" diye kükredi.</p>

  <p>"Sabırlı ol William," dedi Judd sakin bir şekilde. "Ekinler kış aylarında büyür mü? Elbette ki hayır, çünkü her şeyin bir zamanı vardır. Sana yerini <span class="t21">henüz</span> bulamadım, dedim. Bunu hiçbir zaman yapamayacağımı söylemedim. Ve yanıtı bulmaya, senin haklı olduğunu anlayacak kadar yaklaştım. İni güneydeki göller bölgesinde. Ama cadıları bulmak kolay değildir. Bulunduğu yeri gizlemek için bütün gücünü kullandığı açık. Güçlü bir cadı mıdır bu?"</p>

  <p>Arkwright evet anlamında başını salladı. "Daha güçlüsünü bulamazsın. Asıl adı Morwena ancak kimileri ona Kanlı Göz der. Daha önce adını duymuş olmalısın?"</p>

  <p>"Duydum," diye yanıtladı münzevi. "Her iki adını da. Duymayan var mı ki? Eyaletteki her anne bu isimleri duyar duymaz korkudan titrer. Son yirmi yıl içinde sayısız çocuk ortadan kayboldu. Yardımcı olmak için elimden geleni yapacağım, fakat şu anda yorgunum. Bu işler aceleye gelmez. Yarın her şey daha sakin olduğunda tekrar deneyeceğim. Hava nasıl?"</p>

  <p>"Yumuşuyor ve yağmur çiselemeye başlıyor," diye homurdandı Arkwright, hiç hoşnut görünmüyordu.</p>

  <p>"Bu havada yola çıkmak istemezsin değil mi? Neden bu gece burada kalmıyorsunuz? Yemek yediniz mi?"</p>

  <p>"Kahvaltıdan bu yana hayır. Ben idare ederim fakat Üstat Ward hep açtır."</p>

  <p>"O zaman biraz çorba ısıtayım."</p>

  <p>Akşam yemeğinden önce Arkwright beni karanlık yamaca çıkardı ve asalarla dövüşme antrenmanı yaptık. Nerede ve ne zaman olursa olsun eğitimime devam etme konusunda kararlı görünüyordu. Kaygan otların üzerinde dengemizi sağlamaya çabalarken yüzümüze hafiften yağmur yağıyordu. Bu kez vücuduma herhangi bir darbe indirmeyip beni iyice gerileterek savunma becerilerimi sınamakla yetindi.</p>

  <p>En sonunda, "Eh, Üstat Ward, şimdilik bu kadar yeter," dedi. "Az da olsa bir gelişme ışığı gördüğümüze inanıyorum. Bugün onbaşıyla nasıl başa çıktığını gördüm. İyi iş çıkardın evlat. Kendinle gurur duymalısın. Böyle devam edersen altı ay sonra kendi başının çaresine bakabilecek duruma gelirsin."</p>

  <p>Bu sözler neşemi yerine getirdi ve mağaraya dönerken akşam yemeğini iple çektiğimi fark ettim. Ancak yemek tam bir hayal kırıklığıydı. Çorba acıydı ve ilk lokmayı alır almaz suratım asıldı. İçinde ne olduğunu merak ediyordum.</p>

  <p>Arkwright yemeği beğenmediğimi görünce gülümsedi. "Hepsini ye bakalım Üstat Ward! Bu Caster'ın kuzeyinde içebileceğin en iyi bitki çorbası. Judd vejetaryendir. Bu gece köpekler bizden daha iyi şeyler yiyecek."</p>

  <p>Münzevi, Arkwright'in bu yorumları karşısında alınmış görünmüyordu, fakat ben saygısızlık etmemek için kasemdeki çorbayı bitirip teşekkür ettim. Çorbada her ne vardıysa, Chipenden'dan ayrıldığımdan bu yana çektiğim en güzel uykuyu çektim.</p>

  <p>&nbsp;</p>
</body>
</html>
