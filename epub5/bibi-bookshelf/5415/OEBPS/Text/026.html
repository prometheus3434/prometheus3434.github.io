<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 13</title>
</head>

<body>
  <h1 class="h11">BÖLÜM 13</h1>

  <p class="p10"><span class="t7">CARTMEL MÜNZEV</span><span class="t7">İ</span><span class="t7">S</span><span class="t7">İ</span></p>

  <p>&nbsp;</p>

  <p>Ertesi gün şafak söktükten kısa bir süre sonra köpekleri de yanımıza alarak Cartmel'e doğru yola çıktık, izlenebilecek en kısa yol Morecambe Körfezi'nin kumluk arazilerinden geçmekti. Yine güneşli bir gündü ve bir süreliğine de olsa değirmenden uzaklaştığıma memnundum. Resimsi dağlar ve gölleriyle eyaletin, körfezin kuzeyinde kalan bölgesini doğrusu merak ediyordum.</p>

  <p>Hayaletle birlikte olsaydım her iki çantayı da ben taşıyor olurdum, fakat görünüşe bakılırsa Arkwright kendi çantasını kendi taşımayı yeğliyordu. Kısa bir yürüyüşten sonra Hest Kıyısı'na, yani kumluk arazi boyunca sürecek olan yolculuğumuzun başlangıç noktasına ulaştık. Burada iki at arabası ve üç atçıyla birlikte yürüyen birkaç insanla karşılaştık. Kumlar bir an önce geçmemiz için oldukça davetkâr görünüyordu ve deniz epey uzaktaydı; herkesin ne beklediğini merak ederek Arkwright'a sordum.</p>

  <p>"Şu anda güvenli görünüyor olabilir, fakat körfezin kumları tehlikelidir," diye yanıtladı. "At arabasının önünde bir kum rehberi yürüyecek -buradaki akıntıları ve bu bölgeyi avucunun içi gibi bilen bir adam. İki nehir kanalı aşmamız gerekiyor- özellikle de ikincisi, yani Kent yoğun yağışların ardından tehlike yaratabilir. Bataklığa dönüşebilir. Akıntının iyice geri çekilip at arabalarının güvenli bir şekilde geçmelerine izin vermesini bekliyoruz.</p>

  <p>Körfezi asla yanında bir rehber olmadan aşmaya kalkışma Üstat Ward. Ben hayatımın çoğunu burada geçirmiş olmama rağmen bunu denemem. Yüzmeyi yeni öğrenmiş olabilirsin, fakat yılların deneyimine sahip yetişkin bir erkek bile buradan kurtulamayabilir. Su, kanallar boyunca öyle hızlı akıyor ki yolun kesilir ve boğuluverirsin!"</p>

  <p>Geniş siperlikli şapkası olan uzun boylu bir adam yanımıza yaklaştı; çıplak ayaklıydı ve elinde bir asa vardı. "Bu Bay Jennings, kum rehberi," dedi Arkwright. "Neredeyse yirmi yıldır bu kumları gözlüyor."</p>

  <p>"Harika bir gün!" diye seslendi Bay Jennings. "Bu yanındaki de kim Bill?"</p>

  <p>"İyi günler Sam. Bu Tom Ward, önümüzdeki altı ay boyunca benimle çalışacak olan yeni çırağım."</p>

  <p>Kum rehberi elimi sıkarken yanık ve kırış kırış yüzüne bir gülümseme yayıldı. İşini seven birinin havasına sahipti. "Onu bu kumların tehlikelerine dair uyarmış olduğuna hiç şüphem yok Bill."</p>

  <p>"Evet anlattım. Umalım da beni dinlesin."</p>

  <p>"Evet, öyle umalım. Herkes söz dinlemiyor. Yarım saat içinde yola çıkarız."</p>

  <p>Bunun üzerine yanımızdan uzaklaşıp diğerleriyle sohbet etmeye koyuldu. En sonunda yola çıktık, Sam Jennings at arabalarının önündeydi, çıplak ayaklıklarsa en arkadan geliyordu. Dümdüz uzanan kumluk arazi hâlâ ıslaktı ve akıntıların oluşturduğu çapraşık yükseltilerle kaplıydı. O ana dek neredeyse hiç rüzgâr yokken kuzeybatı istikametinden gelen sert bir rüzgâr yüzümüze çarpmaya başlamıştı, uzakta güneş denizi aydınlatıyordu.</p>

  <p>At arabaları yavaş ilerliyordu ve ilk nehir yatağında onlara yetiştik. Sam inceleme yapmak üzere kanala girip dizlerine kadar suya batıncaya değin ilerledi. İki yüz adım kadar doğuya ilerledikten sonra ıslık çalıp elindeki sopayı sallayarak geçmemiz gereken yeri işaret etti. Sonra ilk at arabasının yanına geldi.</p>

  <p>"İşte bu noktada arabaya biniyoruz!" dedi Arkwright.</p>

  <p>Aniden koşup arkadaki at arabasına atladı. Onu takip edip aynı şeyi yaptıktan kısa bir süre sonra bunun nedenini anladım. Kanalı geçerken su atların karnına kadar geliyordu. Böylelikle sırılsıklam olmaktan kurtulmuştuk. Köpekler için ıslanmak sorun değildi, hızla yüzerek atlardan epey önce karşı kıyıya ulaştılar.</p>

  <p>At arabasından inip bir süre daha yürüdükten sonra Kent Nehri'nin aşağı yukarı aynı derinlikteki kanalına ulaştık.</p>

  <p>"Sular yükseldiğinde burada olmak istemem!" dedim.</p>

  <p>"Olmasan iyi edersin Üstat Ward. Bahar aylarında su, boyunu üç kat aşacak kadar yükselir. Şurayı gördün mü?" diyerek karayı işaret etti.</p>

  <p>İşaret ettiği yerde mora çalan tepelerin çevrelediği ormanlık yamaçlar vardı.</p>

  <p>"Cartmel'in arkasında kalan tepeler... İşte oraya gidiyoruz. Çok yakında varmış oluruz."</p>

  <p>Geçit yaklaşık on beş kilometre uzunluğundaydı, fakat Arkwright bana bu mesafenin aynı kalmadığını söyledi. Kent Nehri'nin izlediği yol değiştiğinden güvenli sığlıktaki geçitlerin uzunluğu sürekli değişiyordu. Tehlikeli bir yer olduğu doğruydu, fakat körfezin kıvrılarak ilerleyen kıyı şeridini takip etmekten çok daha kestirmeydi.</p>

  <p>Kent kıyısı adı verilen bir yere varınca rehbere teşekkür ettik ve parasını vererek düz kumluk araziden çıkıp Cartmel'e doğru neredeyse bir saat süren tırmanışa başladık. Büyükçe bir manastır, birkaç han ve otuz kadar ev geçtik. Kapı eşiklerinden bakan aç çocukları ve tek bir hayvan dahi bulunmayan çiftlikleriyle burası bana Chipenden'ı anımsatıyordu. Savaşın etkileri alabildiğine yayılmıştı ve çok geçmeden daha derine işlemeye başlayacağına şüphe yoktu. Geceyi Cartmel'de geçireceğimizi düşünüyordum, ancak görünüşe bakılırsa biraz daha ilerleyecektik.</p>

  <p>"Şu tepelerde münzevi bir hayat süren Judd Atkins'i ziyaret edeceğiz," dedi Arkwright yüzüme bile bakmadan. Bakışları önümüzdeki dik yamaçtaydı.</p>

  <p>Münzevinin, insanlardan uzakta tek başına yaşayan kutsal biri olduğunu bildiğimden bahsi geçen adamın bizi görmekten hoşlanmasını beklemiyordum. Ama belki de bize Morwena'nın yerini tespit edebilmek için kesik parmağı nasıl kullanacağımıza dair aradığımız bilgiyi verecek kişi bu adamdı?</p>

  <p>Tam bu soruyu sormak üzereydim ki yanından geçmekle olduğumuz son kulübenin loş salonundan yaşlı bir kadın çıkıp çamurlu patika boyunca bize doğru ilerlemeye başladı.</p>

  <p>"Bay Arkwright! Bay Arkwright! Tanrıya şükürler olsun ki sonunda geldiniz," diye bağırarak ustamın yenini yakaladı ve sımsıkı tuttu.</p>

  <p>"Bırak beni kadın!" diye çıkıştı Arkwright öfkeli bir ses tonuyla. "Acelem olduğunu görmüyor musun? İlgilenmem gereken acil işler var!"</p>

  <p>Bir an için kadını itip yoluna devam edeceğini düşündüysem de öfkeli bir şekilde bakmaya devam etti, şakaklarındaki damarlar iyice belirginleşmeye başlamıştı.</p>

  <p>"Ama hepimiz korkudan öleceğiz," dedi yaşlı kadın. "Kimse güvende değil. Gece gündüz fark etmeden ne isterlerse alıyorlar. Bir şey yapılmazsa çok yakında açlıktan öleceğiz. Lütfen bize yardım edin Bay Arkwright..."</p>

  <p>"Neler geveliyorsun? <span class="t21">Kim</span> ne isterse alıyor?"</p>

  <p>"Asker toplama çetesi... Ama bunlar daha ziyade sıradan hırsızlara benziyor. Oğullarımızı zorla askere almakla yetinmeyip neyimiz var neyimiz yok el koyuyorlar. Saltcombe Çiftliği'nde kalıyorlar. Bütün köy halkı dehşet içinde..."</p>

  <p>Acaba bu beni yakalayan çete miydi? Kuzeye gitmekten bahsediyorlardı ve Alice onları korkutunca bu yöne doğru kaçmışlardı. Yani aynı çete olması mümkündü. Doğrusu onlarla yeniden karşılaşmak istemiyordum.</p>

  <p>"Bu polisin işi, benim değil," dedi Arkwright kaşlarını çatarak.</p>

  <p>"Üç hafta önce bölge şerifini neredeyse öldüresiye dövdüler. Adamcağız hasta yatağından daha yeni kalktı, yani şimdilik hiçbir şey yapamaz. O yüzden lütfen bize yardım edin. Yiyeceğimiz zaten az ve kış iyice bastırmadan bu şekilde çalıp çırpmaya devam ederlerse açlıktan ölürüz. Ellerine ne geçerse alıyorlar..."</p>

  <p>Arkwright, başını iki yana sallayıp kolunu çekerek kadının elinden kurtardı. "Belki bir daha bu taraftan geçerken ne yapabileceğime bakarım. Fakat şu anda çok meşgulüm. Erteleyemeyeceğim kadar önemli bir işim var!"</p>

  <p>Bunun üzerine köpekler önde, o arkada tepeye tırmanmaya devam edince yaşlı kadın üzgün bir şekilde kulübesine geri girdi. Bu kadın ve tüm köy halkı için üzülüyordum, ama Arkwright'tan yardım istemesi de tuhafıma gitmişti. Sahiden ustamın silahlı bir çeteyle başa çıkabileceğini mi düşünüyordu? Birileri Caster'daki Şerife haber salmalıydı. O zaman yeni bir polis memuru gönderilirdi. Peki ya köydeki erkekler? Bir araya gelip bir şey yapamazlar mı, diye düşündüm.</p>

  <p class="p3">* * *</p>

  <p>Bir saat kadar tepeye tırmandıktan sonra uzakta yükselen bir duman gördük. Yerdeki bir delikten çıkıyor gibiydi ve geçmekte olduğumuz taşlık kıyının aslında inziva yerinin çatısı olduğunu fark ettim. Epeyce eskimiş basamaklardan inince büyükçe bir mağaranın girişine ulaştık.</p>

  <p>Arkwright köpekleri oturtup uzakta bir yerde beklemelerini sağladıktan sonra önden giderek karanlık mağaraya girdi. Mağaranın içinde yoğun bir ahşap kokusu vardı ve gözlerim sulandı. Ancak yine de başını ellerinin arasına almış, ateşin önünde oturan bir silueti belli belirsiz de olsa görebildim.</p>

  <p>"Nasılsın ihtiyar?" diye seslendi Arkwright. "Hâlâ günahlarının cezasını mı çekiyorsun?"</p>

  <p>Münzevi yanıt vermedi, fakat Arkwright yılmadan adamın sol yanına oturdu. "Bak, yalnız kalmaktan hoşlandığını biliyorum, o yüzden bu işi bir an önce halledelim ki seni huzurlu bir şekilde yalnızlığına bırakalım. Şuna bir bak da onu nerede bulabileceğimizi söyle..."</p>

  <p>Çantasını açıp içinden buruş buruş olmuş bir bez parçası çıkartıp münzeviyle ateş arasındaki toprak zeminin üzerinde açtı.</p>

  <p>Gözlerim loş ışığa alışınca Judd Atkins'in beyaz bir sakalı ve karman çorman olmuş kır saçları olduğunu gördüm. Neredeyse bir dakika boyunca hiç kıpırdamadı. Hatta nefes dahi almıyor gibiydi, ama sonunda öne uzanıp cadının parmağını yerden aldı. Parmağı suratına iyice yaklaştırıp kendinden geçmiş gibi birkaç kez evirip çevirdi.</p>

  <p>"Bunu yapabilir misin?" diye üsteledi Arkwright.</p>

  <p>"Kuzular baharda doğar mı?" diye sordu münzevi hırıltıyı andıran bir ses tonuyla. "Köpekler dolunaya ulur mu? Uzun yıllar boyunca buluculuk yaptım ve aklıma bir şey koyduğumda elimden kurtulan olmadı. Bu neden değişsin?"</p>

  <p>"Harika!" diye bağırdı Arkwright heyecanlanarak.</p>

  <p>"Evet, bunu senin için yaparım William," diye devam etti münzevi. "Fakat bir bedel ödemelisin."</p>

  <p>"Bedel mi? Ne bedeli?" dedi Arkwright şaşkınlık içinde. "Senin çok az şeye ihtiyacın oluyor ihtiyar. Bu senin hayat seçimin. Benden ne istiyor olabilirsin ki?"</p>

  <p>"Kendim için bir şey istemiyorum," diye yanıtladı münzevi, her kelimeyle birlikte sesi gürleşiyordu. "Ama ihtiyacı olan başkaları var. Aşağıki kasabada aç insanlar korku içinde yaşıyor. Onları kurtarırsan isteğini yerine getiririm..."</p>

  <p>Arkwright ateşe tükürdü ve çenesini sıkmaya başladığını fark ettim. "Saltcombe Çiftliği'ndeki çeteyi mi kastediyorsun? Şu asker toplama çetesini? Onları <span class="t21">benim</span> mi halletmemi bekliyorsun?"</p>

  <p>"Kanunsuz zamanlar yaşıyoruz. Her şey darmadağın olduğunda birileri ortalığı toparlamalı. Bazen bir nalbant kapı tamir etmeli ya da bir marangoz at nallamalı. Başka kim var ki William? Senden başka kim var?"</p>

  <p>"Kaç kişiler?" diye sordu Arkwright en sonunda. "Ve haklarında ne biliyorsun?"</p>

  <p>"Toplamda beş kişiler. Bir çavuş, bir onbaşı ve üç asker. Canları ne çekerse köyden alıyor beş kuruş ödemiyorlar."</p>

  <p>"Chipenden yakınlarında bir asker toplama çetesi vardı," dedim suratımı asarak. "Beni de yakaladılar ve kaçabildiğim için şanslıydım. Onlar da beş kişiydi, yani aynı çete olabilir. Onlarla bir kez daha karşılaşmak istemiyorum. İçlerinden biri benden birkaç yaş büyük bir çocuk, fakat şu çavuş, pisliğin teki. Üstelik sopaları ve bıçakları var. Onlarla başa çıkabileceğinizi sanmıyorum Bay Arkwright."</p>

  <p>Arkwright bana bakıp başını salladı. "Durum oldukça adaletsiz," diye şikâyet ederek yeniden münzeviye döndü. Biz sadece üç buçuk kişiyiz: ben, iki köpek ve şu acemi oğlan. Benim bir mesleğim var. Ben polis değilim."</p>

  <p>"Bir zamanlar askerdin William. Ve herkes senin hâlâ adam haklamaktan hoşlandığını biliyor, özellikle de içmeye başladığından beri. Bu deneyimin hoşuna gideceğine eminim."</p>

  <p>Arkwright ayağa kalkıp öfke içinde münzeviye baktı. "Dikkat et de seni haklamayayım ihtiyar. Hava kararmadan döneceğim. Sen de bu arada işine bak. Yeterince vakit kaybettin! Göller Bölgesi'nin haritası var mı?"</p>

  <p>Judd Atkins başını iki yana sallayınca Arkwright çantasını karıştırıp katlanmış bir harita çıkardı, yaşlı adamın önüne bıraktı. "Şuna bir bak!" diye çıkıştı. "İni oradadır; buna eminim. Güneydeki göllere yakın bir yerde."</p>

  <p>Sözlerini bitirir bitirmez mağaradan çıkıp hızlı adımlarla doğuya doğru yürümeye başladı.</p>

  <p>&nbsp;</p>
</body>
</html>
