<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 19</title>
</head>

<body>
  <h1 class="h11">BÖLÜM 19</h1>

  <p class="p10"><span class="t7">MAVNACININ KIZI</span></p>

  <p>&nbsp;</p>

  <p>Güneye doğru sorunsuzca ilerledik. Tuhaf olan şey, yolculuğun büyük kısmında kimsenin tek kelime dahi etmemesiydi. Alice'e anlatacak çok şeyim vardı, ama mavnacının yanında konuşmak istemiyordum. Hayalet meselelerinden onun yanında bahsetme fikri hoşuma gitmiyordu ve ustamın da benimle aynı fikirde olacağına emindim. Bazı şeyleri gizli tutmak en iyisiydi.</p>

  <p>Bay Gilbert'in az konuşan biri olduğunu biliyordum ve sohbet anlamında çok fazla bir beklentim yoktu, ancak kale ve kent kilisesinin çan kulesi uzaktan görününce, aniden gevezelik etmeye başladı.</p>

  <p>"Kardeşin var mı Tom?" diye sordu.</p>

  <p>"Hem de altı tane," diye yanıtladım. "En büyüğümüz Jack hâlâ aile çiftliğimizde yaşıyor. Asıl mesleği demircilik olan bir küçük abim, James'le birlikte çiftliği idare ediyor."</p>

  <p>"Peki ya diğerleri?"</p>

  <p>"Eyaletin dört bir yanma dağılmış durumdalar ve hepsi de farklı bir iş yapıyor."</p>

  <p>"Hepsi de senden büyük mü?"</p>

  <p>"Altısı da..." dedim gülümseyerek.</p>

  <p>"Elbette... Bunu sorarak aptallık ettim! Sen yedinci oğlun yedinci oğlusun, işe alınan sonuncu kişisin ve Bill Arkwright'ın mesleğini yapmaya doğuştan hak kazanmışsın. Onları özlüyor musun Tom? Aileni özlüyor musun?"</p>

  <p>Yanıt vermedim ve hissettiğim yoğun duygular yüzünden bir süre boyunca tıkanıp kaldım. Alice'in beni teselli etmek için koluma dokunduğunu hissettim. Böyle hissetmemin tek nedeni abilerimi özlüyor olmam değildi; geçtiğimiz yıl babam ölmüştü ve annem Karanlıkla savaşmak üzere kendi ülkesine dönmüştü. Bir an için kendimi çok yalnız hissettim.</p>

  <p>"Üzüntünü anlayabiliyorum Tom," dedi Bay Gilbert "Aile çok önemlidir ve yerleri asla doldurulamaz. İnsanın ailesinin olması ve onlarla birlikte çalışabilmesi çok güzel bir şey. Ne zaman ihtiyacım olsa bana yardım eden sadık bir kızım var."</p>

  <p>Aniden titredim. Daha birkaç dakika öncesine kadar güneş ağaçların tepesindeyken, hava şimdi hızla kararmaya başlamıştı ve yoğun bir sis bulutu alçalıyordu giderek, Bir anda kente girdik ve her ne kadar etrafta atların toynak sesleri dışında hiç ses olmasa da keskin hatlı binalar, kanalın iki yanında tehditkâr devler gibi yükseliverdi. Kanal burada çok daha genişti, karşı kıyıda mavnaların bağlana bileceği büyük boşluklar vardı. Fakat neredeyse hiç yaşam belirtisi yoktu.</p>

  <p>Mavnanın yavaşlayıp durduğunu hissettim. Bay Gilbert ayağa kalkıp Alice ile beni baştan ayağa süzdü. Yüzü karanlıkta kaldığından, ifadesini göremiyordum; ancak oldukça korkutucu görünüyordu.</p>

  <p>İleriye bakınca kızının silüetini gördüm, en öndeki atın üzerine eğilmişti. Hiç hareket etmediğine göre atı tımarlıyor olamazdı. Sanki kulağına bir şeyler fısıldıyor gibiydi.</p>

  <p>"Şu benim kız," dedi Bay Gilbert iç çekerek. "İyi atları çok sever. Onlara doyamaz. Kızım! Kızım!" diye seslendi. Şimdi buna vaktimiz yok. Daha sonra!"</p>

  <p>Atlar neredeyse anında harekete geçince mavna ilerlemeye başladı ve Bay Gilbert baş kısmına gidip oturdu.</p>

  <p>"Bu hiç hoşuma gitmedi Tom," diye fısıldadı Alice. "Tuhaf bir şeyler var. Hem de çok tuhaf!"</p>

  <p>Çok geçmeden tepemizdeki karanlığın içinden kanat sesleri duyuldu, hemen ardındansa acı dolu, tüyler ürpertici bir çığlık.</p>

  <p>"Bu nasıl kuş böyle?" diye sordum Alice'e. "Birkaç gün önce buna benzer bir ses duydum."</p>

  <p>"Bu bir 'ceset kuşu' Tom. Yaşlı Gregory sana bunlardan bahsetmedi mi?"</p>

  <p>"Hayır," diye itiraf ettim.</p>

  <p>"Eh, hayalet olduğuna göre bunu bilmen gerek. Bunlar gece kuşlarıdır ve kimileri cadıların onların şekline bürünebildiğini düşünür. Ama bu saçmalıktan başka bir şey değildir. Yine de cadılar onları hizmetçi hayvanları olarak kullanır. Bir miktar kan karşılığında, ceset kuşu onların gözü kulağı olur."</p>

  <p>"Morwena'yı ararken bir tanesini duymuştum. Acaba bu onun hizmetçi hayvanı mıydı? Eğer öyleyse Morwena da yakınlarda olabilir. Belki de beklediğimden daha hızlı yol alınıştır. Hatta mavnanın altında bir yerde yüzüyor olabilir."</p>

  <p>Kanal iyice daraldı, her iki taraftaki binalar üzerimize üzerimize gelerek bizi tepemizdeki bir parça gökyüzünden ayırmaya çalışıyor gibiydi. Bunlar muhtemelen gündüz vaktinin karmaşasında dolup taşan depolardı ancak şimdi çıt çıkmıyordu. Ara ara yerleştirilmiş olan duvar fenerlerinin ışığı suyu aydınlatsa da etraf beni dehşete düşüren kasvetli ve karanlık alanlarla çevriliydi. Alice'e katılıyordum. Ne olduğunu tam olarak kestiremiyordum, ancak bir sorun olduğunu hissediyordum.</p>

  <p>İleride koyu renk taştan bir kemer gördüm. Önce bunun bir köprü olduğunu düşündüysem de büyük bir deponun girişi olduğunu ve kanalın dosdoğru içine girdiğini fark ettim. Kayarak girişten içeri doğru ilerlerken atlar yavaşlamaya başlayınca, binanın son derece büyük ve muhtemelen kuzeydeki taş ocağından mavnalara yüklenerek getirilmiş olan kayrak taşlarıyla dolu olduğunu düşündüm. Ahşap rıhtım alanında birkaç bağlama direğiyle karanlığı delip gözden kaybolarak tavana destek olan beş devasa kolon vardı. Her birinde birer fener asılıydı ve böylece kanalla kıyı şeridi sapsarı bir ışıkla aydınlanıyordu. Ancak daha ileride deponun korkutucu karanlığı uzanıyordu.</p>

  <p>Bay Gilbert en yakındaki ambar kapağına uzanıp yavaşça açtı. O ana dek kilitli olmadığını fark etmemiştim, yük taşırken bunun önemli olduğundan bahsetmişti. Ambarın da sarı bir ışıkla aydınlatılmış olduğunu görünce şaşırdım. Aşağıya bakınca ellerinde birer fener, kayrak taşı yığının üzerinde oturan iki adam gördüm. Onların hemen solundaysa tüm vücudumun dehşet içinde titremesine ve kendimi son derece çaresiz hissetmeme neden olan bir şey gördüm.</p>

  <p>Bu, boş bakan gözleri yukarıya çevrili ölü bir adamdı. Paramparça edilmiş boğazı, bana Morwena tarafından Diş'e yapılanları anımsatıyordu. Ancak beni asıl korkutan şey, vahşice öldürülmüş olmasından ziyade, kimliğiydi.</p>

  <p>Ölü adam Bay Gilbert idi.</p>

  <p>Bakışlarımı aralık duran ambar kapağından mavnacının kılığına bürünmüş olan yaratığa çevirdim. "Eğer bu Bay Gilbert ise," dedim, "o halde sen de..."</p>

  <p>"Bana nasıl istersen hitap edebilirsin Tom, birçok adım vardır," diye yanıtladı. "Fakat bu adların hiçbiri asıl doğamı tam olarak yansıtmaz. Düşmanlarım tarafından çok yanlış bir şekilde betimlenmişimdir. <span class="t21">Ş</span><span class="t21">eytan</span> ile <span class="t21">melek</span> arasında çok ince bir çizgi vardır. Kolaylıkla birinden diğerine geçilebilir. Eğer beni daha iyi tanısaydın. "</p>

  <p>Bunun üzerine bedenimin iyice güçsüzleştiğini hissettim. Asama uzanmaya çalıştıysam da elimi hareket ettiremedim ve her şey karardı, Alice'in dehşet içindeki yüzünü görüp, attığı korku dolu çığlığı duydum. Bu ses beni iliklerime kadar ürpertti. Alice güçlüydü. Alice cesurdu. Onun bu şekilde bağırması sonumuzun geldiğini hissetmeme neden olmuştu. Her şey buraya kadardı.</p>

  <p class="p10">* * *</p>

  <p>Uyanırken kendimi derin, karanlık bir okyanusun yüzeyine çıkıyormuş gibi hissettim. Önce sesler duydum: Uzaktan gelen korku dolu kişnemeler ve yakınlarda bir yerde kaba saba gülen bir adam... Olan biteni anımsadıkça paniğe kapılıp kendimi iyice çaresiz hissettim ve ayağa kalkmaya çabaladım.</p>

  <p>En sonunda, içinde bulunduğum durumu tam olarak anlayınca pes ettim. Artık mavnada değildim; ahşap rıhtımın üzerindeki çatı kolonlarından birine sıkıca bağlanmış durumdaydım ve ayaklarım kanala paralel şekilde uzatılmıştı.</p>

  <p>Şeytan beni kolayca bayıltmıştı. Daha kötüsüyse, bunca zamandır güvendiğimiz becerilerin hiç işimize yaramamış olmasıydı. Alice Morwena'nın varlığını sezememişti. Yedinci oğlun yedinci oğlu olarak benim sahip olduğum güçler de boşunaydı. Zaman, anormal bir şekilde geçmişti. Bir an güneş ışıldar ve ufukta kentin kuleleri görünürken, hemen sonra hava kararmış ve kendimizi kentin duvarlarının arasında buluvermiştik. Böylesine büyük bir güçle nasıl baş edilebilirdi?</p>

  <p>Mavna hâlâ rıhtıma bağlıydı ve deri kemerlerinde uzun birer bıçak takılı olan iki adam, mavnanın üzerinde oturup çelik burunlu botlarını aşağı sallandırmışlardı. Fakat atlar artık mavnaya koşulu değildi. Biri az ötede yan yatmış vaziyetteydi ve ön bacakları suyun içine sarkmıştı. Diğeriyse daha yakındaydı ama o da yerde yan yatıyordu ve mavnacının kızı kollarını boynuna dolamıştı. Atı ayağa kaldırmaya çalışıyor olmalıydı. Acaba atlar hasta mıydı?</p>

  <p>Ancak kızda bir tuhaflık vardı: Altın sarısı olan saçları şimdi kopkoyuydu. Nasıl olur da saçları bu şekilde renk değiştirirdi? Aklım iyiden iyiye karışmış olmasa, olan biteni çok önce anlardım. Çıplak ayaklı kız atın yanından kalkıp bana doğru yürümeye başladığında neler olduğunu anlamaya başladım.</p>

  <p>Kız ellerini kavuşturmuş yürürken bir yandan da onları tuhaf bir şekilde öne doğru uzatmıştı. Bunu neden yapıyordu? Üstelik son derece yavaş ve dikkatli yürüyordu. Yaklaştıkça dudaklarındaki kan lekelerini gördüm. Attan besleniyor, zavallı hayvanın kanını içiyordu. Onu ilk gördüğümde de bunu yapıyor olmalıydı. Güneye giderken mavnayı bu yüzden durdurmuştu.</p>

  <p>Bu Morwena'ydı! Kafasına bir peruk takmış olmalıydı. Ya da bir tür kötücül büyüyle saçlarını altın sarısı görmemi sağlamıştı. Bize yüzünü dönmemesinin nedeni buydu. Artık o derisiz burnu ve korkunç yüzünü görebiliyordum. Sol gözü kapalıydı.</p>

  <p>Üzerime bir gölge düşünce irkilip kolona yaslandım. Şeytan'ın yakınımda olduğunu hissediyordum. Görüş alanıma girmemesine rağmen buz gibi sesiyle sıkıştırdığı kalbim düzensiz bir şekilde atmaya başladı ve güçlükle soluk alıp veriyordum.</p>

  <p>"Seni bırakmalıyım Tom. Tek işim sen değilsin. İlgilenmem gereken başka önemli işler de var. Fakat kızım Morwena seninle ilgilenecek. Artık onun ellerindesin."</p>

  <p>Bunun üzerine ortadan kayboldu. Neden kalmamıştı? Ben tamamen savunmasız kalmışken bu kadar önemli ne olabilirdi? Morwena'nın gücüne güveniyor olsa gerekti. Ayak sesleri uzaklaşırken Şeytan'ın kızı, yüzünde acımasız bir ifadeyle yanıma geldi.</p>

  <p>Devasa kanatların çırpıldığını duydum ve çirkin bir kuş alçalıp sol omzuna kondu. Kuş, Morwena'nın birleştirdiği avuçlarına gagasını daldırıp daldırıp çıkararak -atın kanından- payına düşeni içti. Susuzluğunu gideren ceset kuşu, tiz bir çığlık atarak kanat çırpıp yükseldikten sonra gözden kayboldu.</p>

  <p>Sonrasında Morwena ahşap rıhtıma doğru eğildiğinde kanla kaplı elleri öyle yakınımdaydı ki uzansa bana dokunabilirdi. Soluk alıp verişlerimi düzenli bir hale sokmaya çalıştıysam da kalbim yerinden fırlayacakmış gibi çarpıyordu. Sürüngenlerinkini andıran sağ gözüyle bana bakarken diliyle dudaklarındaki kanı yaladı. Dudakları tertemiz olunca konuşmaya başladı:</p>

  <p>"Çok sakin ve sessiz oturuyorsun. Ama burada cesarete yer yok. Hem de hiç! Buraya ölmeye geldin ve kaderinden ikinci kez kaçamayacaksın!"</p>

  <p>Ardından o korkunç yeşil sarı köpek dişlerini gösterince öyle çirkin bir koku yaydı ki öğürmemek imkânsızdı. Sert bir şekilde konuşurken sesi ıslık gibi çıkıyordu; her kelimeye başlarken kızgın kömürlere su dökülüyormuş gibi tıslıyor; konuşmasını, yapış yapış ağzıyla kurbanlarını yutan bataklık gibi lıkır lıkır sesler çıkararak bitiriyordu.</p>

  <p>Bir an için dişlerini boynuma geçirip bir hamlede koparıvereceğini düşündüm, irkildim ve bu bilinçsiz hareket onun gülümseyip sağ gözüyle gözlerimin içine bakmasına neden oldu.</p>

  <p>"Yeterince kan içtim, o yüzden biraz daha yaşayabilirsin. Bir süre daha nefes alıp ver ve neler olup biteceğini izle."</p>

  <p>Titremeye başlamıştım ve Karanlıkla yüzleşen bir hayaletin en büyük düşmanı olan korkuyu kontrol etmekte zorlanıyordum. Morwena konuşmak istiyor gibi görünüyordu. Eğer bu doğruysa ondan faydalı olabilecek bilgiler edinebilirdim. Durum hiç de parlak görünmüyordu, ancak daha önce de hayatta kalma şansımın son derece düşük olduğu anlar yaşamıştım. Tıpkı babamın dediği gibi: "Hayat devam ettikçe umut var demektir." Ve bu gerçekten inandığım bir sözdü.</p>

  <p>"<span class="t21">Ne</span> yapacaksın?" diye sordum.</p>

  <p>"Babamın düşmanlarını yok edeceğim: Sen ve John Gregory bu gece öleceksiniz."</p>

  <p>"Ustam mı? O burada mı?" diye sordum. Acaba o da diğer ambarda mı tutsaktı?</p>

  <p>Başını iki yana salladı. "Şu anda yolda. Babam onu buraya çekecek bir mektup gönderdi; tıpkı sana kendi elleriyle verdiği mektup gibi. John Gregory bunun senden gelen bir yardım çağrısı olduğunu düşünüyor ve kaderiyle yüzleşmek üzere hızla buraya geliyor."</p>

  <p>"Alice nerede?"</p>

  <p>"Ambarda güvende," diye tısladı Morwena, burnunun olması gereken yerdeki kemiksi çıkıntı suratımın yalnızca birkaç santim önündeydi. "Ama senin görünür bir yerde olmanı istiyorum. Ustanı <span class="t21">ölümüne</span> çekecek olan yem sensin."</p>

  <p>Bu sözler, bir bataklık kurbağasının çirkin sesinden farksızdı. Bir anda yeninden buruş buruş olmuş bir mendil çıkarıp ağzıma tıktı. Sonra başını havaya kaldırıp iki kez kokladı.</p>

  <p>"Neredeyse gelmek üzere!" diyerek başıyla işaret edince iki adam gölgelerin arasına saklandı. Morwena'nın da onlara katılacağını düşünüyordum, ancak beni şaşırtarak kanalın kıyısına yaklaşıp suya girdikten sonra gözden kayboldu.</p>

  <p>Hayalet asa kullanma konusunda son derece becerikliydi. Tamamen hazırlıksız yakalanmadığı sürece iki silahlı adamı kolayca alt edebileceğini düşünüyordum. Ne var ki ustam onlarla dövüşürken cadı da sudan saldırıya geçerse durum değişirdi. Ustamın hayatı tehlikedeydi.</p>

  <p>&nbsp;</p>
</body>
</html>
