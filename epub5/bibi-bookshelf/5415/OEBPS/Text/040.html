<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 27</title>
</head>

<body>
  <h1 class="h11">BÖLÜM 27</h1>

  <p class="p10"><span class="t7">ZORLU B</span><span class="t7">İ</span><span class="t7">R PAZARLIK</span></p>

  <p>&nbsp;</p>

  <p>"İstersen başını oynatabilirsin," dedi Şeytan gülümseyerek. "Bu işleri kolaylaştırır. Etrafı daha iyi görürsün, hem ben en ufak bir olayı dahi kaçırmanı istemem. Peki o halde, hangisi? Dost mu düşman mı?"</p>

  <p>Kalbim yerinden fırlayacakmış gibi atmaya başladığında, sarsıldığımı hissettim ve derin bir nefes aldım. Alice'in iyi olup olmadığını görmek için başımı hafifçe çevirdim Hâlâ hareketsiz ve sessizdi, fakat gözleri dehşet içinde irileşmişti. Acaba Şeytan'ı o da görebiliyor muydu? Eğer öyleyse o da tıpkı Hayalet ve Arkwright gibi zamanın ortasında donup kalmış olmalıydı. Görünüşe bakılacak olursa, yalnızca Şeytan ile ben hareket edebiliyorduk, ama ben kendimi çok güçsüz hissediyordum ve ayağa kalkamayacak durumda olduğumun farkındaydım. Yine de ağzımı açınca konuşabildiğimi fark ettim. Bakışlarımı düşmanıma çevirip yanıt verdim:</p>

  <p>"Sen Karanlık'ın vücut bulmuş halisin. Asla dostum olamazsın."</p>

  <p>"Buna o kadar emin olma Tom. Düşündüğünden daha yakınız. İster inan ister inanma, birbirimizi çok iyi tanıyoruz. Her insanın kısacık yaşamının herhangi bir noktasında aklına gelen bir soruyu ele alalım. Bazıları buna hemen yanıt verir ve bir daha da üzerinde hiç düşünmez. Bazıları inançlıdır. Bazılarıysa kuşkucu. Bazıları hayatları boyunca acılar çekerek tartışırlar. Bu basit bir soru Tom ve hepsi şundan ibaret: Tanrı'ya inanıyor musun?"</p>

  <p>Aydınlık'a inanıyordum. Tanrı söz konusu olunca o kadar emin değildim. Ne var ki babam inançlıydı ve her ne kadar bu konulardan bahsetmekten hoşlanmasa da, derinlerde bir yerde Hayalet de inanıyor olabilirdi. Kilisenin tanrısal varlığı beyaz sakallı ve otoriter yaşlı adama inanmadığı kesindi.</p>

  <p>"Emin değilim," diye yanıtladım dürüst bir şekilde.</p>

  <p>"Emin değil misin Tom? Oysa yanıt apaçık ortada! Tanrı dünyada bu kadar çok kötülük olmasına izin verir miydi?" diye devam etti Şeytan. "Hastalıklar, kıtlık, yoksulluk, savaş ve ölüm. Siz zavallı insanların yaşayacağı şey işte bu. Gerçekten böyle bir Tanrı olsa savaşların devam etmesine izin verir miydi? Elbette ki hayır! Bu yüzden, var olamaz. Tüm bu kiliseler, içten fakat yanlış yönlendirilen cemaatlerin yaptığı onca ibadet. Hepsi ne için peki? Hiçbir şey! Hem de hiç! Duaları boşluğa yayılıyor ve hiç duyulmuyor.</p>

  <p>Fakat eğer <span class="t21">biz</span> dünyayı yönetirsek her şeyi değiştirebilir ve bu dünyayı herkes için daha iyi bir yer haline getirebiliriz. Ne diyorsun? Bunu yapmam için bana yardım edecek misin Tom? Yanımda yer alacak mısın? Birlikte çok şey başarabiliriz!"</p>

  <p>"<span class="t21">Sen</span> benim düşmanımsın," dedim. "Asla birlikte çalışamayız."</p>

  <p>Aniden korku içinde titremeye başladım. Hayalet'in bahsettiği 'bukağı'ları anımsadım; Şeytan'ın gücüne vurulan ketlerle ilgili olarak annemin kitabında okuduğu şeyleri. Şeytan dünyayı sonsuza dek yönetebilmek için onunla birlikte çalışmamı istiyordu. Eğer beni kendisi öldürecek olursa egemenliği yalnızca yüz yıl sürerdi. Acaba bunu yapar mıydı, onu reddedersem beni yine de öldürür müydü?</p>

  <p>"Bazen yönetmek çok güçtür Tom," dedi Şeytan biraz daha yaklaşarak. "Bazen çok zorlu, acı verici kararlar verilmesi gerekebilir. Sen de teklifimi reddederek bana başka bir seçenek bırakmıyorsun. İnsanlık için daha iyi bir dünya yaratabilmem için ölmen gerekiyor. Kızım seni bataklıkta bekliyor. Orada ya öldüreceksin ya da öleceksin."</p>

  <p>Demek beni kızının öldürmesine karar vermişti. Bu şekilde bukağılar etkisiz olacaktı ve dünyaya egemen oluncaya dek gücünü arttırabilecekti.</p>

  <p>"Bana karşı o, öyle mi?" diyerek itiraz ettim. "Hayır! Onunla buluşmaya gitmeyeceğim. O bana gelsin."</p>

  <p>Morwena'yı bataklıkta düşündüm, en güçlü olduğu yerde; o kanlı gözün dehşetini düşündüm. Savunmasız olacaktım, saniyeler içinde olduğum yere çivilenirdim. Sonra da boğazım tıpkı mavnacınınki gibi paramparça edilerek öldürülürdüm.</p>

  <p>"Kural koyacak durumda değilsin evlat. Arkadaşlarının hayatta kalmalarını istiyorsan gidip onunla buluş," dedi Şeytan. "Böylesine çaresiz bir durumdayken onları bir saniye içinde öldürebilirim..."</p>

  <p>Öne eğilip elini yavaşça Alice'in başının üzerine koydu Sonra parmaklarını açtı. Eli büyüktü ve açtıkça daha da açılıyor gibi görünüyordu. Artık Alice'in başının tamamı o devasa elin içinde kalmıştı.</p>

  <p>"Tek yapmam gereken elimi yumruk yapmak Tom, hepsi bu! Kafası yumurta kabuğu gibi çatlayıverir. Bunu hemen yapayım mı? Benim için ne kadar kolay olduğunu görmek ister misin?"</p>

  <p>"Hayır! Lütfen!" diye bağırdım. "Ona zarar verme. Hiçbirine zarar verme. Bataklığa giderim. Hemen şimdi giderim!"</p>

  <p>Ayağa fırlayıp asamı kaptığım gibi kapıya yöneldim. Orada durup düşmanıma baktım. Ya asamdaki kılıcı çıkartıp ona saldırırsam? Acaba şansım olur muydu? Gelgelelim bu nafile bir çaba olurdu ve bunu biliyordum. Ona doğru hamle yapar yapmaz yine kaskatı kesilip Hayalet, Alice ve Arkwright gibi çaresiz kalırdım.</p>

  <p>Başımla onları işaret ettim. "Eğer hayatta kalırsam ya da kazanırsam... Onların yaşamalarına izin verecek misin?"</p>

  <p>Şeytan gülümsedi. "Eğer kazanırsan hayatta kalacaklar. En azından bir süre daha... Eğer ölürsen onları da öldüreceğim. Yani yalnızca kendi canın için değil bu üç kişinin canı için de savaşıyor olacaksın."</p>

  <p>Şeytan'ın kızını bataklıkta yenme şansımın çok az olduğunu biliyordum. Asam ve zincirim nasıl onu alt edecek kadar güçlü olabilirdi ki? Alice, Hayalet ve Arkwright da benimle birlikte ölecekti. Ama bu olmadan önce yapabileceğim bir şey vardı. Ölümümle elde edilebilecek son bir şey. Kesinlikle denemeye değerdi...</p>

  <p>"Bir şey daha," dedim. "Bunu kabul edersen bataklığa hemen şimdi giderim. Hayat kısa ve herkes günün birinde ölmek zorunda, fakat ölümden sonra acı çekmek korkunç bir şey. Arkwright'ın annesiyle babası yeterince acı çekti. Kazansam da kaybetsem de Amelia'nın ruhunu serbest bırakır mısın?"</p>

  <p>"Kazansan <span class="t21">da</span> kaybetsen <span class="t21">de</span> öyle mi? Zorlu bir pazarlıkçısın Tom."</p>

  <p>"Bana verdiğin görev kadar zorlu değil. Benim ölmemi bekliyorsun. İstediğin bu. Sence bu adil mi? En azından istediğimi yap da boşuna ölmüş olmayayım."</p>

  <p>Bana doğru bir süre sert bir şekilde baktıktan sonra yüz ifadesi yumuşadı. Kararını vermişti. "Öyle olsun. İsteğini gerçekleştireceğim."</p>

  <p>Arkama bile bakmadan mutfaktan çıkıp diğer oda boyunca koşarak gecenin karanlığına çıktım. Bahçede ilerledikçe bir değişim hissediyordum. Evin dışında, zaman normal olarak akmaya başlamıştı. Ama bu, bataklığa gitmek için iyi bir gece değildi.</p>

  <p>Yoğun bir sis çökmüştü; görüş mesafesi on adıma kadar düşmüştü. Gökyüzündeyse dolunay belli belirsiz görünüyordu; bu bile zeminin dümdüz ve alçak olduğu bataklıkta bana fayda etmezdi. Keşke Pençe yanımda olsaydı, ama onun da tıpkı diğerleri gibi donup kaldığını düşünüyordum.</p>

  <p>Hendeğin kenarına gelince durup derin bir nefes aldım Hendeği aşar aşmaz Şeytan'ın kızıyla yüzleşecektim. Beni orada bir yerde bekliyor olacaktı; karanlık ve sis onun için avantajdı. Dikkatli bir şekilde bataklık tarafına geçtim. Köpekler tarafından avlanma eğitimini yalnızca bir kez almış olmam çok yazıktı, öyle olmasa bu dolambaçlı patikaları çok daha iyi bilirdim.</p>

  <p>Patikaların her iki tarafında da ya derin, durgun sular ya da tehlikeli bataklıklar vardı. Morwena'nın sudan nasıl tıpkı bir somon balığı gibi fırladığını görmüştüm. Bu tür bir saldırıya hazırlıklı olmalıydım. Saldırı, üzerinde ilerlemekte olduğum patikanın her iki tarafından da gelebilirdi. Silah olarak yanımda asam vardı ve cübbemin cebini yoklayınca gümüş zincirin orada olduğunu hissettim. Bu beni biraz olsun rahatlatmıştı. Son olarak da tuz ve demir vardı, ancak bu yalnızca asa ve zincir artık işe yaramadığında ve her iki elim de boşta kaldığında son çare olarak denenebilirdi.</p>

  <p>Aniden bataklıkta ürkütücü bir ses yankılandı. Bu cadının yardımcı hayvanı ceset kuşunun o tanıdık sesiydi. Gökyüzünde serbestçe dolaşabilen ilave bir çift gözü daha vardı; kuş artık beni arıyordu. Şeytan, kızına benim yola çıktığımı söylemiş olmalıydı. Kuşun çığlığı batıdan, Morwena'yla ilk kez karşılaşıp kulağımdan kancalandığım gölün oradan gelmişti. Ben de patikalar izin verdiği müddetçe olabildiğince güneyden ilerledim. Cadıyla orada, suyun derin olduğu yerde karşılaşmak istemiyordum.</p>

  <p>Kaygan zemine rağmen daha hızlı yürümeye başladım ve attığım her adımla birlikte endişem de artmaya başladı. Sonra aniden ileride bir şey gördüm. Patikanın ortasında bir ceset yatıyordu. Geri dönmek istemediğimden, cesede temkinli bir şekilde yaklaştım. Bu bir tür tuzak olabilirdi. Fakat bu, başı sola doğru çevrilmiş bir şekilde yüzükoyun yatan bir adamdı. Ölmüştü. Boğazı tıpkı değirmenin yakınında bulduğumuz cesedinki gibi paramparça edilmişti. Üzerinde bir üniforma vardı; asker toplama çetesinin mensuplarından biri olmalıydı.</p>

  <p>Şeytan'ın kızı artık iyice yaklaşmış, saldırıya hazırlanıyor olabilirdi; bu yüzden daha hızlı ilerlemeye başladım Patikada iki ya da üç dakika kadar ilerlemişken hemen önümden gelen bir başka ses daha duydum. Bu da neydi böyle? Bu kez ceset kuşu değildi. Durup sisin içine baktım Tek görebildiğim, iri sazlıklar ve onların arasında kıvrıla kıvrıla ilerleyen patikaydı. Bu kez daha yavaş bir şekilde ilerlemeye devam ettim.</p>

  <p>Sesi yine duyunca olduğum yerde durdum. Boğuk bir sesti ve hemen ardından bir homurtu duyuldu. Birileri acı çekiyor olmalıydı. Sanki boğuluyordu. Asamı hazırlayıp patikanın ilerisinde yerde yatmakta olan bir silüet görünceye kadar adım adım ilerledim. Bu, bana doğru sürünerek ilerleyen birisi miydi? İki adım daha atınca silüetin hareket etmediğini görebildim. Dertop edilmiş uzunca bir paçavra yığınına benziyordu. Acaba başka bir asker miydi? Sonu daha net bir şekilde gördüm.</p>

  <p>Patikadaki bir cadıydı, sırtüstü yatıyordu ve bir eli suyun içindeydi. Gözleriyle ağzı açıktı. Bakışları sabitti, ancak bana değil gökyüzüne bakıyordu. Ağzındaysa su cadılarına özgü o dört, uzun ve keskin köpek dişi görülebiliyordu Acaba o, değirmenin altındaki çukurdan kaçan cadı mıydı? Yaralı mıydı yoksa ölü mü?</p>

  <p>Duraksadım. Artık ona iyice yaklaşmıştım. Ya sadece numara yapıyorsa? Beni yakalayıvermek için yanına yaklaşmamı bekliyorsa? Ve sonra karanlığın içinden bir ses benimle konuştu; bu çok iyi tanıdığım bir sesti:</p>

  <p>"Eh çocuk, işte yine karşılaştık!"</p>

  <p>Dizlerimin bağı çözüldü. Cesedin ötesinde, yüzünü bana dönmüş bakan Grimalkin'di.</p>

  <p>Artık intikamını alabilirdi. Belki de daha önce bir çılgınlık etmiş ve beni bu anın tadını çıkarmak için kurtarmıştı. Yerin yarılıp beni yutmasını diledim. O korkunç ve keskin makaslardan korkuyordum. Cübbemin cebinden gümüş zincirimi çıkarıp hazır ettim. Bunu en son denediğimde onu ıskalamıştım, ama o zaman çok bitkindim ve üstelik zinciri koşarken fırlatmıştım. Öyle gergindim ki sol elim titriyordu, yine de düzenli nefes alıp vermek için kendimi zorladım. Ustam kadar cesur olacaktım. Ölecek olsam bile cesur olabilirdim. Bunu yapabilirdim. Bu ana gelinceye değin çok uzun ve zorlu bir eğitimden geçmiştim.</p>

  <p>Gözlerinin içine bakıp zinciri fırlatmaya hazırlandım. O Morwena gibi değildi; en azından yüzüne <span class="t21">bakabiliyordum.</span> Yüzü güzel ancak sert ve acımasızdı ve ağzı hafifçe açıktı, dudaklarıysa siyaha boyalıydı. Ve uçlarını törpüleyerek keskin, amansız bir hale getirmiş olduğu dişlerini görebiliyordum.</p>

  <p>"Zincirini kaldır çocuk," dedi usulca. "Senin için gelmedim. Bu gece birlikte düşmanımıza karşı savaşacağız."</p>

  <p>Tam o esnada elinde hiç silah olmadığını fark ettim; bıçaklarının hepsi kınındaydı.</p>

  <p>Zinciri indirdim. Ona inanıyordum. Ne de olsa tüneldeki su cadıları hakkında beni uyarmış ve onları savuşturmama yardımcı olmuştu. Annem daima içgüdülerime güvenmemi söylerdi ve Grimalkin'in doğruyu söylediğim hissediyordum. Bu bizim yararımıza olacakmış gibi görünüyordu. Hayalet her ne demiş olursa olsun, Karanlık kendi içinde savaştığında güçsüz düşerdi.</p>

  <p>Grimalkin cadının cesedini işaret etti. "Endişe etme evlat," dedi usulca. "Isırmaz. Sadece üzerinden atla. Acele et. Çok az vaktimiz var!"</p>

  <p>Cadının üzerinden atladıktan sonra on adım daha atınca katil cadıyla yüz yüze geldim. Daha önce olduğu gibi üzerinde çok sayıda silah vardı: kınlarındaki boy boy bıçaklar ve makaslar. Ancak iki şey değişmişti: geriye taranmış sımsıkı saçları siyah ipekten bir şalla ensesinde toplanmıştı; ikinci olarak son derece pisti; yüzü, çıplak kolları ve bacakları çamur içindeydi, üstelik balçık kokuyordu.</p>

  <p>"Burada ne arıyorsun çocuk? Ölümünü mü?" diye sordu siyaha boyalı dudaklarını aralayıp sivri dişlerini yeniden göstererek. "Şeytan'ın kızı yakında. On dakikaya kalmaz burada olur."</p>

  <p>Başımı iki yana salladım. "Başka seçeneğim yok. Şeytan buraya gelmem için beni zorladı, yoksa ustamı, Alice'i ve Arkwright'i öldürecek. Eğer onun kızını öldürebilirsem onların hayatlarını bağışlayacak."</p>

  <p>Grimalkin gülümsedi. "Cesur fakat aptalsın," dedi. "Onunla neden burada savaşmaya çalışıyorsun? Su onun evi. Eğer üstün gelecek olursan bataklığın derinlerine kaçar ve ona ulaşamazsın. Üstelik fırsatını bulur bulmaz seni suya çekecektir. Hayır! Böyle olmaz. Onu daha yüksek ve kuru yerlere çekmeliyiz. Seni daha önce koşarken gördüm; hızlısın, hatta neredeyse benim kadar hızlısın. Ama bakalım bu zeminde sağlam basmayı becerebilecek misin? Şimdi, eğer hayatta kalmak istiyorsan adımlarımı takip etmelisin."</p>

  <p>Bunun üzerine tek kelime etmeden arkasını dönüp bizi bataklığın derinlerine götürecek olan patikada koşmaya başladı. Ben de tehlikeli zeminin üzerinde gitgide hızlanarak onu takip ettim. Bir ara dengemi kaybettim ve neredeyse bataklığın içine düşecektim; iki kez de Grimalkin sisin içinde benden uzaklaştı ve ancak inanılmaz bir gayret göstererek onu gözden kaybetmemeyi başarabildim.</p>

  <p>En sonunda bataklıktan çıkarak yukarı doğru tırmanmaya başladık. Önümüzde, zirvesinde ufak bir manastır yıkıntısı olan yuvarlak bir tepe vardı. Bu Papaz Tepesi'ydi. Enkazların arasında üç tane bodur çınar ağacı vardı. Bazı yerlerinde taş üstünde taş dahi kalmamış alçak bir duvarın önüne geldik ve sırtımızı duvara vererek aşağıda kalan bataklığa doğru baktık. Üzerimizdeki bulutsuz gökte ışıldayan ay, yıkıntılarla birlikte yamacı da gümüşe boyuyordu.</p>

  <p>Gitgide yoğunlaşarak bataklıkla patikayı kaplayan sis tabakasının üzerindeydik. Beyaz bir bulut denizinin arasından yükselen bir adanın üzerinde oturuyorduk. Uzun bir süre konuşmadık. Onca güç harcadıktan sonra soluk alıp vermemin normale dönmesini beklemekten memnundum. Sessizliği bozan katil cadı oldu.</p>

  <p>"Burada düşmanınla tek başına yüzleşmek zorunda kalmadığın için Alice Deane'e teşekkür etmelisin."</p>

  <p>Şaşkınlık içinde Grimalkin'e döndüm. "Alice'e mi?" diye sordum.</p>

  <p>"Evet, arkadaşın Alice. Şeytan ve kızının seni öldürmek üzere olduğundan korkarak sana yardım etmem için beni kuzeye çağırdı. Geçtiğimiz ay içinde birçok kez iletişime geçtik. Çoğunlukla ayna kullanarak."</p>

  <p>"Alice <span class="t21">seninle</span> iletişim kurmak için ayna mı kullandı?"</p>

  <p>"Elbette ki çocuk. Cadılar uzun mesafeler arasında başka nasıl iletişim kurar ki? İlk başta ben de şaşırdım, fakat ısrar edince yavaş yavaş beni kandırdı. Annesi Malkin olan birini nasıl reddedebilirim ki? Özellikle de amaçlarımız aynıyken."</p>

  <p>"Yani beni bulmaya adaya mı geldin?"</p>

  <p>"Seni ya da Şeytan'ın kızını. Ama konuştuğumuz o ana dek adada değildim. Seni karşı kıyıdan izledim, cadıların suya girmek üzere olduklarını görünce seni uyardım. Günlerdir seni izliyordum. John Gregory varlığımdan hoşlanmayacağı için fazla yaklaşmadım."</p>

  <p>"Şeytan, kızıyla tek başıma savaşmamı bekliyor. Burada olduğunu bilecek mi?"</p>

  <p>Grimalkin omuz silkti. "Bilebilir. Her şeyi göremez, fakat kızı beni görürse o da bilecektir."</p>

  <p>"Peki müdahale etmeyecek mi? Bir anda buraya, bu tepeye gelebilir."</p>

  <p>"Bu korkmamızı gerektirecek bir şey değil. Mesafesini koruyacaktır. Benim olduğum yerde onu görmezsin."</p>

  <p>"Onu uzak tutabiliyor musun?"</p>

  <p>"Evet, yıllar önce yaptığım bir şey yüzünden."</p>

  <p>"Ne? Alice onu uzak tutmanın yollarını arıyordu. Bu nasıl yapılıyor? Kan kabı mı kullandın? Yoksa onu bir şekilde bukağıladın mı?"</p>

  <p>"Bunun birden çok yolu olabilir, fakat ben bir cadı için en sıradan olan yöntemi seçtim. Ona bir çocuk verdim."</p>

  <p>"Şeytan'dan bir çocuğun mu oldu?" diye sordum şaşkınlık içinde.</p>

  <p>"Neden olmasın? Bazı cadılar bunu yapar, tabii eğer kandırabilirlerse. Ve onun kudretinden kurtulmak için çaresizlerse. Ona bir çocuk verirsin ve çocuğunu ilk kez görmek üzere geldikten sonra seni rahat bırakır. Şeytan'ın bir cadıdan olma çocuklarının çoğu ya başka yaratıklardır ya da yine cadıdır. Şu an karşılaşmak üzere olduğumuz çocuğunun annesi Grismalde adında bir cadı. Anlatılanlara bakılırsa çok güzelmiş, fakat çamurdan mağaralarda yaşayıp dünyanın derinliklerinde dolaştığından, çok kötü kokarmış. Şeytan'ın zevkleri kimi zaman çok tuhaftır.</p>

  <p>Yine de şans eseri bedenim onu kandırmayı başardı. Benim çocuğum ne bir yaratık ne de bir cadıydı. Son derece güzel bir erkek evlat doğurdum. Fakat Şeytan onu görünce öfkeden kudurdu. Oğlumu, kendi oğlunu aldı ve bir kayaya çarparak beynini parçaladı. O masum çocuğun kanı bana özgürlüğümü kazandırdı, ancak bu son derece büyük bir bedeldi.</p>

  <p>Oğlumun ölümünden sonra acıdan kendimi kaybettim. Ama seçtiğim meslek beni kurtardı. Bir cadı katilden beklenen acımasızlık sayesinde yeniden kendimi buldum. Zaman geçti ve anılar silikleşti, yine de Şeytan'ın yaptığı şey asla unutulamaz. Bu gece senin yanında çarpışmamın iki nedeni var: İlki intikam alma isteğim. İkincisiyse Alice Deane'in seni Morwena'ya karşı korumamı istemiş olması. Bu gece işe önce Şeytan'ın kızını öldürerek başlıyoruz."</p>

  <p>Bir an için Grimalkin'in anlattıklarını düşündüm. Fakat aniden işaret parmağını dudaklarına götürerek sessiz olmam gerektiğini belirttikten sonra ayağa kalktı.</p>

  <p>Neredeyse aynı anda ceset kuşunun ürkütücü çığlığı bataklıkta yankılandı. Saniyeler sonra bu hazin çığlık yeniden duyuldu ve bu kez çok daha yakından geliyordu. Kocaman bir kuş sisi yırtıp yükselerek bize doğru yaklaşırken kanat sesleri duydum. Bizi görmüştü: Artık Şeytan'ın kızı tam olarak nerede olduğumuzu biliyordu.</p>

  <p>Grimalkin deri kınına uzanıp kısa bir bıçak çıkardı. Tek ve güçlü bir hareketle bıçağı kuşa doğru fırlattı. Bıçak döne döne uçtu. Yaratık kaçmakta geç kalmıştı. Bıçak göğsüne saplanınca ceset kuşu tiz bir çığlık atarak sis denizine doğru düştü ve gözden kayboldu.</p>

  <p>"Nadiren ıskalarım," dedi Grimalkin gülümseyip yeniden sol yanıma gelirken. "Fakat uzun bıçağımı sana fırlattığımda ıskaladım. Daha doğrusu ben ıskalamadım, sen bıçağı savuşturdun. Şeytan 'zaman' ile oynar; onu ihtiyacına göre yavaşlatır, durdurur ya da hızlandırır. Sanırım o gece sen de bunu yaptın. Kısacık bir süreliğine olsa da yetecek kadar."</p>

  <p>Geçtiğimiz yaz, peşime düşüp beni tam annemin odasına sığınmak üzere kaçarken Cellat Tepesi'nin orada yakaladığı anki karşılaşmamızdan bahsediyordu. Hayalet'in asasıyla omzunu bir ağaca sapladıktan sonra kaçmak üzere arkamı döndüğümde bıçağını fırlatmıştı. Başımı çevirdiğimde bıçağın havada döne döne üzerime doğru geldiğini görmüş, uzanıp havada yakalayarak canımı kurtarmıştım. Zaman sahiden de yavaşlamış gibiydi, ancak bir an için bile olsa bunu benim yapmış olabileceğimi düşünmemiştim.</p>

  <p>"Şimdi ayağa kalk!" diye emretti Grimalkin sert bir ses tonuyla. "Vakit geldi. Tehlike yaklaşıyor. Çok yakında düşmanlarımız burada olur."</p>

  <p>"Düşmanlar mı?" diye sordu. "Birden çok mu?"</p>

  <p>"Elbette ki çocuk. Şeytan'ın kızı yalnız olmayacak. Başkalarını da yardıma çağırdı. Dört bir yandan gelen su cadıları, bu tepede toplanıyor. Havanın kararmasıyla birlikte harekete geçtiler. Mücadele kaçınılmaz."</p>

  <p>Cadılarla yüzleşme vakti gelmişti. Öyle ya da böyle, çok yakında her şey bitecekti.</p>

  <p>&nbsp;</p>
</body>
</html>
