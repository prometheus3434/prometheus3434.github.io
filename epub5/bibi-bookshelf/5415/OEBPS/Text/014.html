<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 2</title>
</head>

<body>
  <h1 class="h11">BÖLÜM 2</h1>

  <p class="p10"><span class="t7">İ</span><span class="t7">Ş</span><span class="t7">LER</span><span class="t7">İ</span><span class="t7">N DO</span><span class="t7">Ğ</span><span class="t7">RUSU</span></p>

  <p>&nbsp;</p>

  <p>Hava nereye gittiğimizi doğru dürüst seçemeyeceğimiz kadar kararınca, ormanın merkezine yakın bir açıklıkta durduk. İlk fırsatta kaçmaya hazırdım, fakat askerler beni oturttu ve içlerinden birini başıma nöbetçi bıraktılar. Diğerleri de yakacak odun toplamaya gitti.</p>

  <p>Normalde Hayalet'in peşime düşüp beni kurtarmaya çalışacağına dair umudum olurdu. Karanlıkta dahi çok iyi iz sürdüğünden, bu adamları takip etmek onun için çocuk oyuncağıydı. Ne var ki Hayalet öcüyü bağlayıp da geri dönünceye kadar ben çoktan gemiye bindirilip hiçbir yardımın erişemeyeceği kadar uzağa götürülmüş olurdum. Tek umudum Alice'ti. Geri dönmemi bekler ve hava kararınca endişe etmeye başlardı. Beni o da bulabilirdi; buna emindim. Fakat silahlı beş askere karşı ne yapabilirdi ki?</p>

  <p>Çok geçmeden ateş yakıldı, asam da diğer odunlarla birlikte ateşin içine atıldı. Bu benim ilk asamdı; ustam tarafından verilmişti ve onu kaybetmek bana sanki Hayalet'in yanında geçirdiğim çıraklık dönemim de yanıp kül oluyormuş gibi çok büyük acı veriyordu.</p>

  <p>Çuvalı karıştırmaya başlayan askerler çok geçmeden iki tavuğu da şişe geçirip kestikleri ekmek dilimleriyle birlikte ateşte kızartmaya başladılar. Yemek hazır olunca iplerimi çözüp yiyebileceğimden de fazlasını vererek doğrusu beni şaşırttılar. Elbette ki bunu iyi niyetlerinden dolayı yapmamışlardı.</p>

  <p>"Hadi ye evlat!" diye emretti çavuş. "Seni teslim ettiğimizde güçlü kuvvetli olmalısın. Geçtiğimiz iki hafta içinde yakaladığımız onuncu çocuksun ve muhtemelen aralarında en iyisisin."</p>

  <p>"Pek mutlu görünmüyor!" diye alay etti onbaşı. "Bunun başına gelen en iyi şey olduğunun farkında değil mi? Gerçek bir adam olacaksın evlat."</p>

  <p>"Yüzünden düşen bin parça," diye dalga geçti çavuş adamlarına caka satarmışçasına. "Seni savaşmaya götürmeyebilirler. Aslına bakarsan bizim de denizciye ihtiyacımız var. Yüzme bilir misin?"</p>

  <p>Başımı iki yana salladım.</p>

  <p>"Eh, bu denizci olmana engel değil. Bir kez güverteye çıkıp denize açılan kimse uzun süre yaşamıyor. Ya donarak ölüyorsun ya da köpek balıkları ayaklarını koparıyor!"</p>

  <p>Yemeklerimizi bitirdikten sonra ellerimi yeniden bağladılar. Onlar sohbet ederken ben sırtüstü uzanıp gözlerimi kapadım; uyuyormuş numarası yapıyor, bir yandan da onları dinliyordum. Orduya alınacak adam peşinde koşmaktan bıkmışa benziyorlardı. Bu işi bırakmaktan bahsediyorlardı.</p>

  <p>Çavuşun, "Bu sonuncusu..." diye mırıldandığını duydum. "Paramızı alıp eyaletin kuzey bölgesinde izimizi kaybettirdikten sonra daha iyi bir iş buluruz. Bundan çok daha iyi işler olmalı!"</p>

  <p>Ne şans ama, dedim kendi kendime. Bir kişi daha ve sonra işi bırakacaklardı. Ben orduya zorla teslim etmeyi düşündükleri sonuncu kişiydim.</p>

  <p>"Buna pek emin değilim," dedi ağlamaklı bir ses. "Etrafta iş miş yok. Yaşlı babam beni o yüzden asker olarak yazdırdı."</p>

  <p>Bu konuşan Toddy idi ve bir an için rahatsızlık verici bir sessizlik oldu. Çavuşun, söyledikleriyle çelişilmesinden hoşlanmadığını anlayabiliyordum.</p>

  <p>"Eh Toddy," diye yanıtladı çavuş sinirli bir ses tonuyla, "işi arayanın bir çocuk mu, yoksa bir erkek mi olduğuna bağlı. Ve ne tür işten bahsettiğimize... Yine de sana göre bir iş biliyorum. Yakında hayaletlerden biri yeni bir çırak arayacak. Bence bu tam sana göre bir iş!"</p>

  <p>Toddy başını iki yana salladı. "Hayır, değil. Cadılardan korkarım..."</p>

  <p>"Hepsi batıl inanç. Cadı diye bir şey <span class="t21">yok.</span> Hadi Toddy söyle bakalım, en son ne zaman bir cadı gördün?"</p>

  <p>"Bizim köyde eskiden bir cadı vardı," diye yanıtladı Toddy. "Kara bir kedisi vardı ve hiç durmadan mırıldanır dururdu. Çenesinde siğili bile vardı."</p>

  <p>"Kedinin mi, cadının mı?" diye dalga geçti çavuş.</p>

  <p>"Cadının..."</p>

  <p>"Çenesinde siğil olan bir cadı! Aman aman, baksanıza korkudan her yanım titriyor!" diye haykırdı çavuş alay ederek. "Seni hayalete çırak olarak vermeliyiz, böylece eğitimini tamamlayınca geri dönüp o cadıyı haklayabilirsin."</p>

  <p>"Hayır," dedi Toddy. "Bunu yapamam. O zaten öldü. Ellerini ayaklarına bağlayıp suyun üzerinde kalıp kalmayacağını görmek için onu bir göle attılar..."</p>

  <p>Adamlar kahkahalarla gülmeye başladılar; fakat ben neyin bu kadar komik olduğunu anlayamıyordum. Bahsi geçen kadının Hayalet'in belirttiği üzere 'iftira'ya maruz kalmış olduğu çok açıktı; bu şekilde davranılmayı hak etmeyen zavallı, yaşlı bir kadın. Suya atıldıklarında batanların masum oldukları düşünülüyordu, fakat o esnada boğulmasalar bile sonrasında geçirdikleri şok ya da zatürreden dolayı ölüyorlardı.</p>

  <p>"Ee Toddy, kadın battı mı?" diye sordu çavuş.</p>

  <p>"Batmadı, yüzü suyun içinde, öylece kalakaldı. Onu yakmak üzere sudan çıkarttıklarında çoktan ölmüştü. Bu yüzden, kedisini yaktılar."</p>

  <p>İlkinden de yüksek bir kahkaha tufanı koptu, ama konuşma çok geçmeden amaçsız bir hal aldı ve sonra tamamen kesildi. Uykuya dalmış olmalıyım, çünkü aniden havanın iyice soğuduğunu hissettim. Daha yalnızca bir saat önce ağaçların arasından esen serin sonbahar rüzgârı, fidanları eğip daha yaşlı dalların çatırdamasına neden olurken, şimdi her yer son derece sessizdi ve toprak, ay ışığında parlayan bir don tabakasıyla kaplanmıştı.</p>

  <p>Sönmeye yüz tutan ateşten geriye yalnızca birkaç köz parçası kalmıştı. Hemen yanında epeyce odun vardı, fakat keskin soğuğa rağmen kimse ateşi beslemeye kalkışmamıştı. Askerlerin beşi de soğumakta olan közlere transa girmiş gibi, öylece bakıyorlardı.</p>

  <p>Aniden, bir şeyin açıklığa doğru yaklaşmakta olduğunu hissettim. Aynı şeyi askerler de hissetti. Hepsi aynı anda ayaklanıp karanlığa baktılar. Ağaçların arasından çıkan kopkoyu bir silüet bize doğru öyle sessizce ilerliyordu ki neredeyse yürümüyor da havada süzülüyor gibi görünüyordu. Yaklaştıkça korkunun boğazımı sıkmaya başladığını hissedip endişe içinde ayağa kalktım.</p>

  <p>Bedenim soğumuştu, ama soğuğun birden fazla çeşidi vardır. Ben yedinci oğlun yedinci oğluyum ve kimi zaman sıradan insanların göremediği şeyleri görür, duyar ya da hissederim. Hortlak ve cinleri görürüm; ölülerin konuştuğunu duyarım; Karanlık'a ait bir şey yaklaştığında tuhaf bir soğukluk hissederim. İşte şimdi de aynı şeyi hissediyordum. Üstelik daha önce hissettiklerimden çok daha yoğun bir şekilde... Korkuya kapıldım. Öyle korkmuştum ki baştan ayağa titremeye başladım. Acaba Şeytan en sonunda beni bulmuş muydu?</p>

  <p>Yaklaşan silüetin baş kısmıyla ilgili bir şey beni son derece rahatsız etmişti. Hiç rüzgâr olmamasına rağmen saçları hareket ediyor, olmayacak bir şekilde salınıp duruyordu. Acaba bu yaklaşan Şeytan mıydı?</p>

  <p>Silüet yaklaşmaya devam etti ve bir anda açıklığa giriverince ay ışığı ilk kez onu aydınlattı...</p>

  <p>Ama bu Şeytan değildi. Güçlü bir kötücül büyücüyle karşı karşıyaydım. Gözleri, alev alev yanan birer kömür parçasına benziyordu; yüzüyse nefret ve öfkeden eğri büğrü bir hal almıştı. Yine de beni en çok korkutan şey başıydı. Başının üzerinde, saç yerine kıvrılıp bükülen bir yığın yılan vardı; çatallı dilleriyle tıslayıp duruyor, zehirlerini akıtmak üzere dişlerini gösteriyorlardı.</p>

  <p>Aniden sağ tarafımdan dehşet dolu bir inleme duyuldu. Ses çavuştan geliyordu. Ettiği onca cesurca söze rağmen yüzü korkudan kasılmıştı, gözleri yuvalarından fırlayacak gibiydi; ağzıysa çığlık atmak üzere açılmışa benziyordu. Ne var ki çığlık yerine neredeyse midesinden yükselen bir tür inleme duyuldu ve ardından son hız kuzeye, ağaçlara doğru koşmaya başladı. Adamları da peşinden gittiler, Toddy en arkada kalmıştı ve onları uzaktan duyabiliyordum; çılgınca koşarlarken ayak sesleri yavaş yavaş duyulmaz oldu.</p>

  <p>Ardından çöken sessizlikte cadıyla tek başıma yüzleşmem gerekti. Ne tuzum, ne demirim, ne de asam vardı ve ellerim hâlâ arkadan bağlıydı, fakat derin bir nefes alarak korkumu kontrol etmeye çalıştım. Karanlık ile karşı karşıya kalındığında atılması gereken ilk adım budur.</p>

  <p>Ama boş yere endişe etmiştim. Cadı bir anda gülümsemeye başladı ve gözleri parladı. İçimdeki soğukluk azaldı. Yılanlar kıvrılıp bükülmeyi keserek simsiyah saçlara dönüştüler. Çarpılmış olan yüz hatları gevşeyince son derece güzel bir kızın yüzü belirdi ve çok iyi tanıdığım o sivri burunlu ayakkabılarına baktım. Gelen Alice'ti ve bana gülümsüyordu.</p>

  <p>Ona karşılık vermedim. Tek yapabildiğim dehşet içinde ona bakmaktı.</p>

  <p>"Neşelen Tom," dedi Alice. "Onları öyle bir korkuttum ki bizi takip etmeyeceklerdir. Artık güvendesin. Endişe edecek bir şey yok."</p>

  <p>"Sen ne yaptın Alice?" diye sordum başımı iki yana sallayarak. "Kötülüğü hissettim. Kötücül bir cadıya benziyordun. Bunu yapmak için kara büyü kullanmış olman gerekir!"</p>

  <p>"Kötü bir şey yapmadım Tom," dedi iplerimi çözmek üzere uzanırken. "Diğerlerinin korkusu sana da bulaştı hepsi bu. Aslında sadece bir ışık oyunu..."</p>

  <p>Şok içinde ondan uzaklaştım. "Ay ışığı her şeyin gerçek yüzünü gösterir, biliyorsun Alice. Bunu daha ilk tanıştığımızda sen söylemiştin. O halde az önce <span class="t21">gördüklerim</span> nedir? Sen gerçekten nesin? Yoksa doğruyu mu gördüm?"</p>

  <p>"Hayır Tom, aptal olma. Benim işte, Alice. Biz dostuz öyle değil mi? Beni yeterince iyi tanımıyor musun? Hayatını birçok kez kurtardım. Seni Karanlık'tan kurtardım. Beni bu şekilde suçlaman haksızlık! Hele hele seni bir kez daha kurtarmışken. Ben olmasam şimdi kim bilir nerede olurdun? Dur ben söyleyeyim, savaşa gidiyor olurdun. Belki de bir daha asla geri dönemezdin."</p>

  <p>"Eğer Hayalet bu yaptığını görseydi..." Başımı iki yana salladım. O zaman Alice defteri kesinkes kapanırdı. Bizimle yaşamaya devam edemezdi. Hatta ustam onu, hayatının geri kalanı boyunca bir çukura bile kapatabilirdi. Ne de olsa kara büyü kullanan cadılara bunu yapıyordu.</p>

  <p>"Hadi Tom. Buradan uzaklaşıp Chipenden'a geri dönelim. Soğuk, kemiklerime kadar işlemeye başladı."</p>

  <p>Lafını bitirir bitirmez bileğimdeki ipleri kesti ve birlikte Hayalet'in evine doğru yola koyulduk. Yiyeceklerden geriye kalanları içeren çuvalı ben taşıyordum ve birlikte sessizce ilerledik. Gördüklerimden hâlâ pek hoşnut sayılmazdım.</p>

  <p>&nbsp;</p>

  <p>Ertesi sabah kahvaltımıza yumulmuşken ben hâlâ Alice'in yaptıkları için endişe duyuyordum.</p>

  <p>Hayalet'in evcil öcüsü yemeklerimizi hazırlamıştı; bu öcü çoğu zaman görünmezdi, fakat ara sıra sarıya çalan kızılımsı renkli bir kedi biçimine bürünürdü. Bu sabah en sevdiğim yemeği hazırlamıştı -domuz pastırması ve yumurta- gelgelelim şimdiye dek yaptıklarının içinde en kötüsüydü. Domuz pastırmaları yanıp iyice büzüşmüştü, yumurtalarsa yağ içinde yüzüyordu. Canı bir şeye sıkıldığında öcünün bu şekilde kötü yemek yaptığı olurdu; bazı şeyleri ona anlatmadan bilirdi. Acaba onun da canı aynı şeye mi sıkılmıştı: yani Alice'e?</p>

  <p>"Dün gece açıklığa geldiğinde beni korkuttun Alice. Hem de fena korkuttun. Kötücül bir cadıyla karşı karşıya olduğumu sandım. Daha önce hiç görmediğim bir türüyle... Kesinlikle öyle görünüyordun. Kafanda saç yerine yılanlar vardı ve yüzün öfke içinde çarpılmıştı."</p>

  <p>"Benimle uğraşmayı kes Tom! Haksızlık bu! Bırak da rahat rahat kahvaltımı edeyim!"</p>

  <p>"Uğraşmak mı? Seninle <span class="t21">u</span><span class="t21">ğ</span><span class="t21">ra</span><span class="t21">ş</span><span class="t21">ı</span><span class="t21">lmas</span><span class="t21">ı</span> gerekiyor. Ne yaptın öyle? Hadi söylesene!"</p>

  <p>"Hiçbir şey. Hiçbir şey yapmadım! Beni rahat bırak. Lütfen Tom. Bu şekilde üstüme gelmen bana acı veriyor."</p>

  <p>"Bana da yalan söylenmesi acı veriyor Alice. Bir şey yaptın ve tam olarak ne olduğunu bilmek istiyorum." Duraksadım, öfke içinde bağırıyordum ve bu kelimelerin dudaklarımın arasından dökülmesine engel olamadım. "Eğer bana gerçeği söylemezsen sana bir daha asla güvenmem!"</p>

  <p>"Pekâlâ, sana gerçeği söyleyeceğim," diye bağırdı Alice, gözleri dolmuştu. "Başka ne yapabilirdim Tom? Seni kurtarmasaydım şimdi kim bilir nerede olurdun? Seni korkutmuş olmam benim suçum değil. Hedefim onlardı, sen değil."</p>

  <p>"Bunu nasıl yaptın peki Alice? Kara büyü mü kullandın? Kemikli Lizzie'nin öğrettiği bir şey miydi?"</p>

  <p>"Özel bir şey değil. <span class="t21">Cazibe</span> gibi bir şey, hepsi bu. Buna <span class="t21">ürkü deniyor.</span> İnsanları dehşete düşürür ve canlarını kurtarmak için kaçmalarını sağlar. Çoğu cadı bunun nasıl yapılacağını bilir, işe yaradı Tom. Bunda ne kötülük olabilir? Özgürsün ve kimse yaralanmadı, öyle değil mi?"</p>

  <p><span class="t21">Cazibe</span> bir cadının kendisini gerçekte olduğundan daha genç ve daha güzel göstermek için kullandığı bir şeydi ve bir çekim gücü yaratarak karşısındaki erkeği kendi iradesine bağlamasını sağlayabilirdi. Bu kara büyüydü ve geçtiğimiz yaz Pendle klanlarını bir araya getirmeye çalışan Wurmalde adlı cadının başvurduğu bir yöntemdi. Wurmalde artık hayatta değildi, fakat <span class="t21">cazibe</span>nin kölesi olan ve bu cadının ne kadar tehlikeli olduğunu çok geç fark eden erkekler de ölmüştü. Eğer <span class="t21">ürkü</span> de bu kara büyünün bir başka türüyse Alice'in bu denli güçlü bir şey kullanmış olması beni endişelendiriyordu. Hem de çok endişelendiriyordu.</p>

  <p>"Eğer Hayalet bunu bilse seni hemen evden atar Alice," diyerek onu uyardım. "Böyle bir şeye asla anlayış göstermez. Ona göre hiçbir şey Karanlık'ın gücünün kullanılmasını haklı çıkaramaz."</p>

  <p>"O zaman ona söyleme Tom. Evden atılmamı istemezsin, öyle değil mi?"</p>

  <p>"Elbette ki hayı<a id="a0"></a>r. Ama yalan söylemekten de hoşlanmam."</p>

  <p>"O zaman sadece dikkatlerini dağıttığımı söyle. Oluşan karmaşada da kaçtığını anlat. Çok da yalan sayılmaz, öyle değil mi?"</p>

  <p>Başımı salladım ancak hâlâ durumdan hoşnut değildim.</p>

  <p>&nbsp;</p>

  <p>Hayalet o akşam döndü. Ona gerçeği anlatmamak, kendimi son derece suçlu hissetmeme neden olsa da Alice'in söylediklerini tekrarladım.</p>

  <p>"Sadece güvenli bir mesafeden gürültü yaptım," diye ekledi Alice. "Beni kovaladılar ama çok geçmeden karanlıkta izimi kaybettirdim."</p>

  <p>"Tom'un başında bir nöbetçi bırakmadılar mı?" diye sordu ustam.</p>

  <p>"Kaçamasın diye kollarıyla bacaklarını bağlamışlardı zaten. Ben bir daire çizip oraya geri dönerek ipleri kestim."</p>

  <p>"Peki ya bu adamlar sonra nereye gittiler?" diye sordu endişeli bir şekilde sakalını sıvazlayarak. "Takip edilmediğinizden emin misiniz?"</p>

  <p>"Kuzeye gitmekten bahsediyorlardı," dedim. "Orduya zorla adam toplama işinden sıkılmışlar ve bırakmak istiyorlarmış."</p>

  <p>Hayalet göğüs geçirdi. "Bu doğru olabilir evlat. Ama o adamların tekrar peşine düşmeleri ihtimalini göze alamayız. Hem zaten neden köye tek başına gittin ki? Mantıklı düşünemiyor musun?"</p>

  <p>Yüzüm öfkeden kıpkırmızı olmuştu. "Nazenin muamelesi görmekten bıkmıştım. Kendimi koruyabilirim!"</p>

  <p>Ustam, "Öyle mi? O askerlere karşı pek koruyamamışsın ama?" diyerek sertçe cevabını yapıştırdı. "Hayır, sanırım seni altı ay kadar Bill Arkwright ile çalışmaya gönderme zamanım geldi. Hem yaşlı kemiklerim artık sana ihtiyacın olan dövüş eğitimini veremeyecek kadar çok ağrıyor. Sert olmasına serttir; fakat Bill, çıraklarımdan birçoğunu hizaya sokmuştur. Ve senin ihtiyacın olan şey tam da bu! Zaten şu asker toplama çetesi seni aramak üzere geri gelmeden önce gitsen iyi olur."</p>

  <p>"Ama öcüyü geçemezler, öyle değil mi?" diyerek itiraz ettim.</p>

  <p>Öcü, mutfaktaki görevlerinin yanı sıra bahçeleri hem Karanlık'tan hem de her tür davetsiz misafirden koruyordu.</p>

  <p>"Evet, ama hep burada korunmayacaksın, değil mi evlat?" dedi Hayalet sertçe. "Hayır, en iyisi gitmen."</p>

  <p>İçten içe homurdanmama rağmen bir şey demedim. Ustam haftalardır beni eyalette Caster'ın da kuzeyinde kalan bölümünü korumakla görevli hayalet olarak çalışan Arkwright'a gönderme konusunu açıp duruyordu. Bu, çırakları için staj olarak ayarladığı bir şeydi. Bir başka hayaletle yoğun bir çalışma dönemi geçirmenin, mesleki gelişimimize farklı anlayışlar katmanın faydalı olduğuna inanıyordu.</p>

  <p>Ustam bir saat geçmeden gerekli mektubu yazarken Alice, ateşin yanında somurtuyordu. Birbirimizden ayrılmamızı istemiyordu, ancak bu konuda ikimizin de yapabileceği bir şey yoktu.</p>

  <p>Daha kötüsüyse ustamın mektubu, benim yerime Alice'le göndermesiydi. Kuzeye gitmenin benim için daha iyi olup olmayacağını düşünmeye başladım. En azından, Bill Arkwright kendi başıma bir şeyler yapabileceğime güvenebilirdi.</p>

  <p>&nbsp;</p>
</body>
</html>
