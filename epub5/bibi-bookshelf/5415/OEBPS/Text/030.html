<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 17</title>
</head>

<body>
  <h1 class="h11">BÖLÜM 17</h1>

  <p class="p10"><span class="t7">TAK</span><span class="t7">İ</span><span class="t7">P</span></p>

  <p>&nbsp;</p>

  <p>Sabahın ilk ışıklarıyla birlikte handan çıkmak üzere hazırlandım. Üç günlük oda ve kahvaltı ücreti peşin olarak ödenmişti. Yine de alt katta görünme riskini göze alamazdım. Ustamın ortadan kayboluşuna dair sorular sorulurdu; hatta hancı yahut müşterileri Morwena'yla işbirliği içinde olabilirdi. İşi şansa bırakamazdım. Çantamı ve asamı alıp arka kapıdan çıktıktan sonra güneye doğru ilerlemeye başladım.</p>

  <p>En kolay ve en direkt rota Coniston Gölü'nün batı kıyısını takip etmekti. Morwena ya da diğer su cadıları beni takip ediyor olabilir diye göle fazla yaklaşmadım. Ama takip edildiğime dair şüphelenmeye başladığımda akşamüzeri olmuş ve ben gölün güney ucunu çoktan geçmiştim.</p>

  <p>Arkamdan belli belirsiz fakat rahatsız edici bazı sesler geliyordu: ara sıra duyulan çalı hışırtısı ve bir keresinde uzaktan gelen dal çatırtısı. Başlangıçta emin olmak güçtü, çünkü ben durduğumda sesler de kesiliyordu. Yürümeye başlar başlamazsa sesler devam ediyor ve sonraki birkaç kilometre boyunca daha da yaklaşıyordu. Artık takip edildiğime emindim. Hava kararıyordu ve karanlıkta av olma fikrinden hoşlanmadığım için kalbim yerinden fırlayacakmışçasına atarken, çantamı yere bırakıp asamın ucundaki bıçağı çıkardıktan sonra takipçimle yüzleşmek üzere arkamı döndüm. Gergin ve tüm duyularım açık vaziyette bekledim, ne var ki otların arasından çıkan bir cadı değildi. Pençe'ydi.</p>

  <p>İnleyip ayaklarımın dibine uzandı, başı neredeyse sol ayakkabımın üzerindeydi. Cadılar peşimdeydi, ama artık güçlü bir dostum vardı.</p>

  <p>"İyi köpek!" dedim usulca, sonra dönüp olabildiğince hızlı bir şekilde ilerlemeye devam ettiğimde Pençe de hemen yanımdaydı. İçgüdülerim hâlâ tehlikede olduğumu söylüyordu. Değirmene ne kadar çabuk dönersem o kadar iyiydi, fakat bir karar vermem gerekiyordu. Doğu yönündeki uzun yolu seçerek körfezin geniş kıvrımı boyunca ilerleyebilirdim. Gelgelelim bu, peşime düşenlerin beni yakalamalarına hatta önümü kesmelerine olanak sağlardı. Ya da tehlikeli kumsallardan geçebilirdim. Bu da suların çekilmesini ve rehberi bekleyip değerli vaktimi harcamam, hatta Morwena'nın bana yetişmesi anlamına gelebilirdi. Zorlu bir seçimdi, ancak sonunda kumsal geçişinde karar kıldım.</p>

  <p>Yorgunluktan tükenmek üzere olmama rağmen gece boyunca durmadan ilerlemek için kendimi zorladım. Alçak arazide kalarak Münzevi'nin yanında kaldığımız tepenin batısından geçtikten sonra yeniden tırmanmam gerekti. En sonunda körfeze doğru inmeye başladım. Epey uzakta kalan deniz, ay ışığında parlıyordu. Akıntıysa epey açıktaydı, acaba geçiş için güvenli miydi?</p>

  <p>Şafağın sökmesini bekleyip rehberi bulmam gerekiyordu. Nerede yaşadığını bilmiyordum fakat körfezin karşı kıyısında değil de bu kıyısında olması için dua etmekten başka çarem yoktu. En nihayetinde alçak bir tepenin ucunda durup önümde dümdüz uzanan kumlara baktım. Doğuda ufuktan belli belirsiz yükselen morumsu ışık, gün doğumunun yaklaştığının habercisiydi; yine de şafağın sökmesine bir saatten daha uzun süre vardı.</p>

  <p>Pençe hemen yanımdaki don tutmuş otların üzerine uzanıp gerindi. Kulaklarını iyice düşürmüştü ve hiç durmadan hırlıyordu. En sonunda yerleşip sustu. Uykum geldiği için başım öne düşüp duruyordu, ama her seferinde aniden uyanıp bir tehlike var mı diye etrafa göz atıyordum. Bu uzun yürüyüş beni çok yormuştu, farkına bile varmadan kapkara, rüyasız bir uykuya daldım.</p>

  <p>Yarım saat kadar uyumuş olmalıydım ki Pençe'nin hırıltısı ve dişleriyle pantolonumu çekiştirmesiyle uyandım. Gökyüzü epey aydınlanmıştı, körfezden bu yana doğru sert bir esinti geliyordu. Havada yağmur kokusu vardı. Göz ucuyla bir şeyin hareket ettiğini gördüm. Başımı kaldırıp tepeye doğru baktım. Önce hiçbir şey göremedim, ne var ki tüylerim diken diken olmaya başladı ve bir tehlike sezdim. Bir dakika kadar geçtikten sonra, sonunda ağaçların arkasına saklanarak bayır aşağı bana doğru ilerlemekte olan bir silüet gördüm. Pençe yine hırladı. Yoksa bu Morwena mıydı?</p>

  <p>Ayağa kalkıp asamı sımsıkı kavradım. Birkaç dakika sonra bir su cadısının yaklaşmakta olduğuna kesin emindim. Onu yürüyüşü ele veriyordu, muhtemelen pençeleri ve perdeli ayakları yüzünden bedenini tuhaf bir şekilde sallayarak ilerliyordu. Yemyeşil bir yamaçtan ziyade suya yahut bataklığa daha uygun bir yaratıktı. Peki ama bu Morwena mıydı, yoksa daha az tehlikeli bir başka su cadısı mı? Artık iyice yaklaşmıştı, ama yine de kestirmek imkânsızdı.</p>

  <p>Acaba onunla savaşmalı mıydım? Asam da, gümüş zincirim de yanımdaydı. Teorik olarak sıradan bir su cadısıyla baş etmek için birinden biri yeterliydi. Ama su cadıları çok hızlı hareket edebilirdi. Yanıma yaklaşmasına izin verirsem parmağıyla beni kancalayabilirdi. Gümüş zinciri kullanma konusunda oldukça iyiydim, fakat Hayalet'in bahçesindeki alıştırma direği gerçek hayattakinden çok farklıydı. Katil cadı Grimalkin'le mücadelede onu ıskalamıştım. Nedeni; korku, gerginlik ve yorgunluk olmalıydı. Şimdi de çok yorgundum, üstelik içten içe korkmaya da başlamıştım.</p>

  <p>Eğer zinciri ıskalarsam onu uzak tutmak için asamı kullanmam gerekirdi, fakat bu durumda da yalnızca tek bir şansım olurdu. Onu da kaçırırsam savunmasız kalırdım. Bu durumda, Pençe bana yardım eder miydi? Köpeğin yeterince cesur ve sadık olduğu kesindi. Yine de arkadaşı Diş'e olanları unutmamıştım.</p>

  <p>Bir cadının serbestçe dolaşmasına göz yumarsam görevimi yerine getirmemiş olurdum. Ya ben harekete geçemedim diye başka birisini yakalarsa? Belki de bir çocuğu? Hayır, onunla savaşmalıydım!</p>

  <p>Cadı elli adım kadar yaklaştıktan sonra yine fikrimi değiştirdim. Yüzü artık karanlıkta değildi ve sol gözünün kapalı olduğunu görebiliyordum. Her iki göz kapağını birbirine bağlayan kemik ucunu da görebiliyordum. Bu Morwena'ydı! Kanlı gözünü bir kez açarsa taş kesip savunmasız kalırdım.</p>

  <p>Pençe hırladıysa da artık çok geçti. Cadı sol gözüne uzanıp kemiği çekti. Kanlı gözü iyice açıldı ve dosdoğru bana baktı. Kendimi kaybetmiştim bile. Kanımın çekildiğini hissettim; hareket yetimi yitirmiştim. Tek görebildiğim gitgide irileşip daha da parlayan bu kırmızı gözdü.</p>

  <p>Aniden bir hırlama duydum ve sırtıma inen sert bir darbeyle birlikte ayaklarım yerden kesildi. Yüzükoyun yere yuvarlanıp alnımı çarptım. Bir an için sersemledim, ama hemen sonra yüzümde ılık bir nefes hissettim; Pençe yüzümü yalamaya başlamıştı. Sağ elimle uzanıp başını okşarken yeniden hareket edebildiğimi fark ettim. O an durumu anladım. Köpek cadının kontrolüne girmemişti. Morwena'nın kanlı gözü aynı anda yalnızca bir tek kişi yahut hayvanı kontrol edebilirdi. Pençe üzerime atlayıp beni yere sererek kanlı gözün etkisinden çıkmamı sağlamıştı.</p>

  <p>Apar topar dizlerimin üzerinde doğrulurken başımı kaldırmamaya çalışıyordum. Cadı bana doğru bayır aşağı koşarken ayaklarının ıslak toprakta çıkardığı sesleri duyabiliyordum. "Cadıya bakma!" dedim kendi kendime, bakışlarım yere odaklanmıştı. "O kanlı göz dışında her nereye bakarsan bak!"</p>

  <p>Hızla ayağa kalkıp cadıdan kaçmak için kıyıya doğru koşmaya başladığımda Pençe de yanımdaydı. Gümüş zincir hâlâ sol elimdeydi; fakat düşmanımla göz göze gelmem, olduğum yere mıhlanıp kalmam anlamına gelirken bu zinciri nasıl kullanabilirdim? Koşarken bacaklarım titriyordu; ondan kaçabilecek kadar hızlı değildim. Omzumun üzerinden bakıp ne kadar yaklaştığını görmek istememe rağmen insanı felç eden o kanlı gözden korktuğumdan bunu yapamıyordum. Her an cadının pençelerinin ensemi çizmesini yahut boğazıma saplanmasını bekliyordum.</p>

  <p>"Pençe!" diye bağırdım kumların üzerine atlarken. Köpeğin yanımda soluk alıp verdiğini duymak attığım her adımla birlikte daha da rahatlamamı sağlıyordu. Cadıdan şimdilik kurtulmuştuk. Gelgitin kumlara taşıdığı tuzlara Morwena'nın dayanamayacağını biliyordum. Perdeli ayakları çıplak olduğu için bu kumların üzerinde yürüyemezdi, iyi de burada ne kadar kalabilirdik? Orada öylece durup kumsalı terk etmemizi bekleyecekti. Peki ya akıntı geldiğinde ne yapacaktım?</p>

  <p>Morwena'yı bir şekilde atlatıp kumsaldan çıkabilsem bile onun beni değirmene kadar takip edeceğini biliyordum. Daha şimdiden bitap düşmüştüm, üstelik Morwena kadar güçlü bir cadının asla yorulmayacağını da biliyordum. Morwena peşimdeyken ve yol boyunca beni daha başka bir sürü su cadısı beklerken körfez kıyısı boyunca ilerlemek büyük bir hata olurdu.</p>

  <p>Keşke kumsal rehberi burada olsaydı da bana yolu gösterseydi. Ama görünürde yoktu. Deniz epey çekilmişti, fakat geçiş yapmak için yeterince güvenli olup olmadığını kestiremiyordum. Arkwright beni akıntının ne kadar tehlikeli olduğu konusunda uyarmıştı. Gezginler boğuluyor; akıntıya kapılan at arabaları, yolcular ve atlar bir daha görülmüyordu.</p>

  <p>Pençe olmasa elim ayağıma dolaşmış şekilde orada saatler boyunca kalabilirdim, fakat aniden denize doğru koşup havlamaya başladı. Bense aptal aptal arkasından bakakaldım; yanıma döndü ve onu takip etmemi istiyormuş gibi tekrar aynı yöne koştu. Yine duraksadım, ancak üçüncü kez yanıma geldiğinde pantolonumu ısırıp sertçe çekiştirerek beni neredeyse zorla harekete geçirdi. Ardından hırlayıp tekrar koşmaya başladı.</p>

  <p>Bu kez peşinden gittim. Mantıklı, diye düşündüm. Ustasıyla birlikte buradan defalarca kez geçmiş olmalıydı ve muhtemelen yolu biliyordu, içgüdülerine güvenip onu takip etmeliydim. Hatta eğer rehber buradan daha yeni ayrıldıysa Pençe beni onun yanına bile götürüyor olabilirdi.</p>

  <p>Güneydoğu istikametinde süratle yürümeye başladım. Gökyüzü hızla aydınlanıyordu. Eğer kumsalı aşıp değirmene sağ salim varabilirsem tuz hendeği Morwena ve diğer su cadılarının yolunu keserdi. Üstelik Morwena'nın değirmene ulaşmak için uzun yolu kullanması gerekirdi ki bu da en az bir gün sürerdi. Şansım yaver giderse o zamana dek Hayalet ve Alice gelmiş olurlardı. Morwena'nın nasıl alt edilebileceğini en iyi ustam bilirdi.</p>

  <p>Pençe'yle birlikte nehrin Kent kanalına ulaştığımızda yağmur yeniden yağmaya başlamıştı ve yoğun bir sis çöküyordu. Kanalda epey su vardı, fakat asamla kontrol etmeden derinliğini kestirmek imkânsızdı. Ancak Pençe ne yaptığını biliyor gibiydi ve kıyı boyunca kuzeye doğru koşmaya başladı. Kanal kıvrılıncaya değin bu şekilde ilerledik, o noktada Pençe havlayıp kanala atlayarak karşıya yüzdü. Karşı kıyı yalnızca on beş ya da on altı adım kadar uzaktaydı. Çantamı havaya kaldırıp suya doğru dikkatlice bir adım atmadan önce asamla derinliğini kontrol ettim. Su soğuk olsa da en derin yeri belime kadar geliyordu ve çok geçmeden karşıya geçtim.</p>

  <p>Daha güvenli hisseder bir şekilde, Pençe'nin peşinden koşmaya başladım. Rüzgâr sert esmeye başlamıştı ve yağmur hızlanıyordu. Deniz sağımda bir yerde kalmış olmalıydı. Uzaktan gelen dalga seslerini duyabiliyordum, ne var ki görüş mesafesi her geçen dakika azaldığından, birkaç metre ilerisini dahi göremiyordum.</p>

  <p>Yürümeye devam ettim, fakat deniz sisi yoğunlaştıkça kendimi daha yalnız hissetmeye başladım. İkinci nehir kanalı ne kadar uzaktaydı? Bu kanalı geçtikten sonra Hest kıyısı ve ardından güvenli bir yere ulaşmanın yarım saat süreceğini düşünerek kendimi teselli etmeye çalıştım. Yürüdük yürüdük ve zaman mefhumumu yitirmeye başladım. Rüzgâr solumdan esiyordu, fakat artık yön değiştirmiş gibiydi ve yağmur şimdi sırtımı dövüyordu. Yoksa <span class="t21">biz mi</span> yön değiştirmiştik? Kestiremiyordum. Nereye bakarsam bakayım tek görebildiğim gri bir sis duvarıydı, ama dalga seslerinin artmaya başladığını duyabiliyordum. Ya denize doğru ilerliyorsak?</p>

  <p>Acaba kayıp mı olmuştuk? Cadıdan korkmuştum, ama bir kaçış yolu bulma çaresizliğiyle Pençe'ye fazla mı güvenmiştim? Bizi karşı kıyıya ulaştırabilse bile gelgitlerle ilgili bir bilgiye sahip olabileceğini nasıl düşünebilmiştim? Görünüşe bakılırsa akıntı yön değiştirmişti bile ve artık geriye dönemeyecek kadar ilerlemiştik. Deniz, her iki kanal boyunca hızla ilerleyip önümü keserdi; su, karşıya geçemeyeceğim kadar derin olurdu ve akıntı beni sürüklerdi.</p>

  <p>Umudumu yitirmeye başlamışken ayaklarımın altındaki kumlara bakınca Pençe'ye olan güvenimi yeniden kazanmamı sağlayan bir şey gördüm. Yolda izler vardı: at toynakları ve bir at arabasının tekerlek izleri. At arabası görmemiştim, ancak bir şekilde ona yetişmiş olmalıydık. Kumsal rehberini takip ediyorduk. Pençe beni doğru yöne götürüyordu.</p>

  <p>Fakat bir sonraki kanala ulaştığımızda yeniden umutsuzluğa kapıldım. Kanaldaki su derindi ve şiddetli bir akıntı, suyu sağdan sola akıtıp duruyordu. Gelgit hızlanmıştı.</p>

  <p>Pençe bir süre daha kıyı boyunca -bu kez sağa doğru- ilerledi. Bu beni endişelendiriyordu, çünkü muhtemelen denize iyice yaklaşıyorduk. Çok geçmeden suya atlayıp karşıya geçti. Ben de kıyıya inip suya girdim. Bu kez mesafe daha kısaydı. On adım bile yoktu, ama daha henüz üç adım atmıştım ki su belime geldi, iki adım daha atınca su göğsüme kadar yükseldi. Sert akıntı beni sürüklemeye başlamıştı. Güç bela ilerlemeye devam ettim, çantamı suyun üzerinde tutmaya çalışırken ayaklarım kanalın dibindeki yumuşak kuma batıyordu.</p>

  <p>Su tam boyun hizama ulaşmış ve akıntıya kapılıp gideceğimi düşünmeye başlamışken zemin yükseldi. Birkaç adım daha atınca sudan çıkıp güvenli bir şekilde karşı kıyıya ulaştım. Ama bu zorlu sınav henüz bitmemişti. Gelgit bu kez kumların üzerinde hızla ilerliyordu. Sis dağılmıştı ve kıyıyı görebiliyordum, ancak hâlâ epey uzaktı. İlk gelen dalga botlarımı ıslattı; ikincisiyse ayak bileklerimi aşıyordu. Çok geçmeden Pençe yeniden yüzmeye başladı ve su neredeyse belime kadar yükseldi. Yüzmem gerekirse hem asamı hem de içinde gümüş zincirimin bulunduğu çantamı kaybederdim.</p>

  <p>Olabildiğince hızlı ilerledim ve en sonunda mucizevi bir şekilde körfezin sınırına ulaşıp kendimi kıyıya attım; nefes nefese kalmıştım, yorgunluk ve korkudan her yanım titriyordu.</p>

  <p>Pençe'nin uyarı niteliğinde hırladığını duyunca başımı kaldırdım ve asalı bir adamın tam önümde durmakta olduğunu gördüm. Bir an için Hayalet'in beni bulduğunu düşündüysem de çok geçmeden bunun kumsal rehberi Sam Jennings olduğunu anladım.</p>

  <p>"Sen bir aptalsın evlat!" diye kükredi. "Neden yanında bir rehber olmadan burayı geçmeye kalkıştın? Şafak sökmeden at arabası getirmiştim. Atlardan biri sakatlanınca zor kurtulduk."</p>

  <p>"Üzgünüm!" dedim ayağa kalkarken. "Ama kovalanıyordum. Başka çarem yoktu."</p>

  <p>"Üzgün müsün? Özür dilemekle vakit kaybetme. Arkandan ağlayacak olan aileni düşün; oğlunu kaybedecek olan zavallı anneni... Seni kim kovalıyordu?"</p>

  <p>Yanıt vermedim. Yeterince konuşmuştum.</p>

  <p>Beni baştan ayağa süzdükten sonra tedirgin bir şekilde elimdeki çantayla asama baktı. "Peşindeki Şeytan'ın ta kendisi bile olsa, yaptığın çok aptalcaydı evlat. Bill bana seni buradaki tehlikelere karşı uyardığını söylemişti. O benim rehberliğimde sayısız kez bu kumsalları aştı. Neden onu dinlemedin?"</p>

  <p>Hiçbir şey söylemedim.</p>

  <p>"Neyse, dersini aldığını umalım," diye devam etti. "Bak, kulübem buradan çok uzak değil. Benimle gel de kurulan. Karım kemiklerini ısıt diye sana sıcak yemek hazırlar."</p>

  <p>"Teklifiniz için teşekkürler," dedim, "fakat değirmene geri dönmeliyim."</p>

  <p>"Git o zaman evlat. Ama iyi düşün. Sana söylediklerimi unutma. Burada çok kişi boğuldu. Sen de onlardan biri olma!"</p>

  <p>Soğuk ve ıslak kıyafetlerimin içinde titreye titreye yola koyuldum. En azından cadının bir gün önündeydim ve şansım varsa Alice ile Hayalet çok yakında bana katılırdı. Rehbere Arkwright'in öldüğünü söylememiştim; çünkü bu, hayaletlere dair çok fazla bilgi vermem gerektiği anlamına geliyordu. Görünüşe bakılırsa Arkwright'in kaybı hissedilecekti. Tüm hatalarına rağmen eyaletin kuzeyini iyi korumuştu ve insanlar onu toplumun bir parçası olarak görüp ona saygı duyuyorlardı.</p>

  <p>Denizle tehlikeli bir kapışma yaşamıştım, ama eyaletin kuzey bölgesinde kalan sulak alanlarla işim henüz bitmemişti. Dosdoğru kanala ilerleyip onu değirmene kadar takip etmek yerine, vakit kazanmak için kuzey istikametinde daha direkt bir yol izlemeye karar verdim. Küçük Göl'ün etrafından dolaşıp Morwena'yla ilk kez karşılaştığım patikaya doğru ilerledim. Bataklıktan kurtulduğumu sanıyordum, ancak yanılmıştım. Tam neşeli bir şekilde ilerlerken, botlarım yumuşak toprağa saplanıverdi.</p>

  <p>Debelendikçe batmaya başladım ve çok geçmeden neredeyse dizime kadar balçığa saplanmıştım. Paniğe kapıldıysam da derin bir nefes alıp sakinleştim. Diğer ayağım henüz tam olarak batmamıştı ve daha sert bir zemindeydi. Ben de ağırlığımı asama vererek yavaş yavaş sol ayağımı çekip çıkardım. Postalım bataklıktan çıktığında neredeyse dengemi kaybediyordum.</p>

  <p>Sonrasında bastığım yere daha dikkat etmeye başladım. Bu durum, bataklığın ne kadar tehlikeli olabileceğini anlamamı sağlamıştı. En sonunda patikaya ulaşıp değirmene doğru ilerlemeye devam ettim.</p>

  <p>&nbsp;</p>
</body>
</html>
