<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 9</title>
</head>

<body>
  <h1 class="h11">BÖLÜM 9</h1>

  <p class="p10"><span class="t7">Ş</span><span class="t7">İ</span><span class="t7">Ş</span><span class="t7">L</span><span class="t7">İ</span><span class="t7">K VE MORLUKLAR!</span></p>

  <p>&nbsp;</p>

  <p>Akşamüzeri olmadan çiftliğe vardığımızda yağmur başlamıştı. Yemek yiyeceğimizi umuyordum ancak Arkwright bana defterimi alıp mutfak masasına geçmemi söyledi. Bana bir ders verecekmiş gibi görünüyordu.</p>

  <p>Epey uzun bir süre orada oturup bekledim ve en sonunda ön taraftaki odadan elinde bir fener ve yarım şişe şarapla çıktı. Hepsini o mu içmişti? Yüzünde fırtına bulutlarından bile daha karanlık bir ifade vardı ve hiçbir şey öğretebilecek gibi görünmüyordu.</p>

  <p>"Sana bu sabah öğrettiklerimi yaz," diyerek elindeki feneri masanın ortasına koydu. Şaşkınlık içinde fenere baktım: Mutfak biraz loştu ama hâlâ çalışmaya yetecek kadar ışık vardı. Sonra şarap şişesinden büyükçe bir yudum alıp pis mutfak penceresinden dışarıdaki sağanağa baktı.</p>

  <p>Ben geniş sarı ışık huzmesinde çalışırken Arkwright ara sıra şarap şişesinden yudumlar alarak dışarı bakmaya devam etti. Selkieler hakkında öğrendiğim her şeyi yazmayı bitirdiğimde şişe neredeyse boşalmıştı.</p>

  <p>"Bitirdin mi Üstat Ward?" diye sordu ben kalemimi bırakırken.</p>

  <p>Başımı sallayıp gülümsedim fakat karşılık vermedi. Bunun yerine şarap şişesindeki son yudumu da içip hızla ayağa kalktı.</p>

  <p>"Bence artık biraz şişlik ve morluğun vakti geldi! Asanı al ve beni takip et!"</p>

  <p>Ağzım açık, şaşkın bir ifadeyle ona baktım. Aynı zamanda endişeleniyordum da. Bakışlarındaki o sert, acımasız parıltıdan hoşlanmıyordum. Kendi asasını ve feneri alıp dışarı çıkarken omuzları saldırgan bir şekilde hareket ediyordu. Ben de asamı alıp onun peşine takıldım.</p>

  <p>Beni koridor boyunca ilerleyerek en uçtaki kapıya götürdü. Kapıda iki tane ağır parmaklık vardı, fakat her ikisi de açıktı.</p>

  <p>"Hiç içeri girdin mi Üstat Ward?"</p>

  <p>Başımı hayır anlamında sallayınca Arkwright kapıyı açıp karanlığa doğru birkaç adım attı. Ben de peşinden içeri girdim. Elindeki feneri tavanın ortasında sarkan bir kancaya astı. Dikkatimi çeken ilk şey odada hiç pencere olmadığıydı. Üç metreye üç metre kadardı ve tavanı evin geri kalanından daha alçaktı. Zemini ahşap değil taştı.</p>

  <p>'"Şişlik ve morluklar' ne anlama geliyor?" diye sordum endişelenerek.</p>

  <p>"Bu pratik yapmak anlamında kullandığım bir terimdir. Bay Gregory'nin bahçesinde zincir fırlatma ve asanı cansız bir ağaç kütüğüne karşı kullanma pratiği yapmışsındır. Dün bana vurmaya çalışıp başaramadığında bunu bir adım ilerletmiş olduk. Ama artık daha acı verici bir şeye geçmenin vakti geldi. Sana asamla vurabilmek için elimden gelenin en iyisini yapacağım. Sağının solunun şişip moraracağına hiç şüphe yok, ancak faydalı dövüş becerileri de kazanacaksın. Hadi Üstat Ward, görelim bakalım!"</p>

  <p>Başımı hedef alarak asasını savurdu. Tam zamanında gerileyince ağır, ahşap asa burnumu kıl payı sıyırdı. Bir kez daha saldırınca gerilemek zorunda kaldım.</p>

  <p>Hayalet ara sıra Karanlık'a karşı savaşmak için kullandığımız fiziksel beceriler konusunda bana pratik yaptırırdı. Ustam tarafından eğitilip yorgun düşünceye kadar onun gözetiminde çalışırdım. Ama bu eğitim sonunda işe yaramıştı. Tehlikeli durumlarda hayatımı kurtarmıştı. Gelgelelim asamı asla <span class="t21">ona</span> karşı kullanmamıştım. Üstelik Arkwright yine içmişti, bu da onu olduğundan daha sinirli yapıyordu.</p>

  <p>Asasını hızla savurarak yeniden saldırdı. Tam zamanında harekete geçerek bu saldırıyı savuşturduysam da asaların çarpışması kollarımla omuzlarımı sarsmıştı. Saat yönünün tersine doğru hareket ederek temkinli bir şekilde gerilerken bir yandan da sahiden beni yaralamak mı istiyor, yoksa sadece savunmamı güçlendirmek için mi beni zorluyor diye düşünüyordum.</p>

  <p>Bu merakım çok geçmeden yanıtlandı. Sağa doğru hareket edecekmiş gibi yaptıktan sonra asasını hızla kaldırıp sol omzuma doğru indirdi. Bu kez asaların çarpışması öyle şiddetliydi ki kendi asamı yere düşürdüm.</p>

  <p>"Asanı yerden al Üstat Ward. Daha başlamadık bile..."</p>

  <p>Asamı alırken sol elim titriyordu. Omzum zonkluyor, kolum boydan boya sızlıyordu.</p>

  <p>"Eh, daha şimdiden başın belada. Alıştırma yapıp kendini bu kaçınılmaz sona hazırlamış olsaydın sağ elinle de dövüşebilirdin!"</p>

  <p>Asamı dengede tutabilmek için iki elimle birden kavrayarak havaya kaldırdım. Art arda üç sert saldırı geldi. Asaya inen üç şiddetli darbe... Bunları güçlükle savuşturabildim; yoksa bu darbeler ya kafama ya da vücuduma inerdi. Arkwright'in soluk alıp verişi iyice hızlanmış ve suratı öfkeden kıpkırmızı kesilmişti, gözleri yuvalarından fırlayacak gibiydi, şakaklarındaki damarlarsa iyiden iyiye belirginleşmişti. Beni öldürmek istiyora benziyordu: Asasını durmadan bana doğru savurup duruyordu, öyle ki bir süre sonra artık savuşturduğum darbe sayısını sayamaz oldum. Oysa ben daha tek bir vuruş dahi yapmamıştım ve gitgide öfkelenmeye başlıyordum. Nasıl bir adamdı bu? Bir hayalet, çırağını böyle mi eğitirdi?</p>

  <p>Benden çok daha güçlüydü. O bir erkekti bense hâlâ bir oğlandım. Ama yine de benim bir avantajım vardı: hız...</p>

  <p>Tek yapmam gereken, şansımı denemekti. Bu düşünce aklıma düşer düşmez elime bir fırsat geçti. Az da olsa dengesini kaybederek -muhtemelen içtiği onca şarabın etkisiyle- düşecek gibi olunca sol omzuna sertçe vurdum; bu bana verdiği acının intikamıydı.</p>

  <p>Ama Arkwright asasını düşürmedi. Sadece daha sert bir şekilde saldırıya geçti. Darbelerden biri sağ omzuma, bir diğeri sağ koluma indi ve yere düşen yine <span class="t21">benim</span> asam oldu. Hemen ardından asasını başıma doğru savurdu. Gerilemeye çalıştıysam da darbe alnıma inince dizlerimin üzerine düştüm.</p>

  <p>"Ayağa kalk," diyerek bana baktı. "O kadar sert vurmadım. Gerçek bir dövüşte başına neler gelebileceğini göstermek için sadece hafifçe dokundum. Bu son darbe seni <span class="t21">sahiden</span> öldürebilirdi. Hayat zordur Üstat Ward ve etraf seni ölü görmekten mutluluk duyacak düşmanlarla dolu. Benim görevim seni iyi eğitmek. Benim görevim bu düşmanları durdurabilmeni sağlayacak becerilere sahip olduğuna emin olmak! Ve eğer bunun bedeli birkaç şişlikse, varsın olsun. Bu, ödemeye değer bir bedel!"</p>

  <p>&nbsp;</p>

  <p>Sonunda dersin bittiğini söylediğinde doğrusu çok rahatladım. Yağmur durmuştu ve köpekleri de alarak güneydeki kanalı kontrol etmeye gidecekti. Bana o evde yokken Latince isim ve fiilleri tekrar etmemi söyledi. Görünüşe bakılırsa onunla gitmemi istemiyordu ve Hayalet'in yanına dönmem onu memnun ederdi.</p>

  <p>Ben de sözünü dinleyip bir süre Latince çalışmayı denediysem de bir türlü kendimi veremedim. Tam o esnada, yukarıdan bir ses geldiğini duydum. Bu ses acaba birinci kattan mı, ikinci kattan mı geliyordu?</p>

  <p>Merdivenin başına gidip iyice kulak kabarttım. Bir süre sonra ses yeniden duyuldu. Bu ne ayak sesi ne de bir şeyin bir şeye çarpmasıyla çıkan bir sesti. Tam olarak ne olduğunu anlayamıyordum. Bir tür kütürtü gibiydi. Acaba yukarıda biri mi vardı? Yoksa bu sesi bir gece önce duyduğum hortlaklar mı çıkarıyordu? Arkwright'ın aile fertlerinden birinin hortlağı mıydı?</p>

  <p>Yukarıya çıkmanın mantıklı olmadığını biliyordum; yeni ustam bundan kesinlikle hoşlanmazdı. Ne var ki sıkılmış ve meraklanmıştım. Üstelik başıma öyle vurduğu için ona kızgındım. O buna 'hafif bir dokunuş' demişti ama kesinlikle bundan fazlasıydı. Ayrıca, hem ondan hem de sırlarından bıkmıştım.</p>

  <p>Ustam evde değildi ve ne yaptığımı bilmediği sürece sorun olmazdı. Bunun üzerine basamaklara olabildiğince sessizce basarak üst kata çıkmaya başladım. İlk katın sahanlığında, iki kişilik odanın kapısının önünde durup dikkatlice dinledim. İçeriden belli belirsiz bir hışırtı geliyor gibiydi. Kapıyı açıp içeri girdim, içerisi bomboştu. İkiz yatağın üzerindeki örtüler hâlâ çekiliydi. Bir kez daha parmağımla çarşafa dokundum. Bir değişiklik yoktu. Çarşaf hâlâ sırılsıklamdı. Ancak bu kez daha farklı bir şey vardı. Sanki örtüler bugün daha da aşağıya çekilmişti.</p>

  <p>Ürperdim, odadan apar topar çıkıp diğer üç odayı kolaçan ettim. Görünürde değişmiş bir şey yoktu. Sesi yeniden duyduğumda kendi odamdaydım. Bir üst kattan geliyordu.</p>

  <p>Artık iyice meraklandığımdan, basamaklardan yukarı çıkmaya devam ettim. Bir üst katın sahanlığında yalnızca tek bir kapı vardı. Tokmağı çevirdim ancak kapı kilitliydi. İşte o an vazgeçip aşağı inmem gerekirdi. Ne de olsa Arkwright bu odadan uzak durmam konusunda beni özellikle uyarmıştı. Yine de bana karşı olan tutumundan hoşnut değildim. Hem, genellikle sorularıma yanıt da alamıyordum. Bu yüzden öfkeye kapılıp düşüncesizce hareket ederek cebimden özel anahtarımı çıkarıp kapıyı açtım.</p>

  <p>İçeri girince odanın büyüklüğü karşısında şaşkına döndüm. Yanmakta olan iki büyük mumun ışığı sayesinde odanın ne kadar büyük olduğunu görebilmiştim. Gerçekten çok büyüktü. Zemini neredeyse evin bütün alanı kadardı. Fark ettiğim ikinci şeyse sıcaklıktı. Oda oldukça sıcak ve kuruydu. Mutfaktakinin iki katı büyüklüğünde bir başka ocak vardı ve yanar durumdaydı. Onun hemen yanında, içinde ocak demiriyle maşa olan büyükçe bir kömür kovası vardı. İki duvar boydan boya kitap raflarıyla kaplıydı. Demek Arkwright'in da bir kütüphanesi vardı. Zemin koyu renk cilalı ahşaptandı ve ocağa dönük duran üç sandalyenin hemen önüne kuzu yününden bir kilim yerleştirilmişti. İşte tam o esnada, en uzak arka köşede bir şey fark ettim...</p>

  <p>İlk bakışta mumların iki tane alçak, dikdörtgen biçiminde masanın üzerine yerleştirilmiş olduğunu sandım. Ama yanılıyordum. Bunlar aslında yan yana yerleştirilmiş ve birer ayaklıkla desteklenen tabutlardı. Bu tabutlara doğru yürümeye başladığımda tüylerimin diken diken olmaya başladığını hissettim. Oda soğumaya başlamıştı. Ya da bana öyle geliyordu. Bu durum huzursuz ölülerin yaklaşmakta olduğuna dair bir uyarıydı.</p>

  <p>Tabutlara bakıp üzerlerindeki pirinç levhaları okudum. İlki parlaktı ve üzerinde bir isim yazıyordu:</p>

  <p class="p3"><span class="t21">Abraham Arkwright</span></p>

  <p>Ancak tertemiz ve cilalı, neredeyse yeni gibi görünen bu ilk tabutun aksine, ikincisinin ahşabı neredeyse çürümüştü ve küf kaplıydı; üzerinden buhar tütmekte olduğunu şaşkınlık içinde fark ettim. Pirinç levha paslıydı ve üzerindeki yazıyı güçlükle okuyabildim...</p>

  <p class="p10"><span class="t21">Amelia Arkwright</span></p>

  <p>Sonra bu pirinç levhanın hemen altında, ahşabın üzerine yerleştirilmiş ince, altın bir yüzük gördüm. Bu bir nikâh yüzüğüne benziyordu. Amelia'nın olsa gerekti.</p>

  <p>Arkamdan gelen iki farklı ses duydum: önce metalin metale çarpma sesi, hemen ardındansa ocak kapağının açılması. Arkamı dönünce ocak kapağının açılmış ve ocak demirinin kızgın kömürlerin içine sokulmuş olduğunu gördüm. Ben bakarken, demir hareket etmeye başladı. Demek alt kattan duyduğum ses buydu. Ateş karıştırıldıkça çıkan hışırtı ve çıtırtı!</p>

  <p>Korku içinde odadan çıkıp alt kata koştum. Bu ne tür bir hortlaktı böyle? Öcüler eşyaları kullanabilir, taş veya kaya atabilir, tabak çanak kırabilir ve mutfağın altını üstüne getirebilirdi. Ama hortlaklar bunu yapamazdı. Hortlaklar kesinlikle böyle bir şey yapamazdı. Onların gücü insanları korkutmak ve çok nadiren de olsa aklı kıt olanları deliliğin eşine sürüklemekten ibaretti. Hortlakların fiziksel zarar verme gücü olduğuna sık rastlanmazdı. Ara sıra saçınızı çekebilirlerdi, ya da boğucu hortlaklar boğazınıza sarılıp sıkardı. Fakat bu bana öğretilen yahut şimdiye dek karşılaştığım hayaletlerden çok farklıydı. Ağır ocak demirini kömür kovasından kaldırmış, ocağın kapağını açarak ateşi karıştırmaya başlamıştı.</p>

  <p>Bu yeterince kötüydü, fakat daha da kötüsü geliyordu. Arkwright elinde yarılanmış bir şişe şarap olduğu halde basamakların bitimindeki koridorun başında beni bekliyordu ve yüz ifadesinden son derece öfkeli olduğu belliydi.</p>

  <p>"Birkaç dakikadır burada sesleri dinliyorum ve duyduklarımın doğru olduğuna inanamadım. Odanda kalmakla yetinemedin, değil mi Üstat Ward? Etrafı karıştırmaya başladın. Burnunu sokmaman gereken yerlere soktun!"</p>

  <p>"Üst kattan bir ses geldiğini duydum," dedim en alt basamakta durarak. Arkwright yolumu kapıyordu.</p>

  <p>"Üst kattan bir sürü ses gelir ve senin de çok iyi bildiğin gibi bu sesler huzursuz ölülerin çıkardığı seslerdir. Yani benim ailemin. Ve bu <span class="t21">benim</span> sorunum!" dedi tehditkâr bir ses tonuyla, "ve seninle hiçbir ilgisi yok. Burada bekle!"</p>

  <p>Elindeki şişeyi bırakmadan beni sertçe itip yanımdan geçtikten sonra basamakları ikişer üçer çıkmaya başladı. İlk katın sahanlığında yürüyüp oradaki odaların üçüne de girdiğini duydum. Ardından bir üst kata çıktı ve öfkeli bir çığlık duydum. Odadan çıkarken kapıyı kilitlemeyi unutmuştum. Özel odasına girdiğim için gözünün döneceğini biliyordum. Tabutları görmemi istemezdi...</p>

  <p>Arkwright apar topar merdivenden inip bana doğru koştu. Bir an için elindeki şişeyle bana vuracak sandım, fakat onun yerine sağ eliyle sol kulağıma doğru bir tokat attı. Bu darbeden kaçmaya çalışırken dengemi kaybedip mutfak zeminine düştüm. Başımı kaldırdım; beynim zonkluyordu, nefes nefese kalmıştım. Sersemlemiştim ve midem bulanıyordu. Bu darbe beni soluksuz bırakmıştı. Arkwright ayağını kaldırdı; önce beni tekmeleyecek sandım, ama tekme atmak yerine ayağını başımın yanına indirip öfkeli gözlerle yüzüme baktı.</p>

  <p>"Eh," dedi. Pis kokan nefesini suratımda hissetmiştim. "Bu sana bir ders olsun. Bataklığı kontrol etmek üzere yine köpeklerle dışarı çıkıyorum. Sen de bu arada çalışmalarına devam et. Eğer bu, bir kez daha tekrarlanırsa başına ne geldiğini bile anlayamazsın!"</p>

  <p>&nbsp;</p>

  <p>Arkwright gittikten sonra öfke ve acı içinde mutfakta bir aşağı bir yukarı yürüyüp durdum. Hiçbir çırak bu yaşadıklarımı yaşamamalıydı.</p>

  <p>Ne yapmam gerektiğine karar vermek fazla vaktimi almadı. Arkwright'ın yanında daha fazla kalamazdım. Chipenden'a geri dönecektim. Karşısında beni görünce Hayalet'in durumdan pek hoşlanmayacağına emindim. Tek ümidim başıma gelenlere inanıp benim tarafımı tutmasıydı.</p>

  <p>Daha fazla düşünmeden çantamı ve asamı aldım, ön odayı geçip veranda kapısını açarak bahçeye çıktım. Duraksadım. Ya köpekler yakındalarsa ve kokumu aldılarsa?</p>

  <p>Dikkatlice dinledim ancak tek duyabildiğim bataklık boyunca esen rüzgârın uğultusuydu. Çok geçmeden tuzlu suyla dolu hendeği geçmiştim bile ve Arkwright ile şu eski püskü, nemli değirmenden kurtulduğum için mutluydum. Yakında Alice ve Hayalet'in yanında olacaktım.</p>

  <p>&nbsp;</p>
</body>
</html>
