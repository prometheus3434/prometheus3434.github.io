<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <p>Endişe dolu birkaç dakika boyunca Arkwright'ın haritasını inceledim. En kuzeydeki patika, hedefe doğrudan gidendi ve köpeklerin beni yakalamalarına çok az vakit bırakırdı. Küçük Göl'ün korkutucu ve tehlikeli bataklık bölgesinin yakınından geçiyordu, ama bunun almaya değer bir risk olduğuna karar verdim. Rotamı seçtikten sonra bu işi bir an önce bitirmek üzere bahçeye çıktım.</p>

  <p>Arkwright iki köpeğiyle birlikte veranda basamağında oturuyordu. "Pekâlâ Üstat Ward, ne yaptığını biliyor musun?"</p>

  <p>Gülümseyip başımı evet anlamında salladım.</p>

  <p>"istersen bu işi yarına bırakabiliriz," diye önerdi. "Yine sis çökmeye başladı."</p>

  <p>Bahçenin ötesine baktım. Sis batıdan yaklaşarak gri bir perde gibi bataklığa sokuluyordu. Yine de seçtiğim patikaya olan güvenim tamdı. Bu işi bugün bitirebilirdik.</p>

  <p>"Hayır, şimdi yapacağım. Ne kadar önden başlayacağım?" diye sordum gülümseyerek. Avlanma ve yüzme çalışmaları sayesinde vücudum daha atletikti. Kazanmak hoş olacaktı. Bunu becerip beceremeyeceğimi düşündüm.</p>

  <p>"Beş dakika!" diye kükredi Arkwright. "Ve saymaya başladım bile..."</p>

  <p>Arkamı dönüp tuzlu su dolu hendeğe doğru koşmaya başladım.</p>

  <p>"Hey!" diye bağırdı Arkwright. "Asana ihtiyacın olmayacak!"</p>

  <p>Arkama bile bakmadan asayı fırlatıp attıktan sonra hendeği aştım. Ona gösterecektim! Köpekler hızlı ve sertti, fakat beş dakika önden başlamışken beni asla yakalayamazlardı.</p>

  <p>Çok geçmeden seçtiğim patikaya çıkmıştım bile ve her yanım sisle kaplandı. Daha yalnızca birkaç dakika koşmuştum ki köpeklerin havlamalarını duydum. Arkwright sözünü tutmamış, köpekleri salmıştı bile! Bana ihtiyacım olan eğitimi vermek için elinden geleni yapmasına rağmen, yine de daima kazanmak istiyordu. Sinirlenerek daha hızlı koşmaya başladım, ayaklarım neredeyse patikaya hiç değmiyordu.</p>

  <p>Ancak çok geçmeden görüş mesafesi birkaç metreye düşünce, yavaşlamam gerekti. Koku duyularına güvenen köpeklerin buna benzer bir sorunu olmayacağını düşünerek onları atlatamayacağımı fark ettim. Neden Arkwright'in önerisini kabul edip yarına kadar beklememiştim ki? Koşarken ayaklarım ıslanmaya başlayınca yolculuğumun tehlikeli bölgesine vardığımı anladım: Göle en yakın yerdeydim.</p>

  <p>Köpeklerin arkamdan gelen boğuk havlamalarını hâlâ duyabiliyordum. Sis, seslerini bozarak ne kadar yakın olduklarını kestirmeme engel oluyordu. Artık iyice yavaşlamıştım.</p>

  <p>O sırada yukarıdan bir yerden gelen tuhaf, hazin bir çığlık duydum. Bu da neydi böyle? Bir tür kuş olabilir miydi? Eğer öyleyse, daha önce duyduğum hiçbir kuş sesine benzemiyordu. Çok geçmeden yinelendi ve her nedense bu tekinsiz ses beni rahatsız etti. Bu seste olağandışı bir şeyler vardı. Ama yine de köpeklerin arayı kapıyor olacağını düşünerek koşmaya devam ettim.</p>

  <p>Üç ya da dört dakika sonra önümdeki patikada bir silüet gördüm. Köpekleri bir anlığına unuttum, yavaşlayıp durdum.</p>

  <p>Bu da neydi? Gözlerimi kısıp sisin içine doğru dikkatlice bakınca önümde parlak, siyah saçları omzuna dökülen bir kadının yürümekte olduğunu gördüm. Yeşil bir atkısı ve yerleri süpüren uzun, kahverengi bir eteği vardı. Hızla yola devam ettim. Onu geçince yeniden koşmaya başlayabilirdim. Üstelik bu kadının varlığı köpeklere izimi kaybettirebilirdi.</p>

  <p>Habersizce arkadan yaklaşıp bu zavallı kadını korkutmak istemediğimden, yaklaşık on adım kadar ötedeyken dostane bir ses tonuyla seslendim:</p>

  <p>"Merhaba! Yanınızdan geçebilir miyim? Patikanın çok dar olduğunun farkındayım, ancak eğer hareket etmezseniz yanınızdan geçebilirim."</p>

  <p>Kadının yana çekilmesini yahut ona kimin seslendiğini görmek için arkasına dönmesini bekliyordum. Fakat sırtı bana dönük vaziyette patikanın ortasında öylece durdu. Köpekler artık iyice yaklaşmıştı. Bu kadını <span class="t21">hemen</span> geçmem gerekliydi yoksa köpekler beni yakalardı ve Arkwright kazanmış olurdu.</p>

  <p>Tam o esnada aniden bir soğukluk hissettim, bu Karanlık'a ait bir varlığın yakınlarda olduğunun işaretiydi. Ne var ki çok geç kalmıştı...</p>

  <p>Kadının birkaç adım gerisindeyken, aniden arkasını dönüp bana bakınca karşılaştığım dehşetengiz görüntü karşısında yüreğim ağzıma geldi. Kadının aralık ağzından iki sıra sarı yeşil diş görünüyordu, ancak normal köpek dişleri yerine dört tane upuzun sivri dişi vardı. Leş gibi kokan nefesi suratıma vurunca öğürdüm. Sol gözü kapalı, sağ gözüyse açıktı -tıpkı bir yılan ya da kertenkelenin buz gibi bakan gözleri gibi dikey bir çizgiyi andırıyordu- burnuysa üzerinde ne bir et ne de deri parçası bulunan kemikten bir gagaya benziyordu. Keskin, kıvrık pençelerden farksız tırnakları dışında elleri insan eliydi.</p>

  <p>Saçları sırılsıklam olduğu için parlıyordu ve atkı olduğunu sandığım şey aslında yeşil bir kir tabakasıyla kaplı bir gömlekten ibaretti, bedeninin alt kısmındaysa kahverengi bataklık çamuruna bulanmış yırtık pırtık bir etek vardı. Eteğinin altından görünen ayakları çıplaktı ve çamur içindeydi. Üstelik insan ayağına da hiç benzemiyorlardı; ayak tırnakları perdeliydi ve uçları keskin birer pençe gibiydi.</p>

  <p>Dönüp geldiğim yöne doğru kaçmak üzereydim ki iki parmağıyla sol gözünün üst kapağına dokununca gözü iyice açılıverdi.</p>

  <p>Gözü kıpkırmızıydı (ve yalnızca gözbebeğini kast etmiyorum!) ve tamamı sanki kanla dolu gibiydi. Kelimenin tam manasıyla donakalmıştım: Dehşete kapıldığım için hareket edemiyordum, taş kesmiş gibi öylece duruyordum. Kırmızı gözü daha da irileşip parlayınca korku içinde terlemeye başladım.</p>

  <p>Sanki nefes bile almıyordum; boğazımla göğsümü sıkan boğucu bir hisse kapılmıştım. Gözlerimi cadıdan ayıramıyordum. Belki bakışlarımı bir an için kaçırabilsem üzerimdeki etkisi azalırdı. Bedenimdeki tüm kasları sıktım, ancak fayda etmiyordu. Hareket edemiyordum.</p>

  <p>Sol eli tıpkı bir yılan gibi yüzüme uzandı. Pençeli işaret parmağını dosdoğru sağ kulağıma soktu ve parmağını kıvırınca keskin bir acı hissettim.</p>

  <p>Patikadan çıkıp beni bataklığa doğru sürüklemeye başladı. Daha iki adım atar atmaz ayaklarım çamura batmaya başladı. Ona doğru kollarımı savurmaya çabaladıysam da kulağımı delecek gibi olan pençesi yüzünden acı içindeydim ve bataklığa iyice saplanırken onu takip etmekten başka bir şey yapamıyordum.</p>

  <p>Keşke asamı getirseydim. Ancak o bile işe yaramazdı, çünkü kanla dolu gözünün etkisi altına girince kımıldayamamıştım. Bu nasıl bir yaratıktı? Ne tür bir su cadısıydı? Yardım çağırmak için bağırmaya çalıştıysam da dudaklarımdan yalnızca hayvansı bir inleme çıktı.</p>

  <p>Kısa süre sonra arkamızda kalan patikadan bir kükreme duyuldu ve simsiyah bir şey beni esir alan bu yaratığın üzerine atladı. Pençe'nin dişlerini gösterdiğini gördüm, hemen ardından cadının eli kulağımdan çıkınca gerisingeri düştüm. Bir an için bataklık her yanımı kapladı. İçgüdüsel olarak ağzımı kapayıp nefesimi tuttuysam da çamur burnuma doldu ve batmaya başladığımı hissettim. Yüzme bilmenin pek faydası yoktu. Çırpınıp başımı yüzeye çıkarmaya çalışırken iki elin beni omuzlarımdan kavrayıp çekmeye başladığını hissettim.</p>

  <p>Çok geçmeden patikada sırtüstü yatıyordum ve Arkwright üzerime eğilmiş, endişeli sayılabilecek bir ifadeyle bana bakıyordu. Sonra parmaklarını ağzına sokup tiz bir ıslık çalınca, bataklık kokan vücutlarından duman tüten köpekler yanımıza geldi. Pençe acı içinde inliyordu, ama ağzında bir şey vardı.</p>

  <p>"Şuraya bırak!" diye emretti Arkwright. "Bırak! Hemen şimdi!"</p>

  <p>Pençe hırlayarak ağzını açtı ve taşıdığı şeyi Arkwright'in eline bıraktı.</p>

  <p>"İyi köpek! İyi köpek! Sen ne kadar harikasın öyle! En sonunda, bunca yıl sonra!" diye bağırdı Arkwright, sesi bir zafer kutluyormuş gibi çıkıyordu. "Onu şimdi buluruz! Bu kez kaçamayacak..."</p>

  <p>Gördüklerime inanamayarak elinde tuttuğu şeye baktım.</p>

  <p>Bu bir parmaktı. Derisi yeşilimsi, upuzun bir işaret parmağı. Ve tırnak yerine kıvrık bir pençesi vardı. Pençe, cadının parmağını ısırıp koparmıştı.</p>

  <p>&nbsp;</p>
</body>
</html>
