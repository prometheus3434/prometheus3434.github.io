<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />

  <title>CAN ÇEKİŞME DEVRESİ</title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 class="h11">CAN ÇEKİŞME DEVRESİ</h1>

  <p class="p6">Vahidüddin'in taht'a oturduğu 1918 yılı yaz mevsiminin ortası ve sonu, İttifak devletleri ordularının can çekişme devresidir.</p>

  <p class="p6">Yeni Padişah kılıç kuşandıktan sonra gelmeye başlayan cephe haberleri, Almanya, Avusturya ve Türkiye harp sahalarında artık panik hüküm sürmeye başladığını gizleyemez mahiyettedir. Bu vaziyet karşısında millet inler ve halk ürperirken, devlet organları içinde bir homurtu ve sızıltı hâlinde İttihat ve Terakki rejimine baş kaldırış Ayan Meclisinde tecelli ediyor. Damat Ferid Paşa,</p>

  <p class="p6">Çürüksulu Mahmud Paşa, bir de eski İttihatçı ve şimdi muhalif ve her ân dönek meşhur Ahmed Rıza, hükümet aleyhinde ağızlarına geleni söylemeye başlıyorlar.</p>

  <p class="p6">Bu vaziyette hükümet Ayan Meclisine kendi adamlarından bir grup sokup ekseriyeti elde tutmaya bakarken gösterdiği namzetlerin çoğunu kabine âzası olarak öne sürmek gibi abes derecesinde bir zaaftan kendisini kurtaramıyor.</p>

  <p class="p6">Fakat hâdiselerdeki kötü cereyan öylesine birbirini kovalıyor ki,, düşünülenlerden hiç birini yerine getirmeye zaman ve ihtiyaç kalmıyor ve iradeler mefluç hâlde, mukadder akıbeti beklemekten başka bir tedbire akıl erdirilemiyor.</p>

  <p class="p6">Vahidüddin'in, taht'a çıkar çıkmaz bir müddet için tahammül göstermek kararından başka bir şey düşünebilmesine imkân olmayan İttihat ve Terakki Hükümeti öz kadrosu ile de kopma ve birbirini suçlama alâmetleri göstermekte...</p>

  <p class="p6">Meselâ mason Şeyhülislâm Musa Kâzım Efendi, saraya her gelişinde, rastladığı her adama şöyle dert yanmaktadır:</p>

  <p class="p6">"- Ben neticeyi iyi görmüyorum! Ah, şu işin içinden az zararla çıkabilsek".</p>

  <p class="p6">Bu murâî sözlere dayanamayan Başmâbeyinci Lûtfi Bey nihayet dayanamıyor:</p>

  <p class="p6">"-. Bu sözleri, diyor; bize söyleyeceğinize Meclis-i Vükelâda söylesenize!"</p>

  <p class="p6">Tam o esnada Enver Paşa huzurdan çıkmış, Baş-mâbeyincinin odası Önünden geçmektedir.</p>

  <p class="p6">Şeyhülislâm, açık kapıdan geçtiğini gördükleri Enver Paşaya doğru elini uzatıp şu cevabı veriyor:</p>

  <p class="p6">"- Evlâd, söylüyorum, söylüyorum ama şu delikanlıya söz anlatabiliyor muyuz? Şeyhülislâm Efendi yine fetva vermeye başladı, diyor!"</p>

  <p class="p6">Vaziyetin bütün kötülüğüyle çöküşten bîr ân, evvelki nezaket ânını ihtar etmesine rağmen, Sultan Vahidüddin, sarayla hükümet arasındaki münasebetlerde şahsiyet ve hâkimiyet prensiplerini her gün biraz daha kuvvetlendirmek metodundan fedakârlık göstermiyor. Meselâ Sultan Reşad devrinde "vükelâ" kadrosunun ileri gelenleri, işleri ve mes'eleleri olsun olmasın, izinsiz saraya gelip huzura çıkarlar ve. aynı tarzı Sultan Vahidüddin'e karşı da tatbik etmek isterlerken birdenbire şu emir karşısında apışıp kalıyorlar:</p>

  <p class="p6">"- Sadrâzam ve Enver Paşadan maadası işi olup da evvelden istizan etmedikçe (izin almadıkça) huzura kabul edilmeyeceklerdir."</p>

  <p class="p6">Hattâ bir gün Ayan Reisi Rifat Bey saraya gelip kabulünü rica etmişse de Padişah, meşguliyetinden bahsederek kendisini kabul etmemiş ve Ayan Reisi istifaya gitmek istediği hâlde Talât Paşanın zoriyle yerinde kalmıştı.</p>

  <p class="p6">O sırada Şehzade Abdürrahim Efendi, yeni Padişahın cülusunu resmen bildirmek üzere Almanya ve Avusturya İmparatorlariyle Bulgaristan Kralına gönderiliyor. Eski Sadrâzam Tevfik Paşa da beraber... Bunlar Sirkeci İstasyonundan ayrılırken tepeden inme bir haber:</p>

  <p class="p6">- Bulgar cephesi çöktü. Bulgar orduları panik hâlinde geri çekiliyor!</p>

  <p class="p6">Bir de bütün İstanbul ufuklarını yalayan bir şayia:</p>

  <p class="p6">- Hariciye, Nafıa, Dahiliye, Posta ve Telgraf Nazırları istifa etmiş!... Kabine müşkül durumda!...</p>

  <p class="p6">Bir gün sonra bir haber daha:</p>

  <p class="p6">- Bulgar Kralı şehzadeyi Sofya garında karşılayıp son vaziyet karşısında merasim yapılamadığı için özür dilemiş.</p>

  <p class="p6">İttifak cephesinde tam bir "herc-ü-merc" ve tek tek dize geliş...</p>

  <p class="p6">Alman orduları Fransa topraklarında, gittikçe bozguna donen bir ric'at hâlinde; Suriyedeyse Müşir (Leyman) Paşa kumandası altındaki ordular, İngilizlerin ânî bir baskını neticesi tuzla buz olma vaziyetinde...</p>

  <p class="p6">Almanya ve Avusturya, Amerikaya başvurarak sulh istemekte, İtilâf devletleri de buna "hayır!" cevabını vermekte...</p>

  <p class="p6">Zavallı Sultan Vahidüddin; onun, henüz taht üzerinde gözlerini uğuşturmaya vakit bulamadan şahit olduğu manzara budur.</p>

  <p class="p6">Almanya ve Avusturyanın sulha aracılık yapmasını istedikleri Amerikadan aldıkları cevap:</p>

  <p class="p6">"- İtilâf devletleri kendilerine harp ilân edenlerle sulh yapmayı kabul etmiyorlar!"</p>

  <p class="p6">Karşılığından ibarettir.</p>

  <p class="p6">Rusyada komünizma ve tam bir ana-baba günü... Fakat Almanya ve müttefiklerinin bu durumdan faydalanmalarına imkân yok... Zira Doğu Avrupadan başka her cephede yıkılmış bulunuyorlar. Üstelik Almanya ve Avusturyada sosyalistler orduyu içinden de lif lif çözmekteler.</p>

  <p class="p6">Bu hâl karşısında ruhî, ahlâkî, idarî, siyasî, iktisadî ve askerî tam bir izmihlal tablosu çizen Türkiyeyi hayal edebilmek lâzım... Koskoca İmparatorluğunun üzerine asıl yumruğu o yemiş ve Cermon ütopyasının hazin macerası Almanya dışı memleketlerde cereyan eder ve sonunda mağlûbiyete uğrarken, Türkiye, sadece öz vatanı içinde hayat hakkını kabul ettirmeye çalışa çalışa her şeyini kaybetmiştir. Türkiyeyi kuyruk diye takıp göklere yükseltmeyi taahhüt eden uçurtma, havada paramparça ve ateşler içinde kaldığı zaman, zaten kuyruk diye bir şey kalmamış bulunmaktadır.</p>

  <p class="p6">İşte İttihat ve Terakki'nin Cermen ütopyasından daha mecnun hayali ve bu hayalin neticesi... Ve tam netice ânında Osmanlı tahtına geçen Padişahın talihsizlik derecesi ve ıstırabı...</p>

  <p class="p6">Vahidüddin'in ilk anda elbette ki, deviremeyeceği ittihatçılar, dışarıdan gelen rüzgârla havada savrulmak mahkûmiyetinde bulunuyorlar.</p>

  <p class="p6">Şimdi ne olacak? Topyekûn istifa edip bir kenara mı çekilecekler, yoksa bir kenara çekilip silinivermekle unutturulamaz suçları yüzünden, bir ev gibi yaktıkları vatanı bırakıp kaçacaklar mı?</p>

  <p class="p6">Her şeyden evvel ilk işleri istifa etmek veya onlara karşı ilk iş, kendilerini istifaya davet etmek olmalı değil mi?</p>

  <p class="p6">Sultan, Talât Paşayı, yeni Veliahd da Enver Paşayı istifaya zorladılar.</p>

  <p class="p6">Kabul!...</p>

  <p class="p6">Fakat Tevfik Paşanın reisliği altında kurulacak yeni kabinede İttihatçılardan iki kişinin, bilhassa Maliye Nâzırı Cavit Beyin bulunmasını şart koşuyorlar ve Talât Paşa lisaniyle şu gerekçeyi öne sürüyorlar:</p>

  <p class="p6">"- Cavit Bey muamelât ve taahhüdât-ı maliyeye girişmiş olduğundan nereden ve ne suretle para bulunacağını bilir. Halbuki hariçten gelecek maliye nâzırı bu işlere vâkıf olmadığından devlet bir de para sıkıntısına düşer; ahval bir kat daha kesb-i velkamet eder."</p>

  <p class="p6">Yâni demek istiyorlar ki:</p>

  <p class="p6">- Biz devleti batırdık; şimdi de hükümetten elimizi, eteğimizi çekiyoruz! Fakat hiç olmazsa şu dünya çapında meşhur ve fevkalâde becerikli Maliye Nazırımız</p>

  <p class="p6">(Selanik dönmesi Cavit Bey) yanınızda kalsın da dumandan tereyağı çıkaran malî ve iktisadî dehasiyle devletin para derdine merhem olmakta devam etsin...</p>

  <p class="p6">Bu fikrin içinde bir de akıbetleri meçhul ve pek vahîm olan İttihatçıların, yeni hükümette nazik bir köprübaşı noktasını tutarak kendilerine destek aramaları taktiği var...</p>

  <p class="p6">Padişah bu teklife razı gibi duruyorsa da Tevfik Paşa asla yanaşmıyor ve ittihatçıların topyekûn tasfiyeleri prensipini müdafaa ediyor.</p>

  <p class="p6">Tevfik Paşa, kabinesini kurmak için bir hafta uğraşıyor, geceli gündüzlü saraya gelip gidiyor ve Padişah ile aralarındaki münasebet o kadar mahrem tutuluyor ki, Mabeyinden hiç kimse, hiç bir şey sezemiyor.</p>

  <p class="p6">Başkâtip Ali Fuat Türkgeldi; hemen bütün saray esrarını ayakları altına serilmiş görmeye alışan mâbeyn havasındaki bu bilgisizlikten o kadar hayrettedir ki, vaziyeti Sultan Vahidüddin'in karakteriyle izaha çalışmaktan başka çare bulamaz: "- Sultan Vahidüddin'in garip bir mizacı vardı. Bir takım hususatta ve ezcümle kabine tebeddülatında bazen her şeyi söyler, bazen de her şeyi ket-nıederdi (gizlerdi). Bazı kere dahi bir işin evveliyatı yerine neticesini söyleyip iki ucu bir araya getirilmedikçe işin mahiyeti anlaşılmazdı."</p>

  <p class="p6">&nbsp;</p>
</body>
</html>
