<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />

  <title>İLK KABİNE VE MONDROS MÜTAREKESİ</title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 class="h11">İLK KABİNE VE MONDROS MÜTAREKESİ</h1>

  <p class="p6">Sır saklamayı bilen bir padişah karşısında böylece apışıveren Mâbeyn zekâsı, birdenbire, "evveliyat dediği sebep safhasını anlamadan, yeni Hünkârın kurduğu ilk hükümet olarak, eski Bahriye Nazırlarından ve "Yâver-İ Ekrem" îzzet Paşanın, Sadrazamlığa getirildiğini ve yeni kabineyi teşkile memur edildiğini hayretle görüyor.</p>

  <p class="p6">Ya, ne oldu Tevfik Paşaya?</p>

  <p class="p6">Meçhul!..</p>

  <p class="p6">O sıralarda Padişah, saltanat değişikliği dolayısiyle Millî Meclisi toplantıya davet etmiş ve Başkâtibinin ifadesiyle "İlk ve son defa olarak" Mecliste görünmüştür. Padişah bildirilerinin, Sadrazamlığından beri Talât Paşa tarafından Meclise okunması âdet olmuştur. Bu defa da Hattı o okumuş, okuma bitince Sultan Vahidüddin locasından inmiş, gayet vekarlı adımlar atarak kürsüye yürümüş, çıkmış; ve şu âna kadar tipi ve hâli üzerinde kaydettiğimiz rivayetlere aykırı şekilde, gözlerini yummaksızın ve ses tonunu düşük tutmaksızın, "gür ve metin bir sesle" meb'uslara demiştir ki:</p>

  <p class="p6">"- Şer-i Şerif (şeriat) ve Kanun-u Esası (Anayasa) ahkâmına riayet ve vatan ve millete sadakat edeceğime yemin ettiğim gibi, sizden de yemin talep ederim!" Bomba tesiri!.. Bir ân, herkes donmuş gibi!.. Böyle bir çöküş ânında Padişah, artık modalaştırıldığı gibi, millet tarafından sadakat yeminine davet edilirken, kendilerini millet yerine koyanlardan da aynı yemini istiyor. Daha doğrusu, gerçekte yeminin, kendilerini millet yerine koyanlara düştüğünü ve asıl zulüm ve hak yıkıcılığının onlar tarafından gelmek ihtimalini ihtar ediyor!</p>

  <p class="p6">İttihatçıların son günlerindeki bu tablo Meclisin Çılgınca alkışlariyle kapanmış ve bir zamanlar İttihatçıların gözbebeği ve Hanedanın can düşmanı, sadece şahsî hırs ve menfaat düşkünü Ahmed Rıza, son devrelerde İttihatçılarla arası açıldığı, onlardan beklediğini bulamadığı ve o yüzden Veliahtlığında Vahidüddin'e kapılandığı için Ayan Reisliğine getirilmiştir. Talât Paşa da istifa etmiş ve komitenin kolu kanadı kırılmış bulunduğundan bu tâyine kimsede itiraz mecali görülmemiştir .</p>

  <p class="p6">İzzet Paşa; hükümeti teşkile memur kılınınca, birkaç gün süren hazırlık ve hususiyle Şeyhülislâm mes'elesi üzerinde uzun çekişmeler neticesi, nihayet kabinesini kurabildi. Şeyhülislâmlığa Dağıstanlı Ömer Hulusi Efendinin getirildiği yeni kabinede, dikkate değer isimler, Maliyede alıkonulan Cavit Beyle, Dahiliyeye memur edilen Fethi Bey (Cumhuriyet dev-rûıin Fethi Okyar'ı) ve Bahriyeye verilen Rauf Bey (Hamidiye kahramanı Rauf Orbay)dan ibarettir.</p>

  <p class="p6">Sultan Vahidüddin'in, mütareke isteyen müttefiklerine uyarak harbi durdurma teşebbüsüne hüviyeti bakımından müsait bir (transit - aktarma) hükümeti olarak kurduğu bu kadro İttihatçı bulaşığı ve İtilâfçı karışığı bir yamalı bohça tecrübesidir ve felâketten sonra vatanı içeriden ve dışarıdan kurtarıcı bir rol oynamak gücünde; değildir .</p>

  <p class="p6">İzzet Paşanın ilk işi, zaten biricik memuriyeti icabı; İtilâf devletlerinden mütareke istemek oldu. Bunun için, Türkiye'de esir bulunan General (Tavskend), Türklere hayran geçinen ruhu bakımından en uygun arabulucu sayıldı ve iş İngiltere Akdeniz Filosu Kumandanına havale edilerek mütareke şartlarını görüşmenin kapısı açıldı.</p>

  <p class="p6">Sultan, mütareke şartlarını tespit etmek üzere birinci murahhaslığa Damat Ferit Paşanın tâyin edilmesi dileğinde bulunuyor. Fakat yeni Sadrâzam bu dileğe şiddetle karşı koyuyor:</p>

  <p class="p6">"- Bu adam bir mecnundur; bu misillû veza-if-i mühimme kendisine nasıl tevdi olunabilir?"</p>

  <p class="p6">Sultanın cevabı, Ferit Paşanın bâzı gülünç fikirlere saplanan, idrâk, vekâr ve ciddiyetinden uzak bir insan olduğunu inkâr etmeyici, fakat onu güdümü kabil bir insan kabul edici mahiyettedir:</p>

  <p class="p6">"- Biz onu idare ederiz!"</p>

  <p class="p6">İzzet Paşa, Ferit Paşayla görüşüp kendisine talimat vermek emrini alıyor ve Ayan dairesinde karşılaştığı Ferit Paşanın, belki iyi niyetli, fakat gerçekten gülünç, şu mukabelesi karşısında kalıyor:</p>

  <p class="p6">"- Devletin temamîyet-i mülkiyesi üzerine mütareke ahdini kabul ettiremezsem hemen bir sefîne-i harbiye (harp gemisi) isteyip Londraya azimet ve İngiltere Kralı ile mülakat ederek ve (ben senin babanın kadîm dostu idim, arzularımın kabulünü senden beklerim) diyerek teklifatımızı kabul ettiririm."</p>

  <p class="p6">Bu (Don Kişot)vâri davranış karşısında İzzet Paşanın aklı başından gidiyor. Vükelâ hemen toplanıp böyle bir insanın Türkiye temsilcisi olarak mütareke şartlarını görüşmek üzere İtilâf kuvvetleri nezdine gönderilmesine var kuvvetleriyle karşı duruyorlar.</p>

  <p class="p6">Neticede Bahriye Nâzırı Rauf Beyin reisliğinde bir hey'et seçiliyor ve mütareke şartlarının görüşüleceği yer olarak tespit edilen Mondros'a gönderiliyor.</p>

  <p class="p6">Mondros yahut (Mudros), Limni adasında bir limancik.</p>

  <p class="p6">Sultan Vahidüdin'in, murahhaslara, bilhassa korumaya dikkat etmeleri gereken esaslar olarak dikte ettirdiği iki madde vardır:</p>

  <p class="p6">1 - Hilâfet-i celîle ve Saltanat-ı Seniyye ve Hanedanı Osmanlî hukukunun mahfuziyetinin temini...</p>

  <p class="p6">2 - Bâzı eyâlâta verilecek muhtariyet-i idarenin şekil ve mahiyeti temin olunarak muhtariyetin yalınız idarî olup siyasî olmaması; şayet hiçbir çare ve imkân bulunamayıp da siyasî olacak ise istiklâliyet daha ehven olacağı ve eğer siyasî muhtariyeti kabul edecek olursak Âlemi İslâm'a ihanet etmiş olacağımız fikrindeyim.</p>

  <p class="p6">31 Ekim 1918 sabahı, Zât-ı Şahane, Başkâtibini çağırıp Mondros'taki hey'etten gelmiş olduğu Sadrazam tarafından bildirilen ikinci telgrafın hâlâ saraya bildirilmemiş olmasından duyduğu üzüntüyü belirtiyor ve kelimesi kelimesine şu sözleri söylüyor.</p>

  <p class="p6">"-. Sadrâzam Paşa Hazretleri bizi bu kadar ihmal etmeseler iyi olur! Makamın, mevkiin, şahsiyetin ehemmiyetini, Talât Paşa, biraz geç ise de daha iyi anlamıştı."</p>

  <p class="p6">Talât Paşa gibi bir komiteciye şahsiyetini kabul ettirip de seri malı bir Sadrâzama bunu anlatamadığını söyleyen ve bütün kıymeti şahsiyet Ölçüsüne bağlayan, yâni malik bulunduğu şahsiyetin şuuruna da sahip olan Vahidüddin'in bu sözlerinde, olanca karakteri yatmaktadır. Padişah, bundan sonra ilâve ediyor:</p>

  <p class="p6">"- Hariciye Nazırına telefonla sor ki, 48 saattir intizar ettiğim (beklediğim) hâlde telgrafnâmenin gönderilmemesi ne gibi esbâb-ı mucibeden neş'et etmiştir?" Ve mes'ele anlaşılıyor: Gelen telgrafın şifresi çözülemediği için yeniden haberleşmek icap etmiş ve bu yüzden netice saraya takdim olunamamıştır.</p>

  <p class="p6">Mütareke müzakereleri 4 gün içinde neticeleniyor ve murahhaslar İstanbul'a dönüyor.</p>

  <p class="p6">10 Kasım 1918 Cuma günü, selâmlık merasiminden sonra, hey'et, saygılarını arz ve müzakerelere ait tamamlayıcı bilgi vermek için saraya geliyorsa da, Zât-ı Şahanenin soyunup Hareme çekildikleri beyaniyle huzura kabul olunmuyorlar. İmparatorluğun ilk çöküş vesikası hâlindeki böyle bir mütareke şartlarını kabul zorunda kalan taraflar olarak, ne Padişah murahhaslara yüzünü göstermeye, ne de onların yüzünü görmeye muktedir... Vebal ve sebebi kendisine ait olmayan bir ukubet ve neticenin Sultan Vahidüddin üzerindeki çile ve ıstırabı o kadar büyük ve derin...</p>

  <p class="p6">O gün, Başmâbeyincinîn odasında oturan Rauf Bey âdeta bir müjde tavriyle şu haberi veriyor:</p>

  <p class="p6">- Almanlar Goben (Yavuz) zırhlısını bize bıraktılar!</p>

  <p class="p6">En küçük ve mânamız bir menfaati bile teselli vesilesi sayacak kadar şaşkın hâle gelen ruh haletine bakın ki, işte bu zırhlı vesilesiyle girdiğimiz Cihan Savaşı neticesinde şu kadar asırlık bir İmparatorluğun gümbür gümbür çöküşüne şahit olduktan sonra aynı zırhlının elimizde kalmasını âdeta nimet sayıyoruz ! Şartlarından en ağırı, itilâf kuvvetlerinin emniyetleri bakımından gerekli gördükleri takdirde, Türk vatanında diledikleri yerleri, diledikleri anda işgal edebileceklerine dair madde olan Mondros Mütarekesi, bütün kilit noktalarını ve İstanbul yolunu açıyor, Türk ordusunu topyekûn silâhtan tecrid ediyor, münakale ve muhabere vasıtalarına el koyuyor ve Türkiye'yi, sulh masasının cellât hakimlerine teslim edilmek üzere prangaya vurmuş bulunuyordu.</p>

  <p class="p6">Mütareke şartları kendisine bildirilince Vahidüddin yıldırımla vurulmuşa döndü, elinden tesbihi düştü ve hâlini belli etmemek için arkasını dönüp bir müddet öylece kaldı, tek kelime konuşamadı.</p>

  <p class="p6">Felâketin asıl sorumlularına gelince (Talât, Enver ve Cemal Paşalar), onlar da Enver Paşanın yalısında toplandılar ve sabaha karşı bir Alman harp gemisiyle, Karadeniz ve Köstence üzerinden Almanya yolunu tuttular.</p>

  <p class="p6">Bütün hâlinde esir olmuş, her tarafından bağlanmış, ayrıca parça parça doğranmış, her parçası başsız ve şuursuz kıvranan bir vatanda, birtakım sarsak ve salak vezirler arasında, olanca çapiyle felâketi hissedici, yapayalnız bir baş"; ileride ismi "vatan hainı"ne çıkacak Sultan 6. Mehmed Vahidüddin...</p>

  <p class="p6">İttihat ve Terakki kodamanlarının, yere serdikleri yaralıyı bırakıp kaçan kaatîller gibi savuşmaları karşısında İzzet Paşa kabinesindeki İttihatçı bulaşığı da siliniverme istidadını gösteriyor ve Mondros'u imzalamak gibi mecburî bir felâkete katlandıktan sonra bu intikal kabinesinin de işi bitmiş bulunuyor. Bilhassa, bu kabine, içindeki Adliye Nâzırı ve İttihatçı artığı eski Şeyhülislâm, Hayri Efendi ile Maliye Nâzırı Cavid ve hattâ Fethi Beyleri atıp yepyeni bir renge bürünmek borcu altında, baştanbaşa renksiz hüviyetinin ancak istifa ile telâfi yolundan başka çaresi kalmadığını anlıyor ve bir fedai hizmeti görüp harcanmış olmayı kabul vaziyetinde kalıyor.</p>

  <p class="p6">Taht'a çıkar çıkmaz Enver Paşanın "Başkumandan Vekili" unvanını değiştirip, Başkumandanlığı makamına tahsis edercesine, ona. Harbiye Nazırlığından sonra sadece "Erkân-ı Harbiye-i Umumiye Reisi" sıfatını kâfi gören Padişah ilk intikal kabinesi peşinden elini, ayağını ve dilini bağlayıcı şartlara rağmen bütün şahsiyet ve hâkimiyetini takınmıştı. Meselâ izzet Paşa kabinesinin istifa tezkeresinde, Padişah tarafında hükümeti istifaya zorlama keyfiyeti "Kanun-u Esasî"ye aykırı gösterilecek kadar ileriye gidilince, istifa kâğıdını getiren Hariciye Nazırına şu sert iradeyi tebliğ ettiriyor:</p>

  <p class="p6">"- Bu ihtarımın Kanun-u Esasî ahkâmına mugayir bir hareket gibî add ü telâkki olunmasına teessüf ederim! Buna binaen kabinenin istifasını kabule mecbur oldum. Bilcümle isnadat-ı gayr-ı muhikka (haksız isnatlar) redd ü iade olunduğu gibi, bu isnadatı da aynen iade ederim." îç ve dış şartların mutlaka iktidardan uzaklaştırılmasını gerektirdiği İzzet Paşa kabinesi herşeye rağmen ve bizzat Cavit Beyin telkiniyle direnmeye kalkışınca, Vahidüddin tarafından darbeyi yiyor,- böylece devletin tam da çöküş aniyle beraber, Osmanlı tahtında, gelmiş ve gelecek devlet reislerinin en talihsizi olarak, Meşrutiyet tecrübesine ait ilk şahsiyetli hükümdar beliriyorsa da, yine talihsizliği icabı, bu mânayı gösteremiyor.</p>

  <p class="p6">İzzet Paşa kabinesini süpürdükten bir gün sonra, vak'adan pek sinirlenmiş ve ayrıca hastalanmış olarak kapandığı Harem dairesinde Başkâtibine söylediği sözlere dikkat edelim:</p>

  <p class="p6">"-. Ben devlet ve memleketime hizmet etmek ümidinde bulunmasaydım Çengelköyünde rahat rahat otururken bu bar-i azîmî (muazzam yükü) kabul etmezdim. Bu yaştan sonra mezarıma padişah diye yazdırmak hevesinde değilim!"</p>

  <p class="p6">Ve sonra, hisli hisli ilâve ediyor. "- Vallahi Talât Paşaya acıyorum!" Ve bu defa Sadrâzam, Tevfik Paşa... Tam o sırada Mustafa Kemal Paşayı İstanbul'a dönmüş buluyoruz. îzzet Paşa tarafından davet edildiğini iddia edenler de var...</p>

  <p class="p6">Haydarpaşada trenden inince İtilâf kuvvetlerine mahsus, 60 parçayı aşan harp gemilerini İstanbul sularında görüyor. Köhne bir motora binip Sirkeciye geçiyor ve oradan Bâbi-âliye tırmanıyor, izzet Paşanın huzurunda Dahiliye Nâzırı Fethi Bey... Üçü başbaşa verip konuşuyorlar...</p>

  <p class="p6">Mustafa Kemal Paşa'ya deniliyor ki: - Biz gitmek üzereyiz! Padişah Tevfik Paşaya yeni bir kabine kurduruyor.</p>

  <p class="p6">Mustafa Kemal Paşa vaziyeti bilmekte ve yeni kabinede Harbiye Nazırlığını üzerine almak istemektedir. Artık çökmüş bulunan cepheyi bırakıp İstanbul'a gelmesindeki hikmet de budur.</p>

  <p class="p6">Onun bu emelini Enver Behnan Şapolyo'ya dikte ettiği hâtıralarından açıkça öğreniyoruz.</p>

  <p class="p6">&nbsp;</p>
</body>
</html>
