<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />

  <title>MİLLÎ ZAFER VE YIKILAN TAHT</title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 class="h11">MİLLÎ ZAFER VE YIKILAN TAHT</h1>

  <p class="p6">Millî öfkenin, Yunanlıları çepeçevre bir kıskaç içinde boğup denize döktüğü âna kadar geçen hâdiseler kaba bilgi plânında herkesçe malûm ve mevzuumuz dışında... Bu arada, Vahidüddin hakkındaki nefret edebiyatı ve hiyanet propagandası her gün biraz daha köpürtülürken, eski yaver, Tevfik Paşazâde Ali Nuri Beyefendiden dinlediğimiz gibi, her zafer haberini alışında şükür secdesine varmakta ve saadetinden uçmaktadır. Fakat bu tezatlı durumun sırrı yalnız Allah ile birkaç fâniye malûmdur ve milletin gözünden kaçırılmıştır. Zira zafer, sade Yunanlıya değil, Padişaha ve Padişahlığa karşı bir istikamete çevrilmiş ve son Osmanlı Padişahı 6. Mehmed Vahidüddin, bizzat başlatanı olduğu zaferin, Türk süngüsiyle paramparça edilen Yunan bayrağı yanında kurbanı olmuştur. Sanki Yunan ordusu onun hassa birlikleridir ve onu Türk milleti üzerine çullandıran Vahidüddin'dir. O âna kadar yalnız tarassut dürbününü su yüzünde tutmuşken zafer kazanılınca bir denizaltı gibi meydana çıkan ve Milî Şahlanış Hareketine şekil veren Mustafa Kemal Paşa konuşsun:</p>

  <p class="p6">"- Rauf Bey, bir gün Meclîsteki odama gelerek benimle mühim bâzı hususata dair görüşmek istediğini ve akşam Keçiören'de Refet Paşanın evine gidersem daha güzel konuşabileceğimizi söyledi. Rauf Beyîn teklifini kabul ettim. Fuat Paşanın da bu- muvafakatimi istizan etti. Onu da münasip gördüm. Refet Paşanın evinde dört kişi içtirca ettik. Rauf Beyden dinlediklerimin hulâsası şuydu: Meclis makam-ı saltanatın ve belki Hilâfetin ortadan kaldırılmak nokta-i nazarının takip edildiği eşi, ailesiyle mütezzdir (eza duymaktadır)... Sizden ve sizin âtiyen (ileride) alacağınız vasiyetten şüphe etmektedir. Binaenaleyh Meclisi ve dolayısiyle efkâr-ı umumiye-i milleti tatmin etmeniz lüzumuna kaniim.</p>

  <p class="p6">Rauf Beyden, saltanat ve Hilâfet hakkındaki kanaat ve mütalâasının ne olduğunu sordum. Verdiği cevapta şu tasrihatta (açıklamada) bulundu: Ben, dedi; makam-ı saltanat ve Hilâfete vicdanen ve hissen merbutum; çünkü benim babam padişahın nân ve nimetiyle yetişmiş, Osmanlı devletinin ricali sırasına geçmiştir. Benim de kanunda o nimetin zerratı (zerreleri) vardır. Ben nankör değilim ve olamam! Padişaha muhafaza-i sadakat borcumdur! Halifeye merbutiyetim ise terbiyem icabıdır. Bunlardan başka umumî mütalâam da vardır. Bizde vaziyet-i umumiyeyi tutmak güçtür. Bunu ancak herkesin erişemeyeceği kadar yüksek görülmeye alışılmış bir makam temin edebilir. O da makamı saltanat ve Hilâfettir. Bu makamı lâğvetmek (kaldırmak), onun yerine başka mahiyette bir mevcudiyet ikamesine çalışmak, felâket ve hüsranı muciptir. Asla caiz olamaz!</p>

  <p class="p6">Rauf Beyden sonra, karşımda oturan Refet Paşadan mütalâasını sordum. Refet Paşanın cevabı şuydu: Tamamen Rauf Beyin fikir ve mütalâasına iştirak ederim. Filhakika bizde padişahlıktan, halifelikten başka bir şekl-i idare mevzu-u bahs olamaz!"</p>

  <p class="p6">(NUTUK - 1927 - sahife 418)</p>

  <p class="p6">O Rauf Bey ki, millî mahkûmiyet vesikası olan Mondros Mütarekesini imzaladığı hâlde kendisine Millî Kurtuluş Hareketinde en büyük makamları sağlayabilmiş ve bir ân için Padişahı korur gibi görünmüş ; ve o Padişah ki, Millî Hareketi açması için Mustafa Kemal Paşayı Anadolu'ya göndermesine ve üstelik Sevr muahedesini sonuna kadar direnerek imza etmemesine rağmen vatan haini kabul edilmiştir. Millî Hareketin kahramanları mevkiindeki şahısların hemen nasıl ağız ve fikir değiştirdiklerini yine Mustafa Kemal Paşadan dinleyelim:</p>

  <p class="p6">"- Saltanatı Hilâfetten ayırmaya ve evvelâ saltanatı lâğvetmeye karar verdiğim zaman ilk yaptığım işlerden biri de derhal Rauf Beyi Meclisteki odama celbetmek oldu. Rauf Beyîn, Refet Paşanın evinde sabahlara kadar dinlediğim kanaat ve mütalâatına hiç muttali (vakıf, şahit) değilmişim gibi ayakta kendisinden şu talepte bulundum: Hilâfet ve saltanatı birbirinden ayırarak saltanatı lâğvedeceğiz! Bunun muvafık olduğuna dair kürsüden beyanatta bulunacaksınız!</p>

  <p class="p6">Rauf Bey odamdan çıkmadan evvel, aynı maksatla davet ettiğim Kâzım Karabekir Paşa geldi. Ondan da aynı zeminde beyanatta bulunmasını rica ettim.</p>

  <p class="p6">Efendiler; o tarihe ait zabıt ceridelerinde görüldüğü veçhile Rauf Bey kürsüden bir iki defa beyanatta bulundu ve hattâ saltanatın lâğvolunduğu günün bayram kabul edilmesi teklifini de dermeyan etti. (NUTUK - 1927 - sahife 419)</p>

  <p class="p6">Her iki tarafa ait kıymet hükmünü okuyuculara bırakıyoruz. Saltanatın lağvı işi şöyle neticeleniyor: Türkiye Büyük Millet Meclisi saltanat meselesini müşterek bir encümende müzakere eder ve bâzı meb'uslar tarafından lâğv aleyhinde kuvvetli bir mukavemet görürken bir kenarda müzakereleri dinleyen Mustafa Kemal Paşa birdenbire ayağa kalkıyor. Tabloyu kendi diliyle tespit edelim:</p>

  <p class="p6">"- Önümdeki sıranın üstüne çıktım. Yüksek sesle şu beyanatta bulundum: Efendim, dedim; hâkimiyet ve saltanat hiç kimse tarafından hiç kimseye, ilim icabıdır dîye müzakereyle, münakaşayla verilmez. Hâkimiyet, saltanat, kuvvetle, kudretle ve zorla alınır. Osmanoğulları, zorla Türk mîlletinin hâkimiyet ve saltanatına vâziülyed (el atıcı) olmuşlardır. Bu tasallutlarını altı asırdan beri idâme eylemişlerdi Şimdi de Türk milleti bu mütecavizlerin hadlerini ihtar ederek, hâkimiyet ve saltanatını, isyan ederek kendi eline bilfiil almış bulunuyor. Bu bir emr-i vâki (oldu-bitti)dîr. Mevzu-u bahs olan, millete saltanatını, hâkimiyetini bırakacak mıyız, bırakmayacak mıyız, meselesi değildir. Mesele zaten emr-i vâki olmuş bir hakikati ifadeden ibarettir. Bu behemehal (mutlaka) olacaktır. Burada içtima edenler, Meclis ve herkes, meseleyi tabiî görürse fikrimce muvafık olur. Aksi takdirde yine hakikat, usulü dairesinde ifade olunacaktır. Fakat ihtimal, bâzı kafalar kesilecektir!" (NUTUK - 1927 - sahife 422) Ve bütün başlar eğiliyor. Saltanatın kaldırılış şekli, aynı ağızdan: "- Sür'atle kanun lâyihası tespit olundu. Aynî Meclisin ikinci celsesinde okundu. Tâyin-i esabil (is'm tâyini) ile reye vaz'ı teklifine karşı kürsüye çıktım.</p>

  <p class="p6">Dedim ki: Buna hacet yoktur. Memlekette milletin istiklâlini ebediyen mahfuz kılacak esasta Meclis-î âlinin müttefikan kabul edeceğini zannederim. (Reye!) sesleri yükseldi. Nihayet reis reye koydu ve (müttefikan kabul edilmiştir!) dedi. Yalnız menfi bir ses işitildi: (Ben muhalifim!) Bu seda (söz yok!) sedalariyle boğuldu. İşte efendiler; Osmanlı saltanatının inhidam ve inkıraz merasiminin son safhası böyle cereyan etmiştir." (NUTUK 1927 - sahife 422)</p>

  <p class="p6">101 pare top atışiyle ilân edilen tahtın yıkılışı ve Cumhuriyetin kuruluşu... Gelelim, Mustafa Kemal Paşanın Vahidüddin görüşüne :</p>

  <p class="p6">"- Sakim (kötü) bir tevarüs neticesi olarak, büyük bir makam, tantanalı bir unvan ihraz edebilmiş bir sefil..." (NUTUK-1927 - 423)</p>

  <p class="p6">Ve Padişahın, memleketi terk edişi karşısında telâkkisi:</p>

  <p class="p6">"- Filhakika, her ne sebep ve suretle olursa olsun, Vahidüddin gibi hürriyet ve hayatını milleti İçinde tehlikede görebilecek kadar âdi bir mahlûkun, bir dakika dahi olsa bir milletin reis-i kârında (başında) bulunduğunu düşünmek ne hazindir! Şâyan-ı teşekkürdür ki, bu alçak, mevrus (miras kalan) saltanat makamından, millet tarafından ıskat olunduktan (düşürüldükten) sonra denâetini itmam etmiş bulunuyor." (NUTUK - 1927 - sahife 423, 424)</p>

  <p class="p6">Vahidüddin, saadetten muvazenesini kaybettirecek kadar kendisine tesir eden zaferden sonra birdenbire bu muameleye uğrayıp atılan 101 pare topun Osmanlı tahtını hedef tuttuğunu görünce ne yapacağını şaşırıyor.</p>

  <p class="p6">Önünde, Hilâfet tarafını tuttuğu için İzmit'e götürülüp parça parça edilmiş bir Ali Kemâl misâli vardır ve onu bu hâle getiren Nureddin Paşa, aynı şeyin Vahidüddin'e de yapılacağını ilân etmiştir.</p>

  <p class="p6">İşte, uyuz bir at üzerinde, hamam oğlanları gibi baldırları sıkıla sıkıla Yedikule'ye götürülüp hayaları sıkılarak bayıltılan ve öldürülen Genç Osman misâli!... İşte Üçüncü Selim!.. 16'ncı (Lûi) misali ve ondan 100 yıl kadar sonra bütün ailesiyle salhaneye benzer bir mahzende delik deşik edilen Rus Çarı İkinci Nikola'ya kadar nice örnek... Bu vaziyette ne yapmalı?.</p>

  <p class="p6">Yol, iki...</p>

  <p class="p6">Ya memlekette kalıp başına gelecekleri tevekkül ve teslimiyetle beklemek; yahut sultanlık vasfını kaybetmiş ve âdi bir fert menzelesine inmiş insan sıfatiyle vatan dışına göçmek...</p>

  <p class="p6">Fakat onun bir de Halifelik sıfatı var ki, yüz milyonlarca müslümana şâmil bulunmakta ve bu bakımdan mahallî kararların üstünde bir mahiyet arzetmekte... O zamanlar İslâm kitlelerinin büyük kısmı İngiliz idaresinde olduğuna göre Halife sıfatıyle alâka isteyebileceği tek devlet İngiltere'dir. Asla İngiliz emellerine âlet olmamak şartiyle bu mevzuda onları vazifeye davet etmek hakkıdır.</p>

  <p class="p6">Uzun nefs muhasebe ve murakebelerinden sonra, kararını veriyor: Vatanını terkedecektir.</p>

  <p class="p6">İçinden bir ses:</p>

  <p class="p6">- Kal ve gerekirse öl!</p>

  <p class="p6">Diyemiyor.</p>

  <p class="p6">Keşke diyebilseydi.</p>

  <p class="p6">Hemen kıymet ölçümüzü belirtmek için kaydedelim ki, Vahidüddin'in asıl kalbinde bu kadar büyük bir şecaat ve ulviyete yer yoktur ve kimsenin bu kadarını istemeye de hakkı olamaz</p>

  <p class="p6">Vahidüddin, vatanında kalmakla ulvî olabilirdi-fakat çıkıp gitmekle süfli olmamış, sadece mazeretini kullanmıştır.</p>

  <p class="p6">Vahidüddin, bildirdiğimiz ölçüyle İngilizlere baş vuruyor ve dünyanın en kuru, örtülü ve hissiz kelimeleriyle onlardan Türkiye dışına çıkarılmasını istiyor: "Mâbeyn-i Hümayûn-u Mülûkâne" baslığını taşıyan mektup ayniyle şudur:</p>

  <p class="p6">"Dersaadet İşgal Orduları Başkumandanı General Harrington Cenaplarına: İstanbul'da hayatımı tehlikede gördüğümden İngiliz devlet-i fahimânesine iltica ediyorum. Bir ân evvel İstanbul'dan mahall-i âhare naklimi talep ederim.</p>

  <p class="p6">16 Teşrin-i sâni 1922 Halife-i Müslümin Mehmed Vahidüddin"</p>

  <p class="p6">General Harrington'un verdiği cevap:</p>

  <p class="p6">- Yarın saray-ı hümâyûna bizzat gelip Zât-ı Şahaneyi alacak ve bir İngiliz harp gemisiyle İstanbul'dan ayrılmalarını temin edeceğim!</p>

  <p class="p6">Vahidüddin bütün bir gece uykusuz... Mezar sessizliği içinde hazin akıbetine dalan sarayda, Malta köşkünün küçük bir odasında, basit bir şezlong üzerinde, açık gözleri tavana mıhlı, mumya gibi hareketsiz, tarihin en bedbaht ve mustarip Padişahı...</p>

  <p class="p6">Bavullarını hazırlatmış, yanına kimleri alacağını kararlaştırmış, Hazine-i Hassadan bir şey çekmek şöyle dursun, baba hediyesi elmaslı sorgucu ve som altın bir çekmeceyi makbuz karşılığında Hazine-i Hassaya bırakmıştır. Bir sürü maiyetle meçhul bir âleme gittiğine ve Hazine-i Hassa padişah hazinesi demek olduğuna göre, onu son meteliğine kadar boşaltmak imkân ve salâhiyeti dairesindeyken bunu yapmayıp şahsına ait hediyeleri bile oraya iade eden hükümdarın ruhundaki feragat ve fedakârlık duygusunu hayal edebilmek lâzım... Bütün mevcudu, sultanlık tahsisatından elinde kalmış olan 50 bin lira kâğıt paradan ibaretti; ve koskoca bir maiyetle gittiği gurbet illerine bu hiçin hiçi meblâğla göçmekteydi.</p>

  <p class="p6">Gün doğduktan biraz sonra Vahidüddin'e haber geldi:</p>

  <p class="p6">- Efendimiz; ingilizlerin gönderdiği otomobiller köşkün kapısı önünde... Başkumandanları da arabalardan birinde... Teşrif-i hümâyûnlarını bekliyorlar! Bütün hazırlıklarını tamamlamış ve tertibatını almış bulunan Padişah şezlongtan kalktı ve yanına getirdikleri oğlu Mehmed Ertuğrulun elinden tutarak hareme geçti.</p>

  <p class="p6">Veda... Ustüste yırtıcı kadın çığlıkları... Topkapı sarayından başlayarak bu çığlıklara alışmış olan Osmanlı sarayı artık ev sahiplerinin son yırtınışlarına sahnedir. Bundan böyle onlardan tek ses gelmeyecektir. Oraya başka sesler ve mânâlar dolacak...</p>

  <p class="p6">Vahidüddin, sırtında kara bir yağmurluk, üzerinde sade ve sivil elbise, başında fesi ve burnunun tepesinde gözlüğü, birinci otomobile atladı ve son sür'at, Dolmabahçe yolunu tuttu</p>

  <p class="p6">Bir türbe kadar gamlı Dolmabahçe sarayında 5-10 dakika bekleyişten sonra,</p>

  <p class="p6">İngiliz generali Padişahın Önünde eğildi:</p>

  <p class="p6">- Rıhtımda İngiliz donanmasına ait bir istimbot, Zât-ı Şahanelerini (Malaya) zırhlısına götürmek üzere bekliyor!</p>

  <p class="p6">Vahidüddin koltuğundan fırladı, gayet metin adımlarla yürüdü, teknesi beyaz, bacası sarı renkli istimbota atladı; ve açıkta, top namluları canavar ağızları gibi ufuklara ferman okuyan küf renkli (Malaya) zırhlısına çıktı. Arkasında General Harington, iskeleden güverteye ayak basar basmaz, karşısında, îngiliz Akdeniz Filosu Kumandanı Amiral (Drok) ve İngiltere Fevkalâde Komiseri (Sör Nevil Henderson)...</p>

  <p class="p6">Ve, talihsiz Padişahı, muzaffer Türk süngüleri yerine ingiliz tüfekleriyle selâmlayan bahriye silâhendazlarından bir ihtiram kıt'ası...</p>

  <p class="p6">Biraz sonra, (Malaya), 5 asırlık Osmanlı sarayı, içine kapanık ve yaşlı Topkapının önünden süzülerek Marmara'ya açıldı.</p>

  <p class="p6">Şimdi ufukta, her şeyin nevale mahkûm olduğunu ihtar eden, kül renkli çelik teknenin, yine kül renkli incecik dumanından başka bir şey yoktur.</p>

  <p class="p6">Vahidüddin gidiyor!</p>

  <p class="p6">Kaçıyor mu? Bir hain gibi mi vatanını bırakıyor?</p>

  <p class="p6">Daha evvel kıymet hükmünü koyduğumuz bu gidişin mânasını eski yaver Ali Nuri Beyden de isteyebiliriz:</p>

  <p class="p6">Diyor ki, Ali Nuri Bey: "- Vahidüddin kaçmadı; Padişah sıfatiyle kaçmadı! Belki bir fert olarak çıkıp gitti. Ankara-da 101 pare top atılarak Padişahlık kaldırılmış, Vahidüddin de tahttan indirilmişti. O da, üzerinden sıyırdıkları bütün sıfatların içinden kendisine kalan fert hakk'yle çıkıp gitti!"</p>

  <p class="p6">Ali Nuri Beyefendinin belki unutmuş, belki söylemeye lüzum görmemiş olduğu noktayı biz gösterelim:</p>

  <p class="p6">- Kimsenin, üzerinden almaya muktedir olmadığı "Halife-i Müslimin" sıfatiyle başının çâresini aramaya gitti; ve îslâm âleminin büyük kısmını nüfuz ve idaresi altında tutan İngiltereden, ona hiçbir taviz vermeksizin, halife sıfatiyle hakkının korunmasını istedi.</p>

  <p class="p6">Vahidüddin ingiliz zırhlısiyle Ege denizinden Ak-denize kıvrılarak Malta adasına doğru yol aladursun... Biz, "Millî Şahlanma Hareketi" faslını ve "Yıkılan Taht" bahsini kapatmadan önce İstanbul'un son vaziyetine son bir göz atalım...</p>

  <p class="p6">Devrin son sadrâzamı Tevfik Paşa olduğuna göre yine onun oğlu Ali Nuri Beyefendiyi dinlemeliyiz:</p>

  <p class="p6">"- Anadolu zaferi ve saltanatın ilgasından sonra babamın bir sözü oldu. Dedi ki babam: Bu bir ihtilâldir, inkılâptır ve yeni bir (leegalite - kanunî hüviyet)in başlangıcıdır. Vazifemize nihayet vermeliyiz!</p>

  <p class="p6">Biliyorsunuz ki, son Padişahın son sadrâzamı babamdı. Kabinesini şu gördüğünüz Park Oteli binasının bar kısmı olan dairede topladı ve alınan müşterek kararla hükümeti faaliyetten uzaklaştırdı. Padişahın (Mühr-ü Hümayun) veya (Mühr-ü Şerif) de-nüen mührü de babamda kaldı. Bu tarihî mühür şu ânda biraderim Hakkı Beydedir. O sıralarda Başmâbeyinci beni çağırttı ve şu iradeyi tebliğ etti: Pederinize söyleyiniz; memleketten çıksın; ve Rivyera gibi bir yerde istirahate çekilsin!.. Bu iradeyi babama bildirdim. Dedi ki: Beni düşündükleri için teşekkür ederim; fakat sıhhatim iyidir ve Avrupa'da istirahate ihtiyacım yoktur! Vatanımda kalmayı tercih ederim!</p>

  <p class="p6">Vaziyeti saraya bildirdim ve bu defa Başmâbeyinci tarafından şu irâdeye muhatap oldum: Size verdiğimiz şu risaleyi babanıza götürünüz ve bu sebepten memleketten çıkmasını istediğimizi söyleyiniz!</p>

  <p class="p6">Ve elime matbu bir risale verdiler. Bu, Hiyanet-i Vataniye Kanunuydu. Risaleyi babama götürdüm. Okumamı istedi. Kanunun birinci maddesi, İstiklâl Harbinin Padişah ve Halifeyi kurtarmak gayesini güttüğünden bahsediyordu. Bunun üzerine pederim şu karşılığı verdi: Eğer memleketten çıkmamı gerektiren sebep buysa aksine, hiçbir yere kıpırdamadan burada kalmam icap eder. Padişah ve Halifeyi kurtarmak isteyenler, aynı gayeyi takip eden bir Sadrâzama teşekkürden başka ne yapabilirler?..</p>

  <p class="p6">Ve babam, böylece istanbul'da kaldı- İstanbul'un istirdadında buradaydı. Hiçbir kaba muameleye uğramadı. Aksine, hürmet gördü ve vefatında cenazesine bir süvari birliği gönderildi."</p>

  <p class="p6">(Malaya) zırhlısı, bütün çelik hamulesini eritecek derecede ciğeri ateşli Padişahı gurbet yerine götürür ve vatanından öksüz bırakırken, onun vaktiyle Başkâtibine söylediği bir sözü hatırlamak yerinde olur:</p>

  <p class="p6">"- Baba hicranını her zaman kuvvetle hissediyorum. Ne zaman bir yetim görsem, baba şefkatini derhâtır ederim. Onun yoksunluğu çok elimdir."</p>

  <p class="p6">Artık hâtıralar üstüste:</p>

  <p class="p6">"- Bizim hanedanımızdan her türlüsü gelmiş tir- Sarhoşu gelmiştir, zâlimi gelmiştir, delisi gelmiştir, aptalı gelmiştir; fakat dinsizi gelmemiştir! İçimizde en mübalâtsızı (kayıtsız) olan Abdülaziz bile, son nefesinde Kur'âna sarılarak öyle teslim-i ruh etmiştir. Kanı ile mülemma (kaplı) olan Mushaf-ı Şerifi Yıldız Kütüphanesinde siz de gözlerinizle gördünüz!"</p>

  <p class="p6">Başkâtip Ali Fuat Türkgeldi'den aldığımız bu sözler, vatanından, yâni milyonlardan öksüz kalan Padişahın taşıdığı imân ve İslâm selâbetini gösterir ki, onu vatan dışına iten saik de hakikatte bu selâmetten başka bir şey değildir.</p>

  <p class="p6">Ve diri diri mezara gömülmekten daha korkunç bir ruh işkencesine mahkûm edilen Tâcidar, hiç kimseye kin beslememekte, bu duyguya yabancı bulunmaktadır. Bakın, bir gün, Başkâtibine ne demiştir:</p>

  <p class="p6">"- Benim kimseye kin ve garazım yoktur. Bir | adamaa ne kadar hiddetim olsa gelip bana iltica edince hiddetim geçer. Yalınız iki kişi hakkında hiddetim geçmez: Biri Sultan Azizin validesi, büyük valide öbürü de Sait Paşa... "</p>

  <p class="p6">Aslında kin tutmayan Padişahın nefret ettikleri arasında üç kişi daha var:</p>

  <p class="p6">"- Dünyada üç mel'un vardır; bunlar bir sacayaktır. Biri bizim hemşire, biri zevci olan Ferit Paşa, biri de oğlu Sami... "</p>

  <p class="p6">İşte istiklâl Hareketine karşı cephenin (1) numaralı adamı Ferit Paşa üzerinde hükmü ve buna rağmen onu Sadrazamlıkta tutmak mahkûmiyeti!..</p>

  <p class="p6">Padişah hususiyle Mustafa Kemal Paşa hakkında o kadar kinsizdir ki, (Malaya) zırhlısiyle çıktığı yolun sonunda, İtalya'daki villâsında, kendisine, tekrar iktidarı elde edecek olursa Mustafa Kemal'e ne yapacağını soran bir adama Yavuz Sultan Selim'den bir menkıbe anlatarak aynen şöyle demiştir:</p>

  <p class="p6">"- Yavuz, kendisini öldürmeye kalkan askeri, Yavuz'u öldürecek kadar cesaret sahibi bir yiğite ihtiyacım var, seni affettim, haydi git, diyerek nasıl bağışladıysa, benim de ordularımda Mustafa Kemal gibi bir yiğite ihtiyacım olduğundan onu affeder, millet hizmetine gönderirim!"</p>

  <p class="p6">Fakat, affedecek kendisiyken affedilmeyen ve tarihe af kabul etmez bir suçla geçirilmek istenen Vahidüddin oldu.</p>

  <p class="p6">SON ANDA İKİ VESİKA</p>

  <p class="p6">Eserimin Sultan Vahidüddin'i (Malaya) zırhlısında takip eden noktasına gelmiş gelmemiştim ki, gazetemden evime bir telefon mesajı geldi:</p>

  <p class="p6">- Bir zât sizi görmek istiyor ve gayet mühim bir ifşada bulunacağını söylüyor!</p>

  <p class="p6">Şu ânda burada...</p>

  <p class="p6">Bu gibi müracaatlara, muvazeneli ve muvazenesiz, ciddî ve hafif soyundan alışmış ve onlardan kanıksamış olduğum için sordum:</p>

  <p class="p6">- Kimmiş? Mevzuu neymiş?</p>

  <p class="p6">- Hiçbir şey söylemiyor! Ancak sizinle konuşabilirmiş!.</p>

  <p class="p6">- Verin telefona!... Telefonda itimat verici bir ton:</p>

  <p class="p6">- Tefrikanızla alâkalı olarak size vereceğim bir vesika var... Bunu ne burada telefonla söyliyebilirim, ne de başkasına emanet edebilirim. Sizinle karşılaşmam lâzım...</p>

  <p class="p6">Ses tonundan aldığım itimat duygusundan mıdır, o ânda içime doğan histen midir, nedir, meçhul şahsa:</p>

  <p class="p6">- Öyleyse evime gelin, görüşelim! Dedim ve adresimi verdim.</p>

  <p class="p6">Beyaz saçlı, esmer, 65 yaşlarında kadar görünen, gayet terbiyeli bir tavır sahibi bir insan... Hâl ve kıyafetine göre ancak okur - yazar halk tabakasından biri hissini veriyor; fakat muntazam konuşuyor ve kut'aktan kapma bir kültürcük taşıdığını belirtiyor.</p>

  <p class="p6">Hemen söze başladı:</p>

  <p class="p6">- Vahidüddin tefrikanızı dikkatle okuyorum. Orada iddia ettiğiniz bir şey var: Mustafa Kemal Paşayı Anadolu'ya, Millî Mücadeleyi açma vazifesiyle Sultan Vahidüddin'in gönderdiği... Ben bu hakikati bizzat Atatürk'ün ağzından Umumî Kâtibine söylerken işitmiş olan insanım... Allah var... Allah ve tarih huzurunda bu hakikate şahitlik etmek isterim.</p>

  <p class="p6">- Evvelâ hüviyetinizi ve Atatürk ile münasebetinizi bildiriniz!</p>

  <p class="p6">- ismim Cemal Granda... 1910 doğumluyum. İzmir'in Salihli kasabasında doğdum ve İstanbul'da büyüdüm. Şimdi Denizyollarından emekli olarak Yalova'nın bir köyünde oturuyorum. 1927 - 1938 arası, tam 11 sene müddetle Atatürk'ün sofracilık hizmetinde bulundum. Köşkte, hususî servis hizmetlerini görenlerin başındaydım. Hemen her ân köşkteki hayatını yakından takip etmek, neş'e ve Öfkelerine şahit olmak, servis yaparken huzurundakilerle konuştuklarını işitmek gibi bir fırsata erdim. Bu 11 yıl içinde işittiklerim ve gördüklerim bir kitap doldurabilir.</p>

  <p class="p6">- Şahit olduklarınızdan Vahâdüddin ile alâkalısı hangisidir?</p>

  <p class="p6">- 1928 - 29 sıralarındaydı. Kâzım Karabekir Paşa bazı beyanat ve neşriyatta bulunuyor, İstiklâl Harbi şerefinin kendisiyle Atatürk'e ait olduğunu iddia ediyordu. Başkalarına hiçbir hisse vermiyordu. Atatürk bu neşriyata fevkalâde öfkelenmişti. Bilhassa Kâzım Karabekir'in birinci plânı işgal etmek istemesine... Bir gün, karşısına Umumî Kâtibi Tevfik Beyi almış, bu mevzuu asabı asabî konuşuyordu. Kahve getirip götürmek ve sair servislerde bulunmak vesilesiyle boyuna huzuruna girip çıktığım için hep aynı bahis üzerinde konuştuğuna şahit oluyordum. Diyordu ki: "Eğer bu milleti Kâzım Karabekir'in iddia ettiği gibi yalnız iki adam kurtardıysa vah bu milletin hâline!.. Böyle bir şey nasıl ağıza alınabilir? Bu adamı akıl doktorlarına muayene ve tedavi ettirmek lâzım!.. Hırsın ve milleti âciz göstermenin bu derecesi olur mu?" Sonra birdenbire doğrularak Tevfik Beye dedi ki: "Beni, Millî Mücadeleyi açmak üzere bunca Paşa arasından seçip Anadoluya gönderen Vahidüddin'dir. Eğer bu vatanı kurtaran birini aramak gerekirse Vahidüddin'i göstermek lâzım-gelir!" Bu sözü kulaklarımla işittim ve o ânda Atatürk'ün tavır ve kelimelerine kadar hiçbir şeyi unutmadım. Benim gibi basit bir adamın şahitliğinde bir kıymet varsa onu kullanmanız için size geldim. Sözlerimi ayniyle yazınız, imza edeyim. Hakikatin tecellisi ve Allahın rızasından başka beklediğim hiçbir şey yoktur!</p>

  <p class="p6">(Millî Mücadele fikri Sultan 6. Mehmed Vahidüddin'indir tezimizi İspat eden Mustafa Kemal'in sofracısı Cemal Granda'nın imzalı beyanı...)</p>

  <p class="p6">Cemal Granda'nın ifadesini ayniyle oğluma yazdırdım ve klişesinde gördüğünüz gibi, imzasını aldım.</p>

  <p class="p6">Tarih ilmi (metodoloji - usûliyat) bakımından, en güvenilecek vesikayı, herhangi bir garaz ve ivazları olmayan, samimiyet ve iyi niyetleri aşikâr, hattâ şahıslariyle kıymetsiz ve ehemmiyetsiz görgü şahitlerine bağlar. Bu bakımdan, dâvamız zaten evvelce ispat edilmiş bulunduğuna göre, eski sofracının tespitlerini, ona muhtaç olmaksızın büyük mikyasta kıymetlendirebiliriz.</p>

  <p class="p6">Vesika bununla kalmadı. Henüz Cemal Granda yanımızdan ayrılmamıştı ki, postacı geldi ve bir gazete getirdi. Bir okuyucunun gönderdiği 19 Mayıs 1957 tarihli "Dünya" gazetesi... Bu gazetenin altıncı sahifesinde "Falih Rıfkı" imzasiyle çıkmış "Atatürk Samsun'a gidiyor!" başlıklı bir hâtıra yazısının ikinci başlığı, Vahidüddin'in ağziyle Mustafa Kemal Paşaya söylenmiş ve tarafımızdan daha evvel kaydedilmiş şu sözlerden ibaretti:</p>

  <p class="p6">" - Paşa, paşa! Şimdiye kadar devlete çok hizmet ettin! Bunların hepsi tarihi" geçmiştir! Şimdi ya pacağin hizmet hepsinden de mühim olacaktır! Paşa, sen devleti kurtarabilirsin!"</p>

  <p class="p6">Devleti kurtarmak, Samsun'da asayişi tesis etmekle olmayacağına göre, Mustafa Kemal Paşanın Anadolu'ya niçin gönderildiği Falih Rıfkı gibi bir kalemle de teyid ediliyor demekti. Bu itirafta daha nice Vahidüddin düşmanı kalem müttefik, fakat iş mânalandırmaya gelince hepsi de hakikatten firaridir.</p>

  <p class="p6">Mustafa Kemal Paşa Anadoluya doğrudan doğruya Türk devlet ve milletini kurtarmak için Vahidüddin tarafından gönderilmiş; ve devlet kurtarıldıktan sonra onu kurtarmak fikrini ilk verenin ve bu işe ilk davrananın, bir düşman zırhlısı içinde vatanından uzaklaşmasını gerektirici şartlar fazlasıyle sağlanmıştır. Şu var ki, Vahidüddin, karşı durulması ancak çok büyük bir kahramana düşen bu şartların, ölmeyi bilemediği için, ister istemez ağına yakalanırken bahtsızlığının son basamağına çıkmış, bu da onu vatan haini gösterenlere bedava tarafından dayanak olmuştur.</p>

  <p class="p6">&nbsp;</p>
</body>
</html>
