<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="ABBYY FineReader 11" name="generator" />

  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter" id="c7">İSLÂM'IN TEMEL İNANÇLARI ETRAFINDAKİ “MİTOLOJİK” KÜLTÜR: “İSLÂM MİTOLOJİSİ” YAHUT İSLÂM İLAHİYATININ İHMAL EDİLMİŞ ÖNEMLİ BİR SORUNSALI<sup><a class="hlink" epub:type="noteref" href="#not0" id="ref0">*</a></sup><br />
  (Bir “mise-en-question” denemesi)</h1>

  <p class="center"><span class="small2">TERMINOLOJI VE KAVRAMSAL ÇERÇEVE</span></p>

  <p class="nonindent"><i>İslâm mitolojisi</i> terimiyle kastedilen nedir? Veya bu terimden ne anlaşılmalıdır yahut ne anlaşılmamalıdır? Hattâ "İslâm'da mitoloji olur mu? Bu iki kavram nasıl bir araya getirilebilir?" soruları herhalde bu yazıyı okuyacak olanların haklı olarak hatırlarına gelecek olan ilk sorulardandır.</p>

  <p class="indent">Hemen belirtelim ki, bu terimin ilk kelimesi olan "İslâm"dan kasıt şüphe yok ki, Kur'an-ı Kerim'de yazılı olup, Peygamberin tebliğ edip hayata geçirdiği, İslâm'ın ana inanç, ibadet, ahlak ve muamelat kurallarından oluşan çerçevesi, kısaca bizatihi İslâm dini değil, fakat, Peygamber'in vefatı sonucu onun kişisel karizmasının ortadan kalkmasının ardından, eski kavmî zihniyetlerin yeniden devreye girmesiyle başlayan tarihsel süreç içinde oluşan İslâm anlayışı ve bu anlayışın yarattığı kültürdür. O halde bu terimle kastettiğimiz, "<i>İslâm'ın yayılmaya başladığı ilk dönemlerden itibaren, başta Arap yarımadası Arapları olmak üzere, İslâm idaresine dahil olan muhtelif halkların kültürlerinden değişik yollar ve vesilelerle İslâm kültürüne geçen, ama İslâmî renk ve kalıplarla yeniden üretilerek benimsenen, özümsenen; İslâm kültürü içerisinde yayılıp -tabir caizse- ‘İslâmîleşen’ dolayısıyla muhtelif İslâm ilahiyat kaynaklarında yer bularak halk arasında inanç unsuruna dönüşen, edebiyat ve sanat ürünlerine konu veya ilham kaynağı olan bir ‘mitolojiler bütünüdür’"</i>. Başka bir ifadeyle "İslâm mitolojisi" dediğimiz şey, tarihsel süreç içerisinde onun inanç esaslarına eklemlenen mitolojik dinî unsurlar bütünüdür; bu makale çerçevesinde bu terimden anlaşılmasını istediğimiz şey de işte budur.</p>

  <p class="indent">O halde ikinci kavram, <i>mitoloji</i> ne demektir ve İslâm ile nasıl ve nereden ilişkilendiriliyor denilirse, biz burada, münhasıran profesyonel bir mitoloji tarifi yapmak durumunda olmamakla beraber, şunu söyleyebiliriz: Grekçe (Eski Yunanca) <i>mythos</i> (=söz) kelimesinden gelen bu kavramın bugüne kadar "efradını câmi, ağyarını mâni" bir tarifi uzmanlarınca dahi yapılamamıştır<sup><a class="hlink" epub:type="noteref" href="#not1" id="ref1">1</a></sup>. Çünkü, mitlerin tarihsel, felsefi, sosyolojik, psikolojik ve tabii ki folklorik ve itikadi olmak üzere dikkate alınması gereken pek çok kompleks boyutu vardır. Bununla beraber biz bu makale çerçevesinde "mitoloji"den kısaca "<i>kozmik bir durumu, bir tabiat hadisesini, yaratılış olgusunu zamanı olmayan kutsal bir tarih anlayışı içinde tabiat üstü motiflerle iç içe geçmiş bir şekilde bize nakleden bir anlatım</i>"ı kastettiğimizi belirtelim. Türkçe'ye daha çok "mit", "mitos" veya "mitoloji" olarak aktarılan bu Grekçe kavramın, bilindiği gibi Batı dillerinde "mit" (myth, mythe) şekline dönüştüğünü, "mitoloji"nin ise "mit"leri, yahut "mitos"ları inceleyen bir bilim dalı olduğunu bir kere daha hatırlatalım ve bizim bu makale çerçevesinde kastetiğimiz "mitoloji"nin münhasıran "İslâmi dini mitoloji", yahut İslâmi dini mitler olduğunu vurgulayalım. Yani bizim ilgilendiğimiz mitoloji, İslâm'ın temel inançlarıyla ilgili olarak, çizdiğimiz sınırlar dahilinde İslâm kültürü içinde oluşan "dinî mitoloji"dir. Farsça'daki <i>efsâne</i> ile Arapça'daki <i>üstûre</i> (çoğulu <i>esâtîr</i>) kelimesi de zaman zaman "masal" anlamında kullanılmakla beraber, "mit", yahut "mitoloji" anlamında da kullanılmaktadır<sup><a class="hlink" epub:type="noteref" href="#not2" id="ref2">2</a></sup>.</p>

  <p class="indent">Bu makalenin başlığında yer alan "İslâm mitolojisi" kavramını böylece bir ölçüde açıklığa kavuşturmaya çalıştıktan sonra, şimdi asıl meseleye gelebiliriz. Yukarıda da değinildiği üzere İslâm'ın dini inançları etrafında mitolojik bir kültürün mevcudiyeti, görmezden gelinemeyecek, çok açık ortada olan bir olgu olmanın ötesinde, yeni farkına varılan bir olgu da değildir. Eski Müslüman âlimler, genellikle İslâm toplumlarıyla birlikte yaşayan Müslüman olmuş veya olmamış Yahudiler aracılığıyla ithal edilenlere referans vererek, gerçekte onlar aracılığıyla girmiş olsun olmasın, İslâm toplumları arasında kabul görerek yüzyıllar boyu yaşatılan, önemli İslâmî kaynaklarda bile yer bulabilen mitolojik unsurlara <i>İsrâîliyyât</i> demişlerdir<sup><a class="hlink" epub:type="noteref" href="#not3" id="ref3">3</a></sup>. Onların bu terimle kastettikleri de bizim vurguladığımız mitolojik boyuttan başka bir şey değildir. Onlar da daha çok önceleri İslâm inançları arasına bir takım mitolojik unsurların girdiğini fark ederek bunları topluca, zikredilen terimle adlandırmışlar ve hem Müslümanların dikkatini çekmişler, hem de reddetmişlerdir. Fakat dikkat edilirse bu terim ister istemez söz konusu mitolojik inanç unsurlarının sanki yalnızca Yahudiler aracılığıyla girmiş olduğu izlenimini uyandırır. Oysa gerçekte İslâm kültüründeki mitolojik unsurların giriş kanalı böyle tek değil, bugün Orta Doğu denilen bölge başta olmak üzere, fetihlerle beraber genişleyen İslâm coğrafyasındaki değişik bölgeler, buralardaki halklar ve eski dinler kadar çeşitlidir. Bu itibarla <i>İsrailiyyât</i> terimini bu geniş perspektif içinde anlamak uygun olacaktır.</p>

  <p class="indent">Ne var ki bu terim:</p>

  <p class="indent">a) Tek bir menşee atıfta bulunduğu;</p>

  <p class="indent">b) Dolayısıyla tek bir giriş kanalını çağrıştırdığı;</p>

  <p class="indent">c) İslâm kültürüne dahil olan mitolojik unsurların özellikle bu kültür içinde bir "yeniden üretilme" sürecine tabi olduğu gerçeğine vurgu yapmadığı;</p>

  <p class="indent">d) Ayrıca, zamanımızda mitolojik araştırmaların zenginleşmesi ve çeşitlenmesi sebebiyle bu çeşitliliği çağrıştırmadığı için kanaatimizce yetersizdir.</p>

  <p class="indent"><i>İsrâiliyyât</i> yerine en azından şimdilik "İslâm mitolojisi" teriminin kullanılması, bu terimin özellikle,</p>

  <p class="indent">1-Mitolojik unsurların İslâm kültürü içine nüfuz ederek halk arasında bu dinin bazı inanç esasları haline geldiğine,</p>

  <p class="indent">2- O kültür çerçevesinde yeni bir hayat sahası bularak yeni görünümlerle ortaya çıkmış olduğu gerçeğine atıfta bulunduğu için kanaatimizce daha kapsayıcıdır.</p>

  <p class="indent">Bu son noktanın çok iyi ayırt edilmesi gerekiyor. Bununla dikkat çekmek istediğimiz husus, söz konusu "mitolojik" unsurların hangi menşe'lerden hangi yollar ve biçimlerle nakledilmişlerse, İslâm toplumları ve kültürü içersinde aynen kalmadıkları, bu toplumlar içinde uzun bir süreçte İslâmî kavramlar aracılığıyla yeniden üretilmek suretiyle değişerek veya dönüşerek o inançları açıklayıcı bir fonksiyon icra ettikleri için yeni görünümler altında yaşamayı sürdürebildikleri gerçeğidir. Bu gerçek aynı zamanda, bu mitolojik unsurların neden İslâm kültürü içinde yaşama imkânı elde ettiklerini de izah eder. Aksi halde, bu unsurların yaşama imkânını bulabilmeleri, sosyolojik olarak imkânsız olurdu. Bu konuya aşağıda tekrar döneceğiz.</p>

  <p class="center"><span class="small2">“İSLÂM MİTOLOJİSİ” NEDEN ÖNEMLİDİR?</span></p>

  <p class="nonindent">Bu satırların yazarı çeşitli çalışmaları, münhasıran yirmi üç yıl önce yayımlamış olduğu, İslâm inanç ve geleneklerinde Hızır konusuna tahsis ettiği bir çalışması vesilesiyle<sup><a class="hlink" epub:type="noteref" href="#not4" id="ref4">4</a></sup>, İslâmî bilimlerin değişik disiplinlerine ait kaynaklarda rastladığı yığınla mitolojik malzeme karşısında düşünme imkânını bulmuştu. Çünkü "Kur'an-ı Kerim'de anlatıldığına göre, Hz. Musa'ya kısa bir süre yol arkadaşlığı yapan ve hakkında yalnızca, <i>kendisine Allah tarafından ilim verilmiş bir kul</i> mealinde, ismi dahi zikredilmeksizin tek bir ibare bulunan bir şahsiyet hakkında<sup><a class="hlink" epub:type="noteref" href="#not5" id="ref5">5</a></sup>, zamanla nasıl oluyor da bütün İslâm dünyasında mâlum bir <i>Hızır</i> kültü yaratılabiliyor, en üst kademeden en alt kademeye kadar Müslüman halkların inancı haline gelebiliyor ve hakkında muazzam bir malzeme yığını birikebiliyor?" sorusu zihnine takılmıştı. Bu vesileyle "bu imajın nasıl teşekkül ettiği, nasıl ve nerelerden alıntılanarak İslâmi kaynaklara dahil edildiği ve yüzlerce yıl bunlarda nasıl bu kadar yer bulabildiği?" sorularını cevaplandırmaya çalışırken, sonuçta bu imajı yaratan malzemenin, İslâm ilahiyat kültürünün çok zengin mitolojik bir boyutuna işaret ettiği ve bunun, İslâm kültür tarihinin üzerinde ciddi bir şekilde çalışılması gereken önemli bir sorunsalını oluşturduğu kanaatine ulaşmıştı.</p>

  <p class="indent">İşte bu makalenin amacı, İslâm kültür tarihi içinde, belli bir takım şartların şevkiyle oluşan geniş anlamıyla bir "İslâm mitolojisi" olgusuna kısaca işaret ettikten sonra, asıl, bunun önemli bir parçası olan, İslâm'ın temel inançlarıyla ilgili olarak İslâm kaynaklarında mevcut mitolojik malzemenin oluşturduğu dini mitoloji boyutunu gündeme getirerek üzerine dikkat çekmek; hakkındaki düşüncelerimizi ortaya koymak suretiyle bilimsel bir tartışma açarak olgunlaştırmağa çalışmaktır. Bu makale -alt başlıkta da görüldüğü üzere- Frenkçe tabiriyle bir "mise-en-question" denemesidir; dolayısıyla bu sorunsalın çözümü konusunda bir ilk adım olarak kabul edilmeyi ümit etmektedir. Bahis konusu bu sorunsal, İslâm ilahiyat kültürünün pek çok bakımlardan önemli bu boyutu, kısaca adlandırmamız gerekirse, bizim "şimdilik" kaydıyla kullandığımız bir terimle, "İslâm mitolojisi"dir. Bu terim bilindiği gibi yeni değildir ve uzun zamandan beri zaten kullanılmaktadır<sup><a class="hlink" epub:type="noteref" href="#not6" id="ref6">6</a></sup>. Biz bu terimden şahsen ne anladığımızı ve ne kastettiğimizi yukarıda kısaca açıklamağa çalıştık.</p>

  <p class="indent">İslâm kültürü içindeki dinî mitolojik boyut, hiç şüphesiz ki sadece bizim burada ele alacağımız yönünden ibaret değildir. Erken İslâm tarihindeki hilafet mücadeleleri sonucunda ortaya çıkmış olup, Hz. Ali'yi merkezine alan bir teoloji oluşturan Şiiliğin İmamiye, İsmailiye, Nusayriye vb. kollarında, hattâ Sünnî halk arasında, muazzam bir dinî mitolojik kültürün mevcudiyeti de unutulmamalıdır. Bu öyle bir kültürdür ki, kökünü tarihsel bir olgudan almış, bu olgu etrafında inanılmaz zenginlikte bir mitoloji yaratmış, bu mitolojiden de kendi mantığı içinde güçlü bir teoloji oluşturmuştur<sup><a class="hlink" epub:type="noteref" href="#not7" id="ref7">7</a></sup>. Sadece bu bile genel anlamda İslâm mitolojisi dendiği zaman, nasıl devasa bir olgudan söz edildiğini göstermeğe tek başına yeterlidir. Bu itibarla eldeki bu makaleyi okurken, burada bahis konusu edilen mitolojinin, yukarıda belirttiğimiz çerçeveyle sınırlı olduğunun hatırdan çıkarılmamasında yarar vardır.</p>

  <p class="indent">Kısaca bizim bu çerçeve içerisinde ele almayı hedeflediğimiz ana problem, İslâm kültürü içindeki az önce işaret ettiğimiz geniş anlamda mitolojik unsurlar, yahut konular değil, sadece ve sadece Kur'an-ı Kerim'de yer alan İslâm'ın temel inançları etrafında yaratılan kültürle sınırlı olan, dinî mahiyetteki mitolojik boyuttur. Aksi halde İslâm kültürünün bütünü çerçevesinde bir mitolojik boyutu burada bahis konusu etmek, "sahilsiz bir ummana dalmak"tan farksız olacaktır, ki bizim burada böyle bir niyetimiz olmadığını hemen belirtelim. Şimdi, asıl konumuza yoğunlaşmadan önce, şu iki soruyu sormamız lâzım geliyor:</p>

  <p class="indent">1) Bu konu neden bir sorunsaldır?</p>

  <p class="indent">2) Bu sorunsalın çözümü İslâm ilahiyatı kültürüne ve araştırmalarına ne katacaktır?</p>

  <p class="indent">İslâmî kaynaklarda, özellikle de modern zamanlar öncesi kaleme alınmış, -aşağıda belli kategori ve gruplar altında zikredilecek olan-kaynaklarda, İslâm'ın "âmentü"sü içindeki, <i>Melekler, Peygamberler, Âhiret</i> inancı ve hayatı, onunla bağlantılı kavramlar (<i>Kıyamet, Kıyamet günü, Kıyamet alâmetleri,</i> bunlarla ilgili <i>Deccal, Mehdî, Dâbbetü'l-Arz Âhiret ahvali, Mahşer, Mîzan, Hesap, Sırat, Cennet, Cehennem ve oralardaki hayat</i> vb.), yani "eskatolojik" kültür çerçevesindeki inanç temelleriyle ilgili mebzul miktarda mitolojik malzemenin bulunduğu, esasında uzun bir süreden beri bilinmektedir. Hattâ kimine göre "Selefiyeci", kimine göre "Modernist" tabir edilen bazı İslâm âlimlerince, 19. yüzyıldan beri bu mitolojik unsurların söz konusu kaynaklardan temizlenmesi gerektiği dile getirilmiş, günümüzde de aynı fikri savunanlar olmuştur ve olmaktadır. Oysa bizim bu sorunsalı gündeme getirmek isteyişimiz, böyle tasfiyeci radikal bir tavır sergilemenin ötesinde, tamamen bilimsel bir amaç taşımaktadır. Başka bir deyişle bu sorunsalı yaratan mitolojik kültürün oluşum şartlarını ve fonksiyonlarını anlamaya, anlatmaya çalışmaktır. Bizim bu yaklaşımımız belki bazılarınca "malûmu îlâm" olarak değerlendirilebilecek, "bu zaten bilinmeyen bir şey miydi?" denilecektir. Ne var ki, biraz daha yakından bakıldığında bu iyi bilindiği zannedilen şeyin aslında pek de iyi bilinmediğinin farkına varılacaktır. Çünkü görebildiğimiz kadarıyla bugüne kadar, bu konunun bir "İslâm kültür tarihi veya İslam ilâhiyati sorunsalı" olarak münhasıran ele alınıp araştırma konusu yapıldığına, yazılı olarak bilimsel bir yaklaşımla tartışıldığına şahsen şahit olmuş değiliz<sup><a class="hlink" epub:type="noteref" href="#not8" id="ref8">8</a></sup>. Meselâ:</p>

  <div class="block">
    <p class="indent">* İslâm'ın temel inançları etrafında bir mitolojik kültür birikiminden söz edilip edilemeyeceği;</p>

    <p class="indent">* Eğer söz edilebilecekse "mitolojik kültür"den ne anlaşılması lazım geldiği;</p>

    <p class="indent">* Nelerin mitolojik unsurlar olduğu, bunların nasıl, hangi kriterlere göre teşhis ve tespit edileceği;</p>

    <p class="indent">* Kökenlerinin nasıl tanımlanıp ortaya çıkarılacağı;</p>

    <p class="indent">* Bir envanter yapılmasının lüzumu, bu konuda nasıl bir yöntem uygulanacağı;</p>

    <p class="indent">* Mitolojik unsurların analizinde hangi yöntemlere başvurulabileceği;</p>

    <p class="indent">* Bunların İslâm toplumlarının itikadi, toplumsal ve kültürel hayatlarında ne gibi roller oynadıkları, nasıl bir yer işgal ettikleri vb. soruların ciddî bir biçimde ele alınıp tartışıldığını, cevaplarının bulunmaya çalışıldığını, bu konuda bir metodoloji arayışına girişildiğini şahsen duymadığımızı belirtelim. İşte yukarıda sıraladığımız bu ve benzeri cevaplandırılmamış sorular sebebiyle İslâm'ın temel inançları etrafında oluşan bu "İslâm mitolojisi", bizce bir "İslâm ilahiyat kültürü sorunsalı" olarak değerlendirilmelidir.</p>
  </div>

  <p class="indent">Bu sorunsalın çözülmeye çalışılması ise:</p>

  <div class="block">
    <p class="indent">* Öncelikle verimli bir bilimsel kazanç olacaktır.</p>

    <p class="indent">* İslâm'ın Ehl-i Sünnet dışında kabul edilen bazı mezheplerinin inanç dünyalarının ciddi bir biçimde analiz edilerek anlaşılmasına katkı sağlayacaktır.</p>

    <p class="indent">* Bu çerçevede İslâm öncesi geleneklerin, inançların İslâmileştirilmesi sürecinin ortaya çıkarılması, İslâm inancını benimsemiş farklı toplumların geleneklerini hangi şartlarda yaşatabildiklerini, bu şartların kapsayıcılıklarını ve bağlayıcı öğelerini anlamamızı sağlayabilecektir.</p>

    <p class="indent">* İslâmi kaynaklardaki metinlerin mitolojik unsurlar ve motifler bağlamında çözümlenmesi, ne zaman, nerede, hangi şartlarda yazıldıklarının belirlenmesi, metin ve çeviri olarak bilimsel yayınlarının yapılması İslâm öncesi mitlerin içselleştirilme nedenlerini ve yöntemlerinin anlaşılmasına katkı yapacaktır.</p>

    <p class="indent">* Ayrıca, İslâm teolojisi açısından da, kafası ister istemez belli ölçüde bugünün pozitivist (bu kelimeyi burada "akılcı, gerçekçi" anlamında müspet yönüyle kullanıyoruz) düşünmeye alışmış Müslüman zihinlerin aydınlanması, tatmin edilmesi suretiyle İslâm'ın daha iyi ve daha doğru algılanmasına yol açacaktır.</p>

    <p class="indent">* Belki de en önemlisi, Kur'an-ı Kerim'in daha iyi anlaşılmasına katkıda bulunarak Müslüman toplumların pek çok bakımlardan da İslâm kültürüne yeniden bir canlılık, üretkenlik ve yaratıcılık kazandırmalarına vesile olabilecek zihinsel bir berraklık oluşturabilecektir.</p>

    <p class="indent">* İslâmî kaynaklardaki mitolojik malzemenin sebep olduğu bir takım "İslâmileşmiş" ama İslâm'la ilgili olmayan inanç unsurları ortaya çıkacak, dolayısıyla Müslümanların inanç dünyaları aydınlanacaktır.</p>

    <p class="indent">* Bununla bağlantılı olarak Müslümanların, yaşadıkları dünyayı gerçekçi bir bakış açısıyla anlamalarını kolaylaştırma konusunda -hiç şüphesiz uzun, ama yararlı- bir sürece girilmiş olacaktır.</p>
  </div>

  <p class="indent">Bugün şurası inkâr edilemez sosyolojik ve tarihsel bir gerçekliktir ki, mitler ve dolayısıyla mitolojik metot, genelde dünya kültürlerini, özelde dünya toplumlarını ve inançlarını analiz etmede, anlamada ve anlamlandırmada ihmal edilmeyecek bir vasıtadır. Dolayısıyla mitolojilerin bir anlamda dinler tarihinin de ana malzemelerinden olduğu unutulmalıdır. Batı dünyasında Rönesans'la başlayan hümanizm akımı ile antik mitoloji merakı ve bu mitolojinin metinleri üzerindeki çalışmalarla başlayan mitoloji araştırmaları günümüze kadar gelmiş, çok zengin ve önemli yayınların ortaya çıkmasıyla sonuçlanmıştır.</p>

  <p class="indent">Bugün artık dünyanın -görece ilkel veya gelişmiş- çeşitli toplumlarının mitolojileri üzerinde yığınla yayın yapılmış ve yapılmaya devam edilmektedir. Yaklaşık olarak 20. yüzyılın başlarından sonra Batılı uzmanlar, antik Mısır, İran, Mezopotamya ve özellikle antik Yunan ve Roma mitolojileri alanında akademik ve popüler nitelikli muazzam bir literatür oluşturdukları gibi, 1950'lerden beri de Kuzey, Orta ve Güney Amerika'da yaşamış Aztek, Toltek, İnka ve Maya toplumlarının, Kuzey Amerika Kızılderililerinin ve diğer çeşitli dünya milletlerinin, hatta küçük etnik grupların mitolojileriyle ilgili pek çok yayın ortaya çıkmıştır. Ünlü dinler tarihçisi Mircea Eliade başta olmak üzere, Georges Dumesil, Stith Thompson, Joseph Campbell gibi dünyaca ünlü uzmanlar, dünya mitolojileri üzerinde çok kapsamlı, aydınlatıcı ve mukayeseli metodoloji kitapları, mitoloji incelemeleri yayımladılar<sup><a class="hlink" epub:type="noteref" href="#not9" id="ref9">9</a></sup>. Bunlardan bazıları yaklaşık 1990'lardan beri de Türkçe'ye çevrilmektedir. Bu çevrilenler tabiatıyla daha çok, Joseph Campbell'dan ve diğerlerinden yapılan çeviriler gibi<sup><a class="hlink" epub:type="noteref" href="#not10" id="ref10">10</a></sup>, popüler nitelikli çalışmalar veya M. Eliade'dan yapılan bilimsel çevirilerdir<sup><a class="hlink" epub:type="noteref" href="#not11" id="ref11">11</a></sup>. Türkiye'de de antik Yunan ve Anadolu mitolojisine dair Halikarnas Balıkçısı (Cevat Şakir Kabaağaçlı)<sup><a class="hlink" epub:type="noteref" href="#not12" id="ref12">12</a></sup>, Azra Erhat<sup><a class="hlink" epub:type="noteref" href="#not13" id="ref13">13</a></sup>, son yıllarda sümerolog Muazzez İlmiye Çığ<sup><a class="hlink" epub:type="noteref" href="#not14" id="ref14">14</a></sup> ve başkaları daha ziyade popüler nitelikli yayınlar yaptılar.</p>

  <p class="indent">İslâm dünyasına gelince, daha 10. yüzyıl gibi oldukça erken sayılabilecek bir devirde, Gazneliler zamanında, ünlü şâir Firdevsî (öl. 1020) tarafından düzenlenerek nazmen kaleme alınan İranlılar'ın meşhur <i>Şehname</i>'si, yüzlerce yıl çeşitli Müslüman milletlerin tarih algılayışlarını, edebiyatlarını derinden etkilediği gibi, Batı'da ve Türkiye'de çok erkenden tanındı ve birçok metin neşrinin, çevirinin konusu oldu.<sup><a class="hlink" epub:type="noteref" href="#not15" id="ref15">15</a></sup></p>

  <p class="indent">Türk toplumlarının mitolojileri ise Ziya Gökalp'le başlayan bir ivme ile incelenmeğe başlandı. Bu alanda daha sonra Abdülkadir İnan ve özellikle Bahaeddin Ögel<sup><a class="hlink" epub:type="noteref" href="#not16" id="ref16">16</a></sup> ve Emel Esin<sup><a class="hlink" epub:type="noteref" href="#not17" id="ref17">17</a></sup> yararlı çalışmalar ortaya koydular. Bu arada Türk mitolojisinin önemli parçaları olan destanlar alanında metin analizleri yönünde bazı çalışmalar ve metin neşirleri de yapıldı. Bu tür çalışmalar halen üniversitelerin Türk Dili ve Edebiyatı bölümlerinde, Türkiyat Araştırmaları Enstitüleri'nde devam etmektedir. Ama bütün bunlar daha genel bir çerçevede mitolojik metodoloji bağlamında toplumsal kültür analizleri çerçevesinde bir zemine oturulmadan yapılmaktadır. Türk seyirlik sanatlarının çok velûd uzmanı merhum Metin And'ın çok yakın bir geçmişte Osmanlı mitolojisi üzerinde yayımladığı gerçekten orijinal çalışmayı da bu vesileyle burada zikredelim<sup><a class="hlink" epub:type="noteref" href="#not18" id="ref18">18</a></sup>.</p>

  <p class="indent">Yukarıda da temas ettiğimiz üzere, bu makale çerçevesinde ise biz, -bir kere daha vurgulayalım, bugüne kadar en azından bilimsel yayın boyutuyla- üzerinde pek durulmamış, dolayısıyla tartışılmamış, oysa, gerek ilahiyat, gerekse İslâm kültür tarihi açısından çok önemli olduğunu, dolayısıyla ciddi bir şekilde üzerine eğilinmesi gerektiğine inandığımız İslâm mitolojisi'nden, -bir kere daha tekrar edelim- İslâm'ın temel inançları etrafında oluşmuş dinî mitolojiden bahsetmek istiyoruz.</p>

  <p class="center"><span class="small2">PROBLEMLER:</span></p>

  <p class="nonindent"><span class="small"><b>A) ZİHNİYET PROBLEMİ</b></span></p>

  <p class="nonindent">"İslâm mitolojisi" bahis konusu edildiğinde karşımıza çıkacak olan problemlerin belki en zorlusu zihniyet problemidir. İlk elde "mitoloji" kelimesinin özellikle antik Yunan ve Roma ile ilgili çağrışımları sebebiyle bu terime bazı itirazların ileri sürüleceğini tahmin etmek bir kehanet değildir. Bu itirazlardan belki en şiddetlisi, bizatihi Müslümanların bilimsel zihniyet dünyası ile ilgili olup, özellikle geleneksel İslâmî bilim anlayışı ile yetişmiş Müslüman muhafazakâr çevrelerden gelebilecek itirazlarıdır. Tefsir, hadis, tasavvuf gibi geleneksel İslâmî bilimlere dair kaynaklarla yıllarca haşir neşir olmakla beraber, bunları eleştirel bir bakış açısıyla okuyarak sorgulamayı, analiz etmeyi hayatında akıl etmemiş, düşünmemiş, ama onlarda her yazılanı birer kutsal inanç unsuru gibi algılayan bu çevreler, bunları sorgulamayı, dolayısıyla eleştirmeyi "eski ulemâyı beğenmemezlik", "iman zaafı", "modernistlik", "oryantalistlik" ve hattâ "zındıklık" olarak kabul ederler. Bu, karşılaşılacak zihniyet problemlerinin aşılması en zor olanıdır ve başkalarını zikretmeğe gerek bırakmayacak kadar tek başına öncelikli bir problemdir.</p>

  <p class="extract"><span class="small"><b>B) TEOLOJİK PROBLEMLER</b></span></p>

  <p class="nonindent">Bu zihniyet probleminin tabii sonucu olarak, bahis konusu kaynaklarda, yani en başta tefsir kaynakları olmak üzere; Şiiler hariç, İslâm dünyasında genellikle sahih kabul edilen hadis kaynaklarında ve onların tefsiri demek olan klasik hadis şerhi metinlerinde, mitolojik unsurların mevcut olup olmadığı, nelere mitoloji olarak bakılıp bakılamayacağı problemi karşımıza çıkar. Bu bizi önce bizzat Kur'an-ı Kerîm'de, sonra da Hadislerde mitolojik unsurlar bulunup bulunamayacağı tartışmasına götürür, ki daha genel bir çerçevede "Kur'an-ı Kerim'de mitoloji olup olmadığı" gibi zaman zaman dile getirilen, oldukça netameli ve hassas bir konuyu karşımıza çıkarır.</p>

  <p class="indent">Çok iyi bilindiği üzere, Kur'an-ı Kerim'deki peygamber kıssalarını (peygamberlerin ve ailelerinin hayatlarının, tebliğ görevlerini ifa edişlerinin, karşılaştıkları tepkilerin ve gösterdikleri mûcizelerin hikâyeleri) veya "Nuh Tufanı", "Ashab-ı Kehf', "Zü'l-karneyn" ve "Musa-Hızır" kıssaları gibi kıssaları ihtiva eden âyetlerin tebliği esnasında Peygamber'in Mekkeli aristokrat muhataplarının ilk tepkileri, bunların "eskilerin efsanelerinden, mitolojilerinden (esâtîru'l-evvelîn) başka bir şey olmadığı"nı söylemek olmuştu<sup><a class="hlink" epub:type="noteref" href="#not19" id="ref19">19</a></sup>. Çünkü bu kıssaların çoğu -bazan aynı biçimde olmasa bile- Araplar'ın şifahi kültürlerinde ve o zaman Araplar'ca da çok iyi bilinen Kitab-ı Mukaddes metinlerinde mevcuttu<sup><a class="hlink" epub:type="noteref" href="#not20" id="ref20">20</a></sup>. Hattâ bilindiği gibi, Peygamber bu kıssaları oradan kopyalamakla veya Yahudi ve Hıristiyan âlimlerinden öğrenip aktarmakla itham edilmekteydi<sup><a class="hlink" epub:type="noteref" href="#not21" id="ref21">21</a></sup>. Çok iyi bilindiği üzere, yüzyıllar sonra erken şarkiyat âlimleri de, İslâm'ı eleştirmek amacıyla aynı itirazı yeniden ileri sürmüşlerdi. Ama unutulan şu idi ki İslâm zaten yeni bir şey getirmediğini, ancak kendinden önceki kitapların zamanla tahrife uğraması yüzünden onları tashih maksadıyla geldiğini söylüyordu.</p>

  <p class="indent">Bu konuda bizim açımızdan asıl problem ise esasında şu idi: Bir defa bu kıssalarda peygamberlerin içlerinden çıktıkları, Kur'an ve Hadis metinlerinde genellikle isimleri pek zikredilmeyen toplumlar kimlerdi, tarihsel gerçeklikleri ne idi, yaşadıkları yerler nereleri idi? Onlardan günümüze neler kalmıştı? Müslüman ilahiyatçılar yüzlerce yıl bu gibi sorularla ciddi ve bilimsel olarak pek uğraşmadılar, ama halk arasındaki geleneksel olarak kabul gören rivayetleri yazdıkları eserlere koymakla yetindiler<sup><a class="hlink" epub:type="noteref" href="#not22" id="ref22">22</a></sup>. Hattâ bu konuda günümüz Müslüman bilim adamları da modern araştırma usullerini, antikite araştırmalarını, arkeolojik verileri kullanarak bugün hâlâ somut sonuçlar ortaya koyabilmiş değillerdir<sup><a class="hlink" epub:type="noteref" href="#not23" id="ref23">23</a></sup>. Oysa Batılılarca yapılan gerek arkeolojik, gerekse antikite araştırmalarının sağladığı veriler, bu soruların cevaplandırılmasına bugün önemli katkılar yapabilecek duruma gelmişlerdir.</p>

  <p class="indent">İkinci olarak, o toplumlara gönderilen peygamberlere atfen anlatılmakta olup, İslâmî literatürde mûcize tâbir edilen bazı olaylar, -Allah'ın tabiat kanunlarına müdahalesi mahiyetinde cereyan etmiş- gerçek olaylar mı idi, yoksa ünlü şarkiyat âlimi Louis Massignon'un da Kehf sûresi vesilesiyle söylediği gibi, Allah'ın mü'minlere bazı ilâhî gerçekleri açıklamak, bazı ilâhî mesajlar vermek maksadıyla zikrettiği temsiller mi idi?<sup><a class="hlink" epub:type="noteref" href="#not24" id="ref24">24</a></sup> Nitekim bu tarz yorumları paylaşan Muhammed Abduh, Reşid Rıza, M. Hüseyin Heykel gibi, 19. yüzyıl İslâm modernistleri de olmuştu. Onlar Peygamberlerin kıssalarında bahsi geçen mûcizeleri, modernleşen ve asla taviz vermeyen, 19. ve 20. yüzyılın koyu pozitivist Batı dünyası karşısında tabiat olaylarıyla açıklamağa, daha doğrusu te'vil etmeğe çalışmışlardı. Türkiye'de de o zamanlar bazılarınca paylaşılan böyle bir yorum, 19. yüzyıl Avrupa'sının sözü geçen baskın pozitivist bakış açısına yorulmuştur.</p>

  <p class="indent">Hadis metinlerine gelince, zaman içerisinde Sünni ve Şiî İslâm âlimleri tarafından derlenip tasnif edilmiş daha başka hadis koleksiyonları da olmakla beraber, bunların en başında, İslâmî bilimlerle uğraşan bugüne kadar yaşamış dünyadaki Sünnî Müslüman bilim adamları arasında, eskiden tartışmasız "sahih" kabul edilen ve Kur'an-ı Kerîm'den sonra İslâm'ın en temel kaynakları olarak kabul görmüş olup, 9. yüzyıl başlarından itibaren yazıya geçirilmiş <i>Sıhâh-ı Sitte</i> (Altı Sahihler) veya <i>Kütüb-i Sitte</i> (Altı Sahih Kitap) tâbir edilen -isimleri ehlince mâlum- kitaplar gelir. Bunların "sıhhat"lerini artık sorgulama ve tartışma yönünde yavaş ve temkinli bir eğilim varsa da, bu şimdiki halde o kadar yaygın değildir. Bu konu Türkiye'de ise, uzun zamandan beri, Kelam, Tefsir, Hadis, Tasavvuf gibi İslâm ilâhiyatı bilimleriyle uğraşan bilim adamları arasında, dar ve kapalı çevrelerde tartışılsa da, açıktan konuşulmağa başlaması itibariyle henüz çok yenidir.</p>

  <p class="indent">İslâmî kaynaklarla uğraşanlarca şurası açıktır ki, hadis metinlerinde bazan Kur'an-ı Kerim'deki kıssalardan daha tafsilatlı olarak yer alan Peygamber kıssalarının ötesinde, "öbür dünya bilgisi" (eskatolji) ile alakalı, özellikle <i>Kabir hayatı, Âlem-i Berzah, Kıyâmet alâmetleri, Kıyamet günü</i>, bunlarla ilgili <i>Deccal, Mehdî, Dâbbetü'l-Arz Âhiret ahvali, Mahşer, Mizan, Hesap, Sırat, Cennet, Cehennem ve oralardaki hayat</i>, ayrıca <i>Yaratılış, Melekler, Cinler, Şeytan</i> vb. konulara dair, "mahiyeti yeterince açık olmayan" kavramlar, tasvirler ve tafsilat yer alır. Hadislerdeki ve diğer dinî metinlerdeki bu tafsilat, bugünün insanı için kolay anlaşılır ve kabul edilir değildir. Bunların nasıl yorumlanacağı, nasıl açıklanacağı bugünün İslâm âlimlerini de meşgul eden oldukça ciddî bir problemdir. Sıradan halkın bu gibi konularla bir problemi olmadığı, onları -ya sorgusuz sualsiz inandığı, ya da kendi kendine sorgulasa bile en azından bunu başkalarının yanında açıktan açığa yapmadan- kabullendiği görülür. Dolayısıyla bu gibi konuların, İslâm'ı başka yönleriyle olduğu gibi, özellikle de zikredilen konulara yönelik eleştirileriyle sorgulamakta olan bazı günümüz entelektüelleriyle ilgili bir yönü olduğu kadar, bizzat bu sorgulamalara tutarlı ve mantıklı cevap vermek durumunda kalan zamanımız İslâm âlimleriyle ilgili bir yönü de vardır. Görüldüğü gibi bu problemler İslâm ilâhiyatı alanına giren ciddî problemlerdir. Şunu da unutmayalım ki, bunlar her ne kadar teolojik olsalar da, İslâm mitolojisiyle bilimsel olarak uğraşacak olanları da karşılayacak olan problemlerdir.</p>

  <p class="extract"><span class="small"><b>C) SOSYO-PSİKOLOJİK PROBLEMLER:</b></span></p>

  <p class="nonindent"><span class="small"><b>İşlevsellik, Yaşayabilirlilik, Süreklilik</b></span></p>

  <p class="nonindent">İslâm kültürünün "İslâm mitolojisi" dediğimiz bu cazip boyutunun, İslâm toplumları içinde neden bu kadar zengin bir muhtevaya ulaştığını, neden İslâm ulemâsının kaleme aldığı ciltler dolusu tefsir, hadis ve hadis şerhleri, tasavvuf kaynakları ve popüler din kitaplarında yer bulabildiğini anlamak, bir başka önemli problemdir. Söz konusu dini mitolojik unsurların sosyo-psikolojik işlevlerini tespit edip anlamadan, klasik ulemanın yaptığı gibi onları <i>hurafe</i> ilan etmek, İslâm ilahiyatı açısından doğru bir değerlendirme olabilir. Fakat kültür tarihi açısından kolaycı bir yaklaşımdır ve bugüne kadar sonuç vermemiştir, hiçbir zaman da vermeyecektir. Bütün kitaplı dinler gibi İslâm da halk içinde bir "hurafe" (superstition) çemberi ile kuşatılmıştir<sup><a class="hlink" epub:type="noteref" href="#not25" id="ref25">25</a></sup>. O halde, bunca yüzyıldır bu "hurafe"lerin Müslüman halkların inanç dünyalarından çıkmamalarının sebeplerini anlamaya çalışmak lazımdır. Öyle görünüyor ki, bu unsurlar, insan hafızasının, ruhunun bir ihtiyacına cevap vermekte, yani hem sosyolojik, hem psikolojik bir işlevi ifa etmektedirler. Çünkü en eski devirlerden modern zamanlara kadar inanan insanlar, dinî inanç konusunda çok kategorik ve yalın inanç kurallarıyla yetinmemişler, onları mutlaka bir takım tabiatüstü fevkalade motifler eşliğinde algılamaya her zaman yoğun bir eğilim göstermişlerdir. Bilimsel araştırmalar, meselâ Hızır Peygamber diye "<i>ölümsüz, darda kalanın imdadına koşan, her yerde aniden görünüveren, kılıktan kılığa giren</i>" bir şahsiyetin gerçekte mevcut olmadığını istediği kadar açık seçik ortaya koymuş olsun, halk hafızası bir yana, eski ulemâdan, sûfilerden bile böyle bir şahsiyetin varlığını kabul etmeyene çok az, ama çok az rastlanıyor değil midir? Tefsir kitapları, en yüksek seviyedeki tasavvuf kitapları, Hızır Peygamber'in soyunu sopunu, ailesinin fertlerini, bedensel özelliklerini, yaptığı icraatı, melek mi, velî mi, yoksa peygamber mi olduğunu sayfalarca tartışmakta değil midir? Aynı şekilde Deccal'in ve onu savaşarak yenip İslâm'ın üstünlüğünü kabul ettireceğine inanılan Mehdî'nin özelliklerini de sayfalarca tartışma konusu yapmıyorlar mı? Mehdî'nin de soyu sopu, bedensel özellikleri, Deccal'i nasıl mağlup edeceği sayfalarca sayılıp dökülmüş değil midir?</p>

  <p class="indent">Bunların dışında, "Cennet köşkleri"nin, içindeki nimetlerinin, "Cehennem çukurları"nın, içindeki çeşitli azap yöntemlerinin, Kur'an âyetlerinin çizdiği sınırların ötesine geçen tasviri de aynı zihniyet dünyasının ürünüdür ve inanan sıradan insanın hafızasının beklentilerine cevap verme çabasındadır<sup><a class="hlink" epub:type="noteref" href="#not26" id="ref26">26</a></sup>. Bütün bunlar kanaatimizce, İslâmî kaynaklardaki bu mitolojik kültürün, sözünü ettiğimiz sosyolojik ve psikolojik bir takım fonksiyonlar icra etmeleri sebebiyle asırlar boyu yaşadığını ve yaşamaya devam edeceğini göstermektedir.</p>

  <p class="extract"><span class="small"><b>D) BİLİMSEL VE TEKNİK PROBLEMLER:</b></span></p>

  <p class="nonindent"><span class="small2"><b>1-Kökenler problemi: İslâm Mitolojisini Besleyen Ana Kaynak Olarak Antik Orta Doğu Mitolojisi/ Mitolojileri</b></span></p>

  <p class="nonindent">İslâm mitolojisinin beslendiği ana kaynağın antik Orta Doğu mitolojisi olduğunu söylemenin bir mantıkî, coğrafî ve tarihsel gerekçesi vardır. İslâm mitolojisinin kullandığı kavramların, konu ve motiflerin büyük çoğunluğunun, doğal olarak antik Orta Doğu mitolojisinde (veya mitolojilerinde) karşılıklarının aranması icap ettiği, çok açık olarak her iki mitolojinin aynı bölge coğrafyasında hayat bulmuş olmalarındandır. Nitekim İslâm'ın klasik toprakları veya ana coğrafyası, Arabistan da dahil, Batılılar'ın <i>Fertil Crescent</i>, yahut <i>Croissant Fertile</i> dedikleri, Türkçe'ye <i>Verimli (Mümbit) Hilal</i> diye çevrilen Mısır, Suriye ve Irak'ın, hattâ İran'ın da dahil olduğu ana alan, yani Orta Doğu'dur. İslâm fetihleriyle beraber hakimiyet altına alınan bu geniş coğrafyayla birlikte, Müslüman olsun olmasın, İslâm hakimiyetine geçen değişik halkların aracılığıyla, İslâm mitolojisi dediğimiz kültürel olgunun yaratılmasına bu bölgelerin eski mitolojilerinin kaynaklık etmesi kadar tabii bir şey olamaz. Başka bir ifadeyle İslâm kültüründeki dinî mitolojinin asıl çekirdek kaynak alanının, İslâm'ın ilk yayılma alanı olan eski Mısır'ı ve Suriye'yi, eski Mezopotamya'yı ve İran'ı kapsayan, yüzyıllar boyu "her bakımdan problemli bu coğrafya"nın oluşturduğu, tartışmaya gerek bırakmayacak kadar ortadadır.</p>

  <p class="indent">Antik Orta Doğu mitolojisinin unsurları, belki Kur'an-ı Kerîm ve Tevrat'ta zikri geçen peygamberlerin ve onların etrafında hikâye edilen olayların bu coğrafyanın malı olması sebebiyle, İslâm'ın yayılma sürecine paralel olarak evrenselleşme şansına sahip olabilmiş ve genellikle bütün İslâm milletleri tarafından benimsenmiştir. Dikkat edilirse burada antik Yunan ve Roma mitolojisine vurgu yapılmamıştır. Her ne kadar Roma aracılığıyla özellikle Suriye-Filistin-Mısır bölgelerinde "Romalılaşmış" olarak Yunan mitlerinin yaşamaya devam etmesi meselesi düşünüldüğünde bu iki mitolojinin etkileri de dikkate alınmak gerektiği ileri sürülse de, İslâm mitolojisi kültürü bu mitolojinin temeli olan "tanrılar arası kıskançlık ve rekabet kavgaları" gibi konularından hemen hemen hiç alıntı yapmaz. Unutmamalı ki, modern mitoloji araştırmaları, eski Mısır ve Yunan (bu arada Anadolu) mitolojilerinin kökeninde de, her ne kadar önemli değişimler vuku bulmuşsa da, Mezopotamya'yı göstermektedir. Dolayısıyla her hâlü kârda Kitab-ı Mukaddes'in (özellikle Tevrat'ın) ve Kur'an-ı Kerîm'in Peygamber kıssalarında çizdiği coğrafî sınırın, Orta Doğu'nun dışına çıkmadığı çok açık bir biçimde ortadadır.</p>

  <p class="indent">Böyle olunca, eski Mısır, Suriye Mezopotamya ve İran kaynaklı bu antik mitolojinin, bu ülkelerde mevcut antik dinler çerçevesinde yaratıldığını ve aynı zamanda da o dinlerin teolojik çerçevelerini oluşturan çok zengin bir muhtevaya sahip bulunduğunu unutmamamız gerekir. Bu tespit, doğrulanabildiği nispette İslâm'ın dinî mitolojik kültürünün analizinde bize kolaylık sağlayacak demektir. Ama ne var ki problem asıl işimize yarayacak olan bu alandaki modern mitoloji çalışmalarının nispeten sayıca azlığıdır<sup><a class="hlink" epub:type="noteref" href="#not27" id="ref27">27</a></sup>. Bunun sebepleri ayrı bir tartışma konusudur.</p>

  <p class="indent">Elbette eski İspanya'dan Çin sınırlarına kadar yayılan İslâm coğrafyasında mevcut mitolojilerin unutulmaması gerekir. Özellikle İran ve Mezopotamya kültürlerine İslâm öncesi dönemlerde Hindistan'dan sızmış mitolojik öğeler olduğu düşünüldüğünde, bu çok açıktır. Nitekim Sasaniler'in eski Hint metinlerini tercüme ettirme, derleme merakları bilinmeyen bir şey değildir. Ancak bu konuda bizim hipotezimiz, onların bir kısmının yaygın hale gelmesi kadar bir kısmının da genellikle bölgesel olarak kalmış oldukları, belirttiğimiz ana coğrafya kaynaklı İslâm mitolojisinin temel şahsiyet ve konularıyla ilgili mitolojiyi besleyen yerel tâli unsurlar olarak devreye katılmış olabilecekleridir. Çünkü "İslâm mitolojisi"nin klâsik ana konuları ve metinler genellikle -şimdilik kaydıyla- bunu göstermektedir. Diğer tâli unsurlar, birinciler kadar bütün bir İslâm dünyası çerçevesinde, ilâhiyat kaynaklarına ve edebî ürünlere nüfuz ederek evrenselleşememiş görünüyorlar. Antik Anadolu mitolojisi de bu yerel ve tâli unsurlardandır. Yalnız bu konuda şunu da unutmayalım ki, İslâmî kaynakların nerede yazıldıkları da bu konuda önem kazanır. Çok tabii olarak bu kaynakların yazarları, eserlerini kaleme alırken kendi bölgelerindeki mitolojik malzemeyi daha iyi tanıdıkları için, onları eserlerine yansıtmışlardır.</p>

  <p class="extract"><span class="small2"><b>2-Antik Mitolojinin/Mitolojilerin İslâm Kültürüne Giriş Kanalları</b></span></p>

  <p class="nonindent">O halde söz konusu bu tespit, "bu antik mitoloji İslâm kültürüne hangi kanallarla nüfuz etmiştir?" sorusunu da kaçınılmaz kılar. İslâm kültürü içine giren mitolojik unsurların bu kültüre giriş kanalları önemli bir problem olarak ilk elde dikkati çekiyor. Zaman ve mekân boyutunda uzun bir sürece yayılan bu problemi yüzde yüz ampirik verilere dayalı olarak her zaman çözmek mümkün olmasa da, duruma göre kısmen ampirik veriler, kısmen mukayese yöntemiyle belli bir noktaya getirmek mümkün olabiliyor. İlk bakışta bu kanalların ya bilinçli olarak bazılarınca doğrudan alıntılama veya birlikte yaşama sonucu kendiliğinden olmak üzere iki şekilde devreye girdiği söylenebilir. Bilinçli olarak dahil edilme konusu ister istemez ihtidaları hatıra getirir. Yani İslâm tarihinin 1450 yıla yakın geçmişi boyunca, İslâm'ın fetihlerle takviye edilen yayılma sürecine paralel olarak İspanya'dan Uzak Doğu'ya kadar uzanan geniş bir coğrafya üzerindeki halkların, zamanla çeşitli sebepler altında Müslümanlığı kabul etmesi, İslâm medeniyeti denilen büyük tarihsel olgunun yaratılmasında önemli rol oynayan faktörlerden biridir. İslâm medeniyeti çerçevesinde üretilen bilim, düşünce, sanat ve edebiyat ürünlerinin ortaya konulmasında, mimari ve muhtelif sanat dallarının geliştirilmesinde, değişik etnik kökenli gayri Arap bu Müslüman unsurların payı bilinmeyen bir şey değildir. İslâm ulemâsı, edip ve şâirleri ve sûfilerinin önde gelenleri içinde mühtedî kökenlilerin sayısı hiç de azımsanacak gibi değildir.</p>

  <p class="indent">Bu insanların eski kültürlerinin izlerini birden bire sıfırlamaları mümkün olmadığına göre, bunları yeni hayatlarında da bilinçaltlarında belli ölçüde muhafaza etmeleri, İslâmî kavram ve inanç unsurlarını, ister istemez zihniyet dünyalarını biçimlendiren, mirasçısı oldukları bu kültürel kodlar aracılığıyla algılayıp yorumlamaları çok tabiidir. Yüksek tabakada, iyi İslâmî eğitim almış olanların bu mirası bir dereceye kadar kontrollü olarak kullandıkları düşünülebilir. Eğer öyle olmasaydı, İslâm bilim ve düşünce hayatında, mesela felsefe, kelam, fıkıh, tasavvuf ve mezhepler alanında birbirinden o kadar derin çizgilerle ayrılan farklı mekteplerin teşekkülü nasıl açıklanabilecektir? Sıradan halk için ise bu eski kültürel mirasın etkisinden kurtulabilmek daha zordur, hattâ nispeten daha imkânsızdır. İslâm ilâhiyat literatüründe <i>hurafe</i> denilen olgunun varlığı başka türlü açıklanamaz.</p>

  <p class="indent">İslâm ortaçağından itibaren çoğu Müslüman şehirlerde, hatta köylerde bile Müslüman ve gayri müslim halkların birlikte yaşadıkları ispata gerek bırakmayacak kadar açık bir tarihsel olgu olduğuna göre, zamanla aradaki ticarî, sosyal, kültürel münasebetlerle bazı mitolojik inançların iki toplum arasında alınıp verilmesi de bilinmeyen bir şey değildir. Halk kültürü araştırmaları terminolojisinde "yüzer gezer motifler" denilen kavram, bu sosyolojik gerçeğe işaret eder. Bu kanalla pek çok mitolojik unsurun Müslüman toplumlara intikal etmiş olduğu gerçeği, izaha gerek bırakmayacak kadar ortadadır.</p>

  <p class="indent">İslâm tarihi göz önüne alındığında, daha İslâm'ın ilk dönemlerinde bizzat Araplar'ın, Hz. Muhammed eski peygamberlerin kıssalarını nakleden âyetleri okuduğunda, "bunlar, evvelkilerin efsaneleri, mitolojileri (<i>esâtîru'l-evvelîn</i>)dir" şeklinde tepki verdiklerini bizzat Kur'an-ı Kerîm'in dokuz yerde muhtelif vesilelerle zikretmekte olduğuna, bunun, Hicaz Arap toplumunun belli bir şifahî mitolojik kültüre âşinâ bulunduğuna daha önce temas edilmişti. Fakat bizce daha önemlisi, daha o ilk devirde Arap yarımadasında Arap kökenli Hıristiyan ve Yahudiler'den İslâm'a geçenlerin, pek çok eski mitolojik inanç ve kültür unsurlarını, katıldıkları yeni hayat çevrelerinde de muhafaza etmiş, hattâ kullanmış olduklarıdır. Bizzat Peygamber'den hadis nakleden, Kâ'b el-Ahbâr, Vehb ibn Münebbih ve Nevf gibi bazı Yahudi kökenli râvilerin, bu mitolojik birikimlerini bol bol kullandıklarını iyi biliyoruz. Bunlardan başka, muhtemelen yine bazı mühtedî kökenli râvilerin de, muhtelif mitolojik rivayetleri hadis metinleri halinde, sırf inanılırlıklarını sağlamak için, Abdullah b. Abbas, Übeyy b. Kâ'b, Saîd b. Cübeyr ve Katâde gibi önde gelen tanınmış sahabeye atfen rivayet ettikleri de çok iyi bilinen gerçeklerdendir. Kültürünü büyük ölçüde inanılmaz bir ezber gücüne dayalı olarak şifahî kanallarla nesilden nesle nakleden Hicaz Araplarının hafızalarında korunmuş bu metinler daha sonraki asırlarda Müslüman halklar arasında inanç referansları olarak kullanılır hale gelmiş, hattâ aşağıda göreceğimiz gibi, tefsir ve hadis, hadis şerhleri ve muhtelif türdeki tasavvuf kaynaklarına ve halk arasında çok tutulan ve yüzlerce yıldır okuna gelen popüler din kitaplarına olabildiğince yansımıştır. İşte söz konusu bu kaynak türleri, İslâm mitolojisinin ana kaynaklarını teşkil eder.</p>

  <p class="extract"><span class="small"><b>3-KAYNAKLAR</b></span></p>

  <p class="nonindent">İslâm mitolojisinin hiç mübâlağasız son derece mebzul çeşit ve miktarlardaki kaynaklarını yazılı ve görsel olmak üzere iki kategori halinde ele almak mümkündür:</p>

  <p class="indent"><i>a) Yazılı kaynaklar:</i> Bu kategorideki kaynakların başlıcaları şu şekilde gruplandırılabilir<sup><a class="hlink" epub:type="noteref" href="#not28" id="ref28">28</a></sup>:</p>

  <p class="indent">1. İlâhiyat kaynakları (Kitab-ı Mukaddes, Kur'an-ı Kerîm, Klasik tefsirler, hadis mecmuaları, hadis şerhleri),</p>

  <p class="indent">2. Tasavvuf kaynakları (Klasik teorik tasavvuf eserleri, tasavvuf tabakat kitapları, tezkiretu'l-evliyâlar, menâkıpnâmeler),</p>

  <p class="indent">3. Vekâyinâmeler (Klasik İslâm genel tarih ve coğrafya eserleri, şehir tarihleri),</p>

  <p class="indent">4. Kısasu'l-Enbiyâlar (Peygamberlerin hayatını destansı üslupla anlatan popüler kaynaklar),</p>

  <p class="indent">5. Sîretü'n-Nebî'ler (Hz. Muhammed'in hayatını aynı şekilde destansı üslupla anlatan popüler siyer kitapları),</p>

  <p class="indent">6. Popüler Dinî Eserler (<i>Ahmediye, Muhammediye, Mevlid</i> vb.),</p>

  <p class="indent">7. Edebî kaynaklar (Destânî romanlar, divanlar, manzum kısa dinî hikâyeler, özellikle nefesler vs.).</p>

  <p class="indent"><i>b) Görsel Yahut İkonografik Kaynaklar</i>: Bu kategorideki kaynaklar, genellikle, yukarıda kısa bir tasnifle zikredilen yazılı kaynakların belirtilen çevrelerde bir takım sanatkârlar tarafından resimlenmiş versiyonlarından ibaret olup, çok popüler hale gelmiş bazı dinî olaylara dair sahnelerin ve mitolojik konuların bazı çevrelerce de "yarı-kutsal" kabul edilen görsel mahiyetteki kaynaklardır<sup><a class="hlink" epub:type="noteref" href="#not29" id="ref29">29</a></sup>. Bunların kısmen popüler Sünnî çevrelerde de örneklerine rastlanmakla beraber, özellikle Şîî veya Şîî olmamakla beraber, belli ölçüde İslâm'ın bu yorumunun değişik kollarının etkilerini taşıyan (Alevîlik, Bektaşîlik vb.) <i>müteşeyyi</i>' Müslüman toplumlar arasında çok yaygın olup dikkate değer bir çeşitlilik ve zenginlik sergilerler. Bunların dışında, tıpkı Budist ve Hıristiyan dünyada olduğu gibi, bazı dinî olayların tek tek resimlenmiş örneklerinden de söz edilebilir. Şîî, Alevî ve Bektaşî kültüründe bunların örnekleri oldukça fazladır. Türkiye'de ve dışarıda sanat tarihçileri tarafından bu alanda yayımlanmış ciddi ve değerli çok sayıda çalışma vardır.</p>

  <p class="extract"><span class="small"><b>4- METODOLOJİ</b></span></p>

  <p class="nonindent">İslâm kültürünün mitolojik unsurlarının ortaya çıkarılması meselesi, muhakkak ki zor ve titiz bir mesai isteyen bilimsel bir iştir. Bu konuda ciddî, sağlam ve işe yarar bir metodoloji ortaya koymak ise, şüphesiz kolay değildir. Bu metodoloji, yukarıda "giriş" kısmında kısaca sıraladığımız soruların cevaplarını ortaya çıkaracak bir mahiyet arz etmelidir. Eski tâbirle "efrâdını câmî, ağyarını mâni" böyle bir yöntem oluşturabilmek, şüphesiz ki henüz işin başında olduğumuz için, bir defada mümkün olabilecek bir işlem olmamalıdır. Kanaatimizce bu alanda sağlam bir metodolojinin oluşturulması, bu sorunsalın değişik boyutlarıyla alâkalı olarak ilâhiyatçılar başta olmak üzere, sanat tarihçilerinin, kültür tarihçilerinin ve folklor araştırmacılarının, hattâ yerine göre arkeologların işbirliğiyle -günümüzde sıkça telaffuz edilmeğe başlandığı üzere, ancak <i>interdisipliner</i> bir anlayışla- sağlanabilecektir. Ancak bunun gerçekleşebilmesi de, öncelikle yukarıda kısaca temas etmeğe çalıştığımız problemlerin çözülmesiyle mümkün olacaktır.</p>

  <p class="indent">Biz burada söz konusu metodolojinin oluşturulmasına küçük bir katkı olabilir ümidiyle kendimize göre bazı öneriler sunmağa çalışacağız. Bize göre, İslâm'ın temel inançları etrafında gelişen dini mitolojik kültürü ortaya çıkarabilmek, iyi bir mitolojik yöntem sayesinde mümkün olabilir. Bu yöntem de birbirini takip eden şu aşamalardan oluşmalıdır:</p>

  <p class="indent"><i>a) Kaynak Taraması ve Malzeme Tespit Aşaması</i>: Kanaatimizce kat edilecek ilk aşama, ana kaynak ve modern mitoloji literatürü taraması ve malzeme tespiti olup, başlıca iki paralel safhada yürütülebilir:</p>

  <p class="indent">1- Kur'an-ı Kerîm ve Kitab-ı Mukaddes başta olmak üzere, önce yukarıda kısaca tasnifini denediğimiz iki değişik kategoriye dahil kaynak gruplarının,</p>

  <p class="indent">2- Antik Orta Doğu mitoloji literatürü başta olmak üzere, çevre ülkeler mitolojileri literatürünün çok dikkatli bir şekilde taranarak bunlardaki mitolojik malzemenin hiç atlanmadan, ihmal edilmeden tespiti.</p>

  <p class="indent">3- Orta Doğu ve Yakın Çevresi arkeolojisi ve antik dönem tarihi literatür taraması: Bu bilimsel literatür taranmasından sağlanacak bilimsel veriler takviye malzemesi olarak bize fevkalade yardıma olacaktır. Bu veriler sayesinde ve mitolojik motifler ışığında, elimizde mevcut envanterde yer alan her mitolojik unsurun tarihsel bir zemini olup olmadığını sorgulama imkânına sahip olacağız. Bu sorgulama, değerlendirme ve yorumlama aşamasında çok işimize yarayacaktır.</p>

  <p class="indent"><i>b) Veri Tabanı Oluşturma</i>: İkinci aşama, İslâmî kaynaklardan ve modern mitoloji literatüründen ve arkeolojik verilerden tespit edilen söz konusu malzemeyi bilgisayar ortamına aktarmak suretiyle bir veri tabanı oluşturma aşamasıdır. Çünkü bu, bundan sonraki bütün tasnif, karşılaştırma, sorgulama, analiz, ve değerlendirme-yorumlama işlemlerinin temeli olacaktır. Bu aynı zamanda Bu malzemeyi değişik açılardan sorgulamaya elverişli bağlantılarla bir bilgisayar programının da yapılması demektir.</p>

  <p class="indent"><i>c) Mitolojik Unsurların Tasnifi ve Envanter Oluşturma</i>: Üçüncü aşama, veri tabanına yüklenen bütün malzemeyi hangi inanç unsurlarıyla {Dünyanın, insanın yaratılışı, Peygamberlerin kıssaları, Melekler, Cinler, Şeytan, Kıyamet, Kıyamet alâmetleri, Deccal, Dâbbetü'l-Arz, Mehdî, Mahşer, Mizan, Hesap, Cennet, Cehennem vb.) ilgili iseler, ona göre tasnif ederek bir envanter oluşturma aşamasıdır.</p>

  <p class="indent"><i>d) Mitolojik Motiflerin Tespit ve Tasnifi</i>: Bu aşamada gerek İslâmî gerekse mitolojik kaynaklarda mevcut malzemeyi analize tabi tutmak suretiyle, tasnifi yapılan mitolojik unsurlarda mevcut mitolojik motiflerin mutlaka bir indeksi meydana getirilmelidir. Bu, dördüncü aşamayı teşkil eder. Bu konuda, S. Thompson'un yukarıda adı geçen motif indeksi, dünya genelindeki mitolojik motifleri kapsayan bir çalışma olarak fevkalade yardımı dokunacak bir referans kaynağıdır. Bu motifler indeksi, yapılacak yorum ve değerlendirmeleri kolaylaştıracaktır.</p>

  <p class="indent"><i>e) Karşılaştırma ve Analiz</i>: Beşinci aşama, hazırlanan envantere göre, bütün bu sayılan unsurlara tekabül eden veriler, İslâmî kaynaklardaki mitolojik unsurlarla, mitolojik kaynaklardaki unsurların, tespit ve tasnif edilen söz konusu envanter doğrultusunda birbiriyle mukayesesi yapılarak analize tabi tutma aşamasıdır.</p>

  <p class="indent"><i>f) Değerlendirme ve Yorumlama</i>: Altıncı ve son aşama, bütün bu tespit, tasnif, envanter oluşturma, karşılaştırma, analiz ve sorgulama aşamalarından sonra, işin asıl sonuç kısmı, bu aşamada yapılacak olan değerlendirme ve yorumlamalar olacaktır, ki asıl zor aşama da budur. Bu aşamada çok değişik yaklaşımlar denenebilir.</p>

  <p class="center"><span class="small2">SONUÇ</span></p>

  <p class="nonindent">Yukarıdan beri bahis konusu yaptığımız "İslâm mitolojisi" kavramı ile ilgili olarak tartışmaya çalıştığımız konular bize şunu gösteriyor ki, bu sorunsal arz ettiği öneme rağmen İslâm kültürü araştırmalarında hak ettiği yeri henüz yeterince bulamamıştır. "Mitoloji" teriminin ister istemez hafızalarda çağrıştırdığı çerçeve, eski Mezopotamya, Mısır, Yunan ve Roma mitolojileri benzeri bir mitoloji algısının İslâm'la nasıl yan yana getirilebileceği sorusunu bazılarına sordurmaktadır. Ama buraya kadar anlattıklarımız dikkate alınırsa, şunu kabul etmemek mümkün değildir: Budizm, Zerdüştîlik, Maniheizm gibi dinler bir kenara, nasıl Musevilik ve Hıristiyanlık gibi kitaplı ve tek Tanrılı dinlerin inançları, o dinleri benimseyen toplumlarda şöyle veya böyle, şu veya bu tesirlerle zamanla veya daha başlangıçlarından itibaren eski mitolojileri özümseyip kendilerine uygun hale getirerek birer mitolojik çerçeve yaratmış ve bunu sürdürmüşler ise, İslâm Peygamberinin şahsiyetinin görünürlülükten kalkmasının hemen ardından, aynı sosyolojik ve tarihsel süreç işlemeye başlamış ve zaman içinde İslâm inançları etrafında da mitolojik bir çerçevenin oluşması kaçınılmaz bir olgu olarak ortaya çıkmış ve zamanımıza kadar gelmiştir; bundan böyle de sürüp gidecektir. Onca tefsir, hadis, tarih ulemasının, bir çok mutasavvıfın kendi kitaplarında İslâmi kavramlarla yeniden üretilmiş bu mitolojik unsurları sayfalar boyunca aktarmaları boşuna değildir. Onlar bunu belki bazan inanarak, belki kendileri inanmasalar bile, bâzan halkın dini ve mistik duygularını beslemek için iyi niyetle yaptılar. Her halükârda bugünlere intikal eden eserlerinde bize fevkalade zengin bir malzeme koleksiyonu bıraktılar. Bugün bizim yapmamız gereken ise, bilimsel olarak bu malzemeyi sistematize bir şekilde analiz edip anlamağa ve anlamlandırmağa çalışmaktan ibarettir.</p>

  <div class="footnote">
    <aside epub:type="footnote" id="not0">
      <p class="footnote">* Bu makale ilk kez <i>Milel ve Nihal, İnanç, Kültür ve Mitoloji Araştırmaları Dergisi</i>'nde yayınlanmıştır, (c. 6, s. 1, Ocak-Nisan 2009, s. 137-163) Makalenin taslak metnini okuma zahmetine katlanarak İslâm mitolojisinin ikonografik boyutuna dair değerli görüşlerini paylaşan Sayın Serpil Bağcı'ya burada teşekkürlerimi sunuyorum.</p>
    </aside>

    <aside epub:type="footnote" id="not1">
      <p class="footnote">1 Bu konudaki tartışmalar, değişik tarifler ve görüşler için msl bk. E. A. Gardner, "Mythology" <i>Encydopaedia of Religion and Ethics</i>, ed. J. Hastings, 1914, vol. VII; M. Eliade, <i>Aspects du Mythe</i>, Gallimard, Paris 1963 (Türkçesi: <i>Mitlerin Özellikleri</i>, çev. Sema Rifat, Simavi (Hürriyet) yayınları, İstanbul 1993; özellikle bk. ss. 12-26; Sadık Kılıç, <i>Mitoloji, Kitâb-ı Mukaddes ve Kur'ân-ı Kerîm</i>, Nil Yay., İzmir 1993, ss. 1-94; Şinasi Gündüz, <i>Mitoloji ile İnanç Arasında: Ortadoğu Dinsel Gelenekleri Üzerine Yazılar</i>, Etüt Yay., Samsun 1998, ss. 25-34; Metin And, <i>Minyatürlerle Osmanlı-İslâm Mitologyası</i>, YKY., İstanbul 2007, ss. 26-33. Bu konu adı geçen eserlerin gösterilen sayfalarında enine boyuna tartışılmaktadır.</p>
    </aside>

    <aside epub:type="footnote" id="not2">
      <p class="footnote">2 Aslında muhtemelen Arapça olmamakla beraber Arapçalaşmış bir kelime olan <i>ustûre</i>'nin çoğulu <i>esâtîr</i>'in, tam olarak mitoloji anlamına karşılık gelmediğini düşünenler de vardır.</p>
    </aside>

    <aside epub:type="footnote" id="not3">
      <p class="footnote">3 <i>İsrâiliyyat</i> meselesinin Tefsir kaynaklarına yansıması, merhum Abdullah Aydemir tarafından şu kitabında vaktiyle ele alınarak etraflı bir şekilde incelenmişti: <i>Tefsirde İsrâiliyyât</i>, Diyanet İşleri Başkanlığı Yay., Ankara 1979.</p>
    </aside>

    <aside epub:type="footnote" id="not4">
      <p class="footnote">4 <i>İslâm-Türk İnançlarında Hızır Yahut Hızır-İlyas Kültü</i>, Türk Kültürünü Araştırma Enstitüsü Yay., Ankara 1985 (Geliştirilmiş son baskısı, Kabalcı Yay., İstanbul 2006).</p>
    </aside>

    <aside epub:type="footnote" id="not5">
      <p class="footnote">5 Bk. Kehf Sûresi, âyet: 65.</p>
    </aside>

    <aside epub:type="footnote" id="not6">
      <p class="footnote">6 Bu konuda Türkiye'de yeni yayımlanmış bir kitabı da burada zikredelim: Zeki Tez, <i>Mitolojinin Kültürel Tarihi: Doğu ve İslam Mitolojisi,</i> Doruk Yay., İstanbul 2008.</p>
    </aside>

    <aside epub:type="footnote" id="not7">
      <p class="footnote">7 Bu konu belki bir on on beş yıl önce tarafımızdan Hacettepe Üniversitesi Tarih Bölümü'nde bazı İlâhiyatçı ve Sanat Tarihçisi meslektaşlardan oluşan sınırlı bir grup çerçevesinde ele alınmış, tartışılmış ve sonuçta uluslar arası bir katılımla gerçekleştirilen bir kitap olarak somutlaşmıştı: <i>Tarihten Teolojiye: İslam İnançlarında Hz. Ali,</i> Türk Tarih Kurumu Yay., Ankara 2005 (İngilizce versiyonu: <i>From History to Theology: Ali in Islamic Beliefs,</i> Türk Tarih Kurumu Yay., Ankara 2005).</p>
    </aside>

    <aside epub:type="footnote" id="not8">
      <p class="footnote">8 "İslam mitolojisi" konusunda internet ortamında bazı yerli ve yabancı sitelerde popüler nitelikli yazılar ve tartışma ortamları bulunmaktadır. Bizim kastettiğimiz tartışmalar bunlar değil, ama ciddi İslam ilahiyat ve kültür tarihi tartışmalarıdır.</p>
    </aside>

    <aside epub:type="footnote" id="not9">
      <p class="footnote">9 M. Eliade'ın dinler tarihi ile ilgili tanınmış eserlerinin dışında, münhasıran mitoloji ile alakalı olarak da pek çok çalışması vardır ki bunlar arasında özellikle şunlar zikredilebilir: <i>Cosmos and History: The Myth of the Eternal Return</i>, İng çev: W. Trask, NJ: Princeton University Press, Princeton 1954 (Türkçesi için bk. aşağıda dipnot 11); <i>Myths, Dreams and Mysteries: The Encounter between Contemporary Faiths and Archaic Realities</i>, İng çev: P. Mairet, Harvill Press, London 1960; <i>Myth and Reality</i>,İng çev. W. Trask, Harper and Row, New York 1963. Eliade'ın editörlüğünü yaptığı The <i>Encyclopedia of Religion</i> (Collier Macmillan, New York 1987, 16 cilt) ile James Hastings'in editörlüğünde yayımlanan <i>Encyclopaedia of Religion and Ethics</i>'i (1908-1927, 12 cilt) de bu çerçevede zikredilebilir. Ünlü Fransız uzman Georges Dumesil'in aynı zamanda fevkalade bir metodolojik çalışma olan şu kitabı da çok önemlidir: <i>Miythe et Epopée</i>, Gallimard, Paris 1986, 5. bs., 3 cilt; Stith Thompson, <i>Motif Index of Folk Literature: A Classification of Narrative Elements in Tales, Ballads, Myths</i>..., Indiana University Press, 6 cilt (Thompson'un bu dev eseri, her türlü edebi anlatı şekillerinde ve bu arada dünya mitolojilerinde, efsane, destan ve masallarında öne çıkan tüm motiflerin sistematik, karşılaştırmalı, açıklamalı ve örneklemeli bir katalogudur. Bu özelliği ile henüz benzeri yapılmamıştır ve mitoloji çalışmalarında çok önemlidir); J. Campbell için aşağıya, bir sonraki dipnota bk. Bunların dışında ansiklopedik mahiyette dünya mitolojilerini içine almakta olup her konusu ayrı bir uzman tarafından kaleme alınmış önemli genel çalışmalar da vardır. Msl. bk. New Larousse, <i>Encyclopaedia of Mythology</i>, London-New York-Sidney-Toronto 1968, <i>Dictionnaire des Mythologies</i>, ed. Yves Bonnefoy, Flammarion, Paris 1981, 2 cilt (Türkçesi: <i>Mitolojiler Sözlüğü</i>, yayınlayan: Levent Yılmaz, Dost Kitabevi, Ankara 2000, 2 cilt).</p>
    </aside>

    <aside epub:type="footnote" id="not10">
      <p class="footnote">10 J. Campbell'ın <i>Tanrının Maskeleri</i> dizisinden Türkçe'ye aktarılan genel mitoloji çalışmalarına örnek olarak Ankara'da İmge Kitabevi'nce 1992'den 1995'e kadar yayımlananlar sırasıyla şunlardır. <i>İlkel Mitoloji</i> (1992), <i>Batı Mitolojisi</i> (1992), <i>Yaratıcı Mitoloji</i> (1994), <i>Doğu Mitolojisi</i> (1995). Aynı kitabevi ayrıca Kızılderili, Hindu ve Çin-Japon mitolojileriyle ilgili çeviriler de yayımlamıştır.</p>
    </aside>

    <aside epub:type="footnote" id="not11">
      <p class="footnote">11 Eliade'dan mitoloji alanında bilhassa şu çeviriler dikkate değer: <i>Mitlerin Özellikleri</i>, çev. Sema Rifat, Simavi yayınları, İstanbul 1993, <i>Ebedî Dönüş Mitosu</i>, çev. Ümit Altay, İstanbul 1994.</p>
    </aside>

    <aside epub:type="footnote" id="not12">
      <p class="footnote">12 Yazarın şu iki eserini popüler mitolojik çalışmalarına örnek verebiliriz: <i>Anadolu Efsaneleri</i>, İstanbul 1954; <i>Anadolu Tanrıları</i>, İstanbul 1955.</p>
    </aside>

    <aside epub:type="footnote" id="not13">
      <p class="footnote">13 <i>Mitoloji Sözlüğü</i>, Remzi Kitabevi, İstanbul 1972. Bu sözlük aslında, Yunan ve Roma mitolojisi başta olmak üzere bir dünya mitolojileri özeti mahiyetinde bir çalışmadır. Behçet Necatigil'in <i>100 Soruda Mitologia</i> (Gerçek Yay., İstanbul 1962) isimli eseri de popüler bir çalışmadır.</p>
    </aside>

    <aside epub:type="footnote" id="not14">
      <p class="footnote">14 Aslında bir akademisyen olan M. İlmiye Çığ'ın kitapları, bilimsel olmaktan ziyade, Yahudilik, Hıristiyanlık ve İslâm inançlarının aslında Mezopotamya mitolojilerinden alıntılandığını ispatlamak için yazılmış ilginç, ama çoğu defa ideolojik yaklaşımlar ihtiva eden çalışmalardır, ki hepsi de Kaynak Yayınları arasında çıkan belli başlıları şunlardır: <i>Kur'an İncil ve Tevrat'ın Sümer'deki Kökeni</i>, İstanbul 1995; <i>İbrahim Peygamber- Sümer Yazılarına ve Arkeolojik Buluntulara Göre</i>, İstanbul 1997; <i>Ortadoğu Uygarlık Mirası</i>, İstanbul 2002; Sümer Hayvan Masalları, İstanbul 2003.</p>
    </aside>

    <aside epub:type="footnote" id="not15">
      <p class="footnote">15 <i>Şehname</i>'nin Türkçe çevirisi için bk. Firdevsi, <i>Şehnâme</i>, çev. Necati Lugal, <i>Şark-İslâm Klasikleri</i>, Devlet Kitapları Müdürlüğü, İstanbul 1967-1968, 2. bs.</p>
    </aside>

    <aside epub:type="footnote" id="not16">
      <p class="footnote">16 <i>Türk Mitolojisi</i>, Selçuklu Araştırmaları Enstitüsü Yay., I. Cilt; Ankara 1971, II. Cilt, Türk Tarih Kurumu Yay., Ankara 1995. Murat Uraz'ın aynı adı taşıyan kitabı ise daha çok popüler bir eserdir (<i>Türk Mitolojisi</i>, Hüsnü Tabiat Matbabası, İstanbul 1967).</p>
    </aside>

    <aside epub:type="footnote" id="not17">
      <p class="footnote">17 <i>Türk Kozmolojisi: İlk Devir Üzerine Araştırmalar</i>, İstanbul 1970.</p>
    </aside>

    <aside epub:type="footnote" id="not18">
      <p class="footnote">18 <i>Minyatürlerle Osmanlı-İslâm Mitologyası</i>, YKY., İstanbul 2007.</p>
    </aside>

    <aside epub:type="footnote" id="not19">
      <p class="footnote">19 Bu terim Kur'an-ı Kerim'de tam 9 sûrede geçmektedir ki sırasıyla şunlardır: En'âm, âyet 25: "Hattâ (Kur'an hakkında) tartışmak üzere sana geldiklerinde inkâr edenler ‘Bu, evvelkilerin efsanelerinden (mitolojilerinden) başka bir şey değildir’ dediler". Enfâl, 31; Nahl, 24:"Onlara "Rabb'in ne indirdi?" denildiği zaman "Öncekilerin efsaneleri (mitolojileri)" dediler"; Mü'minûn, 83; Furkan, 5; Nemi, 68; Ahkaf, 17; Kalem, 15; Mutaffifûn, 13.</p>
    </aside>

    <aside epub:type="footnote" id="not20">
      <p class="footnote">20 Nitekim Enfâl sûresinin 31. âyetinde bu gerçeğe imâ vardır: "Onlara âyetlerimiz okunduğu zaman, ‘Duyduk, istesek biz de bunun benzerlerini elbette söyleriz. Bu, öncekilerin efsanelerinden başka bir şey değildir’ dediler". Bu âyette Mekkeliler'in benzerlerini söyleyebileceklerini kastettikleri, âyetin hemen ikinci cümlesi olarak işaret edilen "öncekilerin efsaneleri"dir. Öyle görünüyor ki onlar, bu "öncekilerin efsaneleri"ni kastederek Kur'an'ın benzerini söyleyebileceklerini belirtiyorlardı. Yani Peygamber'e hitaben, "Bunlar bizim için yeni şeyler değil; biz bu efsaneleri zaten biliyoruz" demeye getiriyorlardı.</p>
    </aside>

    <aside epub:type="footnote" id="not21">
      <p class="footnote">21 Msl. bk. Furkan Sûresi, âyet 5: "(Bu Kur'an Muhammed'in başkalarından) alıp yazdığı öncekilerin efsaneleri (mitolojileri)dir. Bunlar ona sabah akşam okunuyor". Bu âyette ise, Mekkeliler'ce, Peygamber'in âyet olarak onlara okuduğu kıssaların, Yahudi ve Hıristiyan din adamlarınca ona yazdırıldığı imâ edilmektedir.</p>
    </aside>

    <aside epub:type="footnote" id="not22">
      <p class="footnote">22 Kur'an-ı Kerîm'de anlatılan peygamber kıssaları D. Sidersky tarafından şu kitabında mitolojik metod çerçevesinde inceleme konusu edilmişti: <i>Les Origines des Légendes Musulmanes dans le Qoran et dans les Vies des Prophetes</i>, Librairie Orientaliste P. Geuthner, Paris 1933 (Burada bu eseri bize haber veren Sayın Prof. Fikret Türkmen'e teşekkür ediyorum).</p>
    </aside>

    <aside epub:type="footnote" id="not23">
      <p class="footnote">23 Bu konularda Sadık Kılıç'ın ve Şinasi Gündüz'ün yukarıda 2 nolu notta da zikredilen kitapları Türkiye'de bir istisna teşkil eder. Kılıç, mitoloji ile Kitab-ı Mukaddes arasındaki bağlantıyı Kur'an-ı Kerim'le karşılaştırarak İnciller çerçevesinde incelemiş. Gündüz, Türkiye'de ilahiyatçılar arasında bugüne kadar pek itibar görmemiş bu meselelerde ciddi çalışmalarıyla -takip edilmesini umduğumuz- önemli bir başlangıç yapmıştır. Gündüz bu eserinde Nabatiler'in Hicaz Araplarının politeizmine etkilerine (ss. 53-80), Kur'an-ı Kerîm'de Hıristiyanlar'ı ifade için hep kullanılagelen Nasârâ terimine (ss. 81-100), yine Kur'an-ı Kerîm'de sık zikredilen ve Ehl-i Kitap'tan sayılan Sâbiîler'in kimliğine (ss. 101-186) modern araştırmalara dayanarak dikkate değer bilimsel açıklamalar getirmektedir.</p>
    </aside>

    <aside epub:type="footnote" id="not24">
      <p class="footnote">24 Massignon, "Elie et son rôle transhistorique, Khadiriya en Islam" <i>Opéra Minora</i>, Paris 1969, c. I, s. 154-155; aynı yazar, <i>Essai sur le Lexique Technique de la Mystique Musulmane</i>, Paris 1968, 3. bs., s. 136.</p>
    </aside>

    <aside epub:type="footnote" id="not25">
      <p class="footnote">25 Bu çerçevede Türkiye'de halk müslümanlığını biri Osmanlı dönemi, diğeri günümüz çerçevesinde ele alan iki kitabı burada kaydedelim: Hatice Kelpetin Alpaguş, <i>Osmanlı Halkının Geleneksel İslâm Anlayışı</i>, Çamlıca Yay., İstanbul 2001, Mustafa Arslan, <i>Türk Popüler Dindarlığı</i>, Dem Yay., İstanbul 2004. Her iki kitap da bugüne kadar pek inceleme konusu yapılmamış bir meseleyi ele alınmaları bakımından önemli bir adım atmış sayılmalıdırlar.</p>
    </aside>

    <aside epub:type="footnote" id="not26">
      <p class="footnote">26 Kaldı ki daha çok eski devirlerden beri, Kur'an âyetlerinde açıklanan Cennet nimetleri ve Cehennem azap tasvirlerinin, insanların anlayabilmeleri için dünyadakilere benzeyen, insanların arzuladıkları veya korktukları türden örnekleri kullandığı, ama esas mahiyetlerinin bilinmediği şekilde yorumlandığı bilinmeyen bir şey değildir.</p>
    </aside>

    <aside epub:type="footnote" id="not27">
      <p class="footnote">27 Eski Orta Doğu mitolojisine dair modern çalışmalar, eski Yunan ve Roma mitolojisi alanındaki kadar fazla değildir. Belki eski Yunan ve Roma medeniyetinin Avrupa medeniyetinin oluşmasındaki büyük payı, Batı'daki mitoloji araştırmalarının daha çok bu alana yoğunlaşmasının bir sebebi olabilir. Bu satırların yazarı, gittiği Batılı ülkelerin kitabevlerinde gördüğü Yunan ve Roma mitolojisi hakkındaki yayınların bolluğuna mukabil, özellikle araştırmasına rağmen Orta Doğu mitolojisi ile ilgili çok az sayıda yayına rastlayabilmiştir. Bunlara bir kaç örnek olarak şunları verelim:</p>
    </aside>

    <p class="footnote">E.O. James, <i>Mythes et Rites dans le Proche Orient Anden</i>, Payot Paris 1960; Samuel Henry Hooke, <i>Middle Eastern Mythology</i>, Middle Fex 1988 (Türkçesi; <i>Orta Doğu Mitolojisi</i>, çev. Alaeddin Şenel, İmge Yay., Ankara 1991), Samuel Noah Kramer, <i>Sumerian Mythology: A Study of Spiritual and Literary</i>, 1972 (Türkçesi: <i>Sümer Mitolojisi: İ.Ö. Üçüncü bin Yıldaki Edebi Gelişim Üstüne Bir Çalışma</i>, çev. Hamide Koyukan, Kabalcı Yay., İstanbul 1999).</p>

    <aside epub:type="footnote" id="not28">
      <p class="footnote">28 Bu kaynak kategorisine giren İslâmî metinlerin bazı örnekleri ve tanıtımları için bk. Ocak, <i>İslâm-Türk İnançlarında Hızır Yahut Hızır-İlyas Kültü</i>, Kabalcı Yay., İstanbul 2006,4. bs., ss. 19-39.</p>
    </aside>

    <aside epub:type="footnote" id="not29">
      <p class="footnote">29 Mitoloji ve ikonografi bağlantısı şurada örnekleriyle gösterilmeye çalışılmıştır: Bedrettin Cömert, <i>Mitoloji ve İkonografi</i>, Ayraç Yay., Ankara 1999.</p>
    </aside>
  </div>
</body>
</html>
