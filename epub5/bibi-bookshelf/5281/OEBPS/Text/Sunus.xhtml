<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="ABBYY FineReader 11" name="generator" />

  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="introduction" title="SUNUŞ">sunuş</h1>

  <p class="nonindent">Okuyucu bu makaleler külliyatında, 13. yüzyıldan başlayarak, görünürde siyasal ve kültürel, ama temelinde Cumhuriyet'in kuruluşundan beri üstü kapatılan, merkezle çevre arasında İslâm'la bir tür gecikmiş "satıhaltı" hesaplaşmanın yaşandığı günümüze kadar süregelen Türkiye tarihinde İslâm'ın sergilediği panoramanın bazı yansımalarını bulacaktır. Bu makaleler, Bernard Lewis'in tabiriyle <em>"başka hiçbir Müslüman millette olmadığı kadar benliğini İslâm'a gömmüş bir millet"</em>in, bu dinin kendi siyasal, toplumsal, kültürel yaşantısında ve özellikle de davranışlarını yönlendiren zihinsel dünyasındaki macerasını anlamaya hasredilmiş mütevazı tespitlerden, görüşlerden, yorumlardan, faraziyelerden oluşmaktadır. Sonuçta hepsi kesin gerçekler değil, yazarının kendi tarihsel versiyonudur. Ama yazar şuna samimi olarak inanmaktadır. Türkler ve İslâm, Türk ve Türkiye tarihinin ve tarihçiliğinin en çetin problematiğidir. Böyle olmasına rağmen en az çalışılan bir alanıdır. Türkiye tarihçiliği özellikle Osmanlı siyasal, kurumsal, idarî ve münhasıran sosyoekonomik alanda gösterdiği performansı bu alanda ne yazık ki gösterememiştir.</p>

  <p class="indent">Bu alan neden bu kadar az ilgi görmüştür? Niçin Türkiye tarihçileri, yalnız tarih bilimi açısından değil, belki daha fazla, yaşayan kültür ve içinde bocalanan aktüel problemler açısından çok mühim olan bu alanla az ilgilenmişlerdir? Sadece tarihçiler mi? Ama en az onlar kadar sosyologları, antropologları, sosyal psikologları ve hatta felsefecileri ve özellikle de halk bilimcileri neden içine çekememiştir? Aslına bakılırsa Türk üniversiteleri, bugün Türkiye'nin Tanzimat'tan beri ama özellikle de Cumhuriyet'in başından beri yönetici elit ile halkın büyük çoğunluğu arasında yaşanmakta olan kültür çatışmasının temelindeki İslâm probleminin üzerine gitmeli ve ciddi bir biçimde tartışmalıydı. Bu alandaki ciddi tarih araştırmaları, bu tartışmalara zemin hazırlayacak ve derinlik katacaklardır. Ama bugün üniversitelerin tarih bölümlerindeki akademisyenler genel olarak büyük kesimiyle Osmanlı siyasî, idarî ve sosyo-ekonomik tarihine yoğunlaşmış durumdalar.</p>

  <p class="indent">İşte, daha önce çeşitli bilimsel tarih dergilerinde yayımlanmış olup bu kitapta bir araya getirilen makaleler, söz konusu alanda yazarının dikkatini çeken bazı iyi bilinmeyen veya az bilinen konularına yönelik, problemleri hallettiğini iddia eden değil ama belki onlara dikkat çekmeye çalışan ve kendince de bir yaklaşım öneren çalışmalardan oluşmaktadır. Yazıldıkları zamanların teknik imkânlarıyla, Türkiye şartlarının müsaade ettiği kadarıyla ulaşılabilen kaynak ve modern literatüre dayanılarak yazılmaya çalışıldılar. Ama bir Arap atasözünün dediği gibi, <em>"Tamamlandı sanılan her şeyin, mutlaka bir eksiği vardır"</em>. İşte bu satırların yazarı, yahut eski müelliflerin dediği gibi "râkımu'l-hurûf", okuyucularından bu makalelerin bu gözle değerlendirilmesini beklemektedir.</p>

  <p class="indent">Her tarih araştırmasında olduğu gibi, bu makaleler de, pek tabii olarak yazarının kendi bakış açısını, kendi versiyonlarını yansıtmaktadır. Bu itibarla yüzde yüz gerçekler –eski tabirle "mahz-ı hakikat"ler– olmak gibi bir iddiaları olamaz. Üstelik bir kısmı da yazarının akademik kariyerinin henüz başlangıç döneminin ürünüdür. Ama aynı zamanda da yazıldıkları dönemlerin birer yansımasıdırlar. İşte bu yüzden bu cilt içinde toplanıp yeniden yayımlanırken, belki bazı ifade ve üslup düzeltmelerinin dışında, kesinlikle ne muhtevalarına ne de referanslarına dokunulmuş, hiçbir güncelleme yapılmamıştır. Eğer böyle bir güncelleme yapılmış olsaydı, kanaatimizce o zaman ilk yayımlandıkları dönemlerin değil, bugünün ürünü olmuş olurlardı. Bu satırların yazarı, başka hiçbir şey yapmamış olsa bile, en azından bilimsel kriterlere elinden geldiği, kabiliyeti elverdiği ölçüde uymaya çalıştığını, inancını, duygularını, ideolojisini yapabildiği kadar bir kenara koyarak yazdığını hiçbir tevazu duygusunun ardına saklanmadan iddia edebilir. Tabii ki karar okuyucunun olacaktır.</p>

  <p class="indent">Her hâl ü kârda bütün hataları, kusurları ile bu makaleler, Türkiye tarihçiliğinin merhum Fuat Köprülü ve Abdülbaki Gölpınarlı'nın devasa mesaileriyle başlamış, gelişmiş bir alanının, yani Türkiye dinî sosyal tarihinin bir takım konularında az da olsa bir katkı sağlamayı hedeflemiş çalışmalardır. Bu itibarla, yukarıda da değinildiği üzere, Türkiye tarihçiliğinin pek iltifat etmediği bir alanda sürdürülmeye çalışılan bir çabanın sonucu olarak gün yüzü gördüler.</p>

  <p class="indent">Makaleler tasnif edilirken, ele aldıkları konuların niteliğine göre bir kategorileştirmeye tabi tutulmalarının uygun olacağı düşünüldü. Bu sebeple elinizdeki kitapta makaleler; <em>İnanç ve İdeoloji</em> ile <em>İslâm ve Modernite</em> başlıkları altında toplandı. İleride yayımlamayı düşündüğümüz serinin diğer kitabında ise okur <em>Tarihsel Figürler</em> ve <em>Tasavvufi Zümreler</em> başlıklarını bulacak.</p>

  <p class="indent">Sözü daha fazla uzatmadan burada, söz konusu makalelerin toplu bir halde okuyucuya ulaşmasına imkân veren Timaş Yayınları'na burada kalbî teşekkürlerimi sunmak zevkli bir görev olacaktır. Ayrıca başta kitabevinin tarih yayınları sorumlusu çok değerli Âdem Koçal Bey olmak üzere, kitabın güzel bir şekilde okuyucunun eline ulaşmasında emeği geçen herkese ve metni baştan sona okuyup gözden geçirme zahmetine katlanan değerli genç meslektaşım Haşim Şahin'e ayrı ayrı teşekkür borçlu olduğumu da belirtmeliyim.</p>

  <p class="right"><span class="small2">AHMET YAŞAR OCAK</span></p>
</body>
</html>
