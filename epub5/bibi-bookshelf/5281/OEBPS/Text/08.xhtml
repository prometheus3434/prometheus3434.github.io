<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="ABBYY FineReader 11" name="generator" />

  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter" id="c8">TÜRKİYE SELÇUKLULARI VE İSLÂM<a class="hlink" epub:type="noteref" href="#not7_0" id="ref0">*</a><br />
  (Genel Bir Bakış)</h1>

  <p class="center"><span class="small2">TÜRK ÖNCESİ ANADOLUSU</span></p>

  <p class="nonindent">Roma imparatoru Büyük Konstantin'in (311-337) Hıristiyanlığı resmî din ilan ederek himayesi altına alması, Akdeniz havzasında tarihin en önemli değişimlerinden birini başlattı. Bu, Hıristiyanlığın Roma İmparatorluğu'nun siyasal gücünü arkasına alarak yayılmasıydı. Bu değişim, Konstantinopolis şehrinin kuruluşu ile hızlandı ve imparatorluğun 395 tarihinde Theodosius'un ölümünden hemen sonra ikiye ayrılması ile sonuçlandı. Artık Anadolu, Doğu Roma imparatorluğu'nun hâkimiyetinde resmen de bir hıristiyan ülkesi idi. Bu süreçte üç önemli değişim gerçekleşti. Batı Roma'nın siyasal merkezi zaten Roma ve dili latinceydi. Ama resmî kilisesi Katolik kültü oldu. Kilise imparatorluğun idari yapısı örneğinde düzenlendi. Doğu Roma'nın ise siyasal merkezi Konstantinopolis, dili grekçe, resmî kilisesi Ortodoksluk oldu. Böylece Roma İmparatorluğu, her şeyiyle birbirinden başkalaşmış ve birbirini heretik ilan eden iki ayrı dünya haline gelmişti<sup><a class="hlink" epub:type="noteref" href="#not7_1" id="ref1">1</a></sup>.</p>

  <p class="indent">Bununla beraber Anadolu'nun etnik yapı itibariyle çok karmaşık olan halklarının hepsi Ortodoks mezhebine tabi değildi. Burada çeşitli küçük kiliseler oluşmuştu. Bizans merkezî iktidarı, bu kiliseler üzerinde ağır malî, siyasî ve dinî baskılar uyguluyor, özellikle yüksek miktarlarda vergiler alıyordu. Bu yolla onları eritmeğe uğraşıyordu. Oysa bu politika tamamen tersi sonuç vermekte, bu kiliselerin mensupları çoğu zaman, dışarıdan gelen istilacılarla anlaşmayı ve onlarla birlikte Bizans'a karşı savaşmayı tercih etmekteydiler. Emevî ve Abbasî imparatorlukları zamanında müslüman Araplar'ın Anadolu'ya yaptıkları seferlerde bu "heretik" kilise mensupları böyle davranmışlardı. Öyle ki bu durum, o seferlerin hatırası olarak müslümanlar arasında teşekkül eden, Araplar'da <em>Zu'l-Himme</em>, Türkler'de <em>Battâlnâme</em> gibi epik halk romanlarına kadar yansımıştır<sup><a class="hlink" epub:type="noteref" href="#not7_2" id="ref2">2</a></sup>.</p>

  <p class="indent">Tükler'in gelmesinden önce Anadolu'nun etnik yapısı hakkında tam anlamıyla tarihî verilere ve istatistik bilgilere sahip değiliz<sup><a class="hlink" epub:type="noteref" href="#not7_3" id="ref3">3</a></sup>. Ancak müslüman Arap akınlarının sonucunda nüfus yoğunluğu itibariyle bir miktar azalmanın vukubulduğuna şüphe yoktur. Anadolu'nun hıristiyanlaşmış ve şehirlerde mevcut bir kısım Grek unsuruyla da karışmış eski yerli ahalisi, muhakkak ki burasının en kalabalık sakinlerini teşkil ediyorlardı. Bunların önemli bir kısmı kırsal kesimde yerleşmiş, ziraatle meşgul olan köylülerdi. Hiç şüphesiz –belki eski Anadolu dillerinin kalıntılarından izler taşıyan– bir Grekçe konuşuyor ve yazıyorlardı. Doğu Anadolu nüfusunun önemli bir kısmını ise Gregoryen Ermeniler ve Monofizit Yakubiler oluşturmaktaydı. Daha güneyde Süryaniler bulunuyordu.</p>

  <p class="indent">Emeviler zamanında Anadolu'ya vuku bulan müslüman Arap istilâları, o zamana kadar bu topraklara ayak basmamış farklı bir toplumun, farklı bir dinin ve dolayısıyla farklı bir kültürün temsilcisi olarak hiç şüphe yok ki bu ülkenin tarihinde onu kökten değiştirecek yeni bir dönemin ilk habercisi olarak kabul edilebilir. Ama bu istilalar kalıcı olmadığı için, belki ekonomik ve demografik dengelerin belli ölçüde bozulmasına yol açmış olsalar da, ne toplumsal ve kültürel, ne de siyasal anlamda ciddî değişimlere sebep olmuşlardır. Bu değişimler, ancak XI. yüzyılda Türkler'in gelmesiyle gerçekleşecektir.</p>

  <p class="indent">Dini duruma gelince, Anadolu, Roma hâkimiyeti döneminden önce ve bu hâkimiyet boyunca, ilk çağların binlerce yıl kökleşmiş, çeşitli dış etkilerle de gelişerek kendine has biçimler almış çok renkli, çok çeşitli putperest kültlerin hakim olduğu bir ülke idi. Bu ülke Doğu Roma (Bizans) İmparatorluğu yönetimine geçtiği zaman, çoktan beri Hıristiyanlığın etkisine girmiş bulunuyordu. Buna rağmen imparatorluğun resmî mezhebi haline gelen Ortodoksluk, ilk yüzyıllarda henüz tam anlamıyla Anadolu'nun en hücrâ köşelerine kadar nüfuz edebilmiş değildi. Bizans İmparatorluğu tarihinin en kudretli devresi içinde kalan VI. yüzyılda bile, Hıristiyanlık putperest kültleri bütünüyle altedememiş, bunların üstünde ancak sathî bir cilâ meydana getirebilmişti. Memlekette hâlâ eski çağların muhtelif ilâhlarına tapan gerçek putperestler mevcut olduğu gibi, sözde hıristiyan olmuş olanlar için de Hıristiyanlık, basit bir Hz. İsa inancı ve bir <em>teslis</em> (Allah, Hz. İsâ ve Ruhu'l-Kuds (Saint-Esprit) birliği inancı) sisteminden başka bir şey ifade etmiyordu. Bunlar eski ilâhlara olan inançlarını, bazı azizlere uygulayarak Hıristiyanlığa uydurmak sûretiyle sürdürüyorlardı. Memleketin çeşitli bölgelerinde misyonerlik yapan ilk hıristiyan rahipler, ancak eski inançları yeniden yorumlayıp kabullenmek şartıyla burada Hıristiyanlığı yaymayı başarabileceklerini anladılar.</p>

  <p class="indent">Bu tutum, putperest kültlerle; Hıristiyanlığın karışımından oluşan çeşitli halk Hıristiyanlıklarını doğurdu<sup><a class="hlink" epub:type="noteref" href="#not7_4" id="ref4">4</a></sup>.</p>

  <p class="indent">Bunların bir kısmı, Zerdüştî Sasani İmparatorluğu'nda heretik ilan edildiği için Anadolu'ya sığınan ve görünürde hıristiyan olmuş Maniheistler'in etkisiyle oluşan düalist kiliselerdi. İran'ın, Bizans İmparatorluğu ile olan siyasî mücadelelerinin bir neticesi olarak Anadolu'da Zerdüştî propagandaları teşvik edip yayması, ayrıca <em>Zerdüştîliğe</em> tepki olarak doğan <em>Mazdekizm</em> ve <em>Maniheizm</em> gibi (dinlerin mensuplarının baskı sonucu İran'dan kaçıp Anadolu'ya sığınmalarıyla birlikte, Hıristiyanlık bunlarla da karşılaşmak zorunda kalmıştı. Bu İran dinlerinin tesiri ile zamanla <em>Marcionizm</em> (İslâm kaynaklarında <em>Mârika)</em>, IX. yüzyılda Bulgaristan'da Bogomilism'in ortaya çıkışında büyük rol oynayan <em>Paulisyanizm</em>, (İslâm kaynaklarında <em>Bavlakîye, Bayâlika</em>) ve <em>Tlıondrakizm</em> gibi, düalist (iyilik ve kötülük kavramlarına dayanan) yeni Hıristiyan mezhepleri ortaya çıktı. Bunlar halkı geniş ölçüde etkilediler<sup><a class="hlink" epub:type="noteref" href="#not7_5" id="ref5">5</a></sup>.</p>

  <p class="indent">İşte bu şekilde bir karışımın sonundadır ki, zamanla Anadolu'daki Rumlar, Ermeniler, Süryanîler vb. muhtelif etnik zümreler içinde Ortodoksluğun dışında bazı bağımsız kiliseler teşekkül etti. Bunların en büyükleri, hiç şüphesiz Gregoryen ve Süryanî kiliseleridir. Ancak, Ortodoksluk mezhebi, hiç bir zaman olduğu gibi kalmadı. Özellikle eski Yunan düşüncesinin bazı felsefî ekollerinin tesiriyle, bu mezhep içinde <em>Yakubîlik, Nestûrîlik</em> gibi yeni ayrılıkçı mezhepler doğdu. Bunlar Ortodoks kilisesi ve onu sahiplenen Bizans yönetimi tarafından <em>sapkın</em> <em>(heretik</em>) ilan edildi<sup><a class="hlink" epub:type="noteref" href="#not7_6" id="ref6">6</a></sup>.</p>

  <p class="indent">Bütün bu ayrılıkçı dînî cereyanlara karşı Bizans hükümeti Ortodoks mezhebini takviye etmek ve bunu Anadolu'daki çeşitli etnik gruplar içinde kabul ettirmek için zorlayıcı tedbirlere başvurdu. Sonunda Anadolu çeşitli dînî mücadelelere sahne oldu.</p>

  <p class="indent">İşte Türkler XI. yüzyıldan itibaren peyderpey Anadolu'ya yerleşmeye başladıkları zaman, burasını böyle karışık bir halde buldular. Anadolu, özellikle iç ve doğu bölgeleri, devletin resmî mezhebi olan Ortodoksluğa tepki olarak doğmuş ve çeşitli siyâsî, sosyal, iktisâdî ve kültürel sebeplerle Türkler'in dışındaki etnik zümreler arasında yayılmış bulunan, sözünü ettiğimiz küçük kiliselere bölünmüştü. Bu bölünmüşlüğün, Türkler'in Anadolu'daki fetih hareketlerinin kolaylaşmasında ve yaygınlaşmasında önemli ölçüde rol oynadığı, dolayısıyla buraya yerleşmeleri hususunda da müsbet bir katkı sağladığı muhakkaktır. Nitekim bu sebeple dînî görüş ayrılığının yol açtığı devlet baskısından bıkmış ve ağır vergiler altında ezilmiş olan yerli ahalinin, Türkler'e karşı koymakta fazla istekli davranmadıklarına yukarıda değinilmişti.</p>

  <p class="center"><span class="small2">ANADOLU'NUN FETHİ VE MÜSLÜMAN TÜRK YERLEŞMESİ</span></p>

  <p class="nonindent">1037'den itibaren bütün İran'ı fetheden müslüman Oğuzlar'ın burada kurduğu Büyük Selçuklu İmparatorluğu'yla İslâm Orta Doğusu, tarihinde ilk defa göçebe bir bozkır halkının hakimiyet alanına dahil oldu. 1055'te Tuğrul Bey'in Bağdat'a girerek Abbasî halifeliğini Şîî Büveyhîler'in hakimiyetinden kurtarması ile, müslüman Türkler İslâm dünyasında artık uzun asırlar sürecek olan egemenliklerim kurdular<sup><a class="hlink" epub:type="noteref" href="#not7_7" id="ref7">7</a></sup>. Bu, o zamana kadar Orta Doğu'nun tanımadığı bir devrimi de beraberinde getirdi. Bu devrim müslüman devlet yönetimlerinin giderek militaristleşmesi idi. Büyük Selçuklular çok geçmeden Suriye ve Filistin'i Fâtımîler'in, Anadolu'nun önemli bir kısmını da Bizans'ın elinden alarak egemenliklerini pekiştirdiler. Bu göçebe militarist imparatorluk, esasında bu iki vasfıyla yepyeni türde bir İslâm imparatorluğunu tarih sahnesine çıkarmış oluyordu.</p>

  <p class="indent">İşte Anadolu'nun müslüman Türkler'le tanışma sürecinin ilk adımı bu şekilde atıldı. Bu sürecin siyasal, etnik, sosyal ve dinî cepheleri hemen bütünüyle Büyük Selçuklu İmparatorluğu'nun Anadolu'daki uzantısı sayılabilir ve bu dört doğrultuda bu toprakların tarihindeki en radikal değişimi ifade eder: Bu değişim, Anadolu'nun tarihinde geri dönüşü olmayan şu dört alanda ortaya çıktı: siyasal alanda Bizans sınırlarını Ege sahillerine doğru iten Türkiye Selçuklu Devleti; etnik alanda, bu topraklara yerleşerek Türkleştiren, başta müslüman Oğuzlar (Türkmenler) olmak üzere muhtelif Türk unsurları; sosyal alanda yepyeni bir toplumsal düzen; dinî alanda ise, onlarla beraber taşınan ve burasını bir müslüman ülke haline getiren İslâm.</p>

  <p class="indent">Anadolu'nun Türkler tarafından istilası, esasında Büyük Selçuklu İmparatorluğu'nun fetih ve genişleme politikasının programında yoktu. Fakat İran'daki siyasal gelişmelerin sonucunda gerçekleşen, bu yüzden de biraz zorunlu hale gelen bir hadise olmuştur<sup><a class="hlink" epub:type="noteref" href="#not7_8" id="ref8">8</a></sup>.</p>

  <p class="indent">Büyük Selçuklu sultanı Alparslan'ın 1071 yılı Ağustos'unda Bizans imparatoru Romanos Diogenes'le yaptığı Malazgirt Savaşı<sup><a class="hlink" epub:type="noteref" href="#not7_9" id="ref9">9</a></sup>, Anadolu'yu istilâ niyetiyle giriştiği bir savaş olmayıp, Suriye'de Fâtimîler üzerine yaptığı seferden dönerken, Romanos Diogenes'in saldırısı üzerine zorunlu olarak kabullendiği bir savaştır. Bu savaşın Anadolu topraklarını istilaya ve işgale yönelik olmadığını, galip sultanın imparatorla yaptığı sulh anlaşması çok açık olarak gösterir. Sultan esir ettiği imparatoru serbest bırakmış, bütün haklarını iade etmiş ve topraklarına el koymamıştır.</p>

  <p class="indent">Buna karşılık, Anadolu'nun fethini, Selçuklu iktidarının, Orta Asya'dan sürekli olarak İran'a akan Türkmen boylarını burada zaptu rapt altına almak ve yerleştirmek konusunda karşılaştığı büyük zorluklarla ilgili görmek gerekir. Siyasal iktidar, sürekli huzursuzluk çıkartıp problem yaratan bu boyları başından savmak için onların Bizans hakimiyetindeki Anadolu'ya akınlar düzenlemelerine ses çıkarmıyordu. Malazgirt savaşını takiben Artuk, Saltuk, Dânişmend, Mengucek beyler gibi Türkmen Beyleri, buralarda giriştikleri fetihler sonucunda küçük bir takım devletçikler kurdular. Erzurum'da Saltuklular, Erzincan ve Sivas havalisinde Mengucekliler, Tokat, Niksar ve Malatya yöresinde Dânişmendliler, Mardin, Harput ve çevresinde Artukoğulları devletleri bunlardandır<sup><a class="hlink" epub:type="noteref" href="#not7_10" id="ref10">10</a></sup>. Dânişmendliler'in Anadolu'daki fetihleri, o zamanki Türkler arasında geniş yankılar uyandırmış, bu yüzden bu fetihleri anlatan, <em>Dânişmendnâme</em> adlı anonim büyük bir epik roman teşekkül etmiştir<sup><a class="hlink" epub:type="noteref" href="#not7_11" id="ref11">11</a></sup>.</p>

  <p class="indent">Fakat Ege ve Marmara bölgesi hariç, neredeyse Anadolu'yu bütünüyle işgal ederek asıl devamlı bir devlet kuranlar, İran'daki Büyük Selçuklu hanedanının akrabaları olan beylerdir. Bunlardan Kutalmış'ın saltanat üzerinde hak iddiasının başarısızlıkla sonuçlanması, İran'da barınmasına engel olmuş ve oradan çıkarılıp Anadolu topraklarına sürülmüştü. Kutalmış'ın oğlu Süleyman, 1081'de Bizanslılar'dan İznik'i alarak başkent yaptı; üç yıl sonra da Antakya'yı ele geçirdi. Bununla beraber Süleyman yine de İran'daki amcaoğulları ile hesaplaşma fikrinden vazgeçmediğinden, devamlı olarak Anadolu'da kalmak niyetinde değildi. Ama İran'daki yönetim de, onları bir daha İran'a sokmamaya kararlıydı<sup><a class="hlink" epub:type="noteref" href="#not7_12" id="ref12">12</a></sup>. Maamafih siyasal şartlar, İran'dan kovulan Tükmenler'in burada devamlı kalmak zorunda olduklarını gerektirecek şekilde gelişmişti<sup><a class="hlink" epub:type="noteref" href="#not7_13" id="ref13">13</a></sup>. Nitekim Kutalmış oğlu Süleyman zaten İznik'i başkent yaparak bir anlamda Türkiye Selçuklu Devleti'nin temelini atmıştı. Böylece Türkler bir daha çıkmamak üzere Anadolu topraklarına yerleşmiş oluyorlardı. Bir müddet sonra da burası onların "vatan"ı oldu. Yalnız burada unutulmaması gereken husus, çoğunluğun müslüman Oguzlar'dan oluştuğu gerçeğidir. Büyük Selçuklu iktidarının İran'dan kovduğu bu kitleler, bu yeni vatanlarında yaşamalarına elverişli toprakları bulmakta güçlük çekmediler. Anadolu'nun özellikle iç ve doğu kısımları, onların koyun sürüleriyle kış mevsimini geçirecek kışlaklara, yazın da sürülerini otlatacakları serin yaylalara sahipti.</p>

  <p class="indent">Ortodoks Bizanslılar, Türkler'in doğudan başlayarak yavaş yavaş batıya doğru Anadolu'ya girmelerine pek ses çıkarmıyorlardı. Çünkü hem Balkanlar'dan gelmiş ve hıristiyan olup Bizans ordusunda paralı asker olarak hizmet gören Kuman (Kıpçak) Guz (Oğuz) Türkleri dolayısıyla onları tanıyor, hem de kendi aralarında sık sık vukubulan politik kavgalarda onların yardımından yararlanıyorlardı. Bunun yanında, Ortodoks olmayan diğer halk ise, Bizans'a karşı duydukları hınç ve öfke sebebiyle, topraklarını işgal etmekle beraber inançlarıyla ilgilenmeyen bu savaşçı yabancıları müsait tavırlarla karşılıyor ve buraya yerleşmelerini adeta teşvik ediyorlardı. Hiç şüphe yok ki bu iki faktör, Anadolu'nun Türkler tarafından daha kolay ve daha kısa zamanda fethedilmesinde önemli rol oynamış olmalıdır.</p>

  <p class="indent">Anadolu'nun dönemin İslâmî kaynaklarında Doğu Roma İmparatorluğu'na referans veren bir isimle <em>Bilâd al-Rûm</em> (Roma Ülkesi) olarak adlandırılmasından dolayı, burada kurulan Selçuklu devletine Rum Selçuklu Devleti demek yaygın olarak kabul görmüştür. Türk tarihçileri ise daha çok "Anadolu Selçuklu Devleti" veya "Türkiye Selçuklu Devleti" terimlerini tercih ederler. Bu devletin Anadolu'da İslâm'ın ve Türkler'in yerleşmesindeki payı gerçekten büyük olmuştur. Epeyce sancılı bir kuruluş süreci yaşamış bulunan bu Türk devleti, bir taraftan Bizans'la uğraşırken, diğer yandan da Orta ve Doğu Anadolu'nun bir kısmında hüküm süren bir başka Türk devleti Dânişmendliler'le mücadeleye girmişti. Süleyman'ın oğlu I. Kılıçarslan'ın zamanı, Bizans, Dânişmendliler ve Haçlılar'la uğraşmakla geçti. Bu gözüpek Selçuklu sultanı, 1096'da İznik'i kuşatan Haçlılar'a boyun eğerek doğuya çekildi. 1106'da Dânişmendliler'den Malatya'yı, 1107'de Musul'u aldı ise de, sonunda Emîr Çavul tarafından yenilgiye uğratıldı ve Habur çayında boğularak öldü. Oğlu I. Mes'ud Haçlılar'dan Konya'yı alarak devletin merkezi yaptı. Ondan sonra II. Kılıçarslan Haçlılar'la mücadeleyi sürdürürken bir yandan da 1176'da Myriokephalon (Karamıkbeli) savaşında Bizans'ı ağır bir yenilgiye uğrattı. Bu savaşla artık Türkler'in Anadolu'da kalıcı olarak yerleşmeleri sağlanmış, Türkiye Selçukluları'nın İran'a yeniden dönüp iktidarı elegeçirme hayalleri de sona ermiş oluyordu. Bir başka önemli gelişme ise, bu sultanın Dânişmendli devletini ortadan kaldırarak Anadolu'nun üçte ikiden fazlasını hakimiyetine sokması oldu<sup><a class="hlink" epub:type="noteref" href="#not7_14" id="ref14">14</a></sup>.</p>

  <p class="indent">II. Kılıçarslan ölmeden önce devletini eski Türk geleneklerine uyarak oğulları arasında paylaştırmıştı. 1190'daki üçüncü Haçlı seferi, onların birbirlerine üstünlük sağlama mücadelesi verdikleri bir dönemde gerçekleşti. Buna rağmen Selçuklular ülkelerini savunmakta başarı gösterdiler. Sonunda bu şehzadelerden I. 'İzzeddîn Keykâvus kardeşlerine galip gelerek tek başına Selçuklu tahtına oturdu. Bu sırada dördüncü Haçlı seferi vukû bulmuş ve Haçlılar Konstantinopolis'i zaptederek burada bir Latin devleti kurmuşlardı (1204). Bizans ise İznik'e ve havalisine sığınmak zorunda kalmıştı.</p>

  <p class="indent">I. 'İzzeddîn Keykâvus'un (1210-1220) ve özellikle kardeşi I. 'Alâeddîn Keykubâd'ın zamanında (1220-1237) Türkiye Selçuklu devleti önemli siyasal ve ekonomik gelişmeler kaydetti. Karadeniz kıyısında Sinop ve Akdeniz kıyısında Antalya (Attaleia) limanlarını ele geçirmek suretiyle önemli ticaret yollarına sahip oldu. Böylece Türkiye Selçukluları, uluslararası ticaretin getirilerinden yararlanarak, zaten belli bir seviyeye gelmiş bulunan Anadolu'daki sosyal ve ekonomik refahı gözle görülür bir şekilde daha da yükseltme imkânını elde ettiler<sup><a class="hlink" epub:type="noteref" href="#not7_15" id="ref15">15</a></sup>. Bağdad'lı büyük sûfî Şihâbeddîn Sühreverdî'nin ve arkasından Endülüslü ünlü mutasavvıf Muhyiddîn b. el-Arabî'nin Anadolu'ya gelişleri bu zamana rastlar.</p>

  <p class="indent">Ne var ki bu refah dönemi çok sürmedi. II. Giyâseddîn Keyhusrev'in (1237-1243) keyfî ve beceriksiz yönetimi altında Türkiye Selçuklu devletinin düzeni bozulmaya başladı. İslâm'ın Anadolu'daki tarihi bakımından önemli bir dönüm noktası oluşturacak olan 1240'taki büyük Türkmen isyanının (Babaîler İsyanı) arkasından<sup><a class="hlink" epub:type="noteref" href="#not7_16" id="ref16">16</a></sup>, Moğollar buraya girdiler. Böylece Türkiye Selçuklu devletinin bağımsızlık dönemi sona erdi<sup><a class="hlink" epub:type="noteref" href="#not7_17" id="ref17">17</a></sup>. Bu durumdan yararlanmak isteyen Vatikan kilisesi, Şamanist Moğollar'ı Hıristiyan yapabilmek ve Anadolu'da hıristiyanlığı yeniden üstün kılmak amacıyla Dominiken ve Fransisken misyonerlerini buraya yolladı. Bunlardan Dominiken misyoneri Simon de Saint-Quentin'in bu dönem Anadolusu'nun sosyal ve dinî hayatıyla ilgili ilginç gözlemleri vardır<sup><a class="hlink" epub:type="noteref" href="#not7_18" id="ref18">18</a></sup>. Bu arada 1261 yılında İznik'teki Bizans yönetimi Konstantinopolis'i tekrar ele geçirerek Latin devletine son verdi. Bu dönem, Anadolu'daki Selçuklu topraklarında siyasal ve toplumsal krizlerin, isyanların birbirini kovaladığı dönemdir.</p>

  <p class="center"><span class="small2">ANADOLU'DA MÜSLÜMAN NÜFUS</span></p>

  <p class="nonindent">Müslüman Türkler'in Anadolu'ya yerleşmeleri konusunda, tarihçiler arasında tartışmalı bazı meseleler vardır. Buların en başında, Anadolu'nun bu yeni vatandaşlarının demografik yoğunluğu gelir. İkinci olarak da bu Türkler'in tamamının mı yoksa bir kısmının mı göçebe olduğu meselesi sırayı alır. Her iki konuda da eski kuşak Batılı tarihçilerle Türk tarihçileri arasında belli bir görüş ayrılığı vardır ve biraz dikkat edildiği zaman, bunun arkasında Türkler aleyhinde Batı kamu oyunda mevcut olan bazı önyargıların ve bunlara karşı Türklerce gösterilen tepkinin rolü olduğu anlaşılır.</p>

  <p class="indent">Tarihçiler, Türkmenler'in Anadolu'ya geliş ve yerleşmesini Moğol istilası öncesinde ve sonrasında olmak üzere iki safhada ele alırlar<sup><a class="hlink" epub:type="noteref" href="#not7_19" id="ref19">19</a></sup>. Birinci safha, Malazgirt savaşını takiben başlayan safhadır ve Türkmenler bu dönemde kitleler halinde Anadolu'ya akın etmişler ve yerleşmişlerdir. Üstelik gelenlerin hepsi göçebe olmayıp, aralarında daha Orta Asya'da iken yerleşik hayata geçerek şehirlerde yaşamakta olan müslüman Türkler de vardır. Bunlar Anadolu'daki şehirlere yerleşmişler ve oralarda mesleklerini icraya devam etmişlerdir. Daha bu devirde bile bu müslüman Türkler yerli hıristiyan nüfusa oranla Anadolu'da büyük bir çoğunluğa ulaşmışlardır. İkinci safha ise, Moğol istilasının başlamasıyla birlikte, Mâverâünnehr (Transoxiana), Hârezm, Azerbaycan ve Errân mıntakalarından vuku bulan yoğun göçlerin oluşturduğu dönemdir. Bu safhada da yine pekçok şehirli Türk, göçebe nüfusla birlikte Anadolu topraklarına sığınmışlardır<sup><a class="hlink" epub:type="noteref" href="#not7_20" id="ref20">20</a></sup>. Bu dönem, I. İzzeddîn Keykâvus ve I. Alâeddîn Keykubâd devirlerine rastlamaktadır.</p>

  <p class="indent">Türkler'in daha Malazgirt savaşından çok önceki tarihlerde Anadolu'ya geldikleri de ileri sürülmüştür<sup><a class="hlink" epub:type="noteref" href="#not7_21" id="ref21">21</a></sup>. Hattâ bugün bazı genç kuşak Türk tarihçileri, milâttan önceki devirlerde Türkler'in Anadolu'da yerleştiklerini, bunların proto-türk kitleler olduklarını yazmaktadırlar. Bu konuda bazı yeni arkeolojik kanıtlar bulunduğu söylenmekteyse de, henüz ikna edici somut deliller ortaya konulamamıştır.</p>

  <p class="indent">Buna karşılık, Cl. Cahen gibi bazı tarihçiler, meseleye daha ihtiyatla yaklaşarak birinci safhada Anadolu'da Türkler'in henüz yerli nüfusa sayıca üstün bir konumda olmamakla beraber oldukça kalabalık bir yekûna ulaştıklarını kabul ederler. Bunlara göre, Türkler'in demografik üstünlüğü oluşturmağa başlamaları, özellikle Moğol istilasını takip eden dönem, yani XIII. yüzyıl başlarından itibaren olan dönemdir<sup><a class="hlink" epub:type="noteref" href="#not7_22" id="ref22">22</a></sup>.</p>

  <p class="indent">Friedrich Barbarossa'nın yönettiği 1189'daki üçüncü Haçlı seferinden itibaren Batılı kaynaklar Anadolu'ya <em>Turchia</em> demeğe başlamışlardı<sup><a class="hlink" epub:type="noteref" href="#not7_23" id="ref23">23</a></sup>. Bu, artık Anadolu'nun bir Türk ülkesi haline geldiğinin kanıtıdır ve burada bir "Türkleşme" (Turcization) sürecinin, başladığını ve tabii buna paralel olarak da bir "İslâmlaşma" (İslâmization)nın yaşandığını gösterir. Hiç şüphe yokki bu süreç, özellikle kırsal kesim sözkonusu olduğunda, göçebe Türkmenler'in başlattıkları bir süreç idi.</p>

  <p class="indent">Sonuç olarak söylemek gerekirse, yukarıda da belirtildiği üzere, Anadolu'daki müslüman Türk nüfusunun miktarı ve yerli nüfusa oranı konusunda bugün kesin rakamlar verecek durumda değiliz ve ileride de büyük bir ihtimalle olamayacağız. Aslında vergi toplama amacına yönelik olarak XIII. yüzyılda, gerek bizzat Selçuklu yönetimi, gerekse daha sonra Moğol (İlhanlı) yönetimi tarafından düzenlenmiş olması gereken, Osmanlı <em>tahrir defterleri</em> benzeri –ve hiç şüphesiz öncüsü- defterlerin aslında mevcut olduğunu rahatlıkla tahmin edebiliriz. Ama, çeşitli sebepler yüzünden bunlar bize ulaşmamıştır. Ulaşmış olsalardı, bunlara dayalı tahminler yapabilme imkânımız olacaktı. Fakat özellikle Moğol istilâsı öncesinde gayri müslim nüfusun Türk nüfusa oranla daha az olduğuna dair de elimizde müspet bir veri olmamasına karşılık, bu istilanın sonrasında Türk nüfusunun demografik açıdan giderek üstün konuma geldiği de tarihen müspet bir olgudur.</p>

  <p class="indent">Anadolu'da İslâmın yayılışı konusunun etnik ve demografik tabanıyla ilgili bir başka mesele de, her iki safhada Anadolu'ya gelip yerleşen Türkler'in hepsinin müslüman olup olmadığı konusudur. Tarihsel kaynaklardan sağlanan veriler, bu Türkler'in büyük çoğunluğunun, gerek eskiden, gerekse henüz müslüman olmuş kitlelerce oluşturulduğunu, ancak yine de henüz kısmen Budizm'i ve daha ziyade Maniheizm'i terketmemiş Uygur ve Kıpçaklar'ın, yahut daha Orta Asya'da iken Nesturi mezhebini kabul etmiş hıristiyan Türkler'in bulunduğunu gösteriyor. Nitekim Osmanlı döneminde, meselâ XVI. yüzyıla ait bazı <em>tahrir</em> <em>defterlerinde</em> bile, Türk isimlerini taşımalarına rağmen hıristiyan nüfus (<em>tâife-i gebrân</em>) olarak kayıtlı kesimlere rastlanmaktadır. Bunların taşıdığı Türk isimleri hakkında Batılı ve Türk tarihçilerince çeşitli teoriler ileri sürülmekte ise de, bunların daha Orta Asya'da iken hıristiyan olmuş, Nesturi mezhebindeki Türkler oldukları ihtimali oldukça güçlü görünüyor.</p>

  <p class="indent">Etnik karışım meselesine gelince, her ne olursa olsun, belirtilen örneklerdeki gibi istisnaî durumlar olmakla beraber, Anadolu'daki Türkler'in büyük çoğunluğunun müslüman oldukları kesindir. Yerli nüfustan ise –aşağıda temas edeceğimiz üzere önemli bir yekun teşkil etmemekle birlikte– İslâm'a geçişler (ihtidalar) vardı. Özellikle yerleşik kesimler için söyleyecek olursak, artık bir arada yaşamağa başlayan bu iki kesim arasında etnik açıdan bir takım karışmalar meydana geldiğini kabul etmek gerekiyor. Bu konuda da elimizde müspet istatistik veriler bulunmamakla birlikte, özellikle hıristiyan nüfustan kız almak suretiyle melez bir takım nesillerin belli ölçüde mevcudiyeti tahmin edilmeyecek bir şey değildir. <em>Battalnâme</em> ve <em>Dânişmendnâme</em> gibi epik romanlarda bu olguyu yansıtan belirli sayıda örnek vardır. Bu etnik karışımın İslâm'a geçişlerde belli bir payı olması gerektiğini söyleyebiliriz.</p>

  <p class="indent">Bu etnik karışımın aynı zamanda aktüel bir boyutu da, Anadolu'daki Kürt nüfusuyla ilgilidir. İran, Irak ve Anadolu arasındaki, her üç ülkeden bir kısımını içine alan ve eski İslâm kaynaklarında <em>Kürdistan</em> diye coğrafî bir terimle tanımlanan bölgede, Kürtler'in mevcudiyeti bilinmektedir. Bunların da büyük çoğunluğu hayli evvelden Arap fetihleri esnasında İslâm'a geçmişti. Dolayısıyla bölgeye yerleşen Türkler'in bunlarla da karıştıkları, bu Türkler'den Kürt çoğunluğu içinde eriyerek kürtleşenler ve Kürtçe konuşmağa başlayanlar bulunduğu gibi, Kürtler'den de Türk çoğunluğu bulunan yerlerde Türkleşen ve Türkçe konuşmağa başlayanlar şüphesiz ki vardı. Bunun ispatı, günümüzde de aynı sürecin yer yer devam etmekte oluşudur.</p>

  <p class="center"><span class="small2">İSLÂM'IN TOPLUMSAL KURUMLARI: VAKIFLAR</span></p>

  <p class="nonindent">Türkiye Selçukluları zamanında Anadolu'da İslâm'ın yayılma sürecinin en görünürde olan tarihsel belgeleri, kentlerdeki, Türk yerleşmesinden bu yana tesis edilen vakıf eserleridir. İslâm dünyasında bütün dinî-sosyal kurumlar, bilindiği gibi yaklaşık Abbasî döneminden beri vakıf anlayışına ve tatbikatına dayanır. İslâm'ın gelişinden önce de aynı topraklarda vakıf kurumunun değişik örneklerine rastlanmakla beraber, İslâm medeniyeti bu kurumu, "zenginlerin mallarının bir kısmını, hiç bir karşılık gözetmeden yalnızca Allah rızası için fakirlerin yararına sunması" olarak özetlenebilecek bir takım İslâmî ilkelere dayandırmıştır. Ama gerçekte yalnızca bu motifin rol oynadığını söyleyebilmek mümkün değildir. Bunun yanında vakfı yapan kişinin ve ailesinin uzun süreli ekonomik menfaatlerinin korunması da önemli bir faktör olarak görünüyor<sup><a class="hlink" epub:type="noteref" href="#not7_24" id="ref24">24</a></sup>.</p>

  <p class="indent">Vakıflar, esas ve tarihsel olarak <em>imaret</em> –ama modern sanat tarihçilerince <em>külliye</em>– genel terimi içinde yer alan <em>medrese, şifâhâne</em> (hastane), <em>câmi‘</em> (veya <em>mescid), zaviye</em> (veya <em>tekiyye, hânikah, dergâh, âsitâne), hammam, matbah, kervansaray</em> vb. sosyal ve dinî amaçlı binaları yapıp işletme, yahut öğrencilere burs verme, fakir hastaları tedavi ettirme, <em>mühtedîlere</em> yardım etme, sakat hayvanları iyileştirme vb. birtakım sosyal hizmet ve faaliyetleri finanse eden bir malî-idarî mekanizmadır. İşte Selçuklu ve Osmanlı kentleri, bu geleneksel yapıyı sürdürmüşlerdir. Osmanlı arşivlerinde bu sistemin nasıl işlediğini gösteren pek çok belge bulunmaktadır. Bu belgelerin en belli başlılarını, şimdiki Türkiye'de idarî birim olan <em>il</em> sisteminin Osmanlı dönemindeki karşılığı <em>sancaklara</em> ait <em>evkaf defterleridir<sup><a class="hlink" epub:type="noteref" href="#not7_25" id="ref25">25</a></sup></em>.</p>

  <p class="indent">Toplumsal yapıdaki mühim rollerinden dolayı İslâm hukukunda oldukça sistemli bir vakıf hukuku geliştirilmiştir. Bu hukuk, bir İslâm ülkesindeki gayri müslim vakıflarının da meşruiyetini tanımıştır. Bizans'tan Türkiye Selçukluları'na geçen topraklarda mevcut kilise ve manastır vakıfları aynen devam etmiş, bunların yönetimleri yine kendilerine bırakılmıştır. Osmanlılar da bu politikayı aynen korumuşlardır. Bugün Türkiye Cumhuriyeti'nde de aynı durum sürmektedir.</p>

  <p class="indent">Türkiye Selçukluları ve Beylikler döneminde Anadolu kentlerinde ne kadar <em>cami, mescid, medrese, zaviye</em> ve <em>türbe</em> olduğunu istatistik verilere dayalı olarak bilemiyoruz. Bugün ayakta kalan anıtsal nitelikli binaların dışında, anıtsal nitelik taşımayan veya harap olanları tesbit etmek mümkün değildir. Buna karşılık, arşiv kaynakları sayesinde Osmanlı dönemi için daha şanslıyız. Osmanlı klasik dönemi sancakları üzerinde arşiv belgelerine dayalı olarak yapılan çalışmalar sayesinde bu sayılan kurumların çoğunun –hattâ bugün mevcut olmayanların dahi– kaydına ulaşabiliyoruz. Ancak Osmanlı arşiv kayıtlarına geçen kurumlardan bir kısmının da, Türkiye Selçukluları döneminden intikal eden ve Osmanlı döneminde de çalışmakta olan kurumlar olduğunu unutmamalıyız.</p>

  <p class="indent">Bu dinî kurumların Anadolu'da İslâm'ın yayılış ve yerleşmesi ve dolayısıyla İslâm kültürünün oluşup gelişmesindeki payını ve yerini, kısaca bu kurumların sosyo-kültürel tarihlerini henüz yeterince bilmiyoruz. Bu sebeple, Türkiye Selçukluları, Beylikler ve hattâ Osmanlı döneminde, "<em>cami, mescid, medrese</em>, ve <em>zaviyelerin</em> Anadolu'daki müslüman toplumun hayatına katkıları ne olmuştur?" gibi soruların cevabını, kısmen Osmanlı dönemi hariç, bu kurumlarca kendi içlerinde tutulan kayıtlar olmadığı için, bilimsel olarak tatminkâr bir şekilde henüz veremiyoruz.</p>

  <p class="indent">Bilindiği gibi <em>cami</em>, İslâm'ın başlangıcından beri kentlerin fizik yapılanmasında en belirleyici birimdir. Esas olarak toplu ibadet edilen kutsal bir mekân olmakla beraber, aynı zamanda siyaset dahil, her türlü konunun tartışıldığı, yabancı ülkelerden gelen müslümanların verdiği haberlerin, ulemânın sohbet ve derslerinin dinlendiği toplumsal bir mekân, bir çeşit <em>forumdur</em><sup><a class="hlink" epub:type="noteref" href="#not7_26" id="ref26">26</a></sup>. Hattâ bütün ortaçağlar boyunca görüldüğü üzere, zaman zaman kimsesizlerin, yersiz yurtsuzların kısa sürelerle geceledikleri bir yer de olmuştur. Aynı şeyler Selçuklu dönemi Anadolu'sundaki camiler için de geçerliydi.</p>

  <p class="indent">Bu dönemler Anadolu'sunda kentlerin ve kasabaların en vazgeçilmez dinî-sosyal kurumlarından biri de, hiç şüphe yok ki bulunduğu yere, büyüklüğüne, fonksiyonlarındaki çeşitliliğe göre <em>zaviye, tekiyye, dergâh, âsitâne, hânikah, buk'a</em> gibi isimler alan, sufilerin ikamet ettiği, yolcuları konakladıkları binalardır. Bunlar Anadolu'nun İslâmlaşma tarihinde, yerine ve zamanına göre cami ve mescidlerden daha yoğun bir rol oynamışlardır. Bu kurumlar, bağlı oldukları tarikatların niteliklerine göre belli ölçüde farklılıklar sergilemekle birlikte, genelde aynı mâhiyette idiler. Özellikle kırsal kesimlerdeki zaviyelerde gündüz tarla ziraati, hayvan yetiştirme vs. gibi tarımsal faaliyetlerle uğraşan dervişler, akşamları <em>semâ'</em> ayinleri ve <em>zikr</em> meclisleri düzenliyorlar, hatta müridlerin tasavvufî eğitimi ile uğraşıyorlardı<sup><a class="hlink" epub:type="noteref" href="#not7_27" id="ref27">27</a></sup>. Bunların müslümanlarla gayri müslimlerin birlikte bulunduğu kent ve köylerde, İslâmlaşma konusundaki rollerine aşağıda değinilecektir.</p>

  <p class="center"><span class="small2">TÜRKİYE SELÇUKLU YÖNETİMİ VE İSLÂMLAŞMA</span></p>

  <p class="nonindent">Türk ve Türkiye tarihinde uzman olmayan bazı eski ve yeni kuşak tarihçilerin Selçuklu ve Osmanlı Anadolu'suda devletin yerli nüfusu zorla müslümanlaştırma politikası izlediği şeklindeki iddiaları, Claude Cahen, Bernard Lewis, Marshall G. Hodgson gibi Batılı ve Fuat Köprülü ve Osman Turan gibi Türk tarihçilerinin gösterdikleri gibi, artık geçerliliğini kaybetmiş görünüyor. Bugün bu konuya tarihçilerce daha dikkatli ve tarafsız yaklaşılmaktadır.</p>

  <p class="indent">Türkleşme ve İslâmlaşma süreci, XI. yüzyılın sonlarından itibaren Bizans sınırlarından İran hudutlarına, Karadeniz sahillerinden Eyyûbî Devleti arazisine kadar geniş bir alanı içine alıyordu. Bu alan, batıda Türkiye Selçuklu Devleti, ortada Dânişmendliler, doğuda ise, Mengücekliler, Saltuklular, Artuklular vs. tarafından paylaşılıyordu. Bunların her biri, kendi hâkimiyet alanlarında belli bir dinî siyasetin uygulayıcısı oldular<sup><a class="hlink" epub:type="noteref" href="#not7_28" id="ref28">28</a></sup>. Bu dinî siyasetin hedefi iki ana kitle, yani müslümanlar ve gayri müslimler idi.</p>

  <p class="indent">Bu devletler, belli bir iskân siyasetiyle Anadolu'nun doğu, güney-doğu ve orta bölgelerindeki vâdi ve ovalarını, yaylalarını göçebe ve yerleşik Türk nüfusuna mesken olarak verirken, kısa zamanda bu nüfusu üretici duruma getirmeyi amaçlıyorlardı. Onlar için birinci derecede hayatî olan bu amaca ulaşabilmek için, hiç şüphesiz <em>vakf</em> müessesesinden geniş ölçüde yararlanıldı. Bugün için, adları geçen devletlerden kalma vakıf eserlerinin bazılarının yapılış tarihleri kesin olarak bilinmemekle beraber, İslâmlaşmanın doğudan batıya doğru bir gelişme çizgisi takip ettiği muhakkaktır. Mevcut mimarî eserlere bakılarak, doğuda Van gölü havzasının, ortada Kızılırmak (Halys) yayının iç kesiminin ilk önce Türkleşen ve buna paralel olarak İslâmlaşan bölgelerden olduğu söylenebilir.</p>

  <p class="indent">İsimleri sayılan devletler, hiç şüphesiz çoğunluğunu Türkler'in oluşturduğu geniş bir müslüman kitle üzerinde hüküm sürüyorlardı. Hepsi de, tıpkı Büyük Selçuklu Devleti'nin bir devamı olarak Sünnî İslâm'ı benimsemişlerdi. Vaktiyle F. Babinger'in F. Köprülü tarafından çürütülen Türkiye Selçukluları'nın Şîî olduğuna dair iddiası<sup><a class="hlink" epub:type="noteref" href="#not7_29" id="ref29">29</a></sup>, bugüne kadar kanıtlanamamıştır. Türkiye Selçuklu sultanları, yüksek bir Sünnî İslâm kültür ve terbiyesi aldıkları, Arapça ve Farsça'yı çok iyi bildikleri halde, gerek onlar, gerekse halk, tutucu ve bağnaz değildiler. Hatta bu yüzden dönemin Arap kamuoyunda Anadolu'daki bu İslâm anlayışına şüphe ile bakıldığı, Türkler'in müslümanlıklarından şüphe edildiği görülmüştür<sup><a class="hlink" epub:type="noteref" href="#not7_30" id="ref30">30</a></sup>.</p>

  <p class="indent">Hükümdarlar Türk, Arap ve Fars menşe'li ilim ve din adamlarını, mutasavvıfları, şâir ve edipleri etraflarına toplamak ve onlara eserler yazdırmak için gerekli her türlü imkânı hazırlıyorlardı. Meselâ, Türkiye Selçukluları zamanında İran'dan ve Arap memleketlerinden gelip Anadolu'ya yerleşen ilim adamları arasında 'Abdülmecîd b. İsmâîl el-Herevî (öl. 1142), Muhammed Talakânî (öl. 1217), Yusuf b. Sa'îd es-Sicistânî (öl. 1241-42) ve 'Ömer el-Abharî (öl. 1265) sayılabilir. Sökmenliler zamanında Ahlat'ta fıkıh âlimi 'Abdüssamed b. 'Abdurahman (öl. 1145) çok tanınmıştı. Ayrıca, Anadolu'daki Selçuklu medreselerinden yetişerek muhtelif Arap memleketlerinde yerleşmiş Türk âlimleri de vardı. Bütün bu sayılanlar ve daha başkaları, devletin Sünnîlik siyasetini takviye etmede büyük rol oynadılar.</p>

  <p class="center"><span class="small2">DİNÎ EĞİLİMLER VE MEZHEPLER</span></p>

  <p class="nonindent">Siyasal iktidarların resmen Sünnîlik siyaseti gütmesinin, halkın zorla sünnîleştirilmesine yol açtığı şeklinde bugün Türkiye'deki bazı popüler tarih yazarlarınca ileri sürülen ideolojik iddiayı –kısmen Yavuz ve Kanuni dönemi hariç– kanıtlayabilmek zor görünüyor. Muhakkak ki bu iktidarların böyle bir siyaset takibi, daha İran Selçuklularından itibaren Sünnîliği siyasal iktidarın himayesine alması sebebiyle kuvvetlendirici bir faktör olmuştur. Ama, Türk zümreleri X. yüzyıldan itibaren tedricen müslümanlaşmaya başladıkları zaman, Mâverâünnehr'de Sünnî İslâm'ın en kuvvetli olduğu çevrelerle temasa geldiklerinden, büyük çoğunlukla bu yolu seçmişler ve buna uyum sağlamakta ve kendilerine uyarlamakta da fazla bir güçlüğe uğramamışlardır.</p>

  <p class="indent">İşte sözü edilen bu tarihî gelişimin tabii bir sonucu olarak da Anadolu'da müslüman halk arasında büyük çoğunluk Sünnîliğe mensuptu. Bütün Anadolu genelinde, Selçuklu döneminde Sünnîliğin <em>Hanefî</em> kolunun, doğu ve güney-doğu bölgelerinde ise yer yer <em>Şâfi'îlik</em>'in yaygın olduğuna, eğitim ve öğretim alanında ve özellikle hukukî sâhada <em>Hanefilik</em>'in hâkim mevkide bulunduğuna kesin nazarıyla bakılabilir. Bilhassa şehir ve kasabalar, yani gelişmiş bir kültürün olduğu yerler ve yakın çevreleri, başka bir deyişle yazılı kültürle teması olan bölgeler, Sünnîliğin ağır bastığı yerlerdi. Tabiatıyla bu merkezlere yakın ve onlarla sürekli münasebeti olan köyler de aynı durumdaydı. Kısmen Şâfiîlik hariç tutulursa, Anadolu'da öteki Sünnî mezheplerin (<em>Hanbelîlik</em> ve <em>Mâlikîlik</em>) yerleşme ortamı bulamadıkları, zaman zaman <em>Hanbelî</em> ve <em>Mâliki</em> mezheplerine mensup âlim ve mutasavvıfların gelip gitmelerine, hattâ belirli zamanlarda Anadolu'da yaşamalarına rağmen, bu mezheplerin yayılmadıkları görülmektedir. Bunun sebebi bir anlamda, Türklerin İslâmiyete girerken Orta Asya'da <em>Hanefî</em> çevrelerle temasları olduğu kadar, bu mezhebin daha rasyonel ve pratik ihtiyaçları karşılamaya yatkın, yani Türklerin sosyal yapılarına daha uygun olduğu hep ileri sürülmüştür. Buna başka sebepler de eklenebilir.</p>

  <p class="indent">Sünnîlik dışı dinî akım ve mezheplere gelince, Anadolu için Selçuklu ve Beylikler dönemiyle ilgili olarak bu konuda halâ kaynak, dolayısıyla bilgi yetersizliği vardır. Araştırmaların bugünkü hali, genel tabloyu oldukça şekillendirmiş gibi görünmesine rağmen, esas itibariyle bu tablo hala bulanık renkler ihtiva etmektedir<sup><a class="hlink" epub:type="noteref" href="#not7_31" id="ref31">31</a></sup>. Özellikle XIII. yüzyıldaki göçlerle Anadolu'ya gelen göçebe Türkmenler'in hatırı sayılır bir kısmının Sünnîlikle pek uyuşmayan bir İslâm anlayışına sahip oldukları ve bunların bir kısım siyasî ve içtimaî hareketlerde, dinî ve tasavvufî cereyanlarda etkin oldukları uzun zamandan beri bilinmekle beraber, bu akımların dinî yapıları, döneme ait yazılı kaynakların yetersizliği nedeniyle kesin ve tam olarak anlaşılamıyor. Ancak bazı yazılı kaynaklardaki ipuçları ve bugünkü duruma ait birtakım verilerden hareketle bu eğilimlerin nitelik ve mâhiyetleri hakkında bazı varsayımlarda bulunulmaktadır. Bu varsayımlara göre meselâ Türkmenler, müslüman olmadan önceki atalar kültü, Gök Tanrı kültü, çeşitli tabiat kültleri, Şamanizm ve Budizm, Maniheizm, Mazdekizm vb. muhtelif Asya dinlerinin kalıntılarını müslüman oduktan sonra da kuvvetle muhafaza etmişlerdir<sup><a class="hlink" epub:type="noteref" href="#not7_32" id="ref32">32</a></sup>.</p>

  <p class="indent">Siyasal iktidarların resmen güttüğü Sünnîlik siyasetine rağmen, yarı göçebe Türkler arasında da, yakın zamanlara kadar üzerinde hemen hiç durulmayan, hattâ var olabileceği kabul edilmeyen Şîî-Îsmâ'ilî tesirlerin varlığı giderek çok muhtemel görünmektedir. Bir defa XI. yüzyıldan beri kuzey Sûriye ve güney-doğu Anadolu'da bulunan Türkmenler'in İsmâ'ilîler'le uzun zamandır yanyana, hatta içiçe yaşadıkları bilinmektedir<sup><a class="hlink" epub:type="noteref" href="#not7_33" id="ref33">33</a></sup>. Nitekim, XIII. yüzyılın başlarında bunlar arasında dolaşmış bir Arap seyyahı olan el-Cevberî, 'Ali'nin ruhunun kendisine geçtiğini söyleyerek halk arasında dolaştığını, ama hiç yadırganmadığını yazıyordu<sup><a class="hlink" epub:type="noteref" href="#not7_34" id="ref34">34</a></sup>.</p>

  <p class="indent">1240 yılındaki Babaî isyanı ile onu takip eden Cimri isyanı dahil, sonraki yıllarda Anadolu'da Moğollar'a karşı girişilen ayaklanmalarda kuvvetli bir <em>mehdilik</em> (messianism) inancının hâkimiyeti de bu konuda dikkat çekicidir<sup><a class="hlink" epub:type="noteref" href="#not7_35" id="ref35">35</a></sup>. Hattâ İlhanlı hükümdarı Olcaytu Hudâbende'nin (1304-1317) İmâmiyye mezhebini kabulünden sonra da Şî'îlik için Anadolu'da uygun bir yayılma ortamının doğmuş olabileceği de farzedilebilir. Ama İlhanlılar'ın çok geçmeden Sünnîliğe geçmeleri, böyle bir ortamın gelişmesini engellemiştir. Hatta sözünü ettiğimiz Şî'î-İsmâ'ilî tesirlere rağmen bu Türkmenler hiç bir zaman tam anlamıyla Şî'î olmamışlar, daha çok kendi eski İslâm öncesi inançlarını İslâmî bir cilâ altında muhafaza etmişlerdir. Nitekim <em>Bektaşîlik</em> ve <em>Kızılbaşlık</em> XV. yüzyılda Anadolu'da işte bu çevreler içinde şekillenecek, böylece İslâm heterodoksisinin Anadolu ayağı ortaya çıkacaktır<sup><a class="hlink" epub:type="noteref" href="#not7_36" id="ref36">36</a></sup>.</p>

  <p class="indent">Bütün bunlara rağmen gerçekte bu devirde Anadolu'da kısmî bazı tesirlerin dışında ne <em>İsmâ'iliyye</em>, ne de <em>İmâmiyye</em> (Oniki İmam) Şî'îliği'nin yayıldığına dair elimizde iknâ edici kanıt mevcut değildir. Nitekim sonraki yüzyıllarda bile Anadolu'da doğrudan doğruya bu iki kola mensup Şîî zümreler hiç bir zaman mevcut olmamıştır.</p>

  <p class="indent">Bu arada XIII. yüzyılın ikinci yarısında Anadolu'nun doğu ve güney doğusunda cereyan eden bir takım siyasî olaylara karışacak kadar bir varlık gösteren Yezîdî çevrelerden de söz etmek gerekir. XII. yüzyılda Şeyh 'Adiy b. Müsâfir (öl. 1162) tarafından Şî'î mezhebinin aşırılıklarına bir ölçüde engel olmak üzere Emevî halifelerini, özellikle de I. Yezîd'i savunmak amacıyla geliştirilen <em>'Adeviyye</em> mezhebi, zamanla Anadolu'nun güney doğusunda dağlı Kürtler arasında nitelik değiştirmiş ve eski mahallî inançlarla karışarak koyu bir heterodoks mezhep halini almıştı. Şeyh' Adiy'nin torunları zamanında mezhep, Halife Yezîd'den dolayı <em>Yezîdiyye</em> adını aldı ve mensupları da <em>Yezîdî</em> diye tanınmaya başladı. Bunlar Türkmenler'le birleştiler ve Anadolu'yu işgal eden Moğollar'a karşı birlikte savaştılar. <em>Yezîdîler</em>'in tam anlamıyla bugünkü kimliğini kazanmaları, XIV. yüzyılın sonlarında olmuştur<sup><a class="hlink" epub:type="noteref" href="#not7_37" id="ref37">37</a></sup>. Mezhebin Anadolu'nun güney doğusu dışına taşmadığını söyleyebiliriz. Nitekim bugüne kadar Anadolu'nun batı taraflarında <em>Yezidîliğin</em> varlığına dair hiç bir ipucuna rastlanmamıştır.</p>

  <p class="center"><span class="small2">TASAVVUF, SÛFÎLER, TARİKATLAR VE İSLÂMLAŞMA</span></p>

  <p class="nonindent">Anadolu'nun büyük kısmının fethi tamamlanıp siyâsî ve içtimaî ortam iyice kuvvetlendikten ve istikrara kavuştuktan sonra, yani yaklaşık XIII. yüzyılın başlarından itibarendir ki, çeşitli tasavvuf akımlarının, muhtelif tarikatlara mensup şeyh ve dervişlerin buraya geldiklerine şahit oluyoruz. Bunlar Anadolu topraklarında kendileri için uygun şartları hâiz, yayılmaya elverişli birer çevre bulurken, siyasal iktidarlar da varlıklarını güçlendirecek ve halk nezdinde meşrulaştıracak zengin bir manevî desteğe kavuştular.</p>

  <p class="indent">Değişik çehre ve görüntüye sahip, değişik dilleri konuşan, değişik kıyafetler giyen bu mutasavvıflar, sufiler, şeyhler ve dervişler, sözü edilen göç dalgalarıyla gelip, kentlerden gelenler kentlere, kırsal kesimlerden gelenler kırsal kesimlere yerleştiler. Böylece Anadolu'da da tasavvuf, İslâm dünyasının başka coğrafyalarında olduğu gibi, yüksek ve popüler tasavvuf olmak üzere ikili ve paralel bir yapıya dönüştü.</p>

  <p class="indent">Bununla beraber kentli veya yüksek tasavvuf çevreleri genelde <em>zühd ve takvâ</em> anlayışının ağır bastığı ahlâkçı bir karakter yansıtır. Muhyiddîn b. el-'Arabi'yi (öl. 1241), halefi Sadreddîn el-Konevî (öl. 1274) ve bunların müridlerini, Kâdiriyye, Rifâiyye, vb. tarikat mensuplarını bu çerçevede düşünmek icap eder.</p>

  <p class="indent">İkinci grup ise, büyük kesimi Horasân ve çevresinde hakim olan tasavvuf anlayışını yansıttığı için <em>Horasanîler</em> terimiyle ifade edilen çevredir. Bunun Orta Doğu'daki tasavvuf akımlarının üstünde, özellikle de Anadolu'da derin etkisi olmuştur. O kadar ki, bugün bile pek çok halk kendisinin kökünü buraya bağlar. Bu mektebin içinde de çok çeşitli eğilimler bulunur. En tanınmış temsilcileri arasında, Anadolu'ya gelip burada yaşayan Evhadeddîn Kirmânî (öl. 1237), Fahreddîn 'Irâkî, Mevlânâ'nın babası Bahâeddîn Veled, Burhâneddîn Tirmizî (öl. 1240), Necmeddîn Râzî (Dâye) (öl. 1256) zikredilebilir.</p>

  <p class="indent">İşte bu tasavvuf akımlarına mensup tarikatlara bağlı şeyhler ve dervişler Ahlat, Erzurum, Bayburt, Sivas, Tokat, Amasya, Kırşehir, Kayseri ve Konya gibi, devrin önemli merkezlerinde ve yakın çevrelerinde bir süre yaşadılar. Bunlar XIII. yüzyıl Anadolu'sunda çok renkli bir tasavvuf ortamı yarattılar. Değişik kılık ve kıyafetleriyle çarşı pazar gezip vaazlar veren, ilâhiler söyleyen, kurdukları tekkelerde, zâviyelerde coşkun âyinler düzenleyen, <em>yaratılış, Tanrı, insan</em> ve <em>kâinat</em> hakkında değişik düşünceler ileri süren bu cezbeli insanlar, halkın muhakkak ki çok ilgisini çekiyordu. Selçuklu Anadolu'sunda yarı mitolojik bir popüler İslâm inanç ve kültürünün oluşması, hiç şüphe yok ki bunların eseriydi. Bu yarı mitolojik popüler İslâm öğretisi, hıristiyan halkın da ilgisini çekiyor ve onu tekkelere ve türbelere cezbediyordu.</p>

  <p class="indent">Bu sürecin sonunda burada, daha ziyade medrese çevrelerince <em>hurafe</em> veya <em>bid'at</em> denilen inançların, evliyâ menkabelerinin ve efsanelerin ağırlıklı olduğu, fıkıh merkezli medrese müslümanlığına paralel, <em>evliyâ kültü merkezli</em> bir "halk İslâmlığı" gelişmeye başladı. Bu iki müslümanlık anlayışı her müslüman ülkede olduğu gibi, hem bir arada yaşadı, hem aralarındaki rekabet yüzyıllar sürdü. İslâm'ın yayıldığı bütün topraklarda da aynen cereyan eden bu sosyolojik süreç, muhakkak ki Anadolu'da aynen geçerli olmuştur. Evliyâ kültü merkezli bu popüler İslâm, bugün bütün karakteristikleriyle modern Türkiye'de de güçlü bir şekilde varlığını korumaktadır.</p>

  <p class="indent">Görüldüğü gibi Anadolu'da tasavvuf, münhasıran XIII. yüzyıl başlarındaki göçlerle taşınmış bir olgudur. Belki burada altı çizilmesi gereken önemli bir nokta, bu olgunun o dönem için hemen bütünüyle Anadolu'da İslâm'ı temsil etmekte oluşudur. Bir başka ifadeyle Anadolu'da İslâm demek, kentsel ve kırsal kesimin büyük bir çoğunluğu için tasavvuf demektir. Türkiye Selçuklu devletinin burada tutunması ve gelişmesinin, özellikle Moğollar'ın Orta Asya'yı ve çok geçmeden de İran ve Irak'ı istila etmeleri sonucu, bundan rahatsız olmuş bir çok mutasavvıf ve sufinin, şeyh ve dervişin Anadolu'ya geldiği, çok uzun yıllar önce Köprülü tarafından vukufla gösterilmişti. <em>Kübreviyye, Sühreverdiyye, Rifâ'iyye</em> ve <em>Kâdiriyye</em> gibi Asya ve Irak kökenli kentli Sünnî tarikatlar bunların başında gelir. Ayrıca bu sayılan memleketlerin, <em>Haydariyye, Kalenderiyye</em> ve <em>Vefâ'iyye</em> gibi, kırsal veya kentli, çoğunluk itibariyle Sünnî çerçeve dışında kalmış tarikatlar da buraya akın ettiler<sup><a class="hlink" epub:type="noteref" href="#not7_38" id="ref38">38</a></sup>.</p>

  <p class="indent">İşte XIII. yüzyıl başlarından itibaren, bu insanların temsil ettiği, Anadolu'da yayılmaya başlayan tarikatlar, bir bakıma da İslâm, temelde Sünnî çerçeve içinde ve dışında olmak üzere iki ana eğilim sergiler. Şüphesiz bu eğilimler söz konusu tarikatların ortaya çıktıkları ve yayıldıkları kültürel çevrelerin sonucu idi. Meselâ, ilmî faaliyetlerin yoğun olduğu Mâverâünnehr, Hârezm, İran, Suriye ve Irak'ın büyük kentlerinde doğan ve gelişen tarikatlar, genelde Sünnî eğilimli idiler veya en azından bazıları görüntüde öyle olmağa gayret ediyorlardı. Buna karşılık, aynı bölgelerin İslâm'ın tam olarak nüfuz edemediği kırsal kesimlerinde, eski Hint ve İran mistik kültürünün hâkim olduğu, eski Türk inançlarının geçerliliğini koruduğu sahalarda doğup gelişen tarikatlar ise klasik Sünnîliğin dışında kalıyorlardı.</p>

  <p class="indent">Bu ikinci grup tarikatlar, XIII. asırdaki göçlerle birlikte, göçebe ve yarı göçebe olarak Anadolu'ya gelip yerleşmiş bulunan Türkmen toplulukları arasında daha çok tutunabildiler. Çünkü bunlar, İslâm'ı yeni kabul etmiş, yahut yaşadıkları sosyal hayat tarzının (göçebelik) gereği, henüz yüzeysel olarak İslâmlaşmış olduklarından, İslâm'ı ne de olsa yerleşik ahali ölçüsünde özümseyebilmiş değillerdi. Zaten bu insanlar için tasavvuf, soyut bir takım mistik hedeflere ulaşmaktan çok, bir sosyal hayat tarzı olmaktan öteye fazla bir anlam taşımamaktaydı. Bunların pek çoğu <em>Vefâiyye, Kalenderiyye ve Haydariyye</em> gibi, İslâm öncesi yerel inanç ve geleneklerle kolayca uyuşabilen tarikatlardı.</p>

  <p class="indent">Kübreviyye, Anadolu'ya Necmeddîn Kübrâ'nın (öl. 1221) yanında yetişmiş olan Sa'deddîn Hamevî, Seyfeddîn Bâharzî, Bâbâ Kemâl-i Hocendî gibi önemli şahsiyetler tarafından getirildi<sup><a class="hlink" epub:type="noteref" href="#not7_39" id="ref39">39</a></sup>. Bunlar, Moğollar'ın önünden kendi müridleriyle Anadolu'ya sığınmışlardır. Aralarında özellikle, Necmeddîn Râzî (Dâye) (öl. 1256) ile, Mevlânâ Celâleddîn Rumî'nin babası Bahâeddîn Veled'i (öl. 1236) anmak gerekir. Anadolu'da Kübreviyye asıl bunlar vasıtasıyla yayılmıştır.</p>

  <p class="indent">Necmeddîn Râzî önce Kayseri'ye gelip burada I. 'Alâeddîn Kaykubâd ile görüşmüş, sonra Sivas'a giderek orada meşhur eseri <em>Mirsâd al-'İbâd'ı</em> yazmıştır. Bahâeddîn Veled ise önce Karaman'a yerleşmiş, oradan Konya'ya gelmiş ve hayatını burada sürdürmüştür. Aynı zamanda hatırı sayılır bir âlim olan Bahâeddîn Veled, burada epeyce ilgi uyandırmış ve pek çok mürid edinmiştir. Bahâeddîn Veled'in, oğlu Celâleddîn Muhammed üzerinde bilhassa tasavvufî terbiye itibariyle bir hayli etkili olduğunu söylemek gerekir<sup><a class="hlink" epub:type="noteref" href="#not7_40" id="ref40">40</a></sup>. Kendisiyle beraber Belh'ten gelen halifesi Burhâneddîn Muhakkik-i Tirmizî'nin de en az onun kadar geniş bir çevre edindiği anlaşılıyor.</p>

  <p class="indent">Ebu'n-Necîb Sühreverdî (öl. 1167)'nin kurduğu ve yeğeni Ebu Hafs Şihâbeddîn Ömer Sühreverdî (öl. 1234)'nin geliştirip yaydığı Sühreverdiyye tarikatı, Anadolu'da yayıldı ve gelişti. Bu zatın yazdığı eserler arasında bilhassa <em>'Awârifu'l-Ma'ârif</em> büyük bir şöhret kazandı ve Anadolu'da da en çok okunan tasavvuf eserleri arasına girdi. Dolayısıyla hem zamanında hem de daha sonraki yazılan tasavvuf eserleri üzerinde güçlü bir etki hâsıl etti<sup><a class="hlink" epub:type="noteref" href="#not7_41" id="ref41">41</a></sup>. Bu tarikatlar her ne kadar Anadolu'da fiilen <em>Rifâ'iyye, Kâdiriyye</em> kadar yayılamamışlarsa da, bunların kurucularının yazdıkları kitaplar, Osmanlı dönemi yüksek tasavvuf ortamını çok etkilemiş ve yüzyıllar boyu elkitabı olmuşlardır.</p>

  <p class="indent">Anadolu'ya dışarıdan gelen bu tarikatların yanında, XIII. yüzyılın sonlarından itibaren zamanla yeni tarikatlar da oluşmuştur. Bunlar arasında, <em>Mevleviyye</em> veya o zamanki adıyla, <em>Celâliyye</em>, en fazla dikkati çekenlerdendir. Mevlânâ Celâleddîn Rumî'den sonra, XIV. yüzyılda oğlu Sultân Veled ve onun oğlu Ulu Ârif Çelebi'nin zamanında <em>Mevleviyye</em>, Anadolu'nun batısındaki Türkmen Beylikleri içinde sür'atle yayılmayı başardı. Osmanlı İmparatorluğu'nda ise ancak XV. yüzyılın ortalarından sonra nüfuz kazanabilen bu kentli tarikat, XVII. yüzyılda çok büyük bir gelişme gösterdi ve tarihinin en parlak dönemlerini bu ve müteakip yüzyılda yaşadı<sup><a class="hlink" epub:type="noteref" href="#not7_42" id="ref42">42</a></sup>.</p>

  <p class="indent">Anadolu'nun tarihinde en az <em>Mevleviyye</em> kadar önemli, hattâ ondan daha yaygın olan bir başka yerli tarikat ise, tamamen farklı bir sosyal tabanda ve ortamda gelişen, farklı bir tasavvuf yorumuna sahip bulunan <em>Bektâşiyye</em>'dir. Adını aldığı XIII. yüzyılın Türkmen şeyhi Hacı Bektâş-i Velî ile ne zaman ne de mekân bakımından doğrudan bağlantısı olmayan bu tarikat, XVI. yüzyılda resmen kurulduğu tarihlerden başlayarak Osmanlı döneminde Anadolu'nun ve Balkanlar'ın kırsal ve hattâ kentsel kesimlerindeki en etkili tarikat olmuştur.</p>

  <p class="center"><span class="small2">TÜRKİYE SELÇUKLULARI VE HALK MÜSLÜMANLIĞI</span></p>

  <p class="nonindent">İslâm tarihindeki en büyük değişimlerden biri, hiç şüphe yok ki, tarikatların yaygınlaşması ile birlikte, halk arasındaki müslümanlık anlayışının kuvvetle tasavvufun nüfuzu altına girmiş olmasıdır. Bunun en ortada duran göstergesi, İslâm dünyasının hemen her yerinde halk arasında evliyâ kültlerinin çok yaygın olmasıdır. Hemen her kent ve köyde bir veya birkaç evliyâ türbesinin mevcudiyeti çok dikkat çeken bir olgudur. Dolayısıyla, Anadolu müslümanlığı da bu olgunun dışında kalmamış, bu anlayış bugüne kadar Anadolu'nun istisnasız bütün kent ve köylerinde de sürmüştür. Bazı kentlerde ve köylerde orada vefat eden ünlü evliyânın türbeleri, adeta orasıyla özdeşleşmiştir. Bu, Anadolu'daki yerleşim birimlerinin tipik özelliklerinden biridir ve aynı zamanda buradaki ilk müslüman yerleşmelerini gösterir<sup><a class="hlink" epub:type="noteref" href="#not7_43" id="ref43">43</a></sup>.</p>

  <p class="indent">Türbeler Anadolu kentlerinde yüzyıllardan beridir halk müslümanlığının bütün yönleriyle belirginleştiği, bütün özelliklerini sergilediği, İslâm öncesi inanç ve kültlerin su yüzüne çıktığı bir dinî hayatın merkezi kabul edilebilirler. Bu süreç Anadolu'da hiç şüphe yok ki Selçuklularla başladı. Halk müslümanlığının camilerdeki yüzü ile türbeler etrafında ortaya çıkan yüzü birbirinden farklıdır. Camilerde İslâm'ın kitâbî yönüne daha yakın olan halk müslümanlığı, türbelerde İslâm öncesi inançlara daha yakındır. Bu yüzden Anadolu ulemâsı da, diğer müslüman ülkelerin ulemâsı gibi, Türkiye Selçukluları zamanından beri Anadolu'da <em>hurafe</em> ve <em>bid'at</em> tabir ettikleri bu halk müslümanlığına bir çeşit soğuk savaş açmışlardır. Fakat bu savaşın galibi her zaman diğerleri olmuştur.</p>

  <p class="indent">Her türbenin kendine mahsus ziyaret amacı ve usulleri, adabı vardır<sup><a class="hlink" epub:type="noteref" href="#not7_44" id="ref44">44</a></sup>. Bunlara bazan İslâm'ın açık emir ve nehiylerinden daha fazla itina gösterilir. Çünkü ziyaretçiler oradaki zatın manevîyatından, kendilerine istenmedik bir zararının dokunmasından çok korkarlar. Bu yüzden İslâm'ın emirlerine o kadar da sıkı uymayan çoğu kimsenin, bir türbenin kudsiyetini ve mahremiyetinin ihlal etmekten son derece çekindiği görülür.</p>

  <p class="center"><span class="small2">MÜSLÜMAN-HIRİSTIYAN DİNÎ VE KÜLTÜREL İLİŞKİLER, İHTİDA VE İRTİDATLAR</span></p>

  <p class="nonindent">Anadolu'ya fatihler olarak gelen Türkler, çok geçmeden burasının yeni sakinleri, vatandaşları oldular. İlk çatışmalar, mücadeleler sona erdikten sonra, taraflar birbirlerinin varlığını tanıdılar, kabul ettiler. Ne Türkler hıristiyanları buradan sürüp çıkarma gayretine düştü, ne de hıristiyanlar Türkler'i. Aradan geçen yıllar, başta dilleri ve dinleri olmak üzere, birbirlerinin kültürlerini tanıma ve öğrenme sürecini başlattı. Bu hem kentlerde hem de kırsal kesimde, özellikle köylerde aynı zamanda başlayan bir süreç oldu. Yalnız göçebe Türkmenler, ne müslüman kentli kesime, ne de hıristiyanlara pek yakın durdular. Ama kentli ve köylü Türkler'le Rumlar, Ermeniler, Süryaniler ve diğerleri kent hayatında, çarşı pazarda, düğünlerde, mevsimlik ve dinî bayramlarda, pek çok vesile ile bir arada yaşamanın kaçınılmazlığını ve faydalarını görmekte gecikmediler. Selçuklu sultanlarının, bu gayri müslim tebaalarına, Arap ulemâsının tepkisini çekecek kadar müsamaha ve yakınlık gösteriyor olmalarının yanında, iki halkın İslâm ve Hıristiyanlık algılayışları (<em>evliyâ</em> ve <em>aziz</em> kültleri) arasındaki yakınlık da bir arada yaşamayı kolaylaştırıyordu. Anadolu hıristiyanlığı, daha önce de belirtildiği gibi, eski pagan kültlerin Hıristiyanlık'la karışımından meydana geliyordu. Benzer nitelik, yukarıda açıklandığı şekilde, halk müslümanlığı için de söz konusuydu. Dolayısıyla, siyasal iktidar çevreleri ile medreselerin hakimiyet alanlarının dışındaki kentler ve köylerdeki müslümanlık ve hıristiyanlığın genelde böyle "hurafe"lere yatkın oluşu, iki halkı birbirine yakınlaştırıyordu<sup><a class="hlink" epub:type="noteref" href="#not7_45" id="ref45">45</a></sup>.</p>

  <p class="indent">Müslüman Türkler'le hıristiyan Rumlar, Ermeniler ve diğer hıristiyan cemaatler arasında, yanyana ve bir arada yaşama sonucu, zamanla bir takım kültür alışverileri olması tabii idi. Ancak bu alışverişte, kimin kimden aldığı, alınıp verilenin neler olduğu, ne ölçüde alınıp verildiği, Batılı ve Türk tarihçileri arasında hep tartışma konusu olmuştur. Tabii ki bu alışverişte, etkileme ve etkilenme konusunda tarafların siyasal ve kültürel seviyelerinin önemli bir rolü olacağı muhakkaktır.</p>

  <p class="indent">Çoğu eski Batılı tarihçilerin bazan bilerek önyargıları, bazan bilmeden yüzeysel kanaatleri sonucu ileri sürdükleri gibi, Türkler'in Anadolu'ya ilkel bir kültürün içinden çıkıp gelmiş iptidaî bir kavim olmadığı, bugün çok ilerlemiş İslâmoloji ve Türkoloji etüdleri sayesinde artık iyi biliniyor. Fuat Köprülü'nün ifadesiyle Türkler Anadolu'ya, "o zamanlar bütün hayatı kucaklamış İslâm medeniyetinin Türk kültür ve gelenekleriyle terkibini yapmış bir toplum olarak" gelip yerleştiler<sup><a class="hlink" epub:type="noteref" href="#not7_46" id="ref46">46</a></sup>. Bu sebeple onlar için artık, eski putperest dönemin hâlâ izlerini taşıyan hıristiyan Anadolu kültürü içine dahil olmak ve onda erimek söz konusu değildi. Nitekim öyle olmadı. Çünkü bugün Türkiye'de, hattâ Türk kökenli olmayan müslüman veya hıristiyan halk bile kendi ana dilini korumakla beraber esas olarak Türkçe konuşmakta, yazmakta, büyük çoğunluğu da hala İslâm'a –yüzeysel de olsa– bağlılığını sürdürmektedir. O halde mesele, sözkonusu etkileşimin, müslüman Türkler'in temel kimliğini değiştirecek düzeyde olup olmadığı değildir. Çünkü onlar bugün, –inanç temelinde olmadan sadece kültürel kimlik olarak da olsa– hâlâ müslümandırlar ve Türkçe konuşurlar. Mesele, bazı günlük konularda, özellikle de sıradan halk arasında birtakım âdetlerde bir etkileşimin meydana gelip gelmediğidir.</p>

  <p class="indent">Bu açıdan bakıldığında, bilhassa halk arasında bazı âdetler, mahallî kültler ve inançlar itibariyle, belli bir çerçeve içinde iki yönlü bir etkileşimin meydana geldiğini kabul etmek kaçınılmazdır. Evlilikler ve ihtidâlar da bunu takviye eden en önemli faktörlerden biri olmuştur. Nitekim Türkler Anadolu'da yerleştikleri yerlerde Hıristiyanlık öncesi ve Hıristiyanlık dönemine ait bazı kültler, inanç ve âdetlerle karşılaştılar. Her yerde aynı derecede olmasa bile, İslâmiyet'i henüz yeterince özümseyemediği için, yüzeysel bir şekilde müslüman olmuş yarı yerleşik ve yarı göçebe muhitler ve hattâ kasaba ve şehirlerde zamanla bu kültler benimsendi. Bunlar içinde en yaygın olanlar, <em>Hıdrellez</em> (<em>Hızır-İlyas</em>) gibi bahar ve yaz bayramları ve İslâmî evliyâ kültü ile özdeşleştirilen bazı aziz kültlerine ait olanlardı. F.W. Hasluck'un araştırmaları bu konuda ilginç sonuçlar ortaya koymuştur. Nasıl Anadolu kentlerinde ve köylerinde Hıristiyanlığa geçiş döneminde antik çağ tanrıları hıristiyan azizi kimliğine dönüştürülerek hıristiyanlığa yumuşak geçiş sağlanmışsa, bu sürecin benzeri, Hıristiyanlık'tan Müslümanlığa geçerken de cereyan etmiştir. Meselâ bir kısım hıristiyan azizlerinin, özellikle de erken hıristiyanlık dönemi <em>martyr</em>lerinin mezar veya makamları, Türkler arasında zamanla <em>evliyâ</em> olmuşlar, böylece bu mezar ve makamlar iki kesim arasında ortak ziyaretgâhlar haline dönüşmüşlerdir<sup><a class="hlink" epub:type="noteref" href="#not7_47" id="ref47">47</a></sup>.</p>

  <p class="indent">Genellikle Bektâşilik gibi Sünnîliğe bağlı olmayan tarikatlara mensup şeyh ve dervişler, İslâmiyet'i yayabilmek için, gayri müslim halk arasında mevcut aziz kültlerinden geniş ölçüde yararlandılar. Aradan geçen zaman içinde bu aziz kültlerinden pek çoğu evliyâ kültü hâline dönüştü. Bazı aziz ve evliya türbeleri, gayri müslim ve hıristiyan halk arasında yine zamanla ortak ziyaret yerleri haline geldi. Meselâ, Ürgüp havâlisinde Saint Kharalambos, Hacı Bektaş kültüyle; Amasya civarında Saint Theodor ve Saint George kültü Baba İlyas kültüyle; aynı şekilde Sarı Saltık kültü çeşitli yerlerde Saint Spiridon, Saint Nicolas gibi aziz kültleriyle birleşti<sup><a class="hlink" epub:type="noteref" href="#not7_48" id="ref48">48</a></sup>.</p>

  <p class="indent">Selçuklu dönemi kent ve köylerinin bu iki kültürlü dinî-sosyal ortamının bir diğer tipik yanı ise, ortak mevsimlik bayramlardır. Bu konuda en dikkati çeken örnek, hiç şüphesiz, hıristiyanların <em>Aya Yorgi</em> (Hagios Georgios, Saint George), müslüman Türkler'in <em>Hıdrellez</em> (Hızır-İlyas) adıyla aynı günde (6 Mayıs) kutladıkları ve büyük ölçüde örtüşen âdetler uyguladıkları yaz bayramıdır. Çok muhtemel olarak bu konudaki örtüşme, Türkiye Selçukluları zamanında başlamış olmalıdır. Türkler yerleştikleri kentlerde Aya Yorgi adına tahsis edilmiş –ve genellikle içinde buna adanmış küçük bir kilise bulunan– ağaçlık ve yeşillik mesire yerlerini, <em>Hıdırlık</em> diye adlandırmışlar ve Hıdrellez'i buralarda kutlamayı âdet edinmişlerdir. Nitekim Aya Yorgi'nin legende'ları Hızır-İlyas menkabeleriyle, bunun menkabeleri Aya Yorgi legende'larıyla karışmıştır<sup><a class="hlink" epub:type="noteref" href="#not7_49" id="ref49">49</a></sup>.</p>

  <p class="indent">İki kesim arasındaki bu ortak hayatın çok tabii olan diğer bir sonucu, ihtidâ ve irtidatlardır. Bu ilginç konu, neredeyse Oryantalizm'in başlangıcından beri Batı tarihçiliğinin favori alanlarından biridir. Gibbons'la başlayıp, kısmen Hasluck ve daha sonra Speros Vryonis Jr. ile devam eden abartmalı tezler, meselenin önemini ortaya koymaktadır. Bu tezlere karşılık, bu konu ile yeni ilgilenmeye başlayan modern Türk tarihçiliği de, yeni yapılan bazı araştırmalar hariç tutulursa, yakın zamana kadar milliyetçi tepkilerden öteye gitmemiştir. Oysa XI. yüzyılın son çeyreğinden beri Anadolu'da iç içe yaşamakta olan müslümanlar ve hıristiyanlar arasındaki kültür karşılaşmasının gerek tarihteki, gerekse günümüzdeki sonuç ve etkilerinin önemi açıklamaya ihtiyaç duyulmayacak kadar ortadadır.</p>

  <p class="indent">Daha önce de belirtildiği gibi, 1071 Malazgirt savaşından hemen sonra, Türkler Anadolu topraklarını doğudan batıya doğru fethe başlamışlardı. Ele geçirilen topraklarda yaşayan gayri müslim ahali, ya ilk anlardaki korku tesiriyle yerlerini bırakarak daha batıya göçmüş veya Bizans hükümetinden fazla bir şey beklemediği için, yerinde kalmayı tercih etmişti. Batıya göçenler de bir müddet sonra, fatihleri tanıdıkça, eski yerlerine dönmeye başlamışlardı. Bu itibarla Anadolu'da gerek Türkiye Selçukluları zamanında, iki ayrı dîne mensup ahali arasında zamanla bir din değiştirme sürecinin başlaması çok tabii idi. Ancak ne dönemin Selçuklu kaynaklarında, ne de hıristiyan kaynaklarında <em>ihtidalar</em> (Hıristiyanlık'tan İslâmiyet'e geçiş) kadar sık <em>irtidâd</em> (müslümanlıktan hıristiyanlığa geçiş) olayına rastlanmıyor. Bunu anlamak kolaydır. Çünkü her şeyden evvel, tarihte dünyanın her yerinde din değiştirmeler, çoğu zaman aşağıdan yukarıya yani, hâkim siyasal gücün ve kültürün dinine doğru olmuştur. Tabii ki, çok az rastlanmakla birlikte, yine anlaşılabilecek sebeplerle, bunun tersi bir süreç te sözkonusu edilebilir. Fakat bu ikincisinin birincisi kadar açıkta cereyan etmesi, anlaşılabilecek sebeplerle her zaman mümkün olmamıştır.</p>

  <p class="indent">Bu itibarla Anadolu'da da aynı sosyolojik süreç işlemiştir. Türkiye Selçukluları zamanında Anadolu kentlerinde siyasal, ekonomik, psikolojik ve dinî birtakım etkenlerin yönlendirmesiyle, hıristiyanlardan müslüman olanlara (ihtida edenlere) rastlanmıştır. Bu olaylar, <em>Battâlnâme, Dânişmendnâme</em> ve <em>Saltıknâme</em> gibi XIII. yüzyıldan kalma epik romanlara bile yansımıştır. Ne var ki, ihtidalara dair, bir iki kronikteki bazı kısa kayıtların ötesinde, Osmanlı dönemi kadar bol müspet tarihsel veriye sahip değiliz. Fakat Osmanlı dönemi için, XV. yüzyıldan itibaren, özellikle <em>Kadı sicilleri</em> dediğimiz şer'î mahkeme zabıtlarından veya mühimme kayıtlarından ibaret olan arşiv belgelerinde oldukça bol miktarda tarihsel örnek bulunmaktadır.</p>

  <p class="indent">Bu kayıtlar sayesinde, mühtedîlerin isimlerini, sayılarını, geldikleri sosyal tabanları, aile yapılarını, ihtidalarından önce ve sonra neler yaptıklarını vb. konuları öğrenebiliyoruz<sup><a class="hlink" epub:type="noteref" href="#not7_50" id="ref50">50</a></sup>.</p>

  <p class="indent">Anadolu'da Selçuklu Devleti'nin hakimiyetinden sonra vukûbulan bu ihtidaların görünürdeki sebepleri şüphesiz ki çok çeşitliydi. Siyâsî ve iktisadî nüfuz sağlamaktan, gerçekten dînî amaçlarla ihtida etmeye kadar pek çok değişik faktör sıralanabilir. Ancak bunların başında belki, Türkler karşısında sürekli gerileyen Bizans'ın artık hıristiyan ahaliye sağlayacağı ne siyasal ne de ekonomik bir yararın veya himayenin kalmamış olmasını, başka bir tabirle, Hıristiyanlığın artık Anadolu'da siyasî gücünü yitirmiş bulunmasını zikretmek doğru olur.</p>

  <p class="indent">Bir başka önemli nokta, ihtidaların geniş çapta tasavvuf çevreleri vasıtasıyla meydana gelmekte oluşudur, ki bu günümüzde de genellikle böyledir. Bu hususta oldukça zengin malzeme mevcuttur. Evliyâ <em>menâkibnâmelerîndeki</em> bilgiler, tarihî olaylarla kontrol edilmek kaydıyla bu konuda bir hayli ilgi çekici malzeme sunmaktadır. Bunlar sâyesinde, kentsel ve kırsal kesimde cereyan eden ihtidaları doğruya oldukça yakın bir şekilde görebiliyoruz. Meselâ <em>Menâkibu'l-'Ârifîn</em> ve <em>Vilâyetnâme-i Hacı Bektaş-ı Velî</em>, Mevlânâ ve Hacı Bektaş çevresinde meydana gelen ihtidâları tesbit ve anlayabilme bakımından iki değerli kaynaktır<sup><a class="hlink" epub:type="noteref" href="#not7_51" id="ref51">51</a></sup>.</p>

  <p class="indent">İhtidâların miktarına gelince, belirtilen dönemlerin hiç bir kaynağı, ne devlet baskısıyla, ne de kitleler hâlinde vukûbulan ihtidâlardan bahsetmez. Bu kaynaklarda ancak münferit olaylar, o da yüksek tabakaya mensup olup devleti yakından ilgilendirenler yer almıştır. Çoğunlukla devlet merkezinde kaleme alınan bu kaynaklar, merkezden uzak yerlerde halk içinde meydana gelen ihtida olaylarından ya habersiz kalmışlar veya önemsememişlerdir. Bu sebeple, sadece mevcut kayıtlara bakarak ihtidâların bunlardan ibaret olduğunu dolayısıyla önemsiz sayılması gerektiğini düşünmek ne kadar yanıltıcı ise, abartmak da o kadar yanıltıcıdır.</p>

  <p class="indent">Din değiştirme yalnız ihtida şeklinde olmamış, sayıca buna nisbetle çok az olmasına rağmen, <em>irtidad</em> şeklinde de vukû bulmuştur. Bu şekilde olanların, daha ziyade henüz müslüman olmuş, yahut daha İslâmiyet'e girmemiş göçebe Türkler arasından çıktığını, bu tür din değiştirme olaylarının daha çok uç mıntıkalarında meydana geldiğini varsayabiliriz.</p>

  <p class="indent">XIII. yüzyılda Anadolu'da Moğol hâkimiyeti döneminde, göçebe Moğol oymakları arasında da bir İslâmlaşma sürecinin başladığını, bunların yerleşik hayata geçişle beraber yavaş yavaş müslümanlığa geçtiklerini biliyoruz. Bunlar Anadolu'da yerleşip kalmışlar ve bazı yerlerde Türkmenler'le karışarak Türkleşmişlerdir. Bu karışım sonucu dilleri de Türkçeleşmiş, ama bu arada Türkçe'ye Moğolca bazı kelimelerin geçmesine de vesile olmuşlardır.</p>

  <p class="indent">Türkiye Selçukluları zamanında Anadolu'da bu iki dinin, daha doğrusu bu iki din merkezli kültürün bir arada yaşamaya başlaması, bir başka gelişmeyi de beraberinde getiriyordu: Bu, papazlarla fakihler, dervişlerle rahipler arasında başlayan ve ilginç bir biçimde devam eden teolojik tartışmalar ve bilgi alışverişleriydi. Daha önce de zikrettiğimiz <em>Battalnâme</em> ve <em>Dânişmendnâme</em>, bu konuda da bize ilginç veriler sunuyor.</p>

  <p class="indent">Annesi tarafından Bizans imparatorluk sülalesiyle akraba olan genç Selçuklu sultanı II. 'İzzeddîn Keykâvus, sarayında papazlarla fakihlere teolojik tartışmalar yaptırmaktaydı<sup><a class="hlink" epub:type="noteref" href="#not7_52" id="ref52">52</a></sup>. Mevlânâ'nın Konya yakınlarındaki <em>Ak Manastır</em> yahut <em>Deyr-i Eflâtun</em> diye anılan manastın sık sık ziyaret edip teolojik sohbetler yaptığı, bu sohbetlerine katılanlar arasında muhtelif hıristiyan ve yahudi cemaatlerinden kimselerin bulunduğu, hattâ Konstantinopolis'ten zaman zaman bazı rahiplerin onunla görüşmeğe geldiği iyi biliniyor<sup><a class="hlink" epub:type="noteref" href="#not7_53" id="ref53">53</a></sup>. Bir anekdota göre, bir keresinde Mevlânâ'nın, hıristiyan meslektaşına hakaret eden müslüman bir tacire, hemen gidip kendisinden özür dilemesini ve duasını almayı tavsiye ettiği anlatılır. Hacı Bektaş-ı Veli'nin de Ürgüp ve çevresindeki hıristiyan halk ve rahiplerle görüş alışverişinde bulunduğunu <em>Velâyetnâme-i Hacı Bektaş-ı Velî</em>'den öğreniyoruz. Hattâ onun hayatını anlatan tek menkabevî kaynağımız olan bu XV. yüzyıl eserinde anlatılan pek çok menkabesinin esasında Kitab-ı Mukaddes'ten uyarlama olduğunu görmekteyiz<sup><a class="hlink" epub:type="noteref" href="#not7_54" id="ref54">54</a></sup>.</p>

  <p class="indent">Bütün bunlar, Türkler'in Anadolu'ya yerleşmeleriyle başlayan İslâmlaşma ve Türkleşme sürecinin çoğu defa Batılı kamuoyunca sanıldığı gibi fanatik bir ortam yaratmadığını, aksine her iki kültür arasında yumuşak ve verimli bir ilişki ortamının doğduğunu göstermesi bakımından önemlidir.</p>

  <div class="footnote">
    <aside epub:type="footnote" id="not7_0">
      <p class="footnote">* <em>Anadolu Selçukluları ve Beylikler Dönemi Uygarlığı</em>, ed. A. Yaşar Ocak, Kültür ve Turizm Bakanlığı, Ankara 2006, C. 1, s. 443-458.</p>
    </aside>

    <aside epub:type="footnote" id="not7_1">
      <p class="footnote">1 Türk istilası öncesinde Bizans Anadolu'sunun siyasal, idarî, toplumsal, ekonomik ve dinî durumu hakkında Speros Vryonis'in şu eserinin birinci bölümü, kısa ve öz bilgi sunar: <em>The Decline of Medieval Hellenism in Asia Minor and the Process of Islamization from the Eleventh through the Fifteenth Century</em>, Berkeley-Los Angeles-London 1971, Univ. of California Press, ss. 1 -68.</p>
    </aside>

    <aside epub:type="footnote" id="not7_2">
      <p class="footnote">2 Bu epik romanlar hakkında bk. Canard, M. "Delhemma, Seyyid Battal et Omar al-No'mân". <em>Byzantion</em>, c. XII, 1937, ss. 186 sq.; Ethe, H. <em>Die Fahrten Des Sajjid Batthâl</em>, Leipzig 1871.; Husing, G. <em>Zur Rostahmsage-Sajjid Battal</em>, Leipzig 1913.; Boratav, P. N., "Battal", <em>İslâm Ansiklopedisi</em>, c. II, ss. 344-351; Mélikoff. I. "al- Battâl" <em>Encydopaedia of Islâm</em>, 2nd ed., Leiden. C. I, ss.1101 -1104. Bu son iki makalede geniş bibliyografya da vardır.</p>
    </aside>

    <aside epub:type="footnote" id="not7_3">
      <p class="footnote">3 Bu konu vaktiyle Cl. Cahen tarafından da şu makalesinde genişçe tartışılmıştı: Cahen, "Le Problème Ethnique en Anatolie" <em>Cahier d'Histoire Mondiale</em>, c. 2, ss. 347-362; Vryonis, <em>a.g.e</em>., ss. 143-193 (Vryonis burada etnik yapıyı ve transformasyonu bölge bölge detaylı olarak incelemiştir).</p>
    </aside>

    <aside epub:type="footnote" id="not7_4">
      <p class="footnote">4 Bu konuda şunlara bakılabilir:Ostrogorsky, V., <em>Histoire de l'Etat Byzantin</em>, Paris 1956; Vasili ev, A. A., <em>Histoire de l'Empire Byzantin</em>, Paris 1969, 2 c.; Brehier, L., <em>Vie et Mort de Byzance</em>, Paris 1969.2. bs.; Jarry, J., <em>Hérésie et Factions dans l'Empire Byzantin</em>, Le Caire 1968, ss. 154-155.</p>
    </aside>

    <aside epub:type="footnote" id="not7_5">
      <p class="footnote">5 Bkz. Peuch, H.-Ch. <em>Le Manichéisme</em>, Paris 1949, Payot, ss. 64-65; aynı yazar, "Le Manichéisme", <em>Histoire des Religions 2</em>, Paris 1972., Gallimard, s. 630; Runciman, S., <em>Le Manichéisme Médiéval</em>. Paris 1949, Payot, ss. 14-16, 20, 37-47; Ostrogorsky, <em>a.g.e., ss</em>. 295-296.</p>
    </aside>

    <aside epub:type="footnote" id="not7_6">
      <p class="footnote">6 Bizans İmparatorluğu'nda Ortodoksluk ve diğer mezhepler hakkında şunlara bakılabilir: Clément, O., <em>Byzance et le Christianisme</em>, Paris; Guillard, J., "L'hérésie dans l'Empire byzantin des origines au Xlle Siècle" <em>Travaux et Mémoires</em>, Paris 1965, C. I, ss. 299-324; Jarry, J„ <em>Hérésies et Factions dans l'Empire Byzantin</em>. Le Caire 1968.; Kaegi, W. E., <em>Army, Society and Religion in Byzantium</em>, 1982.; Janin, R., <em>La Géographie Ecclésiastique de l'Empire Byzantin, Tome:3, Les Eglises et les Monastères</em>. Paris 1969.</p>
    </aside>

    <aside epub:type="footnote" id="not7_7">
      <p class="footnote">7 Cl. Cahen, Türkler'in yeni bir etnik faktör olarak Ortadoğu ve bu arada Anadolu'yu istila etmelerinin Batılı tarihçilerce önemsenmediğine, ancak bunun peşin hükümlü bir yaklaşım olduğuna dikkat çektikten sonra, bu istilanın dünya tarihinde en az Cermen, Slav ve Arap istilası kadar önemli olduğunu vurgular: Cahen, Cl., Le Problème Ethnique en Anatolie. <em>Cahier d'Histoire Mondiale</em>, c. 2, 1954-1955, ss. 347-362. İran'daki Selçuklu İmparatorluğu hakkında bkz. Köymen, M. A. <em>Büyük Selçuklu İmparatorluğu Tarihi, c. I: Kuruluş Devri</em>., Ankara 1989, Türk Tarih Kurumu Yayınları; aynı yazar, <em>Büyük Selçuklu İmparatorluğu Tarihi, c. II: İkinci İmparatorluk Devri, 2</em>. bs., Ankara 1984, Türk Tarih Kurumu Yayınları.</p>
    </aside>

    <aside epub:type="footnote" id="not7_8">
      <p class="footnote">8 Bkz. Cahen, "La Première Pénétration Turque en Asie Mineure (Seconde Moitié du Xle Siècle)" <em>Byzantion</em>, c. 18,1946-1948, ss. 5-67. Mesele burada bütün detaylarıyla ele alınmıştır. Ayrıca bk. idem, <em>Pre-Ottoman Turkey</em>, London 1968, Sidgwick &amp; Jackson, ss. 66-69; idem, <em>La Turquie Préottomane</em>, İstanbul-Paris 1988, Varia Turcica: VII, ss. 83-85; Turan, <em>Selçuklular Zamanında Türkiye</em>, İstanbul 1971, Turan Neşriyat Yurdu, ss. 37-44.</p>
    </aside>

    <aside epub:type="footnote" id="not7_9">
      <p class="footnote">9 Bkz. Cahen, "La Campagne de Manzikert d'après les Sources Musulmanes", <em>Byzantion</em>, c. IX, 1934, ss. 613-642; Turan, <em>a.g.e</em>., ss. 27-31 ; Vryonis, <em>a.g.e</em>., ss. 96-103.</p>
    </aside>

    <aside epub:type="footnote" id="not7_10">
      <p class="footnote">10 Bu devletler hakkında bugüne kadar yazılmış birkaç makaleyi saymazsak, ikisi de Türk tarihçileri tarafından yazılmış sadece iki monografi vardır: Turan, O., <em>Doğu Anadolu Türk Devletleri Tarihi: Saltuklular, Mengücikler, Sökmenliler, Dilmaçoğulları ve Artuklular'ın Siyasi Tarih ve Medeniyetleri</em>, İstanbul 1973., Turan Yayınevi.; Sümer, F., <em>Selçuklular Devrinde Doğu Anadolu'da Türk Beylikleri</em>, Ankara 1990., Türk Tarih Kurumu Yayınları.</p>
    </aside>

    <aside epub:type="footnote" id="not7_11">
      <p class="footnote">11 Bkz. Akkaya, Ş., <em>Kitâb-ı Melik Dânişmend Gazi: Eine Turkische Historicher Heldenroman aus der Mitte des 13. Jahrhunerts</em>, Ankara 1954.; Mélikoff, I., <em>La Geste de Melik Dânişmend: Etude Critique du Dânişmendnâme</em>, Paris 1960, Adrien Maisonneuve, Tome I: Introduction et Traduction; Tome II: Edition Critique. Ayrıca bkz. aynı yazar, "Dânishmendides", <em>Encyclopaedia of Islam</em>, 2nd ed. Leiden, c. II, ss. 110-111.</p>
    </aside>

    <aside epub:type="footnote" id="not7_12">
      <p class="footnote">12 Bkz. Togan, A. Z.V., <em>Umumî Türk Tarihine Giriş</em>, 2nd éd., İstanbul 1970, s. 202-203; Vryonis, <em>a.g.e</em>., ss. 103-133.</p>
    </aside>

    <aside epub:type="footnote" id="not7_13">
      <p class="footnote">13 Cahen, "Notes pour l'Histoire des Turcomans d'Asie Mineure au Xllle Siècle", <em>Journal Asiatique</em>, c. 239, 1951, ss. 335-354.</p>
    </aside>

    <aside epub:type="footnote" id="not7_14">
      <p class="footnote">14 Rum Selçukluları tarihinin çeşitli safhaları hakkında Cahen ve Turan'ın yukarıda zikredilen monografilerine bakılmalıdır.</p>
    </aside>

    <aside epub:type="footnote" id="not7_15">
      <p class="footnote">15 Bkz. Cahen, <em>Pre-Ottoman Turkey</em>, ss. 155-168; krş. aynı yazar. <em>La Turquie Pré-ottomane</em>, ss. 114-120; Turan, <em>a.g.e</em>., ss. 395-402.</p>
    </aside>

    <aside epub:type="footnote" id="not7_16">
      <p class="footnote">16 Türkiye tarihinde bazı bakımlardan çok önemli bir yer tutan bu büyük isyan hakkında bk. Köprülü, "Anadolu'da İslâmiyet", ss. 303-311; Cl. Cahen'in yukarıda zikredilen kitabında da kısa bilgi verilmekle beraber esas olarak bkz. Cahen, "Bâbâî", <em>Encyclopaedia of Islam</em>, 2nd ed. Leiden. c. I. ss. 843-844; Turan, <em>a.g.e</em>., ss. 420-426; Ocak, A. Y., <em>La Révolte de Baba Resul ou la Formation de l'Hétérodoxie Musulmane en Anatolie au Xllle Siècle</em>, Ankara 1989, Société d'Histoire Turque. Genişletilmiş ve geliştirilmiş Türkçe 3. bs.: <em>Babaîler İsyanı: Alevîliğin Tarihsel Altyapısı Yahut Anadolu'da İslâm-Türk Heterodoksisinin Teşekkülü</em>, İstanbul 2000, Dergâh Yayınları (Burada konuyla ilgili geniş bibliyografya vardır.).</p>
    </aside>

    <aside epub:type="footnote" id="not7_17">
      <p class="footnote">17 Bkz. Cahen, <em>Pre-Ottoman Turkey</em>, ss. 269-279, krş. aynı yazar, <em>La Turquie</em>, ss. 227-250; Turan, <em>a.g.e</em>., ss. 427-457.</p>
    </aside>

    <aside epub:type="footnote" id="not7_18">
      <p class="footnote">18 Bu çok mühim latince eser şudur: De Saint-Quentin, S., <em>Historia Tartarorum</em> (Histoire des Tartares), nşr. Jean Richard, Paris 1965, Paul Geuthner.</p>
    </aside>

    <aside epub:type="footnote" id="not7_19">
      <p class="footnote">19 Mesela bkz. Yinanç, M. H., <em>Türkiye Tarihi, Selçuklular Devri: Anadolu'nun Fethi</em>. İstanbul 1944., ss. 166-169; Cahen, "La Première Pénétration Turque en Asie Mineure", <em>Byzantion</em>. c. XVIII, 1948, ss. 68-69. aynı yazar, <em>Pre-Ottoman Turkey</em>, ss.143-154; krş. aynı yazar, <em>La Turquie Pré-ottomane, ss</em>. 101-109; Togan, <em>a.g.e</em>., ss.191-200; Turan, <em>a.g.e</em>., ss.1-44, 213-216.</p>
    </aside>

    <aside epub:type="footnote" id="not7_20">
      <p class="footnote">20 Bkz. Sümer, F., "Anadolu'ya Yalnız Göçebe Türkler mi Geldi?", <em>Belleten</em>, c. XXIV, 1960, ss. 567-595.</p>
    </aside>

    <aside epub:type="footnote" id="not7_21">
      <p class="footnote">21 Meselâ bkz. Frye, R.N.-Sayılı, A., "Selçuklular'dan evvel Orta Şark'ta Türkler" <em>Belleten</em>, c. X, 1946, ss. 97-131.</p>
    </aside>

    <aside epub:type="footnote" id="not7_22">
      <p class="footnote">22 Bkz. Cahen, <em>Pre-Ottoman Turkey</em>, s. 103; krş. aynı yazar. <em>La Turquie Préottomane, s</em>. 145</p>
    </aside>

    <aside epub:type="footnote" id="not7_23">
      <p class="footnote">23 Bkz. yukarıda not 1.</p>
    </aside>

    <aside epub:type="footnote" id="not7_24">
      <p class="footnote">24 Bkz. Köprülü, F., "Vakıf müessesesi ve vakıf vesikalarının tarihi ehemmiyeti", <em>Vakıflar Dergisi</em>, I, 1969, ss. 1-6; Yediyıldız, B., "Vakıf", <em>İslâm Ansiklopedisi</em>, c. 3, 1986, ss. 153-172.</p>
    </aside>

    <aside epub:type="footnote" id="not7_25">
      <p class="footnote">25 Bugün Ankara'da bulunan Vakıflar Genel Müdürlüğü, bu tür defterlerden oluşan büyük bir arşivi barındırmaktadır.</p>
    </aside>

    <aside epub:type="footnote" id="not7_26">
      <p class="footnote">26 Bu konuda bkz. Pedersen, J.-Hilenbrand, R- Burtonpage, J., "Masdjid", <em>Encyclopaedia of Islam</em>, 2nd ed., c. VI, ss. 644-703.</p>
    </aside>

    <aside epub:type="footnote" id="not7_27">
      <p class="footnote">27 Bu sufi kurumları için bkz. Ocak, A. Y. - Faruki, S.,"Zâviye" <em>İslâm Ansiklopedisi</em>, c. 13, ss. 468-476.</p>
    </aside>

    <aside epub:type="footnote" id="not7_28">
      <p class="footnote">28 Bkz. yukarıda not 11'de gösterilen referanslar.</p>
    </aside>

    <aside epub:type="footnote" id="not7_29">
      <p class="footnote">29 Babinger, F., "Der Islam in Kleinasien: Neue Wege der Islamforschung" <em>Zeitschrift der Deutschen Morgenlandischen Gesellschaft</em>, c. 76, 1922, ss. 126-152, s. 130, 146-147.</p>
    </aside>

    <aside epub:type="footnote" id="not7_30">
      <p class="footnote">30 Cahen, <em>The Ottoman Turkey</em>, s. 204; krş. aynı yazar, <em>La Turquie Pré-ottomane</em>, s. 164.</p>
    </aside>

    <aside epub:type="footnote" id="not7_31">
      <p class="footnote">31 CI. Cahen'in bu meselenin tartışıldığı şu makalesine bkz. Cahen, "Le Problème du Shîisme dans l'Asie Mineure Turque Pré-ottomane" <em>Le Shiisme Imamite (Colloque de Strasbourg 1968)</em>. Paris 1970, Presses Univ. de France, ss. 115-129.</p>
    </aside>

    <aside epub:type="footnote" id="not7_32">
      <p class="footnote">32 Bu konu için mesela şuna bkz. Ocak, A. Y., <em>Alevî ve Bektaşî İnançlarının İslâm Öncesi Temelleri. 4</em>. bs., İstanbul 2000, İletişim Yayınları, 312 s. Burada konu, kaynaklar ve modern araştırmalar çerçevesinde tartışılmış ve analiz edilmeğe çalışılmıştır.</p>
    </aside>

    <aside epub:type="footnote" id="not7_33">
      <p class="footnote">33 Bkz. Daftary, F., <em>The İsmâ'îlîs: Their History and Doctrine</em>, Cambridge 2001, Cambridge Univ. Press, ss. 356, 374.</p>
    </aside>

    <aside epub:type="footnote" id="not7_34">
      <p class="footnote">34 Bkz. el-Cevberî, 'Abdurrahîm b. Ömer, <em>el-Muhtâr fî Keşfi'l-Esrâr ve Hetki'l-Estâr</em>, Süleymaniye Kütüphanesi (Karaçelebizâde), nr. 253., fol.25a.</p>
    </aside>

    <aside epub:type="footnote" id="not7_35">
      <p class="footnote">35 Ocak, <em>La Révolte de Baba Resul</em>, ss. 75-80.</p>
    </aside>

    <aside epub:type="footnote" id="not7_36">
      <p class="footnote">36 Bu konuda özellikle şunlara bkz. Birge, J. K., <em>The Bektashi Order of Dervishes</em>, Hartford 1937, Hartford Seminary Press, 291 s.; Mélikoff, I., <em>Hadji Bektach: Un Mythe et se Avatares: Genèse et Evolution du Soufisme Populaire en Turquie</em>, Leiden 1998, E. J. Brill, 317 s.</p>
    </aside>

    <aside epub:type="footnote" id="not7_37">
      <p class="footnote">37 Yezidilik hakkında bugüne kadar pekçok yayın yapılmıştır. Burada önemli gördüğümüz yayınlardan bibliyoğrafya açısından yararlı olanlardan sadece birkaç tanesini örnek olarak zikretmek istiyoruz: Mehmed Şerefeddin, "Yezidiler" <em>Darülfünun İlahiyat Fakültesi Mecmuası</em>, c. 1/3, 1926. ss. 1 -35;Lescot, R., <em>Enquête sur les Yezidis de Syrie et du Djebel Sindjar</em>, Beyrouth 1938, Mémoires de l'institut Français du Damas.; Ahmed, S. S., <em>The Yazidis: Their Life and Beliefs</em>, ed. Henri Field, Miami 1975.; Aydın, M. "Yezidiler ve İnanç Esasları" <em>Belleten</em>, c. 52, 1988, ss. 923- 953; Bruinessen, M. van. "Religion in Kurdistan." <em>Kurdish Times</em>, c. 4, no. 1-2, 1991, ss. 5-27.; Guest, J., <em>Survial Among the Kurds: A History of the Yezidis</em>, London 1993, Kegan Paul International, 324 s.</p>
    </aside>

    <aside epub:type="footnote" id="not7_38">
      <p class="footnote">38 Haydariyye ve Kalenderiyye'ye dair bkz. Köprülü, "Anadolu'da İslâmiyet" ss. 299-302; Ocak, A. Y., <em>Osmanlı İmparatorluğu'nda Marjinal Sûfîlik: Kalanderîler</em>, 2. bs., Ankara 1999, Türk Tarih Kurumu Yayınları; Karamustafa, A. T., <em>God's Unruly Friends: Dervishes Groups in the Later Period 1200-1550</em>, Salt Lake City 1994., Univ. of Utah Press.</p>
    </aside>

    <aside epub:type="footnote" id="not7_39">
      <p class="footnote">39 Necmeddîn Kübrâ ve Kübreviyye'ye dair bkz. Lâmiî Çelebi, <em>Nafahât al-Uns</em>, İstanbul 1270, ss. 475-479; Takiyyüddîn Sübkî, <em>Tabaqât al-Shâfî'iyyat al-Kubrâ</em>, Beirut (tarihsiz), c. V, s. 11; Berthels, E., "Nadjm al-Dîn Kubrâ" <em>Encyclopaedia of Islam</em>, 2nd éd.; Harîrîzâde Kermaleddîn, <em>Tibyânu Wasâ'il al-Haqâ'iq</em>, Süleymaniy Library (İbrahim Efendi), nr. 432, c. III, vv. 79a-85b; Corbin, H., <em>L'Homme de Lumière dans le Soufisme Iranien</em>, 2nd éd., Paris 1971, Edition Présence, ss. 95-147; Mole, M., "Les Kubrawis entre Sunnisme et Shiisme aux Ville et IXe Siècle de l'Hégire" <em>Revue des Etudes Islamiques</em>, c. XXIX, 1961, ss. 61-142; BRowne, E. G., <em>A Literary History of Persia</em>, Cambridge 1956., c. II, ss. 491-494.</p>
    </aside>

    <aside epub:type="footnote" id="not7_40">
      <p class="footnote">40 Ahmed Eflâkî, <em>Manâqib al-'Ârifîn, yay</em>. Tahsin Yazıcı, Ankara 1959, Türk Tarih Kurumu Yayınları, c. I, ss. 48,176.</p>
    </aside>

    <aside epub:type="footnote" id="not7_41">
      <p class="footnote">41 Şihâbeddîn Sühreverdî ve tarikatı için bkz. Lâmiî Çelebi, <em>a.g.e</em>., ss. 526-527; Ritter, H., "Die vier Suhravardi", <em>Der Islam</em>, c. XXV, 1938, ss. 36-38; Hartmann, A., "al-Suhravardî", <em>Encylopaedia of Islam</em>, 1st and 2nd éd., c. IX, ss. 778-782.</p>
    </aside>

    <aside epub:type="footnote" id="not7_42">
      <p class="footnote">42 Bkz. Sâkıb Dede, <em>Sefîne-i Nefîse-i Mevleviyan</em>, Kahire 1283, 3 cilt: Gölpınarlı, A., <em>Mevlânâ'dan Sonra Mevlevîlik</em>, İstanbul 1953, İnkılâp Kitabevi; Vitray-Meyerovich, E., <em>Mystique et Poésie en Islam: Djalâl-ud-Dîn Rûmî et l'Ordre des Derviches Tourneurs</em>, Paris 1972., Dèsclée de Brouver, 314 s.; Yazıcı, T- F. de Jong, "Mawlawiyya", <em>Encyclopaedia of Islam</em>, 2nd éd., c. VI, pp 883-888. Mevleviyye'nin tarihi, dönem dönem sonraki bazı makale ve çalışmaların konusu olmuşsa da, esas itibariyle A. Gölpınarlı'nın anılan kitabından başka, kısmen Franklin D. Lewis'in <em>Rumî: Past and Present, East and West: The Life, Teaching and Poetry of Jalâl al-Din Rumi</em> (Oxford 2000)'ini istisnâ edersek, hâla tam bir Mevleviyye tarihi yazılmamıştır.</p>
    </aside>

    <aside epub:type="footnote" id="not7_43">
      <p class="footnote">43 Bu konu, Hasluck tarafından şu eserinde zengin verilere dayanarak çok iyi incelenmiştir: Hasluck, F. W., <em>Christianity and Islam under the Sultans of Konya</em>, Oxford 1929, 2 cilt; ayrıca bkz. Vryonis, <em>a.g.e</em>., passim. Osmanlı dönemi için ise şu makale çok mühimdir: Barkan, Ö. L., "İstilâ Devrinin Kolonizatör Türk Dervişleri ve Zâviyeler", <em>Vakıflar Dergisi</em>, c. II, 1942, ss. 279-353.</p>
    </aside>

    <aside epub:type="footnote" id="not7_44">
      <p class="footnote">44 Bu konuda şu çalışma çok ilginç ve aktüel örnekler sunar: Tanyu, H., <em>Ankara ve Çevresinde Adak ve Adak Yerleri</em>, Ankara 1965., A.Ü.İlâhiyat Fak. Yay., 332 s.</p>
    </aside>

    <aside epub:type="footnote" id="not7_45">
      <p class="footnote">45 Vryonis, <em>a.g.e</em>., ss. 223-244.</p>
    </aside>

    <aside epub:type="footnote" id="not7_46">
      <p class="footnote">46 Bkz. Köprülü, <em>Türk Edebiyatında İlk Mutasavvıflar</em>, s. 191, not 7..</p>
    </aside>

    <aside epub:type="footnote" id="not7_47">
      <p class="footnote">47 Bkz. Hasluck, <em>a.g.e</em>., aynı yerde.</p>
    </aside>

    <aside epub:type="footnote" id="not7_48">
      <p class="footnote">48 Bunlar için sırayla bkz. Vryonis, <em>a.g.e</em>., s. 362; Dernschwam, H., <em>Tagebuch</em>, nşr. F. Taeschner, Leipzig 1923, s. 202; Deny, J., "Sary Saltiq et le Nom de la Ville de Babadaghi", <em>Mélanges Emile Picot</em>, Paris 1913, c. 2, ss. 12-14.</p>
    </aside>

    <aside epub:type="footnote" id="not7_49">
      <p class="footnote">49 Ocak, A. Y., "XIII-XV. yüzyıllarda Anadolu'da Türk-Hıristiyan dinî etkileşimler", <em>Belleten</em>, c. 214, 1991, ss. 661-673.</p>
    </aside>

    <aside epub:type="footnote" id="not7_50">
      <p class="footnote">50 Balivet, M. "Romama Byzantine et Diyâr-ı Rum turc: Une aire de conciliation religieuse (Xle-XVe siedes)", <em>Romanie Byzantine et Pays de Rum Turc: Histoire d'un Espace d'imbrication Gréco-Turque</em>, İstanbul 1994, Les Editions Isis, ss. 111-169.</p>
    </aside>

    <aside epub:type="footnote" id="not7_51">
      <p class="footnote">51 Anadolu'da meydana getirilmiş bu ve benzeri hagiographik literatüre dayanan bir çalışma şudur: Ocak, A. Y, "Bazı Menâkıbnâmelere Göre XIII.-XV. Yüzyıllardaki ihtidâlarda Heterodoks Şeyh ve Dervişlerin Rolü" <em>Osmanlı Araştırmaları (The Journal of Ottoman Studies)</em>, c. II, 1981, ss. 31-42.</p>
    </aside>

    <aside epub:type="footnote" id="not7_52">
      <p class="footnote">52 Bkz.Eflakî, <em>a.g.e</em>., c. II, ss. 123-125.</p>
    </aside>

    <aside epub:type="footnote" id="not7_53">
      <p class="footnote">53 <em>A.g.e</em>., pek çok yerde.</p>
    </aside>

    <aside epub:type="footnote" id="not7_54">
      <p class="footnote">54 Bkz. Ocak, A. Y., <em>Kültür Tarihi Kaynağı Olarak Menâkıbnâmeler: Metodolojik Bir Yaklaşım</em>, 3. bs., Ankara 1997, Türk Tarih Kurumu Yayınları, ek: III-VI.</p>
    </aside>
  </div>
</body>
</html>
