<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="ABBYY FineReader 11" name="generator" />

  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter" id="c11">İSLÂMÎ BİLİMLER VE MODERNLEŞME VE PROBLEMİ<a class="hlink" epub:type="noteref" href="#not0" id="ref0">*</a></h1>

  <p class="nonindent">Bu yazıda, yaklaşık son onbeş yirmi yıldır, özellikle de merhum Fazlur Rahman'ın <i>İslâm</i> kitabıyla iyice güncel hale gelerek İslâm dünyasında tartışılmakta olan İslâm bilimlerinin (Fıkıh, Tefsir, Hadis, Kelam vb.) modernleşmesi meselesine, bir sosyal tarihçi açısından nasıl bakıldığı, meselenin nasıl algılandığı konusunda bazı görüşler ileri sürülecektir. Bu görüşlerin orijinal olduğu gibi bir iddianın sahibi değilim. Ama bu çok önemli problemin bugüne kadar hep ilâhiyat câmiasında ve ilâhiyatçı perspektifinden tartışılmasının, bir anlamda eksik kalacağı, meselenin bir de sosyal ve kültürel tarih açısından tartışılması gerektiğini düşünüyorum. Bu zâviyeden yapılacak katkıların daha geniş açılımlara yol açacağı kanaatindeyim. Bu yazı bu fikirle kaleme alınmıştır.</p>

  <p class="center"><span class="small2">PROBLEM</span></p>

  <p class="nonindent">Konuya girmeden önce, bugünkü İslâm dünyasının genel manzarası ve modernleşme problemi ile ilgili bazı tespitleri dile getirmek istiyorum. Bunun konunun daha iyi anlaşılmasına yardımcı olacağını sanıyorum.</p>

  <p class="indent">Bugünkü dünyada, bir ayağıyla XXI. yüzyıla basan İslâm toplumları, bir ayağıyla da kısmen toplumsal yapı, bilimsel, teknolojik, düşünsel ve kültürel seviye olarak henüz ortaçağlarda dolaşmaktadır. Bugün İslâm dünyası, dünya nüfusunun yaklaşık dörtte birlik oranına sahip olarak, Batıdan gelen küreselleşme akımlarına kendi çıkarlarına uygun katkılar sağlaması gerekirken, bu katkıyı sağlamak bir yana, çıkarlarını koruyabilecek güce dahi sahip değildir.</p>

  <p class="indent">Bugün karşımızda, XIX. yüzyıldan, hatta XVIII. yüzyıldan beri yükselişe geçen Batı karşısında uğradığı şoku hala atlatamamış olmanın yarattığı ruh hali içinde, Batı dünyasındaki gelişmeleri seyreden ve o dünyanın verdikleriyle yetinmeye çalışan bir İslâm dünyası var. Bugünün Müslümanları, ortazamanlar ölçeğinde siyasal, sosyal, ekonomik, bilimsel ve kültürel olarak gelişmiş, parlak bir medeniyetin içinden gelen mirasyediler olarak şimdilik bu şoku atlatmaya ve Batı karşısındaki komplekslerini yenmeye çalışıyorlar. Yaratıldıkları dönemde gösterdikleri yüksek performansı devam ettirmekten çoktandır geri kalmış, bulundukları noktadan, yaklaşık XVI. yüzyıldan sonra çok ta fazla ileri geçememiş İslâm bilimlerine ve dünya gerçeklerine sırtını çeviren bir tasavvuf anlayışına sarılarak, kendilerini İslâm ortaçağına hapsetmiş bir durumda, gelecek şöyle dursun, bugünü bile sırtlarında zor taşıyorlar.</p>

  <p class="indent">Gelişmiş Batı'nın zaman zaman küçümseyerek baktığı, istediği zaman şekil vermeye teşebbüs ettiği, ekonomik ve toplumsal gelişmesini gerçekleştirememiş, yığınla problem içinde bocalamaktan yorulmuş perişan bir dünya görüntüsü sergiliyorlar. Bu perişan dünya, İslâm medeniyetinin yeniden parlayacağı günleri hayal ederek yaşıyor ve teselli bulmaya uğraşıyor, yakın gelecekte bir rövanş yaşayacağını, İslâm'ın yeni bir atılımla dünyada yeniden yüksek bir medeniyet olarak parlayacağı zamanı düşlüyor.</p>

  <p class="indent">Bu görüntü, vaktiyle Moğol istilasıyla Abbasi İmparatorluğu'nun yıkılması üzerine, İslâm dünyasında siyasal gücü büyük ölçüde ele geçiren göçebe putperestliğin zaferi karşısında kendilerini müthiş bir karamsarlığın içinde bularak, kurtuluşu, önlerinde metafizik alemin gizemli kapılarını açan tasavvufta bulan ortaçağ Müslümanları ile, bu defa da modernitenin şoku karşısında yine, artık yüksek düşünce boyutunu çoktan kaybetmiş tasavvufun sürrealist dünyası içinde cemaatleşen Müslümanları arasında hayret verici bir benzerlik oluşturuyor.</p>

  <p class="indent">Ancak onların giderek sayıları artan bir şekilde artık bu açmazdan kurtulmaya çalışarak yavaş yavaş modernite ile baş etmenin rasyonel yollarını aramağa başladıkları da dikkati çekiyor. Bu değişimin, Türk üniversitelerinin beşerî ve sosyal bilim dallarınca, ideolojik yaklaşımlardan arınmış, radikal ve jakoben bir laisizm zihniyetine dayalı klasik "ilericilik-gericilik" şablonuna itibar etmeksizin, ciddi ve bilimsel yöntemlerle ele alınıp incelenmesi, analiz edilmesi gerekmez mi? Tabii ki gerekir, ama Türk üniversitelerinin böyle bir rasyonel zihniyet ortamına gelmesi, eğer "mâlum" konularda son yaşanılan ideolojik tartışmalar hatırlanacak olursa, henüz daha çok uzakta bir ihtimal, hatta ütopya gibi duruyor.</p>

  <p class="indent">İslâm dünyasının bugün karşı karşıya bulunduğu, çözmesi gereken temel problem, sosyologların Modernite dedikleri, Türk aydınlarının Çağdaşlaşma veya Batılılaşma adını verdikleri, yaklaşık iki yüz elli yıldır çözülmeye uğraşılan meseledir. Bu uğraş, Müslüman toplumların geleneksel zihniyet ve toplumsal yapılarıyla günümüzün ve geleceğin dünyasına ayak uyduramayacaklarını ve artık değişmek zorunda olduklarını anladıklarını gösterdiği gibi, bu sürecin henüz neresinden ve nasıl başlayacaklarını bilememenin doğurduğu bir tereddüdü, hatta şaşkınlığı da yansıtıyor.</p>

  <p class="center"><span class="small2">MODERNİTE KARŞISINDA TAVIR ALIŞLAR:</span></p>

  <p class="nonindent">Modernitenin karşı konulamaz baskısı, bugünün Müslümanlarını şu dört gruba veya kategoriye ayırmış görünüyor:</p>

  <p class="indent">1- Moderniteden kaçışın kurtuluş olmadığını, aksine kendi kendini tüketmekle sonuçlanacağını hala göremeyen, bu sebeple zaman zaman muhafazakârlığın sınırlarını aşan bir fanatizme kapananlar. Bana göre bunun üç sebebi olabilir: Birincisi, modernite Batı'da doğduğu için, bu tip Müslümanlar onu Batının emperyalizmiyle özdeşleştirip, çektikleri acıları da hesaba katarak olabildiğince ondan uzak durmak istiyorlar. İkincisi, memleketlerinde gördükleri modernleşme hareketlerinin ve modernist programları uygulayan kadroların Batıcı karakterini ve İslâm'ı dışlama eğilimi taşıdığını düşünüyor ve modernleşmeyi bu sebeple bir çeşit dinsizlik olarak değerlendiriyorlar. Üçüncü olarak da, belki bununla bağlantılı bir şekilde, inançlarının, dolayısıyla dini kimliklerinin zarar göreceğini hesap ediyorlar.</p>

  <p class="indent">2-Modernleşmeyi salt anlamıyla her bakımdan kendini Batı'ya benzetmekten ibaret gören, onun yüzeye yansıyan sembolik ve monden görünümlerini kendi ülkelerinde de uygulamakla modernleşilebileceğine samimiyetle inanan elit kesim. Bunlar genellikle, bir kısmı açıkça söylemese bile, İslâm'ın geri, ilkel bir din olduğuna, bu sebeple İslâm dünyasının geri kaldığına inanan, bazı Müslüman ülkelerde yönetime hakim olan kesimlerdir. İslâm'da modernleşme tartışmalarını, az önce işaret ettiğim sembolik meseleler çerçevesinde ve yüzeysel algılayanlar daha çok bunlardır. Kişisel gözlemlerim, Türkçe ibadet, bazı dini yasakların artık kalkması gerektiği gibi tartışmaları gündeme getirenlerin, daha çok bu kesimden çıkmakta olduğunu gösteriyor. Türkiye'de sık sık bu yolda tartışmaların yaşandığını hepimiz biliyoruz. Demin 1. kategoride basitçe karakterize etmeyi denediğim muhafazakar Müslümanların en çok tepki duydukları kesim bu kesimdir. Batının gelişmesini Rönesans ve Reformasyon hareketine bağladıkları için, İslâm'ın da mutlaka bir reformasyona tabi tutulması gerektiğine samimi olarak inanırlar. Günümüzde Batı'nın gelişmesini yalnızca bu iki olgu ile açıklama eğilimi Batı'da bile çoktan terkedilmişken, bizde bu düşüncenin ısrarla sürdürülmesi ilginçtir. Kaldı ki bu kesimin reform anlayışı, derin bir İslâmî kültür birikimine ve felsefî arka plana dayalı olmaktan çok, demin işaret etmeğe çalıştığım monden bir zihniyete dayalı reform programını yansıtır.</p>

  <p class="indent">3-Üçüncü grup Müslümanlar ise, daha çok, XIX. yüzyıl sonlarıyla XX. yüzyıl başlarında İranlı Cemaleddin Afgani, Mısırlı Muhammed Abduh ve bizde Tunuslu Hayreddin Paşa, Sait Halim Paşa, Mehmet Akif, veya zamanımızda merhum Fazlur Rahman, Muhammed Arkun çizgisini izleyen, hem Batı'yı, hem İslam'ı iyi bilen, İslam dünyasının modernleşme problemini sosyolojik, bilimsel ve düşünsel planda ele alarak, İslam'ın özüne zarar vermeden, rasyonel bir bilimsel program çerçevesinde çözmeğe çalışanlardır. Bunlara, İslam'a sonradan giren bazı olumsuz âdet, inanç ve gelenekleri (<i>bid'at)</i> temizlemek gerektiğine inandıkları, başka bir deyişle, "İslam'ı orijinal haline" döndürmek istediklerinden dolayı <i>Selefiler</i> demek gelenekselleşmiştir. Bugün İslam dünyasında ve Türkiye'de İslam modernleşmesini bu çerçevede düşünen ve bu yolda ciddi çalışmalar, fikir eserleri ortaya koyabilen Müslüman aydınlar vardır ve yetişmektedir. Ne var ki bunlar aslında tam anlamıyla modernist oldukları halde, bu kelime ile nitelendirilmeyi istemezler; çünkü az önce sözünü ettiğim ikinci grup modernistler, daha doğrusu reformistler ile karıştırılmaktan korkarlar.</p>

  <p class="indent">4-Dördüncü grup ise, İslam'ın Peygamber ve Dört Halife devrinden hemen sonra bozulduğuna, bid'at ve hurafelerle karıştığı için Müslümanların geri kaldığına inanan bir kesimdir, ki aralarında bazı entelektüeller de bulunur, bunlar İslam'ın tarihsel süreç boyunca ürettiği kültürü bu sebeple toptan mahkum ve şiddetle reddederler. Bunlar tarihteki hemen bütün Müslüman devletleri -bu arada Osmanlı devletini ve Türkiye Cumhuriyeti'ni- kâfir sayarlar ve Müslümanların kurtuluşu için Peygamber dönemi Müslümanlığına dönmenin şart olduğunu savunurlar. Bunlar da kendilerini <i>Selefi</i> olarak kabul ederler, ama, demin bahsettiğim <i>Selefiler,</i> bunlar gibi İslam kültürünü bütünüyle reddetmezler. İşte günümüz İslam dünyasında Modernite problemi karşısında Müslümanların tavrını kısa ve kabaca özetlemeye çalıştığım şu dört kategori çerçevesinde değerlendirebiliriz.</p>

  <p class="center"><span class="small2">İSLAM VE MODERNLEŞME</span></p>

  <p class="nonindent">Bu noktada merhum Fazlur Rahman'ın bir formülünü hatırlatmak istiyorum. O İslam dünyasının modernleşme problemini, kayıtsız şartsız her yönüyle Batılılaşmak değil, "Müslüman kalarak", veya "İslam'la birlikte modernleşmek" şeklinde özetlemiştir. İşte problem bence bu formülün vurguladığı noktada düğümleniyor. Müslüman kalarak modernleşmek mümkün müdür, yahut mümkün olabilir mi? İşte üniversitelerimizin sosyal ve beşerî bilim dallarını ciddî bir şekilde meşgul edecek -maalesef bugüne kadar meşgul ettiğini söyleyemeyeceğim-, İslam dünyasındaki ve Türkiye'deki ideolojik nitelikli İslam tartışmalarına son verecek, hayatî bir konu diye düşünüyorum. Bir kısmımız belki yine ideolojik bir yaklaşımla veya "irtica" korkusuyla basitçe "İslam'la modernleşme olmaz" diye kestirip atabiliriz. Türkiye'de çoğu üst tabaka mensuplarının kiminin açıkça verdiği, kiminin açıkça söylemeden, üstü kapalı veya başka konular üzerinden bilvâsıta ima ettiği cevap aslında budur. Ama ben vermemiz gereken cevabın bu kadar basit olduğunu sanmıyorum. Eğer cevabımız bu olacaksa, o zaman yuvarlak hesapla bin yıllık bir köklü kültürü, bir medeniyeti hangi ciddi gerekçelerle bir kalemde reddedebileceğimizi, bunu yaptığımız takdirde hesabını tarih ve Müslüman toplumlar, ve her şeyden önce kendi toplumumuz önünde nasıl vereceğimizi, ve -çoğunu el'an kötü bir şekilde yaşamakta olduğumuz- sonuçlarına nasıl katlanacağımızı, ve belki daha da önemlisi, yerine ne koyacağımızı da inceden inceye düşünmemiz lâzımdır sanıyorum. Dolayısıyla sosyal bilimciler olarak uzun ve çileli bir bilimsel mesainin bizi beklediğini, bu mesaiyi yaparken de toplumun beklentilerini hesaba katmamız gerektiğini düşünüyorum.</p>

  <p class="indent"><i>Modernleşme,</i> ki Türkçe'de buna biz kısaca <i>Yenileşme</i> diyoruz, bu bana en doğru bir karşılık olarak görünüyor. <i>Batılılaşma</i> terimi bende objektif bir çağrışım yaratmıyor, aksine daha çok ideolojik bir bakışı ve duruşu yansıtıyor gibi geliyor. Belki <i>Çağdaşlaşma</i> daha uygun gibi. Ben yazının başlığını tespit ederken de özellikle bir kavram kargaşasına sebebiyet vermemek için yine de Modernleşme'yi tercih ettim; çünkü kastettiğim İslâmî bilimlerin ne Batılılaşması (!), ne de çağdaşlaşması problemi idi. Modernite ile Modernleşme yahut Modernizm arasında bir nüans olduğu herkesçe malum. Ancak ben felsefeci ve sosyologların yaptıkları ince tariflere ve analizlere girmeden, Modernite'yi önce "düşünsel planda yaratılan bir değişim zihniyeti" olarak, Modernizm'i ise, XVIII. özellikle de XIX. yüzyılda Batı'da "bu zihniyet güdümünde pratik alanda (siyasi, toplumsal, ekonomik, bilimsel ve teknolojik) meydana gelen her türlü yenilik ve değişim" olarak düşünüyorum. Benim bu ayırımıma sosyolog meslektaşlar itiraz edebilirler.</p>

  <p class="indent"><i>Modernleşme</i> yahut <i>Yenileşme</i> denildiği zaman, çok iyi bilindiği üzere, bizde hep Batılılaşma anlaşılmıştır. Bu yalnız Cumhuriyetle ortaya çıkan bir anlayış değildir. Osmanlı'da Tanzimat'tan beri elit kesim, ister istemez hep Batı tarzı yenileşmeyi anlamıştır. Fakat ondan önce, III. Selim zamanındaki yenileşme hareketine <i>Nizâm-ı Cedit</i> (Yeni düzen) adı verilmesi ilginç ve düşündürücüdür. Ama dikkat edilirse <i>Tegarrüb</i> (Batılılaşma) değil, <i>Nizâm-ı Cedit</i> terimi kullanılmıştır. Her alanda Batı Avrupa tarzı bir yenileşme anlayışının, yani modernizmin, Tanzimat devrinden itibaren Osmanlı elitinin kafasında yer etmeğe ve giderek bir ideolojiye dönüşmeye başladığını görüyoruz. Bunun tam anlamıyla bir ideolojiye dönüşmesi, II. Meşrutiyet'le başlamış ve Cumhuriyet'le tepe noktasına ulaşmıştır. Bugün de Türkiye'de Modernleşme özellikle genelde laik elitin kafasında her alanda tam anlamıyla bir <i>Batılılaşma</i>, <i>Tegarrüb</i> ideolojisidir. Merhum Mümtaz Turhan, Cemil Meriç ve Hilmi Yavuz, Atilla İlhan vb. çok az bir kesimi bu anlayışı reddederek sorgulamaktadır.</p>

  <p class="indent">Bununla beraber bugün artık Batı'da <i>Modernleşme</i>'yi salt anlamıyla <i>Batılılaşmak</i> olarak anlamanın yanlışlığını, Batı tarzı modernizmin tek ve rakipsiz bir model kabul etmenin eksik ve isabetsiz olduğunu ileri süren ciddî bilim adamları görülüyor. Bir örnek olarak, Washington Georgetown Üniversitesi profesörlerinden John Obert Woll'u gösterebiliriz. O, "The Mistaken identification of the West with Modernity" (<i>The American Journal of Islamic Social Sciences</i>, 13/1 (1996), pp. 1-12) isimli makalesinde kısaca şunu diyor:</p>

  <div class="block">
    <p class="bl_nonindent">"Modernitenin batılı biçimleri, özellikle endüstri devriminin bir sonucu olarak güçlü bir biçimde ortaya çıktı. Neredeyse tamamı Batı Avrupa modeli içerisinde olarak endüstri toplumuna ait biçimler içerisinde gelişti. Bununla birlikte Japon örneği gösterdi ki, Batı Avrupa repertuarı modern endüstri toplumunun tek örneği değildir. Önümüzdeki yüzyıl, modern endüstri toplumunun gelişen tipleri için farklı kültürel birikimlere sahip modernite modellerinin yarıştığı bir dönem olarak görülebilir".</p>

    <p class="bl_nonindent">"İslâm ve Batı artık basit biçimde iki rakip ve çatışan medeniyet, hatta iki farklı modernite tarzı dahi değildir. Şimdi onlar, çağdaş dünyanın ortaklaşa kurulan gerçekliği ile, karmaşık bir biçimde bazen tartışan, bazen de işbirliği içinde olan iki ortaktır".</p>
  </div>

  <p class="nonindent">Bir bakıma bu görüşü destekler nitelikte olmak üzere, Bernard Lewis de İslâm medeniyetinin evrenselliğini vurguluyor. O, <i>Cultures in Conflict: Christians, Muslims and Jews in the Age of Discovery</i> (Oxford Univ. Pres, 1995. Türkçesi: <i>Çatışan Kültürler: Keşifler Çağında Hıristıyanlar, Müslümanlar, Yahudiler</i>, çev. Nurettin el-Hüseyni, Tarih Vakfı Yurt Yay., İstanbul 1996, s. 3-4) isimli kitabında şunları yazıyor:</p>

  <div class="block">
    <p class="bl_nonindent">"İslâmiyet ile Eskidünya'nın öteki iki uygarlığı (Çin ve Hind) arasında önemli daha doğrusu can alıcı bir fark vardır. Çin bir yer, Hindistan bir yer, İslâmiyet ise bir dindir. Çin ve Doğu Asya, Hindistan ve Güneydoğu Asya ve burada bunlara ekleyebileceğimiz Kolomb-öncesi Amerika uygarlıkları çok ileri ve çok gelişkin düzeye varmış olabilir; ama bunlar esas olarak bölgesel uygarlıklardı ve öyle kaldılar......Bunlar tek bir yerle, belirlenebilir bir alanla, tek bir kültürle ve hatta tek bir ırkla sınırlıydı. Etnik temelde tanımlanmış ve coğrafi temelde sınırlanmış bu uygarlıkların tersine, İslâm, inançları, kendini algılayış biçimi ve emelleri bakımından ilke olarak evrenseldi.</p>

    <p class="bl_nonindent">İslâmiyet bu yönüyle Asya, Afrika ve Amerika'nın öteki uygarlıklarından keskin biçimde ayrılıyor, buna karşılık başından itibaren kendine özgü bir ayrıcalık ve misyon duygusunun esiniyle hareket etmiş Hıristiyanlığı andırıyor. Hıristiyanlık ise evrenselci hedef ve iddialarına karşın temelde Avrupa dini olarak kalmıştı; giriştiği kutsal savaşlar, yani Haçlı Seferleri bile Hıristiyan topraklarını savunmaya ya da geri almaya yönelikti. Pratik açıdan, Hinduizmin Hintli olması gibi, Hıristiyanlık da Avrupalıydı; bir başka deyişle, dünyanın bir parçasının -göreli olarak konuşursak epeyce küçük sayılabilecek bir parçasının- diniydi. Bu parçanın bütün sakinleri aynı ırk ve kültürden gelmekteydiler ve çoğu birbiriyle ilişkili sınırlı sayıdaki etnik gruba mensuptular. İslâm uygarlığı ise tam tersine, üç farklı kıtada birçok farklı ırk ve kültürden gelme insanları kucaklaması bakımından evrensel olarak nitelendirilebilecek ilk örnektir".</p>
  </div>

  <p class="nonindent">O halde bu söylenenlerin ne anlama geldiğine bakılacak olursa, İslâm toplumlarının yüzde yüz Batı tarzı bir modernite anlayışına bağlı kalarak modernleşmek zorunda olduklarını, başka seçenekleri bulunmadığını ileri sürmek yanlıştır anlamı çıkıyor. Nitekim zamanımızda İslâm'ı ve medeniyetini çok iyi tanıyan Claude Cahen, Bernard Lewis, Maxime Rodinson, M. Montgomery Watt, Albert Hourani vb. uzman Batılı tarihçiler, XIX. yüzyılın Batılı bilim adamlarının temel görüşü olan, bizde de Tanzimat'tan bu yana pek çok entelektüelimizin kafasında hâlâ geçerliliğini koruyan, "İslâm'ın gelişmeye engel (mâni-i terakkî) teşkil ettiği" tezine itiraz ediyorlar. Bu itirazı yapanlardan biri de, vaktiyle Chicago Üniversitesi'nin önde gelen tarihçilerinden Marshall G. S. Hodgson'dır. O ünlü <i>Rethinking World History: Essays on Europe, Islam and World History</i> (Cambridge Univ. Pres, New York 1993. Türkçesi: <i>Dünya Tarihini Yenden Düşünmek</i>, Yayına haz. Yücel Bulut, Yöneliş Yay., İstanbul 2001) isimli kitabının "Dünya tarihinde İslâm'ın rolü" adlı bölümünde (ss. 176-177) şunları söylüyor:</p>

  <div class="block">
    <p class="bl_nonindent">"Batılı bilim adamları çoğu kez şu soruyu soruyorlar: Bir zamanlar çok güçlü olan İslâm dünyası niçin XVII. ve XVIII. yüzyıllarda Batıdaki gelişmelerin gerisinde kaldı? Bu sorunun cevabı, İslâm'ın gelişmeye engel olduğu şeklinde basit bir cevap değildir. Tam aksine, bu sorudan evvel, İslâm dünyasının bin sene boyunca muazzam bir medeniyeti nasıl gerçekleştirdiği sorusunun cevabını bulmak gerekir".</p>
  </div>

  <p class="center"><span class="small2">İSLÂMÎ BİLİMLER VE MODERNLEŞME</span></p>

  <p class="nonindent">İşte ben de tam bu noktada İslâmî bilimler ve modernleşme meselesine girmek istiyorum. Ancak burada özellikle iki noktada bir açıklama yapma gereğini duyduğumu söylemeliyim.</p>

  <p class="indent">Birincisi, Şerif Mardin'in ifadesiyle "katı bir laiklik anlayışının" ve oldukça koyu bir pozitivist zihniyet ve bilim geleneğinin entelektüel kesimde hakim olduğu Türkiye'de, İslâm'dan ve İslâmî bilimlerden bahsetmenin, bu bilimler hakkında bilimsel de olsa bazı görüş ve yorumlar ortaya koymanın kolay olmadığıdır<sup><a class="hlink" epub:type="noteref" href="#not1" id="ref1">1</a></sup>. İslâm ve onunla ilgili hemen her kavram, bu kesimlerde dozu değişen reaksiyonlara sebep olmaktadır. 80 küsur yıllık kökleşmiş, yerleşmiş, geleneklerini, kurumlarını köklü bir şekilde oluşturmuş bir Türkiye Cumhuriyeti'nde, bilim çevreleri bile, hâlâ İslâm konusuna soğukkanlı ve objektif bir biçimde yaklaşamamaktadır. Bu yüzden, İslâm ve medeniyeti, kültürü İlahiyat fakülteleri hariç, bizim üniversitelerimizde bilimsel araştırma ve inceleme alanlarının dışında tutulmuştur. Bunun, yine Şerif Mardin'in deyimiyle, "Türkiye'de yüksek bir İslâmî kültür, bilim ve düşüncesinin gelişmesine engel olduğunu" düşünüyorum. Burada kastettiğim, ilahiyat perspektifinin dışında, sosyal bilim metotlarını kullanarak yapılması gereken incelemelerdir. Bugün Türkiye'de ve İslâm dünyası genelinde popüler İslâm yer yer lümpen ve arabesk bir görünüm arz ediyor. Bunun sebebini acaba elit kesimlerde yaşayan canlı bir kültür olarak İslâm'ın yerinin olmamasıyla açıklamak mümkün olabilir mi? Bu, özellikle Türkiye gibi, elit kesimin laisizmi âdetâ antiİslâmist bir karşı din gibi algıladığı bir ülke için çok önemli bir problem olarak görülmelidir. Eğer bu ülkede elit tabaka inanç bağlamında olmasa bile kültürel bağlamda İslâm'la bir barışıklık ve içiçelik yaşamış olsaydı, durum bugünkünden çok farklı olurdu. Bu yüzden ben, yüksek bir İslâmî kültürü ancak entelektüel kalitesi yüksek elit tabaka üretir diye düşünüyorum. Oysa bizim elit tabakamızın gündeminde, basit bir kült ve ahlak anlayışının dışında, geniş boyutlu bir yüksek kültür, yüksek düşünce olarak İslâm yoktur. Kamusal alanda artık bir geçerliliği kalmamış olan bir dinin, üstelik rasyonalitenin hakim olması gereken bilim çevrelerinde hâlâ korku ve antipati kaynağı olması çok düşündürücüdür.</p>

  <p class="indent">Bununla bağlantılı olarak, İslâm'ın, sık sık ortaya atılan irtica söylemleri sebebiyle, yıllardan beri medyada çoğu zaman, uzman olmayan kimselerce tartışılması, ortalığı toz duman içinde bırakmakta, İslâm ve İslâm kültürü ile ilgili kavramların, ideolojik yaklaşımların ve cehaletin kurbanı olmasına yol açmakta, bilimsel yaklaşımların kamuya mal edilmesine engel teşkil etmektedir. Ancak ben, Bilkent Üniversitesi'nin geçtiğimiz sömestr başından itibaren İslâm ve Modernizm konulu bir seminer başlattığını, benden de bu seminer çerçevesinde bir konferans vermem talep edildiğinde öğrendim ve bundan memnuniyet duydum. Çünkü bunu, çok uzun geçmişi İslâm kültürüne dayanan bir Türkiye'de, artık İslâm'ın ve kültürünün İlahiyat fakülteleri dışında da üniversitelerde rahatlıkla tartışılmaya ve incelenmeye başlanabileceğinin bir habercisi olarak değerlendirdim.</p>

  <p class="indent">İkincisi, ben her ne kadar resmî ve geleneksel yoldan ilahiyat formasyonu almış, aynı zamanda akademik tarih eğitimi görmüş bir tarih araştırmacısı olsam da, İslâmî bilimlerin biri veya bir kaçında münhasıran uzmanlaşmış değilim. Dolayısıyla söyleyeceklerim sadece beni bağlar. Ancak neden böyle bir konu seçtiğim sorulursa, bir sosyal ve kültürel tarih araştırmacısının da bu alanda belli şeyler söyleyebileceğini düşündüğüm içindir. Çünkü ben, İslâm ve modernizm söz konusu olduğunda, eğer Müslümanların modernleşme gibi hayatî bir problemleri varsa, bu konudaki ilk açılımların İslâmî bilimler sahasında olması gerektiğini tarihsel olguya dayanarak söyleyebileceğime inanıyorum. Sosyal antropoloji, sosyal psikoloji, felsefe, özellikle de sosyal tarih alanındaki yöntem ve yaklaşımların, İslâmî bilimlerin açılımına katkı sağlayabileceğini düşünüyorum.</p>

  <p class="indent">Uzman ilahiyatçı olmayan laik bir sosyal bilimcinin, İslâm ve Modernleşme konusunda, eğer önyargıların esiri olmaz ve objektif davranabilirse, İslâm ve kültürü hakkında yol gösterici, aydınlatıcı yaklaşım ve perspektifler ortaya koyabileceğini ve ciddi bilimsel ve düşünsel katkılar yapabileceğini, vaktiyle merhum Prof. Erol Güngör ve Cemil Meriç mükemmel bir şekilde göstermişlerdi. Erol Güngör'ün bence Türk fikir hayatının bu konudaki en ciddi eserlerinden ikisi olarak kabul edilmesi gereken İslâm'ın Bugünkü Meseleleri (Ötüken yay. İstanbul 1981) ve İslâm Tasavvufunun Meseleleri (Ötüken yay. İstanbul 1982) isimli kitapları, bu konuda en güzel iki örnektir. Ne yazık ki bu çok önemli iki kitap, bırakınız laik aydınları, Müslüman aydınlar arasında dahi layık oldukları ilgiyi ve tartışma zeminini bulamamışlardır. Eğer bu kitaplar Batı'da yayımlanmış olsalardı, onları tartışan kaç seminerin veya yuvarlak masanın düzenleneceğini, kaç kitabın veya makalenin yayımlanacağını tahmin edebiliyorum.</p>

  <p class="center"><img alt="section" src="../Images/section.jpg" /></p>

  <p class="nonindent">İslâmî bilimler tabirinden ne anlamamız gerekiyor? Buna kısaca şöyle cevap verebiliriz: İslâm'ın ana kaynakları olan Kur'an ve Sünnet temelinde, onların yorumlanmasından yola çıkılarak tarihsel süreç içinde kendilerine mahsus belirli metodolojilerle teşekkül eden bilimlerdir. Dolayısıyla anılan iki dini metne dayanmaları itibariyle belli ölçüde metafizik karakterlidirler. Bu tariften kastedilen bilimler, Dört Halife devrinden fazla bir zaman geçmeden ortaya çıkmaya başladılar. Tarihlendirmek gerekirse, Emevîler'in son, Abbasiler'in ilk dönemleri, yani VIII. yüzyılın son çeyreği ile IX. yüzyıl diyebiliriz. XIV. hatta XV. yüzyıl sonlarına kadar bu gelişme devam etti. Bu bilimler, başta bizzat Kur'an'ın yorumu demek olan Tefsir olmak üzere, aslında Peygamber'in sözleri anlamına gelmekle beraber, onun yaşayış ve davranışını ihtiva eden Sünnet'i de içine alan Hadis, İslâm'ın ferdî, aile ve toplumsal hayat tarzını düzenleyen Fıkıh, ve nihayet İslâm itikadının savunucusu Kelâm ile, İslâm'ın mistik cephesinin disiplini Tasavvuf idi<sup><a class="hlink" epub:type="noteref" href="#not2" id="ref2">2</a></sup>.</p>

  <p class="indent">Aradan çok zaman geçmeden, bu bilimlerin, <i>Usûl-ü Tefsir</i>, <i>Usûl-ü Hadis</i> ve <i>Usûl-ü Fıkıh</i> denilen metodolojileri oluştu.. Bu ana İslâmî bilimlere daha sonra, tek Tanrı inancı, yani <i>Tevhid</i>, peygamberlik kurumu yani <i>Nübüvvet ve Risalet</i>, öbür dünya inancını temsil eden <i>Âhiret</i> kavramlarından oluşan ana İslâm inançlarını konu edinen <i>Kelam</i> eklendi. En sonra ise bu listeye, sufilerin Ehl-i Sünnet tarafından benimsenip meşru kabul edilmesiyle birlikte, <i>Tasavvuf</i> ilave edildi. Ama onu bizatihi yazılı metne dayanan ve akli yöntemi kullanan, bu sebeple sufilerce <i>İlm-i zahir</i> denilen diğer İslâmi bilimlerden ayırmak için <i>İlm-i bâtın</i>, yani kişinin "ruh dünyası ve iç âlemiyle ilgili bilim" denilmeye başlandı. Bununla beraber bir de <i>Ahlâk Bilimi</i> (<i>İlm-i Ahlâk</i>) teşekkül etti. Fonksiyonel açıdan bakılacak olursa, Fıkıh ve Ahlâk Müslümanların ferdî ve toplumsal hayatlarını, Kelam inanç dünyalarını, Tasavvuf ise ruh âlemlerini düzenleyen disiplinler olarak dikkati çeker. Bu bilimlerin yaklaşık bin yıl gibi çok uzun bir süre İslâm toplumlarını yönlendirdiği, felsefe, riyaziye, fizik, kimya, biyoloji vs. diğer bilimlerle birlikte parlak bir medeniyetin yaratılmasına katkıda bulunduğunu unutmamak gerekir.</p>

  <p class="indent">Bu bilimlerin gelişmesine en fazla katkıda bulunan alanlar ise, İslâm'ın klasik topraklarından ziyade, <i>Mümbit Hilal</i> denilen bölge ile (Mısır, Suriye ve Irak) İran ve Mâverâünnehr oldu. Tefsir, Hadis, Fıkıh ve Kelam, hatta Tasavvuf alanının en büyük isimler buralarda yetişti. Bugün bu bilimler, Müslümanların özel hayatlarını istisna edersek, bazı İslâm ülkelerinde kamusal alanda artık geçerli olmadığı için, başka bir ifadeyle, radikal bir laisizm hakim olduğu ölçüde, meşruiyetlerini kaybetmişlerdir. Dolayısıyla Türkiye'de akademik düzeyde sadece İlahiyat Fakültelerinde, Arap ülkelerinde Usûlü'd-din veya Şeriat Fakülteleri'nde okutulmaktadırlar. Bu dini bilimler içinde en gelişmiş olanı Fıkıhtır, çünkü Fıkıh doğrudan Müslüman toplumların günlük hayatlarıyla, ferdî durumları, aile ilişkileri, toplumsal, yani kamu hayatı, bunun içinde ekonomi, hatta uluslararası ilişkilerle ilgili olduğu için belli bir döneme kadar sürekli gelişme imkânı bulmuştur. Bu konumu, onu İslâmî bilimler içinde başköşeye oturtur. Esas itibariyle Tefsir ve Hadis, ona kaynaklık eden iki disiplindir. Ancak Tefsir'in günümüzde büyük bir problem olarak karşımıza çıkan "Kur'an'ı anlama" meselesinde çok önemli bir disiplin olarak çok önemli bir konuma gelmiş olduğunu unutmamak gerekir.</p>

  <p class="indent">Saydığım bütün bu İslâmî bilimlerin nasıl ortaya çıktıklarını, nasıl geliştiklerini, bunların her birinin İslâm medeniyetinin oluşmasındaki birincil yerlerini burada uzun uzadıya anlatacak değilim. Çünkü bu apayrı bir yazı konusu olacak kadar önemlidir. Bu konuda günümüz İslâm dünyasının yetiştirdiği, bazıları maalesef erken vefat etmiş İsmail Farukî, Fazlur Rahman, Muhammed Hamidullah, Câbirî, Muhammed Arkun ve Seyyid Hüseyin Nasr gibi, dünyaca tanınmış mühim bilim adamı ve düşünürlerin takdire değer mesailerini şükranla anmak gerekir. Bu düşünürlerin Türkçe'ye de kazandırılan eserlerinin, Türkiye'de İslâm'ı tartışma konusu yapan laik entelektüel ve akademisyenlerimizin çoğu tarafından isimlerinin bile bilinmediğini, hele eserlerinin okunmadığını çok iyi biliyorum. Bu, onların bu tartışmaları nasıl "ciddi"(!) bir zeminde ve İslâm dünyasındaki, hatta Batı'daki gelişmelere kapalı olarak sadece ideolojik planda yürütmeye çalıştıklarının ilginç göstergesidir.</p>

  <p class="indent">Şimdi, özellikle konumuzla doğrudan ilgili bir başka meseleye temas etmek istiyorum. XVI. yüzyıla kadar parlak bir dönem yaşadıkları artık en müşkil-pesent oriyantalistler tarafından bile teslim edilen İslâmî bilimlerin -ki yakınlara kadar bu dönem XI. Hatta XII. yüzyıl olarak kabul edilirdi- "bu yüzyıldan sonraki seviye kaybı nasıl oldu?" sorusuyla karşılaşmak doğaldır. Dikkat edilirse XV. yüzyıl tam da Osmanlı İmparatorluğu'nun yükselişe geçtiği zamana rastlamaktadır. Böyle olunca, "Acaba Osmanlılar o kudretli ve parlak imparatorluklarında İslâmî bilimler konusunda ne gibi bir katkıda bulundular veya bulunmadılar?" gibi netameli bir soru daha yolumuzu kesiyor.</p>

  <p class="indent">Şunu hemen belirtelim ki, Osmanlı tarihçiliği şu yakın zamanlara kadar, Osmanlı bilim ve düşünce tarihi, zihniyet tarihi meseleleriyle uğraşmamış, hele İslâmî bilimler konusuna hiç girmemiş, kütüphaneler dolusu yazmalarla hiç ilgilenmemiş, sadece arşiv belgeleri ve vekayinâmeler üzerinden yürütülmeye devam etmiş, hala da etmektedir. Bu, gerçekten Osmanlı tarihinin bütünlüğü adına büyük bir eksikliktir. Son zamanlarda bazı tarihçilerin sadece Osmanlı siyasal düşüncesiyle ilgilendikleri ve bu alanda bir tartışma başlattıkları görülüyor.</p>

  <p class="indent">Şahsen benim "İslâm'ın kılıcı" olduğunda şüphe bulunmayan Osmanlı İmparatorluğu'nun, "İslâm'ın beyni" olduğu konusunda çok iyimser bir görüşüm olmadığını söyleyebilirim. Burada kanaatimce şu iki yargıyı birbirinden çok iyi ayırt etmeden bu meseleyi tartışmak bizi hiçbir sonuca götürmez. Bu iki yargı şudur:</p>

  <p class="indent">1) Osmanlılar İslâmî bilim ve düşünce adına kaale alınacak, ciddî sayılacak bir şey üretmemişlerdir. 2) Osmanlılar elbette İslâmî bilim ve düşünce alanında çok şey üretmişler, özellikle pragmatik alanda belli ölçüde önemli katkılar yapmışlardır. Ancak bu katkılar, klâsik İslâmî dönemde üretilen İslâmî bilim ve düşünceye kıyasla, gerek muhtevâ, gerekse metodolojik açıdan fazla orijinal ve çok önemli katkı sağlayacak mâhiyette olmamıştır. (Buna, söylenmek istenenin ne olduğunu iyi düşünmeden, Türkiye'de artık refleks haline gelmiş klâsik apolojik yöntemle şiddetle karşı çıkan "allâme" itirazlar olsa da, ben bu konunun olması gerektiği gibi anlaşıldığı ve tartışıldığı kanaatinde değilim. Bence bu konu, bir değil birçok yuvarlak masaya değecek mühim bir konudur.)</p>

  <p class="indent">Aslında XVI. yüzyıl dünyasının süper gücü olan bu imparatorlukta İslâmî bilimler alanında en çok kullanılan bilimsel referanslara göz atmak, yeterli bir ipucu veriyor<sup><a class="hlink" epub:type="noteref" href="#not3" id="ref3">3</a></sup>. O zaman, bu muhteşem imparatorluğun en ihtişamlı çağı olarak bilinen XVI. yüzyılda bile en gözde bilimsel referansların, XI.-XIV ve kısmen XV. asrın Arap, Fars ve kısmen Türk uleması tarafından Mısır, Suriye, Irak, İran ve Mâverâünnehr'de yazılmış eserler olduğu, Osmanlı ulemasının da ihtisas için bu eserlerin yazıldığı yerlere gittikleri kolaylıkla görülecektir. Bu Osmanlılar'ın bu alanda hiçbir şey üretmedikleri, veya üretemedikleri anlamına gelmiyor. Kütüphaneler onların ürettikleri eserlerle doludur ve bunların önemsiz eserler olduklarını kimse iddia edemez. Ancak benim söylemek istediğim, onların eskinin üzerine İslâm dünyasına yeniden canlı ufuklar açabilecek neler ürettikleri meselesidir. Bu ikisi çok farklı şeylerdir. Devasa Fatih ve Süleymaniye medreselerinin İslâmî bilimleri ortaçağlar seviyesinden alıp hangi çığır açıcı, hangi yeni mektepler yaratıcı seviyeye yükseltip yükseltmedikleri meselesini, apoloji yapmadan, ciddi bir şekilde düşünmek ve tartışmak gerekir.</p>

  <p class="indent">Bugün temel problem, İslâm bilimlerinin ve düşüncesinin yeniden üretilmesi meselesidir. Bugün İslâm dünyasının geleceği açısından Müslüman entelektüellerin ve bilim adamlarının önünde duran en büyük problem de kanaatimce budur. Oysa bugün görünen manzara, bazı istisnâî gelişmeler olmasına rağmen bu açıdan Müslüman toplumların yeniçağlardan bu yana pek fazla adım atmadıklarını gösteriyor.</p>

  <p class="indent">Bugünün İslâm dünyası İslâmî düşünce ve bilimsel seviye olarak çok fazla ileride değildir. Bazı İslâm ülkelerinde Tefsir, Hadis, Fıkıh sahasında mevcut bilimsel arayışların, henüz ciddi sonuçlar ortaya koyabildiği söylenemez. Bu mesainin ileride müspet sonuçlanacağını, İslâmî bilimlerin yeni atılımlar yapabilecek seviyeye gelmesi beklenebilir. Ama Ortaçağlarda Endülüs, Mısır, Irak ve Mâverâünnehir'deki bilimsel üretimin, yüksek düşünce düzeyinin bir benzerini bugün görebilmek mümkün müdür?</p>

  <p class="indent">Bugünün Müslümanlarının bir kısmı, tüketmekte sakınca görmedikleri Batı teknolojisinin ürünlerini kullanmanın, Batılılar gibi tüketmenin, Batılılar gibi eğlenmenin, tatile çıkmanın, bir diğer kısmı, kendi küçük adacıklarında Peygamber dönemindeki İslâm'ı "yaşamaya çalışmanın" yarattığı aldatıcı bir tatmin duygusunun güdümünde, modernitenin önlerine yığdığı problemleri ciddiye almıyorlar. Muhafazakârlar problemlerini hâlâ bu ortaçağ İslâm bilimlerinin eserlerine, münhasıran üç İslâmî disiplinine sığınmak suretiyle çözmeye çaba gösteriyorlar. Bu üç gözde disiplinin biri, henüz XV. yüzyılda geldiği seviyeyi çok da geçememiş ve o zamandan beri kendini tekrar etmekte olup, bir zamanlar dünyanın en iyi organize olmuş devlet ve toplumlarından birini üretmiş olan dinamizmini çoktan kaybetmiş Fıkıhtır. XIX. yüzyılda Ahmed Cevdet Paşa gibi bir hukuk dehâsının bütün çabalarına rağmen, toplumsal, hukukî ve siyasi bütün fonksiyon ve kurumlarından soyutlanmış, yalnızca ibadet, şahıs ve aile hukukuyla ilgili muamelat konularına indirgenmiş olan Fıkıh, ve bir de yine hâlâ yeniçağlarda kalan Kelâm, gelişmelerini sürdürecek yerde, özellikle ibadet ve inanç alanında çok fazla teferruata dalmış, Müslümanlığı muhafaza altına almış ve hakkını vermiş olma vehminin yarattığı sahte bir rehavet içine dalmışlardır.</p>

  <p class="indent">Üçüncü disiplin ise, artık yüksek düşünce ve yüksek mistik tecrübe boyutunu çoktan kaybetmiş, ruhsuz riyazi egzersizlerin ve estetik zevki, ruhu kalmamış âyinlere indirgenmiş bir "sözde tasavvuf"tur. Bu iki disiplin, dayatan modernizmden kaçış için bugünün sıradan Müslümanlarına çok uygun bir sığınak oluşturmaktadır.</p>

  <p class="indent">Dünyada ve Türkiye'de Müslümanlar bu açmazın içinde birçok parçalara bölünmüş, İslâm hakkındaki yorum ve yaklaşımları bazen birbirine şaşılacak derecede zıt birtakım cemaatlere ayrılmıştır. Bu cemaatlerin dini referansları, yenileri üretilemediği için, hâlâ yüzlerce yıl öncesinin, toplumsal yapıları ve problemleri bugünün karmaşık problemlerinden çok farklı eski toplumların ihtiyaçlarına cevap veren, pek çok konuda artık yetersiz kalmış fıkıh, kelam ve tasavvuf kaynaklarıdır.</p>

  <p class="indent">İslâm'ı algılama, yorumlama ve yaşama konusundaki bu cemaatleşmenin altında yatan temel faktörün, -belli bir tarikat görüntüsüne sahip olmayan cemaatler de dahil- fıkıhtan çok, tasavvuf veya tasavvuf telâkkileri olduğunu rahatlıkla söyleyebilirim. Başka bir ifadeyle, popüler Müslümanlığın sunduğu bu "kırk yamalı bohça" görüntüsünün altında, İslâm-tasavvuf özdeşliğini benimsemiş bir Müslüman toplum yatmaktadır. Bu tasavvuf kültürü, Türkiye'de klasik Osmanlı toplumsal yapısının zihniyet itibariyle fazla bir değişikliğe uğramadan sürdüğü Cumhuriyet Türkiyesi'nde yaşamaya devam etmektedir. Ama bugünkü basit tasavvufun, Osmanlı döneminin özellikle zengin estetik tasavvuf dünyasıyla bir ilgisinin bulunmadığını da görmek zor değildir.</p>

  <p class="indent">Oysa bugün tarih artık, ekonomik ve toplumsal gelişmelerini en kısa zamanda tamamlayıp dünya ölçüsünde günümüzün ekonomik, bilimsel, teknolojik ve kültürel seviyesine mutlaka erişilmek gibi "olmazsa olmaz" bir zorunluluğun ötesinde, bunların ışığında İslâmî bilimleri yeniden üretmeyi yerine getirilmesi gereken âcil bir görev olarak Müslümanların önüne koymuştur. Fıkhın, Tefsir'in, Kelâm'ın, hattâ Hadîs'in, gerek metodoloji, gerekse muhteva olarak köklü bir revizyondan geçirilmesi, güncelleştirilmesi kaçınılmaz hale gelmiştir. Artık bu bilim dalları, ortaçağlardan miras kalan birtakım tortularından arındırılıp, modern bilimlerin -özellikle de sosyal bilimlerin ve münhasıran sosyal tarih araştırmalarının- sunduğu verilerden yararlanarak kendilerini aktüel hale getirmek ve yenilemek mecburiyetindedirler. En başta metodolojilerini yeniden üretmek zorundadırlar.</p>

  <p class="indent">Bir yığın mitolojik rivayetlerle dolu tefsir kitapları, hadis şerhleri, modernite önünde Müslüman için fazla bir anlam ifade etmemektedir. Bu mitolojik unsurları temizlemek için karşılaştırmalı bir İslâm Mitolojisi disiplinine acil ihtiyaç olduğunu düşünüyorum. Bunun özellikle Kur'an'ın yeniden yorumlanması için son derece önemli olduğunu sanıyorum. Bu konuda oluşturulması gereken bir başka disiplin, modern arkeoloji, antropoloji ve sosyal tarih metodolojilerinden yararlanmak suretiyle bir müspet Kur'an Tarihi disiplinidir.</p>

  <p class="indent">Bu disiplin bir defa, Kur'an'ın ortaya çıktığı zaman ve mekânın, modern ve eleştirmeci tarih yöntemiyle incelenmesine yönelik olarak klasik tefsir kitaplarının bıraktığı büyük boşluğu dolduracaktır. Dolayısıyla şu ana konulara yönelik olmalıdır: 1- İslâm öncesi ve İslâmın doğuş devrinde Arap toplumunun, Arabistan'daki Hıristiyan ve Yahudi toplumlarının ve çevre toplumların (Mısır, Suriye, Mezopotamya, İran) siyasi, sosyo-ekonomik, dini tarihini, örf ve âdetlerini ortaya koymalıdır. 2- Klasik deyimle <i>Esbab-ı Nüzûl</i> veya E<i>sbab-ı Vürûd</i> denilen, âyet ve sûrelerin geliş sebeplerini klasik rivayetler olarak değil, modern tarih metoduyla tahlil eden bir yeni <i>Esbab-ı Nüzûl</i> veya <i>Esbab-ı Vürûd</i> disiplini geliştirilmelidir. Bu doğrultuda bir Kur'an Tarihi disiplininin, Kur'an'ın doğru anlaşılmasında daha sağlam ve bilimsel kanaatlere ulaşılmasına katkı yapacağı kanaatindeyim.</p>

  <p class="indent">Sadece hadis metinlerinin isnad zincirini eleştirmeye yönelik klâsik hadis kritiği anlayışı (<i>Cerh ve Ta'dil</i>), Müslümanlar arasında hala büyük kabule mazhar bir yığın uydurma metni temizlemeye imkân vermemektedir. Hadislerin muhteva kritiklerini yapacak yeni metodolojilere ihtiyaç vardır.</p>

  <p class="indent">Tasavvufa gelince, <i>Tasavvuf haddi zâtında, kendi kültürleri üzerine -dışarıdan, üstelik "medeniyetçe daha aşağı" seviyedeki- gözüpek bedevi Arap fatihleri sayesinde hâkimiyet kuran İslâm'ın tevhid inancını fazla yalın ve açık bulan köklü ve yerleşik "üstün" bir kültürün mensuplarının, bu kültürü galiplerin inancının kalıplarını kullanmak suretiyle o inanç içerisinde tekrar diriltme, yaşatabilme ve koruyabilme çabası olarak, İslâm'ın içinde adetâ "paralel bir din" şeklinde algılanabilir</i>.</p>

  <p class="indent">Dikkat edilirse Tasavvuf, "İslâm'ın, <i>Yaradan</i>'ı <i>yaratılan</i>'dan ayırmak suretiyle ortaya koyduğu "Yaratan-yaratılan ayırımı"nın, yani kendine mahsus deyimiyle <i>tevhid</i> denilen "Allah'ın kesinlikle ortak kabul etmez birliği" ilkesine mukabil, yaratılanın, Yaratan'ın tecellisinden, zuhurundan başka bir şey olmadığını varsayan bir mistik felsefe" olarak İslâm tarih ve kültüründe ortaya çıkmıştır. Tasavvuf teorilerinin bütün varyantlarının esas olarak bu temelde birleştiği söylenebilir.</p>

  <p class="indent">Tasavvuf, bu ikiliği ortadan kaldıracak aracı bir kavram da geliştirmiş, <i>insan-ı kâmil</i> dediği, "ideal insan"ı simgeleyen bu kavramı, üstün ilâhi sıfatlarla donatarak -bir anlamda zımnen adetâ İslâm'ın peygamberlik kurumuna rakip olarak geliştirdiği- velayet teorisi içine yerleştirmiştir, insanın ilâhi gerçeğe ulaştığı son noktayı temsil eden <i>insan-ı kâmil</i> mertebesine, ancak velayet sistemindeki bütün kademelerin aşılmasıyla ulaşılabilir. <i>Kutb</i> yahut <i>ğavs</i> tabir edilen en üst noktadaki, kâinati Allah adına idare eden en büyük veliden, aşağı doğru, bu teorinin öngördüğü silsile-i merâtip içinde yer alan en düşük rütbeli veliye kadar <i>Velâyet</i> teorisinin dikkatli bir tahlili, bize, İslâm'ın tevhid inancıyla pek kolay bağdaşmayacak, adetâ Allah'ın sıfatlarını ve kudretini onun adına kullanan insanüstü, fevkalâde vasıflarla donanmış bir "yarı tanrılar" panteonu ile karşı karşıya bulunduğumuz izlenimini verir. Böyle bir tasavvuf anlayışının, Müslümanların bilim ve düşünce dünyalarında yüzyıllardan beri ne büyük yaralara yol açtığını tasavvur etmeğe bile gerek yoktur sanıyorum.</p>

  <p class="indent">Öte yandan Tasavvuf ve dolayısıyla tarikat denilen sûfi teşekküller, IX. yüzyıldan yaklaşık XVIII. yüzyıla kadar, muazzam bir mistik düşünce, bir bâtın ilmi, ve buna paralel olarak, edebiyatıyla, mûsikisiyle, mimarisiyle, öyle bir kalemde reddedilemeyecek büyük bir kültür yaratmıştır. Başka bir deyişle tasavvuf, İslâm'ın zâhirî (exoteric) bilgisini üreten ulemanın yanında, bâtını (esoteric) cephesine dair -her zaman da sıhhatli olmayan- yorumlar üreten bir düşünce mektebi haline geldi.</p>

  <p class="indent">Bugün tarih, ortaçağlardan zamanımıza intikal eden bu muazzam kültürün bir analizinin ve eleştirisinin yapılması zamanının geldiğini bize hatırlatıyor. Tasavvuf bugünün modern dünyasının insanına, eskiden olduğu gibi, problemlerden bir kaçış veya, birtakım ekstatik âyinlerin toplumsal krizinin sağladığı sahte bir hafifleme, aldatıcı bir kurtuluş yolu mu olacaktır, yoksa tam aksine, o problemlerin çözümü konusunda yardımcı olacak, sükûnete kavuşmuş ince bir ruh dünyası, geniş bir düşünce perspektifi mi sunacaktır? Sanıyorum, sûfi çevrelerin artık bu soruyu ciddiye alıp cevaplandırmasının zamanıdır.</p>

  <p class="indent">Kanaatimce bugün tasavvufun ve tabii ki tarikatların bu noktada kendilerini yeni bir değerlendirmeye ve eleştirel bir işleme tâbi tutmaları elzem gibi görünüyor. İslâm dünyasının XIX. yüzyıldan bu yana giderek hızlanan bir biçimde, gerek dış şartların, gerekse kendi iç gelişiminin neticesinde mâruz kaldığı değişim krizleri, bugün birçok İslâmi bilim dalını nasıl kendini bir metot ve muhteva kritiğine tâbi tutarak yeniden yapılanma noktasına getirmiş ve nasıl bu hususta tarihin dayatması ile karşı karşıya bırakmışsa, öyle görünüyor ki, tasavvuf ve tarikatlar da artık, gerek ortaçağlardan kalma yapılarını gerekse doktrinlerini aynı şekilde bir yeniden yapılanma sürecine sokma, belki çoktandır yalnızca ritüellere ağırlık vermek suretiyle ihmal ettikleri düşünce, tefekkür boyutuna eğilerek yeni teoriler üretme noktasına gelmiş bulunuyorlar.</p>

  <p class="indent">Herhalde tasavvufun bu işlemden geçtikten sonra, kendini yeniden üreterek, artık hurafelerden arınmış bir biçimde İslâm kültürüne yeni katkılar sağlamasını beklemek, hayalperestlik olmasa gerektir. Bu itibarla, tasavvufun İslâm'a getirilerini ve götürülerini sağlıklı bir muhasebe işlemine ve eleştiriye tâbi tutmadan, sırf birtakım yozlaşmalara bakarak ona fanatik bir biçimde karşı çıkmak, İslâm'la hiç ilgisinin bulunmadığını iddia etmek kadar, geleneksel yapısını hiçbir eleştiriden geçirmeden, muhasebesini yapmadan körü körüne bağlanmak da, -çünkü bunlar yığınla hurafeye ve insanın hür iradesinin şeyhlerin tekeline teslimine sahip çıkıyorlar demektir- yanlış bir yaklaşımdır ve mevcut problemleri asla ortadan kaldırmayacaktır.</p>

  <p class="indent">Sonuç olarak, eğer Müslümanlar, bugün kendilerini günümüz dünyasında söz sahibi ve saygın bir mevkide görmek istiyorlarsa, bir yandan diğer bilim dallarında dünya bilimine katkıda bulunma zorunda oldukları gibi, bir yandan da kanaatimce İslâm bilimlerini ortaçağlardan bugüne ve geleceğe taşıyabilmek için bu yola girmek zorunda görünüyorlar. Günümüz İslâm dünyası, hâlâ ortazamanlar Sünnîliğinin dört, Şiîliğin üç mezhebi içine sıkışıp kalmış, o zamanların içtihatlarıyla, icmâlarıyla hayatını sürdürmeğe çalışmaktadır. Oysa moderniteyle baş etmek zorundaki bugünün Müslümanlarının her alanda yeni ve cesur içtihatlara ihtiyaçları vardır. Bugünün içtihatları artık tek kişilerin çözüm ve yorumlarından çok, interdisipliner yöntemlerle gerçekleştirilmek zorunda görünüyor. Bu konuda özellikle 1980'lerden beri çeşitli Müslüman bilim adamlarının bazı teşebbüsleri olduğunu biliyoruz. Türkiye'de de bazı İlahiyat fakültelerindeki muhafazkâr tutumlara mukabil, Ankara Üniversitesi İlahiyat Fakültesi ümit verici çalışmalar ortaya koymakta, burada, merhum Mehmet Âkif'in deyimiyle "İslâm'ı asrın idrâkine söyletmek" isteyen bir eğilim giderek canlanıyor görüntüsü vermektedir.</p>

  <div class="footnote">
    <aside epub:type="footnote" id="not0">
      <p class="footnote">* Bu yazı, Bilkent Üniversitesince 2003-2004 akademik yılı içinde sürdürülen "İslâm ve Modernizm" isimli seminerde Nisan 2004'te verilen konferansın geliştirilmiş versiyonu olup şurada yayınlanmıştır: <i>Türk Bilim Adamlarının Bakış Açısından İslâm ve Modernite</i>, derl. Gönül Pultar, Remzi Kitabevi, İstanbul 2007, s. 37 - 60.</p>
    </aside>

    <aside epub:type="footnote" id="not1">
      <p class="footnote">1 Bkz. A. Yaşar Ocak, "Türk ve Türkiye tarihinde İslâm'ı çalışmak, yahut 'arı kovanına çomak sokmak'", <i>Toplum ve Bilim</i>, sayı:91, Kış 2001-2002, s. 100-114.</p>
    </aside>

    <aside epub:type="footnote" id="not2">
      <p class="footnote">2 Bu bilimlerin teşekkül ve gelişim süreçlerini en iyi inceleyen çalışmanın hala Fazlur Rahman'ın meşhur <i>İslâm</i> isimli kitabı olduğunu belirtelim.</p>
    </aside>

    <aside epub:type="footnote" id="not3">
      <p class="footnote">3 Bkz. Hulusi Lekesiz, <i>Osmanlı İlmî Zihniyetinde Değişme: Teşekkül, Değişme, Çözülme (XV-XVII. Yüzyıllar)</i>, Hacettepe Üniversitesi, Tarih Bölümü, Ankara 1989, basılmamış Yüksek Lisans Tezi.</p>
    </aside>
  </div>
</body>
</html>
