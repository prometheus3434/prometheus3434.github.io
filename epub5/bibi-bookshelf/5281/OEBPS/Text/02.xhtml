<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="ABBYY FineReader 11" name="generator" />

  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter" id="c2">XV-XVII. YÜZYILLARDA OSMANLI İMPARATORLUĞU'NDA “ZENDEKA VE İLHAD” (HÉRÉSIE) MESELESİ<a class="hlink" epub:type="noteref" href="#not0" id="ref0">*</a></h1>

  <p class="indent">Osmanlı İmparatorluğu devrinde, şimdiki bilgilerimize göre, XV. yüzyılda Şeyh Bedreddin ile başlayıp XVI. yüzyılda Melâmî hareketi ile doruk noktasına çıkan; XVII. yüzyılda ise Lârî Mehmed Efendi'ye kadar uzanan; bazen ferdî, bazen toplum hareketi şeklinde görülen bir takım fikrî-sosyal olaylar vardır ki, Osmanlı kaynakları devrin anlayışına göre bunları <em>zendeka</em> ve <em>ilhad</em>, yani temel İslâmî inançlardan sapma ve dinsizlik statüsü içinde değerlendirirler.</p>

  <p class="indent">Konu genelde Türk heterodoksisi tarihinin bir parçası olmakla beraber, Osmanlı fikir ve düşünce, hatta sosyal tarihinin de önemli bir meselesidir. Aynı zamanda bir hayli ilgi çekici muhtelif yönleri bulunan bu konu incelenirken, burada daha ziyade şimdilik klasik Osmanlı kaynaklarından faydalanıldığı gibi, kısmen yayınlanmış arşiv belgelerinden, bazı tasavvuf çevrelerinin bizzat kendi kaynaklarından ve nihayet olaylara çağdaş bazı yabancı müşahitlerin kayıtlarından da yararlanılmıştır. Ancak mesele, bir tebliğin çerçevesinden çok daha geniş boyutlara ulaşan çok yönlü bir mâhiyet arzettiği için, bilhassa arşiv belgelerinde sürdürmeyi düşündüğümüz daha derinlemesine bir araştırma, detaylı olarak planladığımız asıl çalışmaya bırakılmış, burada yalnız konunun mâhiyet ve önemine ve ilgili meselelere işaretle yetinilmek istenmiştir. Dolayısıyla burada söylenecek olanlar henüz kesin sonuçlar değildir.</p>

  <p class="indent"><em>Zendeka</em> ve <em>ilhad</em> (hérésie), başka bir deyişle temel İslâm inançlarından sapma ve dinsizlik hareketleri ve bunların sosyal akisleri, bilindiği üzere sadece konumuz olan devirde ortaya çıkmış değildir. Daha Abbasîler döneminde siyâsî, içtimâi, iktisâdî ve kültürel bir takım sebep ve âmillerle, eski Zerdüştî, Maniheist ve Mazdekî çevrelerden gelme İranlı aristokrat tabakalara mensup olan, ilim ve devlet adamları, şâirler, edipler, tabipler vb.lerin teşkil ettiği bir <em>zendeka</em> ve <em>ilhad</em> hareketinin mevcûdiyetini biliyoruz. Bu konudaki araştırmalar zaman zaman devam etmekle birlikte, elde edilen sonuçlardan söz konusu hareketin o çağlar İslâm dünyasını oldukça derinden etkileyen, fikrî olduğu kadar sosyal ve siyasî boyutlar da kazanan bir hareket olduğu anlaşılıyor. Nitekim Halife Me'mun'un kurduğu <em>Mihne</em> teşkilâtı bu hareketi şiddetle takip etmiş ve ağır cezalar düzenlemiştir.</p>

  <p class="indent">İslâmiyet'i kabulden sonra kurulan muhtelif Türk devletlerinde de, Osmanlılar'a gelinceye kadar, Abbasî devrindeki kadar köklü ve sistemli olmasa bile, zaman zaman ilim ve fikir çevrelerinde <em>zendeka</em> ve <em>ilhad</em> olayları görüldüğünü devrin kaynaklarından takip edebiliyoruz. Dikkat edilirse meselenin özelliği, hemen daima elit bir tabakanın bahis konusu olmasıdır.</p>

  <p class="indent">a) Bugün bilebildiğimiz kadarıyla Osmanlı İmparatorluğu'nda ilk <em>zendeka ve ilhad</em> hareketi, mâlum olduğu üzere, 1416'da bir isyan hâdisesiyle sonuçlanan Şeyh Bedreddin hareketidir. Memleketimizde yapılan ideolojik, gayri ilmî ve spekülâtif yayınları istisnâ edersek, bu mühim konu Şerefeddin Yaltkaya, Abdülbâki Gölpınarlı ve Nedim Filipoviç'in gerçekten çok değerli yayınlarına rağmen henüz tam hüviyetiyle aydınlatılmamıştır.</p>

  <p class="indent">Rivâyetlere göre, Şeyh Bedreddin Yahûdilik, Hıristiyanlık ve İslâmiyet'in karışımından oluşan syncrétiste bir doktrin vaz'etmiştir.</p>

  <p class="indent"><em>Vâridât</em> adıyla bilinmekte olup muhtelif yer ve zamanlarda yaptığı konuşmalardan derlenmiş bulunan ve kendisine izâfe edilen kitapta konumuzu doğrudan ilgilendiren bir takım fikirler bulunmaktadır. Meselâ, âlemin yaratılmamış (kadîm) olduğu; Allah'ın mahlûkattan gayri olmadığı; kıyâmet, öldükten sonra dirilmek ve âhiret hayatı denilen şeylerin mümkün ve vâkî olamayacağı; cennet ve cehennemin itibârî kavramlar olduğu vb. düşünceler, belli başlılarından sayılabilir. Ayrıca, başka kaynaklarda kendisine, içkiyi mübah addetmek, ibâdetlerin lüzumsuzluğuna inanmak gibi bir takım fikirler de izâfe olunmaktadır. Bütün bunlara rağmen sonraki ileri gelen bazı Osmanlı mutasavvıf ve ülemâsı, onu büyük bir saygı ile anarlar. Hattâ bunlardan bazıları <em>Vâridât</em>'ın hayli müsbet şerhlerini de yapmışlardır.</p>

  <p class="indent">Aslına bakılırsa zikredilen fikirlerin gerçekten ona ait olup olmadığının tesbiti, bizce bu konuda halli gereken ilk meseledir, çünkü <em>vâridât</em>'ın şeyhin bizzat elinden çıkmadığı muhakkak olmakla birlikte, zamanında yazılmış ve kendisi tarafından görülmüş nüshaları da bildiğimiz kadarıyla mevcut değildir. Fakat aşağıda görüleceği üzere Şeyhten sonra yaşamış olup, Osmanlı kaynaklarında <em>zendeka ve ilhad</em> suçundan hüküm giydikleri anlatılan hemen bütün şahsiyetlerin onunla aynı fikirleri savunduklarının görülmesi dikkat çekicidir. Böyle olunca, kanaatimizce, Osmanlı tarihinde Şeyh Bedreddin'in temsil ettiği ilk temel İslâm inançlarından sapma hareketinin ve buna esas olan fikirlerin, sonraki <em>zendeka ve ilhad</em> hareketlerini geniş ölçüde etkilemiş olduğunu düşünmek yanlış olmaz. Bu itibarla Şeyh Bedreddin hareketi, zamanında olup bitmiş bir olay olarak değil, hele kendinden sonra kaynaklarda zikredildiğine bakılırsa bir de <em>Sımavnîler</em> denilen heterodoks bir zümrenin ve Kızılbaş zümrelerde bir <em>Şeyh Bedreddin Ocağı</em>'nın teşekkül ettiği hesaba katılırsa, zamanını aşan mühim bir olay olarak değerlendirilmelidir.</p>

  <p class="indent">Bugün Şeyh Bedreddin'e ait olarak bilinen, yukarda bazılarını kısaca sıraladığımız fikirler, gerçekte ona mahsus orijinal fikirler olmayıp ortaçağda İslâm dünyasında pek çok şahsiyet, mezhep ve fırka tarafından paylaşılmış bulunduğu bilinen bir husustur. Klâsik mezhepler tarihi kaynakları bunlarla doludur. Bu itibarla bizce esas olan, bu fikirlerin orijinal olup olmadığı değil, neden Şeyh Bedreddin gibi birinci sınıf kabul edilen bir Osmanlı âliminin, XV. yüzyılın ilk çeyreği içinde, bunları tekrar gündeme getirmek ve üstelik halk arasında propaganda etmek ihtiyacını, hissetmiş olduğu meselesidir. Yapılan araştırmalarda bazı hipotezler ileri sürülmekle beraber konu halledilmiş değildir.</p>

  <p class="indent">b) Yine XV. yüzyılın dikkate değer bir başka hâdisesi de, meşhur Molla Lûtfi meselesidir. Fatih ve II. Bayezid devrinin ileri gelen ülemâsından olan bu zat hakkında da kaynaklarda, Şeyh Bedreddin'inkine benzer düşünce ve inançlara sahip bulunduğunun ileri sürüldüğüne dair kayıtlar vardır. Nitekim o da, tıpkı Şeyh Bedreddin gibi, <em>zendeka ve ilhad</em>'ına hükmedilerek 1494 yılında "seyf-i şerîat"la başı kesilerek idam olunmuştur. Kaynaklara bakılırsa ölümünün geniş akisler uyandırdığı anlaşılan bu zatın adı etrafında müsbet menfî pek çok kanaat yer almakta, bazı bakımlardan dürüst bir karaktere sahip olmadığı görülmekle beraber, meslektaşlarının hasedine kurban gittiği yolundaki kanaatler doğru gibi görünmektedir. Hattâ, kendisine isnad edilen fikirlerle hiç ilgisi bulunmadığına, tersine sağlam bir müslüman olduğuna dair oldukça kuvvetli rivâyetler de mevcuttur. Ne var ki, bugün Molla Lûtfi meselesi de henüz halledilmeden durmaktadır.</p>

  <p class="indent">c) XVI. yüzyılda ise, yukarıdakilerden muhtevâ itibariyle daha değişik bir olayla karşılaşıyoruz, bu olayın kahramanı, öncekiler gibi yine ülemâdan biridir. İranlı olduğu ileri sürülen, günümüz araştırıcılarınca da oldukça tanınan bu zat, Molla Kâbız'dan başkası değildir. Kaynaklarımıza bakılırsa, Hz, İsa'nın Hz. Muhammed ve bütün öteki peygamberlerden üstün olduğu iddiasıyla ortaya atılmış ve sonunda şeyhülislâm İbn Kemal tarafından fikirleri çürütülerek yenilgiye uğratılmıştır. Bütün ısrarlara rağmen dâvasından vazgeçmeyince, <em>zendeka ve ilhad</em>'ına hükmedilerek, halkı sapıklığa sevkettiği gerekçesiyle idamına fetvâ verilmiş ve 1527 yılında başı kesilerek öldürülmüştür.</p>

  <p class="indent">Molla Kâbız'ın iddialarının fikrî kıymeti tartışılabilecek bir mesele olmakla beraber, asıl üzerinde durulması gereken, başka hususlardır. Bir defa, dikkat edilirse, Müslümanlığı bırakıp Hıristiyan olmuş biri sıfatıyla değil, kendisini İslâmiyet haricine çıkmış görmeden dâvasını savunmaktadır. Burası düşünülmeye değer bir noktadır. Ayrıca hangi sebeplerle, başını belâya sokacağını bildiği halde, üstelik şimdilik görünüşe göre durup dururken, böyle bir iddia ile ortaya atılma ve bunu propaganda etme gereğini duyduğu da cevap isteyen bir sorudur. Fikrinden cayması halinde hayatının bağışlanacağı bildirildiği halde ölümü tercih etmesi de hayli düşündürücüdür. Üstelik Osmanlı kaynakları bildirmeseler de, bu zatın İstanbul'da bir Hz İsa sempatizanları (<em>Hûbmesîhîler</em>) grubu oluşturduğu, bunların XVII. yüzyılda bile mevcudiyetlerini sürdürdükleri görülüyor. Böyle bir zümrenin, az sayıda da olsa imparatorluk merkezinde bulunabilmesi dikkate şâyandır.</p>

  <p class="indent">d) Benzer bir hareketin de yine XVI. yüzyılda, şimdilik sâdece Ebussuûd Efendi'nin fetvalarında rastlayabildiğimiz kadarıyla, Hakîm İshak adında biri tarafından meydana getirildiği görülüyor. Bu zatın taraftarları, gerek <em>Tevrat</em>'ın gerekse <em>İncil</em>'in bozulmuş olmadığına, aynen <em>Kur'an-ı Kerîm</em> gibi yürürlükte olduğuna inanıyorlardı. Ebussuûd Efendi'nin fetvâlarından bu kişilerin de <em>zendeka ve ilhad</em> statüsü içinde hüküm giydikleri anlaşılıyor. Molla Kâbız hâdisesi ile bu olay yanyana konulduğu zaman bir anlam kazanmaktadır ve ciddiyetle araştırılmaya değer görülmelidir.</p>

  <p class="indent">e) XVI. yüzyılda kaynaklarımızın yine <em>zendeka ve ilhad</em> statüsü dahilinde zikrettikleri asıl geniş çaplı hareketler, tasavvuf çevrelerinde mayalanmış görünmektedir. Bu çevrelerden ilkini, Bayrâmî Melâmîleri oluşturuyordu. Diğer tarikat mensuplarından pek çok bakımlardan ayrılan Melâmîler, kaynaklara bakılırsa, aşırı bir vahdet-i vücud fikrini savunuyor gibidirler. Kanûnî'nin saltanat müddeti boyunca (1520-1566), Bünyamin Ayâşî, Pir Ali Aksarâyî, İsmail Mâşûkî, Hüsâmeddin Ankaravî ve Hamza Bâlî gibi ileri gelen Melâmî şeyhleri, devlet nizamına muhalif ve onu değiştirmeyi amaçlayan faaliyetler içinde görünüyorlar. Hattâ Pir Ali Aksarâyi'nin bir mehdîlik hareketine giriştiği, Hamza Bâlî zamanında ise, Melâmîler'in kendi aralarından padişah, vezir, defterdar vb, idareciler seçerek yeni bir yönetim kurma teşebbüsünde bulundukları anlaşılıyor. Adı geçen bu şahıslardan hemen hepsi de, hulûl inancını propaganda ettikleri gerekçesiyle <em>zendeka ve ilhad</em> ile ittiham edilerek mahkûm olmuşlar, bir kısmı, kalabalık sayıda müridleriyle beraber 1528 ve müteakip yıllarda idam edilmişlerdir.</p>

  <p class="indent">İkinci çevre ise, Gülşenîler'den oluşuyordu. Halvetîliğin Gülşeniye kolunun pîri İbrahim Gülşenî (öl. 1533)'nin etrafında teşekkül eden bu çevreye mensup olanlardan bir kısmı, bazı karışıklıklara sebebiyet verdiklerinden devlet işe el koymuş, hâdiseleri tahkik ve teftiş ettirmiş, hattâ bizzat İbrahim Gülşenî bile bir ara gözaltına alınmıştır. Bu sıkı takibin sebebinin, yine aşırı bir vahdet-i vücud inancı propagandası olduğu ileri sürülür. Nitekim İbrahim Gülşenî'nin halifelerinden, Gebze'de Çoban Mustafa Paşa tekkesi şeyhi olan Şeyh Muhyiddin Karamânî (Karamanlı Şeyh), 1550 senesinde, hulûle kani olduğu gerekçesiyle <em>zendeka ve ilhad</em> ile ittiham ve idam olunmuştur.</p>

  <p class="indent">f) XVII. yüzyıldaki <em>zendeka ve ilhad</em> olayları ise yine aynı şekilde ülemâ ve tasavvuf çevrelerinde devam ediyor görünmektedir. Artık daha çok <em>Hamzavî</em> adıyla anılacak olan Melâmî hareketi, Oğlan Şeyh İbrahim ve Sütçü Beşir Ağa etrafında İstanbul'da, bu arada Bosna eyâletinde yoğunlaşırken, bir yandan da ülemâ çevreleri muhtelif <em>zendeka ve ilhad</em> olaylarına sahne oluyordu. İstanbul'da Behram Kethüdâ medresesi müderrisi Nadajlı Sarı Abdurrahman Efendi, ilk olayın kahramanıdır. Bu zatın tıpkı Şeyh Bedreddin gibi âlemin sonsuzluğuna inandığı, kıyâmet ve haşri inkâr ederek bu fikirlerini yaymaya çalıştığı belirtilir. Naîmâ kendisinin 1602 yılında Anadolu Kazaskeri Esad Efendi'nin başkanlık ettiği bir ülemâ meclisinde yargılanarak idam olunduğunu yazar. Ayrıca Esad Efendi'nin bu mevzuda Tırnakçı Hasan Paşa'ya yolladığı bir mektubun sûretini verir, ki o devir ülemâsının fikrî seviyesi ve zihniyetini göstermesi ve meseleye bakış açısını yansıtması itibariyle bir hayli önemlidir.</p>

  <p class="indent">g) 1664 senesinde ise, yine ulemâdan Lârî Mehmed Efendi adında, kaynakların ifadesine göre hayli zengin birinin, San Abdurrahmam Efendi ve dolayısıyla Şeyh Bedreddin'inkine benzer iddialarla ortaya atıldığını müşahede ediyoruz. Adı geçen zat, aynı şekilde <em>zendeka ve ilhad</em> suçuyla bir ülemâ meclisinde yargılanmasını müteakip başı kesilerek öldürülmüştür.</p>

  <p class="indent">Gerek 1662 yılında idam edilen Beşir Ağa hâdisesinin, gerekse bu vak'anın, Kadızâdeliler hareketinin bütün şiddetiyle devam ettiği, imparatorluğun pek çok bakımdan sıkıntı ve bunalım içinde bulunduğu yıllara rastlaması herhalde bir tesadüf olmasa gerektir.</p>

  <p class="indent">Şimdi, dikkat edilirse, yukardan beri kısaca tasvirî bir şekilde sıralamaya çalıştığımız şu olayları aşağıdaki gibi bir tahlile tâbi tutmak imkân dâhilinde gibi görünmektedir:</p>

  <p class="indent"><strong>1. İlâhiyat ve İslâm hukuku açısından:</strong> Bir iki istisnânın dışında, Şeyh Bedreddin'den Lârî Mehmed Efendi'ye kadar kaynakların kahramanlara isnad edildiğini belirttikleri inançlar, genellikle, Allah kavramı, âhiret inancı ve ibâdetler gibi gerçekten doğrudan doğruya İslâm'ın temel esaslarına taalluk eden konular etrafında yoğunlaşmaktadır. Bunlar, daha önce de işaret edildiği üzere, daha Abbasîler devrinden beri zaman zaman ortaya atılıp tartışılan meselelerdir. Bu itibarla <em>zendeka ve ilhad</em> suçuyla yargılanan adı geçen şahıslar, kendilerini ölüme mahkûm eden fetvâlarda, "zarûrât-ı dîniyyeden olup nusûs-ı kâtıa ile sâbit" bu inanışları reddetmiş kabul edildiklerinden, İslâm hukukunun bu konudaki açık hükmüne, yani ölüm cezâsına muhatap olmuşlardır. Nitekim, XVI. yüzyıldaki hâdiselerde idam fetvâlarını bizzat veren İbn Kemal ve Ebussuûd Efendi gibi ülemâ, konuya bu açıdan yaklaşmışlardır. İbn Kemal Molla Kâbız hâdisesi dolayısıyla kaleme aldığı üç ayrı risâlesinde ve Ebussuûd Efendi fetvâlarında meselenin İslâm ilâhiyatı ve hukukuna göre mâhiyetini ortaya koymuşlar ve tartışmışlardır. Ancak burada kendimize sormamız gereken temel soru şu olmalıdır: Adı geçen bütün bu şahıslar, gerçekten fiilen "zarûrat-ı diniyye"yi inkâr mı etmişler, yoksa çeşitli sebeplerle öyle mi anlaşılmışlardır? Şüphesiz şu durumda bunu belirlemek biraz zor görünmektedir.</p>

  <p class="indent">Kaynaklara bakılırsa, Şeyh Bedreddin'den Lârî Mehmed Efendi'ye kadar bütün <em>"zındık ve mülhid"</em>ler, İslâm hukukunun mâlum prosedürüne göre muameleye tâbi tutulmuşlardır. Yani, aleyhlerine ihbar vukû bulunca, ihbarı yapanlar ve şâhidlerle birlikte divana çağrılmışlar, ülemâdan müteşekkil bir meclis önünde fikirlerini isbata dâvet olunmuşlardır, Bunu yapamadıklarına inanıldığı zaman, inançlarından vazgeçmeye dâvet edilmişler, kabul etmeyince de ölüme mahkûm olmuşlardır. Sonra bu cezâ halk huzurunda başları kesilmek sûretiyle infaz edilmiştir. Yalnız Molla Lûtfi'nin dâvası biraz değişik cereyan etmiştir.</p>

  <p class="indent"><strong>2. Devlet açısından:</strong> Eğer olayların kaynaklardaki tafsilâtına bakılacak olursa, Osmanlı merkezî yönetiminin hâdiselere toplum nizamının bozulup bozulmaması açısından yaklaştığı intibâı uyanıyor. Her ne kadar eldeki fetvâlarda bu husus pek açık görülmüyorsa da, olayların cereyanı, toplum ve devlet nizamı için tehlikeli bir hal almadığı müddetçe devletin olayın üstüne gitmediği, gitse bile sürüncemede bıraktığını göstermektedir. Nitekim Şeyh Bedreddin isyan ettikten sonra ancak üzerine asker gönderilmiş, Bünyamin Ayâşî ise hapsedilmiş, fakat sonra serbest bırakılmıştır. Molla Kâbız da ancak ikinci defasında öldürülmüştür. Bundan da Osmanlı merkezî yönetiminin meseleye inanç yönünden yaklaşmadığı sonucu çıkıyor. Fetvâlarda inanç yönünün hâkim olmasına gelince bunun sebebi herhalde, fetvâyı verenlerin devlet adamlığı vasfından çok din adamlığı yönlerinin bu konuda ağır basması ve hukukî geleneğe bağlı kalmak istemeleri şeklinde belki izah edilebilir.</p>

  <p class="indent"><strong>3. Sosyal açıdan:</strong> Bizce meselenin Osmanlı sosyal tarihi açısından üzerinde durulması gereken iki yönü vardır: a) Olayların kahramanlarının ve onlara taraftar olanların sosyal statüleri, b) bu taraftarlığı yaratan sebepler ve toplumdaki tesirleri.</p>

  <p class="indent">Daha önce de belirtildiği gibi, XVII. yüzyılda Sütçü Beşir Ağa hariç, kahramanlar genellikle münevverler zümresine mensuptur. Çoğu, esnaf, tüccar vb. orta tabakaya mensup ailelerden gelmedir ve normal tahsil sürecinden geçmiş, hattâ ülemâ zümresine intisap etmiş kişilerdir. Bir kısmı da şeyhlik mertebesine yükselmiştir. Kahramanların bu şekilde medrese ve tekke menşe'li oluşlarına göre isnad edilen <em>zendeka ve ilhad</em> suçlarının mâhiyeti ve konuları değişmektedir. Tabiî olarak, Fahreddin Râzî ekolünü temsil eden ülemâ çevrelerinde daha çok felsefî ve akılcı metodun gereği olarak Allah kavramı, âlem anlayışı ve fizik ötesi âlemin mâhiyeti hakkındaki tartışmalar sonucu, sapmalar bu mevzûlarda meydana gelmiştir. Tasavvuf çevrelerinde ise, daha eskiden olduğu gibi, Osmanlılarda da tasavvufun en karmaşık ve tehlikeli konusu olan vahdet-i vücud meselesinde bu sapmalar vukû bulmuştur. Üstelik câhil insanlar arasında vahdet-i vücud anlayışının kolayca hulûle dönüşeceği, bunun da aynı şekilde insanüstü vasıflara hâiz bir mehdî, bir kurtarıcı fikrini doğuracağı kabul edilebilir, ki Melâmî hareketi de bundan başka bir sonuç doğurmamıştır.</p>

  <p class="indent">Her iki kesimin taraftarlarına bakıldığında, muhtelif seviyede halktan, askerlerden, tüccar ve esnaf takımından kimselerin çoğunlukta olduğu görülebilir. Ancak elit kesime mensup çevrelerde de gizli taraftarlar bulunabileceği uzak bir ihtimal değildir. Bunlar düşündüklerini gizleyebilecek durumda olmalarına rağmen, halktan ve câhil kimselerden oluşan zaptı güç taraftarlar huzursuzluklara sebebiyet vermişler, iyice hazmedemedikleri ve kavrayamadıkları fikirleri, sahiplerini -belki de aslında öyle olmadıkları halde- birer zındık ve mülhid olarak ölüme yollayacak biçimde etrafa yaymışlardır. Başka bir deyişle, genelde olayların kahramanları, kendi taraftarlarının kurbanı olmuşlardır diye düşünülebilir.</p>

  <p class="indent">İşte, burada pek kısa ve genel hatlarla tasvir etmeye çalıştığımız bütün bu olaylar, önümüze cevap verilmesi gereken pek çok soru ve çözülmeye muhtaç bazı meseleler koyuyor. Dikkat edilirse, bizim de şimdilik kaynaklara uyarak <em>zendeka ve ilhad</em> meselesi başlığı altında ele almaya çalıştığımız bu konu, Osmanlı tarihinin bugüne kadar fazla dikkat çekmemiş ve çalışılmamış bir cephesini oluşturmaktadır. Ayrıca bize göre bu olaylar, şartları farklı olan XV. yüzyıldakiler hâriç tutulursa, XVI. yüzyılın ilk çeyreğinden itibaren alâmetleri görülmeye başlayan Osmanlı siyâsî, idârî, içtimâi ve iktisâdi çözülme hâdisesiyle birlikte düşünülmelidir. Ayrıca, bu meselenin izahı yapılmadan, söz konusu çözülmenin tam ve sağlam, iknâ edici bir yorumunun da mümkün olamayacağını kabul etmek lazımdır.</p>

  <div class="footnote">
    <aside epub:type="footnote" id="not0">
      <p class="footnote">23-27 Eylül 1985 tarihleri arasında İstanbul'da toplanan V. Milletlerarası Türkoloji Kongresi'nde okunmuştur.</p>
    </aside>
  </div>
</body>
</html>
