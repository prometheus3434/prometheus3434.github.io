<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="ABBYY FineReader 11" name="generator" />

  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter" id="c4">XV-XVI. YÜZYILLARDA OSMANLI RESMÎ İDEOLOJİSİ VE BUNA MUHALEFET PROBLEMİ<a class="hlink" epub:type="noteref" href="#not4_0" id="ref0">*</a></h1>

  <p class="nonindent">Son otuz kırk yıldır, pek tabii olarak başta Türkiye olmak üzere, Avrupa, Amerika Birleşik Devletleri, Doğu Avrupa, Balkanlar ve hatta Japonya'da Osmanlı Tarihi araştırmalarının önemli aşamalar kaydederek ileri bir safhaya ulaştığı bir gerçektir. Bunun son örneklerinden biri, aynı zamanda Fransız Osmanlı tarihçiliğinin eriştiği seviyeyi de gösteren, Robert Mantran yönetiminde geçen yıl yayınlanan <i>Histoire de l'Empire Ottoman</i> (Paris 1989) adlı ortak eserdir. Tabiiki bazı eksiklik ve kusurlarına rağmen dikkate değer katkılar ihtiva eden bu son Osmanlı Tarihi'nin de, Osmanlı tarih araştırıcılığının dünya genelinde yürürlükte olan politikasındaki bir eksikliği aynen sürdürdüğü görülecektir. Bu mühim eksiklik altıyüz yıllık upuzun bir ömür süren bu büyük imparatorluğun dünya görüşüne, yönetim esprisine, sosyal ve kültürel yapılanmasına, iç ve dış politikasına, ve nihayet milletlerarası ilişkilerine hâkim olan temel ideolojinin analizidir; bu temel ideolojinin teşekkülünde rol oynayan unsurların, bizzat teşekkül sürecinin ve bu süreçte gerçekleşen değişimlerin analizi meselesidir; başka bir ifadeyle, Osmanlı resmî ideolojisinin yapısı meselesidir.</p>

  <p class="indent">Osmanlı tarihini kendi bütünlüğü içerisinde sağlıklı bir anlayışla sağlam bir değerlendirmeye tâbi tutabilmek bakımından büyük bir öneme hâiz bu meseleye dair bilimsel araştırmaların eksikliği, pek tabii olarak dünya Osmanlı tarihi araştırıcılığında hâkim temel politikanın bir yansıması şeklinde Türk Osmanlı tarihçiliğinde de belirgin bir tarzda gözlenmektedir. Türk Osmanlı tarihçiliğinin son yirmi otuz yıllık favori konuları arasında milletlerarası ilişkiler, iktisadî ve ticarî faaliyetler, kısmen yönetim ve bazı müesseseler ve özellikle 1980'lerden sonra da daha belirgin bir ivme kazanan "sancakların sosyo-ekonomik tarihleri" gelmektedir. Oysa bütün bu sayılan konuların temelinde yatan, <i>Osmanlı yöneticisinin ve yönetileninin zihniyeti</i>'ni yönlendiren, şekillendiren ideolojik yapının analizi ise, fazla bir ilgi görmemektedir. Bunun herhalde bir takım tartışılmağa değer sebepleri olmalıdır ve bunlar Türk tarihçiliğinin genel problemleri çerçevesinde mutlaka tartışılmalıdır.</p>

  <p class="indent">Ne var ki, Türkiye'de akademik Osmanlı tarihçiliğinin oldukça dışlamış göründüğü bu önemli konu, Türkiye'nin kültürel kimliği meselesiyle çok sıkı ilgili olması sebebiyle akademik çevre dışında tartışılmaktadır<sup><a class="hlink" epub:type="noteref" href="#not4_1" id="ref1">1</a></sup>. Muhtelif ideolojik kesimlerin Osmanlı kimliği üzerinde yürüttükleri bu tartışmaların genelde gerçek bir bilimsel nitelik arzettiğini kabullenmek güçtür. Çünkü Osmanlı, hatta genelde İslâm ve Türk tarihine sağlam bir vukufla yola çıkılarak temel kaynaklara ve ana metinlere dayalı çalışmalar yapmak yerine, Cumhuriyet'in resmî veya muhalif ideolojilerinin doğrultusunda belli önyargılar ve önkabullerden hareketle bunların ispatına çalışılmaktadır<sup><a class="hlink" epub:type="noteref" href="#not4_2" id="ref2">2</a></sup>. Bu sebeple de kolaycı, yüzeysel ve çoğu zaman bilimsel verilere dayanmayan, bazı ideolojik şablonlar çerçevesinde cür'etkâr genellemelere gidilmekte ve tutarsız spekülasyonlar yapılmaktadır.</p>

  <p class="indent">İşte bu kısa tebliğ çerçevesinde bizim yapmağa çalışacağımız, bu çok önemli ve o nisbette kompleks meseleyi ancak çok genel ve kaba hatlarıyla Osmanlı tarihçiliğinin gündemine getirmek olacaktır.</p>

  <p class="indent">Öncelikle "neden XV. ve XVI. Yüzyıllar?" sorusuna cevap vermek gerekirse, bu yüzyılların, Osmanlı tarihinin her bakımdan olmasa bile pek çok bakımdan en parlak ve en yetkin çağı olduğu konusundaki -şu ana kadar geçerliliğini pek yitirmemiş- genel kabûlu ileri sürebiliriz. Fakat bundan da önemlisi, bu yüzyılların, Osmanlı resmi ideolojisinin iki büyük değişimle gelişme sürecini tamamladığı ve bu meyanda ona muhalif, paralel bir tepki ideolojisinin veya ideolojilerinin doğduğu bir dönem olmasıdır.</p>

  <p class="indent">Burada "Osmanlı resmî ideolojisi" deyimiyle, kısaca ve kabaca, kendine mahsus bir İslâm algılayış ve yorumuyla özdeşleşmiş, ama bu yorumu denetim altında tutan bir yönetim ve devlet zihniyetini kastettiğimizi hemen belirtelim. O halde bu zihniyetin iki temel unsuru kendiliğinden bellidir: <i>Din</i> (İslâm) ve <i>Devlet</i> (Saltanat). Aslında bu özdeşleşmenin Osmanlılar'dan çok daha önce, yani İslâm'ın doğuş yıllarında, Hz. Muhammed zamanında başlayan bir süreç olduğu, bilim çevrelerinde oldukça çok kabul görmektedir<sup><a class="hlink" epub:type="noteref" href="#not4_3" id="ref3">3</a></sup>. Bunun niçin böyle olduğunun tartışılması bir yana, bir gerçeği yansıttığı, çünkü o devir Arap toplumunun siyasî ve toplumsal yapısının tabii bir sonucu olduğu muhakkaktır. Ancak o devirlerde bunun bir özdeşlik olmaktan çok, bir din-devlet ikizliği olarak değerlendirilmesi daha doğru gibi görünmektedir. Nitekim XI. yüzyılda el-Mâverdi'nin ünlü <i>el-Ahkâmü's-Sultâniyye</i> adlı eserinde bu nokta, "ed-Din ve'devletü tev'emân lâ yefterikan", yani "Din ve devlet ikizdir, birbirinden ayrılamazlar" şeklinde formüle edilmektedir<sup><a class="hlink" epub:type="noteref" href="#not4_4" id="ref4">4</a></sup>. Ne var ki, el- Mâverdî'nin burada kullandığı "devlet" terimi, birinci Emevî halifesi Muaviye (661-680)'nin başlattığı saltanat rejimini karşılamaktadır.</p>

  <p class="indent">İşte Türkler 900'lü yıllarda yer yer ve farklı şartlar altında İslâm'a girmeye başladıkları zaman, Endülüs'ten Doğu Türkistan'a kadar bütün İslâm dünyasında mevcut bu <i>din-devlet, İslâm-saltanat</i> ikizliğini hazır buldular. Türk tarihinde ilk defa X. yüzyılda Karahanlılar devrinde İslâm resmî devlet dîni, dolayısıyla ideoloji hâline geldi. XI. yüzyılda kaleme alınmış bulunan <i>Tezkire-i Satuk Buğra Han</i> adıyla ünlü menkabevî eser, bu vâkıayı gösteren en önemli tarihî belgedir<sup><a class="hlink" epub:type="noteref" href="#not4_5" id="ref5">5</a></sup>. Aynı yüzyılda Büyük Selçuklular da mâlûm tarihî şartların şevkiyle İslâm'ı, geldikleri Mâverâünnehir bölgesinde kuvvetle hâkim bulunan Sünnîlik şekliyle kabul ettiler<sup><a class="hlink" epub:type="noteref" href="#not4_6" id="ref6">6</a></sup>, ve onu kurdukları devletin ideolojisi yaparak Şîî Büveyhoğulları'nın Abbasî hilâfetinin üstündeki hâkimiyetine son verdiler<sup><a class="hlink" epub:type="noteref" href="#not4_7" id="ref7">7</a></sup>. Ayrıca bilindiği üzere, kurdukları medreselerle, Sünnîliğin en büyük hasmı Bâtınîliğe karşı bilimsel cihad ilân ettiler<sup><a class="hlink" epub:type="noteref" href="#not4_7" id="ref8">8</a></sup>.</p>

  <p class="indent">İşte İslâmî dönem Türk tarihinde bu olay önemli bir dönüm noktası oldu. Çünkü artık bu tarihlerden itibaren, bir ikisi hâriç, Osmanlılar'a kadar Türk devletleri Sünnî İslâm'ı resmi devlet ideolojisi olarak kuvvetle benimsediler ve her türlü muhalif akımlara karşı savunmayı tarihî bir misyon telâkkî ettiler. Böylece XI. yüzyıl ortalarından itibaren, önemli bir kesimi Türk siyasî hâkimiyetinde yaşamağa başlayan Orta Doğu İslâm dünyasında Sünnî doktrin resmî devlet ideolojisi olarak güçlü bir siyasî destek kazandı.</p>

  <p class="indent">Burada bir noktaya özellikle dikkat çekmek gerekir: Türk zümrelerinin İslâm'ı kabûle başladığı yıllardan itibaren, sosyo-kültürel ve sosyo-ekonomik bir takım yapı farklılıkları sebebiyle İslâm'ı anlamada ve uygulamada da bazı farklılaşmalar meydana geldi. İslâm öncesi inanç ve geleneklerinin tabiatıyla daha çok etkisi altında kalan göçebe kesimler, yahut büyük İslâmî kültür ve bilim merkezlerinden uzaklarda yaşayanlar, daha X. yüzyıldan itibaren Orta Asya'dayken kendilerine mahsus bir İslâm anlayışı meydana getirdiler<sup><a class="hlink" epub:type="noteref" href="#not4_9" id="ref9">9</a></sup>. Ancak burada dikkatle ayırdedilmesi gereken bir husus vardır ki şudur: Bu farklılaşma şuurlu bir siyasî-ideolojik muhalefetin değil, belirttiğimiz muhtelif şartların tabii bir sonucuydu ve yönetimle çatışma hâlinde değildi. Bununla beraber, tarih bize gösteriyor ki, bu farklılaşmanın resmî yönetime karşı şuurlu bir siyasî-ideolojik muhalefetin oluşmasına ilk katkısı, Türk tarihinde ve Türkiye tarihinde ilk defa XIII. yüzyılın ortalarına doğru Babaî hareketinde gözlenmiştir<sup><a class="hlink" epub:type="noteref" href="#not4_10" id="ref10">10</a></sup>. Meselenin ilginç tarafı, 1240 yılında Anadolu Selçuklu yönetimine karşı girişilen ve sonraki bütün benzer gelişmeleri etkileyen bu hareketi oluşturan çevrelerin, XIV. yüzyılda başka bir devletin, Osmanlı Beyliği'nin teşekkülünde hizmet görmesidir<sup><a class="hlink" epub:type="noteref" href="#not4_11" id="ref11">11</a></sup>. Bu mühim mesele ise, ayrıca enine boyuna analiz edilmesi gereken bir konudur.</p>

  <p class="indent">Burada şu kadarı söylenebilir ki, Osmanlı Devleti'nin genelde Çelebi Mehmed devrine (1413-1421) kadar bir aşiret beğliği yapısını koruduğu dönemdeki, bu yapıya uygun resmî ideolojisinin, <i>Rum Abdalları</i> dediğimiz, Babaî hareketi mensupları tarafından temsil edilen popüler ideolojiyle herhangi bir çatışması söz konusu değildir.</p>

  <p class="indent">Hiç şüphesiz ki Osmanlı resmî ideolojisinde en büyük gelişim ve değişim aşaması, II. Mehmed'in 1453 yılında İstanbul'u fethiyle gerçekleşti. Çünkü bu tarihten sonra, artık bir aşîret beğliği hüviyetini ve yapısını çoktan terkederek imparatorluk statüsüne geçmiş Osmanlı Devleti'nde geniş çaplı ve köklü bir yapısal değişim zorunlu hâle gelmiş, bu sebeple yönetim mekanizması ve kurumlarında tepeden tabana kadar bir merkezîleşme süreci başlamıştır. Bu köklü değişim ise ancak, "Nizâm-ı âlem"i sağlamaya tâlip bir imparatorluk ideolojisi üzerine oturacaktı. İşte kanaatimizce Fatih Sultan Mehmed, Osmanlı tarihinde İstanbul'un fâtihi olmaktan ziyâde esas olarak bu büyük ideolojik ve yapısal değişimin mimarı olarak değerlendirilmelidir. Halil İnalcık'ın çok yerinde tesbitiyle, o, bu yüzdendir ki Osmanlı İmparatorluğu'nun ve onun "padişah" tipinin gerçek yaratıcısıdır<sup><a class="hlink" epub:type="noteref" href="#not4_12" id="ref12">12</a></sup>. O, İstanbul fethinin kazandırdığı güç ve prestijle, aynı zamanda Doğu Roma'nın vârisi ve Ortodoks Doğu Hıristiyanlığı'nın yeni hâmîsi sıfatıyla şahsında hem Orta Asya Türk, hem Orta Doğu İslâm öncesi, ve hem de İslâmî dönem hükümdarlık ve devlet anlayışlarının sentezini gerçekleştirmiştir. Özellikle de bizim açımızdan önemlisi, o zamana kadar İslâm devletlerindeki din-devlet ikizliğini, dînin devlet güdümüne alındığı bir din-devlet özdeşleşmesi hâline getirmiş bulunmasıdır. Fatih Sultan Mehmed'in özellikle bu yönlerini vurgulayan yeni bir biyografisinin yazılması gerektiğini bu vesile ile burada vurgulayalım.</p>

  <p class="indent">Fatih'in gerçekleştirdiği bu din-devlet özdeşleşmesinin teorik çerçevesini, <i>Tarih-i Ebu'l-Feth</i> adıyla bilinen eserinde bir dereceye kadar Tursun Beğ bize sunuyor. Buradaki "Güftâr der zikr-i ihtiyâc-ı halk be-vücûd-ı şerîf-i pâdişâh-ı zıllullâh" başlıklı kısım dikkatle incelenmelidir. Burada görüldüğü üzere Osmanlı padişahı artık "Sultan-ı zıllullâh fi'l-arz"dır ve "Hak Teâlâ mübârek lâkabın semâdan inzâl etmişdir"<sup><a class="hlink" epub:type="noteref" href="#not4_13" id="ref13">13</a></sup>.</p>

  <p class="indent">Bu telâkkinin Türk akademik ve popüler tarihçiliğinde zaman zaman ısrarla İslâm'a maledilmeye çalışılmasına rağmen, onunla uzaktan yakından bir alâkası bulunmadığını özellikle vurgulamak gerekir. Kanaatimizce devlet hâkimiyetinde <i>din-devlet (İslâm-saltanat) özdeşliğinin bu tipik tezahürünün köklerini Kaan'ın Gök-Tanrı tarafından seçildiğini vurgulayan eski Türk hükümdarlık anlayışıyla</i><sup><a class="hlink" epub:type="noteref" href="#not4_14" id="ref14">14</a></sup>, ilk yazılı örneklerinden birine <i>Tevrat</i>'ta rastladığımız eski Orta Doğu devlet ve hükümdarlık geleneğinde aramak daha doğrudur<sup><a class="hlink" epub:type="noteref" href="#not4_15" id="ref15">15</a></sup>. Bizde ilk Osmanlı vekayînâmelerinde yer almakta olup, Osman Gazi etrafında yoğunlaşan, dünya hükümranlığının Osmanoğulları'na bağışlandığını vurgulayan menkabeleri de bu çerçevede değerlendirmek gerekir<sup><a class="hlink" epub:type="noteref" href="#not4_16" id="ref16">16</a></sup>, ki bilindiği üzere hepsi de XV. yüzyılda teşekkül edip XVI. yüzyılda yazıya geçirilmişlerdir ve Fatih'le başlayan büyük ideolojik değişimin birer tarihî belgesidirler.</p>

  <p class="indent">Fatih Sultan Mehmed İslâm'a genç Osmanlı İmparatorluğu'nun yeni ideolojisindeki yerini verirken, sürekli merkeziyetçi espri ile hareket etti. İslâm'ı ve kurumlarını kendi başına bırakmadı. Görünüşte İslâm'ın, imparatorluktaki en üst kurumu olan Şeyhülİslâmlık müessesesini, âdetâ Bizans'taki patriklik örneğinde olduğu gibi, veziriâzam kanalıyla kendine bağladı. Böylece, "Zıllullâh fi'l-arz" olan Osmanlı padişahı kendi şahsında hem devletin hem de İslâm'ın en üst temsilcisi, daha doğrusu timsâli oluyordu. İşte bu yeni ve güçlü statü içinde Fatih, İslâm hukukunun zaten İslâm'ın başlangıcından beri yürürlükte olup kendi tâlî kaynakları arasında mütâlâa ettiği <i>örf</i>'ü de ünlü kanunnâmeleriyle çok geniş bir alana yaydı<sup><a class="hlink" epub:type="noteref" href="#not4_17" id="ref17">17</a></sup>. O bunu yapmakla, sanıldığı gibi o zamana kadar vukû bulmamış yepyeni bir şey yapmış, hattâ çoğu zaman iddia edildiği gibi, şer'î hukukun yanına örfî hukuku koymuş olmuyordu<sup><a class="hlink" epub:type="noteref" href="#not4_18" id="ref18">18</a></sup>. Fakat şer'î hukukun bu tâlî kaynağını, yeni imparatorluk ideolojisinin gereklerine göre çok daha geniş bir alana teşmil ediyordu. İşte kanaatimizce, bu "şer'î hukuk çerçevesinde geniş çaplı işlerlik kazanmış örf" bir anlamda devlet güdümündeki İslâm'ın, daha doğrusu "Osmanlı İslâmı"nın bir görüntüsü ve özelliğidir. XV. yüzyılda Fatih medreseleri, bu Osmanlı İslâmı'nin resmî kurumları olarak ihdas edildiler<sup><a class="hlink" epub:type="noteref" href="#not4_19" id="ref19">19</a></sup>. Fatih'in bu medreselere verdiği temel görevin, genç imparatorluğun ideolojisinin belirtilen doğrultuda bilimsel temellerini oluşturmak olduğunu söylemek herhalde bir gerçeğin ifadesi olacaktır. Bu konuda, söz konusu medreselerde okutulan bilimlerin, bunlara ait kitapların ve bunları okutan hocaların, bu bakış açısıyla yeniden ele alınmasının faydalı olacağını sanıyoruz.</p>

  <p class="indent">XV. yüzyılın ikinci yarısında, Osmanlı resmî ideolojisi dediğimiz saltanatla özdeşleşmiş Osmanlı İslâmı'nin temeli işte bu şekilde atılmış oldu. Bu ideoloji ikinci büyük gelişim ve değişim aşamasını XVI. yüzyılın ilk çeyreği içinde, Mısır'ın zaptıyla birlikte <i>hilâfet</i>'in Osmanlılar'a geçişiyle yaşadı<sup><a class="hlink" epub:type="noteref" href="#not4_20" id="ref20">20</a></sup>. Hilâfetin Osmanlı din-devlet özdeşliğine iltihakı, artık olgunluk çağına yaklaşmış İmparatorluğun hüviyetine yeni bir anlam kazandırdı. Osmanlı imparatorluğu artık bütün İslâm dünyasının "en büyük devleti" sıfatıyla savunucusu ve Osmanlı <i>halîfe-sultan</i>'ı, "zıllullâh fi'l-arz" olarak bütün müslümanların tabii metbûu ve hâmisidir. Bu nokta Osmanlı resmî ideolojisinin kendi gelişim süreci içinde ulaştığı en yüksek noktadır. Artık o kendisini bütün İslâm âleminden sorumlu görmektedir; bunun için de hedefi <i>nizâm-ı âlem</i>'dir. Nizâm-ı âlem idealinin ana niteliği ise, mükemmelliğine inanılan bu nizamın "olabildiğince bozulmadan korunması", bir başka ifadeyle <i>değişmezlik</i>'tir. Çünkü varılan bu en mükemmel nokta, aynı zamanda ister istemez bir de <i>kutsallık</i> kazanmıştır. Bu yüzdendir ki bu nizâmın ihlâli, hem "mükemmel"in hem de "kutsal"ın ihlâli olacaktır.</p>

  <p class="indent">İşte kanaatimizce, Osmanlı çözülmesi ve gerilemesiyle ilgili pek çok meselenin çözüm sırrı da büyük ölçüde bu noktada gizlidir ve özellikle bizim açımızdan Osmanlı resmî ideolojisine muhalefet problemi de tam bu noktada ortaya çıkıyor. Bu nokta, o zamana kadar her türlü değişime, senteze açık Osmanlı resmi ideolojisinin kendini artık her türlü yeni alış-verişlere, yeni sentezlere, yeni değişimlere sıkı sıkıya kapatma yoluna girdiği; bu yüzden de ister istemez belli ölçüde hoşgörüsüz ve katı bir hâle geldiği noktadır.<sup><a class="hlink" epub:type="noteref" href="#not4_21" id="ref21">21</a></sup> Ancak şunu unutmamak gerekir ki, Osmanlı resmî ideolojisi bu katılaşma noktasına yalnızca sözünü ettiğimiz kendi iç gelişmesi sonunda ulaşmamıştır. Pek çok, iç ve dış siyâsî ve sosyo-ekonomik faktörün de bu oluşumda rolü bulunduğu bilinmeyen bir şey değildir.</p>

  <p class="indent">XVI. yüzyıl, özellikle Kanûnî Sultan Süleyman dönemi, Osmanlı resmî ideolojisinde meydana gelen, belirtmeye çalıştığımız değişimler sonucu, değişik çevrelerce oluşturulan, değişik nitelikli yoğun muhalefet hareketlerinin ortaya çıktığı bir dönem olarak Osmanlı tarihinde dikkati çekiyor. Artık Osmanlı merkezî yönetimi, kısmen Safevî propagandası gibi bir takım faktörlerin de etkisiyle, kendi mevcudiyeti için tehlikeli gördüğü her kıpırdanışı, <i>zendeka ve ilhad</i>, yahut <i>Rafızîlik</i> ithamlarıyla karşılayacak ve kendisini bu iki mekanizma ile savunacaktır<sup><a class="hlink" epub:type="noteref" href="#not4_22" id="ref22">22</a></sup>. Bu mekanizmalardan birincisi, genellikle kısmen imparatorluk başkentindeki, kısmen de önemli taşra merkezlerindeki ülemâ ve sûfî çevrelerden oluşan aydın kesime, ikincisi ise, köylü, çiftçi ve göçebe reâyâdan teşekkül eden halk kesimine karşı işletilmiştir. Bu kesimin ortaya koyduğu bütün muhalefet hareketlerini, kanaatimizce Fatihle başlayan sıkı merkezîleşme sürecine karşı koyuş, bu sürecin başlattığı sosyoekonomik değişimi bir reddediş olarak değerlendirmek gerekir.</p>

  <p class="indent">Merkezî yönetimin, heterodoks bir İslâmı ideolojiyi kullanması sebebiyle <i>Râfızî</i> deyimiyle nitelediği hareketler genellikle <i>ihtilâlci mesiyanik</i> bir karakter sergilerler. <i>Zındıklık ve mülhidlik</i> ile nitelendirilen aydın sûfî çevrelerinin hareketlerine ise, <i>mistik bir mesiyanizm</i> hâkimdir. XVI. yüzyılda bu çevreleri özellikle Bayrâmî Melâmîleri ve Gülşenîler temsil ediyorlardı<sup><a class="hlink" epub:type="noteref" href="#not4_23" id="ref23">23</a></sup>. Ayrıca tek tek ülemâdan klâsik Sünnî ideolojiyi zorlayanlar da <i>zındık ve mülhid</i> muamelesi görmekteydiler.</p>

  <p class="indent">Osmanlı merkezî yönetiminin bütün bu Sünnîlik dışı muhalif çevrelere karşı sıkı bir sünnîleştirme politikasını uyguladığını, arşiv belgeleri bize gösteriyor<sup><a class="hlink" epub:type="noteref" href="#not4_24" id="ref24">24</a></sup>. Fakat işin ilginç yanı, bizzat Sünnî çerçevede kalarak Osmanlı İslâmı'na karşı çıkan, başını ünlü Birgivî Mehmed Efendi'nin çektiği Sünnî muhalefet çevreleri de bulunuyordu<sup><a class="hlink" epub:type="noteref" href="#not4_25" id="ref25">25</a></sup>.</p>

  <p class="indent">İşte gerek Osmanlı resmî ideolojisini, gerekse kısaca zikrettiğimiz bütün bu muhalefet ideolojilerini tek tek sistemli bir şekilde inceleyip ortaya çıkarmanın, Osmanlı tarihini bütüncü bir anlayışla kavramak bakımından önemli bir kazanç olacağı ortadadır.</p>

  <div class="footnote">
    <aside epub:type="footnote" id="not4_0">
      <p class="footnote">* XI. Türk Tarih Kongresi (Bildiriler), Ankara 1994,1201-1210.</p>
    </aside>

    <aside epub:type="footnote" id="not4_1">
      <p class="footnote">1 Bununla, 1970'li yıllarda sağ ve sol ideolojik çevrelerde bazı yayınlarla başlayan ve 1980'den sonra giderek daha açık bir şekilde Kemalist, İslâmcı ve sol kesimde tartışılan, Osmanlı İmparatorluğu'nun ideolojik niteliğini kastediyoruz. Özellikle 1980'lerden sonra, Kemalist ve sol kesim Osmanlı Devleti'nin teokratik bir yapı ortaya koyduğu konusundaki eskiden beri kabul edilmiş tezi benimsemekte devam ederken, İslâmcı kesime ait bazı çevreler Osmanlı Devleti'nin hiç bir zaman gerçek anlamda bir İslâm devleti olmadığını, çünkü onun uyguladığı rejimin sağlam bir İslâm anlayışına dayanmadığını ileri sürdüler.</p>
    </aside>

    <aside epub:type="footnote" id="not4_2">
      <p class="footnote">2 Osmanlı Devleti'nin gerçekten ne ölçüde tam anlamıyla teokratik bir yapıya dayandığı meselesi bugün de hâlâ ciddî bir şekilde sorgulanmış ve analize tâbi tutulmuş değildir. Artık Türkiye'de akademik tarih çevrelerinin bu çok önemli ve günümüzle sıkı bir şekilde bağlantılı bulunan bu meseleyi derinliğine ele almasının zamanı çoktan gelmiştir. Üstelik Osmanlı devlet yapısı ile ilgili pek çok meselenin sağlam bir şekilde çözüme kavuşturulması da kanaatimizce bu temel problemin nihâî bir çözüme kavuşturulmasına bağlıdır.</p>
    </aside>

    <aside epub:type="footnote" id="not4_3">
      <p class="footnote">3 Msl. bk. Bernard Lewis, <i>Tarihte Araplar</i>, çev. H.D.Yıldız, İstanbul 1979, ss. 46-47; W. Montgomery Watt, "Muhammad" <i>The Cambridge History of Islam</i>, Cambridge 1970, ss. 51-56 (Türkçe çev: <i>İslâm Tarihi Kültür ve Medeniyeti</i>, İstanbul 1988, I, 66-70); Claude Cahen, <i>İslâmiyet</i>, çev. Esat N. Erendor, İstanbul 1990, 21-22.</p>
    </aside>

    <aside epub:type="footnote" id="not4_4">
      <p class="footnote">4 el-Mâverdî, <i>el-Ahkâmu's-Sultâniyye</i>, nşr. S. Muhammed Bedruddîn, Kahire 1909, mukaddime kısmı.</p>
    </aside>

    <aside epub:type="footnote" id="not4_5">
      <p class="footnote">5 Bk. Robert Barkley Shaw, <i>A Sketch of the Turki Language as Spoken in Eastern Turkestan</i> (lahor 1875) isimli kitabının sonunda bu son derece dikkate değer tezkirenin metnini yayınlamıştır. Ayrıca Fernand Grenard da, "La légende de Satok Bogra Khan et l'histoire" (<i>JA</i>, XV (1900), ss. 5 vd.) isimli makalesinde eserin güzel bir analizini yapmıştır (Türkçe çevirisi için bk. Osman Turan, "Satuk Buğra Han menkabesi ve tarih" Selçuklular ve İslâmiyet, İstanbul 1971, ss. 147-187). Bu XI. yüzyılda kaleme alinmiş yazarı meçhul metinde, Türkler'in ilâhî irâde ile İslâm'a girdikleri fikri vurgulanmaktadır.</p>
    </aside>

    <aside epub:type="footnote" id="not4_6">
      <p class="footnote">6 Bu konuda msl. bk. Fuad Köprülü, <i>Türk Edebiyatında İlk Mutasavvıflar</i>, Ankara 1976, 3. bs., ss. 12-22; İbrahim Kafesoğlu, "Selçuklular" <i>İA</i>.; M.Altay Köymen, <i>Selçuklu Devri Türk Tarihi</i>, Ankara 1989,2. bs. ss. 5-7.</p>
    </aside>

    <aside epub:type="footnote" id="not4_7">
      <p class="footnote">7 Msl. bk. Köymen, a.g.e., ss. 168-188; Osman Turan, <i>Selçuklular Tarihi ve Türk-İslâm Medeniyeti Tarihi</i>, Ankara 1965, ss. 85-89; Kafesoğlu, a.g.m., <i>İA</i>.</p>
    </aside>

    <aside epub:type="footnote" id="not4_8">
      <p class="footnote">8 Bu konuda msl. bk. Turan, a.g.e., s.226-230.</p>
    </aside>

    <aside epub:type="footnote" id="not4_9">
      <p class="footnote">9 Bu konuya ilk defa dikkati çeken merhum F. Köprülü olmuştur (bk. <i>İlk Mutasavvıflar</i>, ss. 17-24).Türklerin İslâmı kabul ederken vukûa gelen bu tabii farklı yaklaşımların nazarı dikkate alınmaması ne yazık ki Türkiye tarihinde dinî-kültürel, dînî-sosyal ve tasavvufî pek çok olayın son zamanlarda ya gereği gibi kavranmamasına veya aslî niteliğinin yanlış bir biçimde ortaya konmasına sebebiyet vermektedir. Bu yanlıştan kısa zamanda dönmek gerekir.</p>
    </aside>

    <aside epub:type="footnote" id="not4_10">
      <p class="footnote">10 Bk. Ahmet Yaşar Ocak, <i>Babaîler İsyanı</i>, İstanbul 1980. Burada mesele bütün tafsilâtıyla ortaya konulmaya çalışılmıştır.</p>
    </aside>

    <aside epub:type="footnote" id="not4_11">
      <p class="footnote">11 Bu hususta F. Köprülü'nün <i>Osmanlı Devleti'nin Kuruluşu</i> (Ankara 1988, 3. bs., ss. 94-102) isimli ünlü eseri ile <i>Babaîler İsyanı</i>'na bakılabilir (s.169-177).</p>
    </aside>

    <aside epub:type="footnote" id="not4_12">
      <p class="footnote">12 Bk. Halil İnalcık, "Mehmed II", <i>İA</i>; aynı yazar, "Osmanlı padişahı" <i>AÜSBFD</i>, XIII (1958), s.68-79: aynı yazar, <i>The Ottoman Empire, Classical Age: 1300-1600</i>, London 1973, p.</p>
    </aside>

    <aside epub:type="footnote" id="not4_13">
      <p class="footnote">13 Tursun Beğ, <i>Tarih-i Ebu'l-Feth</i>. nşr. Mertol Tulum, İstanbul 1977, s.10-15.</p>
    </aside>

    <aside epub:type="footnote" id="not4_14">
      <p class="footnote">14 Bk. <i>Orhun Kitâbeleri</i>, nşr. Muharrem Ergin. İstanbul 1970, <i>Bilge Kağan kitâbesi</i>, kuzey cephesi.</p>
    </aside>

    <aside epub:type="footnote" id="not4_15">
      <p class="footnote">15 Bk. <i>Kitab-ı Mukaddes</i> (Eski ve Yeni Ahit). İstanbul 1949, Daniel, IV, 4-12, 18-22.</p>
    </aside>

    <aside epub:type="footnote" id="not4_16">
      <p class="footnote">16 Msl. bk. Oruç Beğ (<i>Tevarih-i âl-i Osman</i>), Neşrî (<i>Kitab-ı Cihannümâ</i>) ve Âşıkpaşazâde (<i>Tevarih-i Âl-i Osman</i>) vekayînâmelerinde Osman Gazi'nin görüp Şeyh Edebalı'nın yorumladığı rüya menkabeleri.</p>
    </aside>

    <aside epub:type="footnote" id="not4_17">
      <p class="footnote">17 Bu konuda bk. İnalcık, "Osmanlı hukukuna giriş: örfî-sultanî hukuk ve Fatih'in kanunları", <i>AÜSBED</i>, XIII2 (1958), s.102-126.</p>
    </aside>

    <aside epub:type="footnote" id="not4_18">
      <p class="footnote">18 Bugüne kadar, merhum F. Köprülü'den başlamak suretiyle merhum Ö.L. Barkanla ve günümüzde Halil İnalcık'la devam eden görüşün bir sonucu olarak, daha doğrusu söz konusu görüşün iyice düşünülmeden yanlış algılanmasının sonucu olarak Osmanlı İmparatorluğu'nda örfî hukukun şer'î hukuktan tamamen bağımsız bir nitelikle onun karşısına konulduğu hep kabul edilegelmiştir. Oysa biraz daha derinlemesine meseleye bakıldığı ve şer'î hukukun teşekkül süreci biraz daha yakından incelendiği zaman, daha Peygamber zamanından beri örfün hiç de küçümsenmeyecek bir nisbette İslâmî hukuk içinde yer almaya başladığı ve giderek onun tâlî kaynaklarından sayılmak zorunda kalındığı görülecektir. Bu yanlış kanaat, bizce İslâm hukukunun mâhiyeti hakkında yeteri kadar bilgi sahibi bulunmayan ve buna da esasında lüzum görmeyen bâzı Osmanlı tarihçilerinin yeniden sorgulamaları gereken bir kanaattir. Aslında Köprülü ve Barkan'ın bu konudaki tavırları da bir yerde Türkiye'de Cumhuriyetle birlikte gündeme gelen lâiklik meselesine tarihî bir zemin oluşturma endişesinden kaynaklanıyor görünmektedir. Kısaca bu meseleyi bugün artık doğru olarak ortaya koymak icap etmektedir ve bu yaklaşımın, bazılarının ileri sürdüğü gibi, Türk-İslâm sentezciliğiyle hiç bir alâkası yoktur.</p>
    </aside>

    <aside epub:type="footnote" id="not4_19">
      <p class="footnote">19 İlk kurulduğu 1331 tarihinden beri kısmen, ama esas olarak Fatih zamanından itibaren Osmanlı merkezî yönetiminin ideolojisinin teorisyenliğini yapma misyonunu yüklendiği için, ana fonksiyonu yönetime sadık, onu mümkün olabilen en iyi şekilde yürütebilecek elemanlar yetiştirmekten fazla İleri gitmeyen Osmanlı medresesinin neden İslâm bilim ve düşünce hayatının parlak bir üretici kurumu olamadığının cevabı da önemli ölçüde burada gizlidir. Neden Osmanlı ülemâsının merkezî yönetimin belirlenmiş prensiplerini yayabilmek ve koruyabilmek için şerhçilikten kurtulup, merkezî yönetimden bağımsızlaşarak büyük felsefî ve bilimsel hareketlere yol açacak bir çizgiye gelemediğinin sırrı da büyük ölçüde belirtilen yapı ile ilgili olmalıdır.</p>
    </aside>

    <aside epub:type="footnote" id="not4_20">
      <p class="footnote">20 Bu hususta msl. bk. İnalcık, "Islam in the Ottoman Empire", <i>CT</i>, 5-7 (1968-1970), s.19-29; aynı yazar, "Arap-Turkish relation in historical perspective (1260-1914)", <i>Studies on Turkish-Arab Relations</i>, İstanbul 1986, s.l 48-158.</p>
    </aside>

    <aside epub:type="footnote" id="not4_21">
      <p class="footnote">21 Meselâ bu katılaşmada en başta gelen faktörlerden biri olarak, İran'da yeni kurulup gelişmeye başlayan Safevî Devleti'nin XVI. yüzyılın başlarında Anadolu'da giriştiği yoğun propaganda ileri sürülebilir. Bu yoğun Şîî propaganda karşısında başta Osmanlı şeyhülislâmı olmak üzere ülemâ çok sert ve müsamahasız olmakla ancak ona karşı konulabileceğini düşündüler. Safevî propagandasının mâhiyeti, niteliği ve yaygınlığı konusunda şuraya bakılabilir: Jean-Louis Bacque-Grammont, <i>Les Ottomans, les Safavides etleurs Voisins</i>, Leiden 1987, s.13-17.</p>
    </aside>

    <aside epub:type="footnote" id="not4_22">
      <p class="footnote">22 Bu konu tarafımızdan muhtelif vesilelerle ve değişik yönleriyle birkaç defa ele alınmış olup, esas ağırlıklı bir çalışma yakında yayınlanacaktır.</p>
    </aside>

    <aside epub:type="footnote" id="not4_23">
      <p class="footnote">23 Bu konuda bk. A. Yaşar Ocak, "XVI. Yüzyıl Osmanlı Anadolusu'nda mesiyanik hareketlerin bir tahlil denemesi", <i>V. Milletlerarası Türkiye'nin Sosyal ve İktisadî Tarihi Kongresi Bildirileri</i>, Ankara, 1990.</p>
    </aside>

    <aside epub:type="footnote" id="not4_24">
      <p class="footnote">24 Bu arşiv belgeleri arasında özellikle Kanunî devrinde yayınlanmış fermanlar olduğu gibi (meselâ bir örnek için bk. Aydoğan Demir, "Kanunî Sultan Süleyman'ın terk-i salât edenlerle ilgili fermanı" <i>EÜTİD</i>, II (1984), ss. 46-53), Mühimme Defterleri'ndeki pek çok belgeyi de sayabiliriz (msl. bk. BOA, MD. No: 3, s. 172; no: 5, s. 88; 196 vs. Bu konuda Ahmed Refik'in "Osmanlı devrinde Râfızîlik ve Bektaşîlik" (<i>DFEFM</i>, IX2 (1932), ss. 21-59) isimli tanınmış makalesinde de hayli ilgi çekici örnekler bulunmaktadır).</p>
    </aside>

    <aside epub:type="footnote" id="not4_25">
      <p class="footnote">25 Bu hususta msl. bk. Ocak, (XVII. yüzyılda Osmanlı İmparatorluğu'nda dinde tasfiye (püritanizm) teşebbüslerine bir bakış: Kadızâdeliler hareketi" <i>TKA</i>, XVII-XXT1-2 (1979-1983), ss.205-207; Fahri Unan, "Dinde tasfiyecilik yahut Osmanlı Sünnîliği'ne Sünnî muhalefet" <i>7Y</i>, sayı: 36, Ağustos 1990, s. 33-42.</p>
    </aside>
  </div>
</body>
</html>
