<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="ABBYY FineReader 11" name="generator" />

  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter" id="c12">GÜNÜMÜZ TÜRKİYESİ'NDE İSLÂMÎ DÜŞÜNCENİN BİR TAHLİL DENEMESİ VE TARİH PERSPEKTİFİ<a class="hlink" epub:type="noteref" href="#not9_0" id="ref0">*</a></h1>

  <p class="nonindent">Son yirmi yirmi beş yıldır dünyamızı meşgul eden önemli olaylara bir göz gezdirildiğinde, bunların en başta gelenlerinden biri de hiç şüphesiz, uzun bir suskunluk devresinden sonra İslâm'ın yeniden gündeme gelişidir. Aslında Müslüman ülkelerden Batı Avrupa ülkelerine giden göçmen işçiler ve oralarda teşekkül eden Avrupa menşeli küçük İslâmî cemaatler sebebiyle Avrupa kamuoyu yaklaşık bir elli yıldır İslâm ile yüz yüze bulunuyordu. Fakat asıl, 1979 yılında beklenmedik bir şekilde patlak verip sonuçlanan İran İslâm ihtilali, bütün dikkatleri yeniden İslâm üzerine çekti ve bir korku yarattı. Bu hem Batı, hem de İslâm dünyası için eş zamanlı bir şok oldu. Çünkü bu ihtilali gerçekleştiren İslâm'ın Şii kolu, ne kendi tarihinde ne de dünya tarihinde o zamana kadar benzeri görülmedik bir biçimde bir ihtilalin ideolojisini oluşturuyordu. Üstelik İran, yalnız kendi adına değil, bütün dünya Müslümanları adına konuşuyor ve mesajlarını bütün dünya Müslümanlarına yöneltiyordu.</p>

  <p class="indent">Bu, Batı dünyasında böyle bir çıkışı beklemeyen siyasal ve entelektüel çevrelerde "İslâm'ın yeniden dirilişi" olarak değerlendirildi ve Japonya'dan Amerika Birleşik Devletleri'ne varıncaya kadar, gizli haber alma örgütleri, üniversiteler ve araştırma enstitüleri çok yoğun bir şekilde, Oryantalizm'in tersine, klasik İslâm'ı değil, yaşanmakta olan İslâm'ı siyasal, ideolojik, sosyolojik, psikolojik ve antropolojik açılardan -Türkiye de dahil bütün İslâm dünyası genelinde yarı tedirginlik yarı merak duyguları içinde- incelemeye başladılar. 1980'li yıllar içinde yığınla münferit ve kolektif araştırma yayımlandı. 2000'lere doğru bu yoğun yayın furyası hızını kesti.</p>

  <p class="indent">O yıllardaki bu çaba, Batı dünyasının, 1920'li, 30'lu ve 40'lı yıllardan bu yana şöyle böyle siyasal bağımsızlığına kavuşmakla beraber, kendisine ekonomik ve kültürel açıdan bağımlı, her biri gelişmiş bir Batılı ülke olma özlemi ve uğraşı içinde bulunan bazı İslâm ülkelerinde, yeniden uyanmış gibi görünen İslâm'ın potansiyel gücünü, niteliğini ve nihayet Batı dünyasının çıkarlarını ne ölçüde etkileyebileceğini anlama çabasıydı.</p>

  <p class="indent">İran İslâm ihtilali Türkiye'de de bütün dikkatlerin yeniden İslâm'a çevrilmesine sebep oldu ve İslâmcı yahut laik çevrelerde bu çevrelerin niteliğine göre iki farklı sonuç ortaya çıkardı:</p>

  <p class="indent">Bir taraftan, XIX. yüzyıl pozitivizminin etkisiyle oluşan İslâm karşıtlığı geleneğini hâlâ sürdürmekte olup, İslâm hakkında onun kendi kaynaklarından çok, gelenekselleşmiş halk İslâmlığı gözlemleriyle, Batı'daki oryantalist yayınlara dayanan bir kısım aydın kesimi ve basında, bir İslâm korkusuna yol açtı. Bu korku, günümüz Türkiye'sinde kimi siyaset, büyük sermaye ve medya çevrelerinde hâlâ ara sıra şiddetlenerek sürüp gitmekte olan "irtica" kampanyalarına dönüştü. Diğer yandan Müslüman halk ve aydın kesiminde ise, İslâm'ı yeniden anlayıp keşfetme ve bu yolla kendi kimliğini ortaya koyma konusunda birtakım girişimlere vesile oldu. Bu girişimler çeşitli çevrelerce Türkiye'de uzun zamandır suskun bulunan İslâmî düşüncenin -zayıf da olsa- bir çeşit uyanması, belki dirilme işaretleri şeklinde algılandı ve yorumlandı. 1980'ler sonrasında bu birbirine zıt tavır alışları anlamak ve özellikle bunların Türkiye'deki İslâmî düşüncenin gelişimi üzerindeki etkilerini tespit edebilmek için, Cumhuriyet Türkiyesi'nin kuruluş yıllarına kısaca bakmak yararlı olacaktır.</p>

  <p class="indent">Cumhuriyet döneminin 1950'lere kadar olan devresi, o zamanki basının da yardımıyla, her alanda İslâmî düşüncenin ve yaşantının devletin sıkı takip ve hattâ zaman zaman müdahalesine maruz kalmasıyla karakterize edilebilir. Bu sebeple bu dönemde gerçek bir İslâmî düşünce faaliyetinden pek söz edilemez. Bu devre, halkın, polis ve jandarma korkusu, hapis tehlikesiyle yüz yüze kalma pahasına İslâm'ı gizli kapaklı öğrenmeye, üzerinde düşünmeye ve yaşamaya çalıştığı bir devredir. Bu devrede İslâm, tamamıyla geleneksel ve muhafazakâr kalıpları içinde, tam anlamıyla sadece ibadet ve ahlak boyutuna yoğunlaşmış bir halk Müslümanlığı mahiyetinde şu iki zümre aracılığıyla yeni nesillere aktarılmaya çalışılmıştır. 1- Son Osmanlı medreselerinin bakiyesi olan taşra uleması, 2- Cumhuriyet rejiminin yasağına rağmen gizli gizli devam eden tarikat çevrelerine mensup taşra şeyhleri.</p>

  <p class="indent">Yeni rejimin baskıları ve uygulamaları karşısında uğradığı hayal kırıklığı ve duyduğu kızgınlık sebebiyle, ister istemez tepkisel bir nitelik kazanan, bu sebeple geleceğe yönelik, hamleci, üretici ve yaratıcı olmaktan çok, geleneksel yapıyı korumak ve yaşatmakta titizlenen muhafazakâr nitelikli bu "halk İslâmı"nın 1940'ların ve 1950'lerin nesillerine ulaştıran bu iki zümreye bugünkü Türkiye'nin Müslüman halk ve aydın kesimi çok şeyler borçludur. Başka bir deyişle, Türkiye'deki İslâmî düşünce bugünkü varlığını bu iki ara zümrenin tezgâhından geçen, ama İslâm'ı anlama ve yorumlamada onlardan farklılaşan ikinci nesil aracılığıyla kazanmıştır.</p>

  <p class="indent">Bugün bir kısmını, toplumsal köken itibariyle taşra kasabalarının orta sınıfına veya kırsal kesime, yani "merkez"e değil "çevre"ye mensup olanların teşkil ettiği eski Yüksek İslâm'lardan veya İlahiyat Fakültesi'nden yetişenlerin oluşturduğu günümüz Türkiye'sinin Müslüman aydınları, söz konusu bu aracı zümrelerin tezgâhından geçerken, Arapça ve Farsça öğrenmişler, bir anlamda da gerek İslâmî zihniyet, gerek anlayış ve yorumlayış itibariyle olumlu ve olumsuz yanlarını bu iki zümreden tevarüs etmişlerdir.</p>

  <p class="indent">Onlar böylece Cumhuriyet nesilleri içinde, devre dışı kalan eski geleneksel kültür ve düşünce birikimiyle yeniden bağlantı kurmaya çalıştılar. Bunda ne ölçüde başarılı olup olmadıkları tartışmaya açık bulunmakla birlikte, kesin olan bir şey varsa, bu yeni Müslüman aydınların hocalarına benzemedikleri ve onlar gibi düşünmedikleridir. Onlar artık klasik Osmanlı ulemasından çok farklı idiler ve -dinî bilimlerde hiç şüphe yok ki onlar kadar birikimli olmasalar da- yeni bir Müslüman aydın tipini temsil ediyorlardı. Bu kimlikleriyle onlar, bir bakıma II. Abdülhamit ve Meşrûtiyet dönemi İslâmcılığına yakın idiler. Ne var ki bu perspektif benzerliğine rağmen, Cumhuriyetle araya giren kesinti dönemi sebebiyle, hem Batı'yı hem Doğu'yu çok iyi tanıyan II. Abdülhamit ve Meşrûtiyet dönemi İslâmcılarının fikrî seviyelerinde değildiler.</p>

  <p class="indent">Bunların karşısında, Tanzimat'ın yönetici eliti ve Batıcı entelektüellerinden beri süregelen geleneksel Batıcı eğilimlerini devam ettiren ve kendilerini Cumhuriyetin kurucu neslinin tabii vârisi sayan, çoğu dışarıdaki veya Türkiye'deki yabancı okullarda okumuş veya en azından iyi bir üniversite eğitimi almış, bir veya birkaç Batı diline vâkıf, Batı fikriyatını ve kültürünü bir ölçüde tanıyan görece güçlü bir entelektüel kesim bulunuyordu. 1960'lardan sonra bu kesimin yeni bir ortağı daha devreye girdi: Marksist aydınlar. Marksist kesimin -tamamının denilemese bile en azından çoğunluğunun- mücadelesi o zamanlar mevcut siyasal, ekonomik ve toplumsal düzene karşı gibi görünmekle beraber, bir bakıma da İslâm'a karşı idi. Çünkü onlar, bir yandan Marx'a atfedilen "Din afyondur" fikrini benimsedikleri, bir yandan da bazı Osmanlı Batıcı aydınları gibi İslâm'ın "mâni-i terakkî" olduğuna kani bulundukları için İslâm'a cephe almışlardı. Bu çevre mensupları, Türkiye tarihinde ilk defa, yukarıda sözünü ettiğimiz yeni tip Müslüman aydınlar tarafından geliştirilmeye çalışılan İslâmî düşüncenin gündemine siyasal, sosyal ve ekonomik meseleleri getirdiler. Bu, Türkiye'de iman, ibadet ve ahlâka odaklı geleneksel İslâmî bilim ve düşüncenin bu meselelerde hazırlıksız olduğunu çarpıcı bir biçimde ortaya çıkardı.</p>

  <p class="indent">İşte bu sebeple, klasik İslâmî kaynaklarda istedikleri referansları bulamayan Müslüman aydınlar, ister istemez öteki İslâm ülkelerinde yapılan yayınlara yöneldiler. 1960'lar sonrasında İslâmî çevrelerde gençler arasında çığ gibi büyüyen çeviri edebiyata böyle başladı. Özellikle Kuzey Afrika, Mısır, Pakistan'daki Müslüman aydın ve düşünürlerin eserleri, pek de itinalı olmayan çevirilerle peş peşe Türkçe'ye aktarılmaya başlandı. Bu eserler, aşağıda temas edileceği üzere, birtakım olumsuz etkilerinin yanında, genelde Türkiye'deki Müslüman aydınların fikir muhtevalarının zenginleşmesine küçümsenemeyecek katkılar da sağlamışlardır. Meselâ Türkiye Müslümanlarının Türkiye dışındaki Müslüman dünyada olup bitenleri öğrenmeleri, öteki Müslüman toplumları tanımaları bu çeviriler sayesinde olmuştur. Belki daha önemlisi, Türkiye Müslüman aydınlarının böylece sosyo-ekonomik meseleleri teşhis etme, anlama ve -ütopik, acemice ve derinliksiz de olsa- çözümleri yolunda düşünce üretme denemelerine başlamalarıdır. Nitekim bu denemeler, müteakip genç İslâmcı aydınlar neslinin fikrî hareket zeminini oluşturacaktır.</p>

  <p class="indent">1980'li yıllar ise, Afganistan'ın Ruslar tarafından işgali ve İran İslâm ihtilalinin ortaya koyduğu yeni gündem sebebiyle Türkiye'de İslâmî düşüncenin yeni boyutlar kazandığı yıllar oldu. Bu boyutların en göze batanı hiç şüphesiz İslâm'ın siyasal boyutu, yani "İslâmî rejim" meselesidir. Daha önce de belirttiğimiz gibi, bu boyutun sivrilerek ileri çıkmasında 1979 İran İslâm İhtilali'nin etkisi muhakkak ki çok büyüktür. Bunun sebebi söz konusu ihtilalin niteliğidir. Çünkü bu ihtilal, bir istibdat rejimini devirerek yerine yeni bir siyasal rejim getirme iddiasını taşıdığı için, tabii olarak diğer İslâm ülkelerindeki siyasal rejimleri hedef alan mesajlar veriyordu. Bu yüzden o, gerek Batı'ya gerekse İslâm dünyasına İslâm'ı her şeyden önce bir siyasal rejim olarak sundu.</p>

  <p class="indent">Bu siyasal boyut yalnız Türkiye'de değil, bütün İslâm ülkelerinde öne çıkmış ve İslâmcı aydınlar içinde, bu konularla uğraşan Batılı araştırmacıların literatüründe ortak bir terim olan "fundamentalist", "entegrist", yahut "radikal İslâmcı" terimleriyle nitelendirilen yeni bir İslâmcı aydın grubu doğurmuştur. Bu aydınlar, Türkiye'de genelde İslâmî bir eğitim sürecinden geçmemiş küçük bir üniversite gençlik zümresinde heyecan yaratmalarına rağmen, sanıldığının aksine, İran'la zaman zaman pek de dostane olmayan uzun bir siyasal ilişkiler tarihine sahip Türkiye'deki asıl büyük çoğunluğu teşkil eden Müslüman aydınlarca ihtiyatla karşılandılar. Onlar, Türkiye-İran ilişkileri tarihinin mahiyeti hakkında sağlam bir bilimsel birikime ve yargıya sahip bulunmasalar da, gelenekten gelen bir davranışla, İran'ın İslâm adına yaydığı mesajların gerçekte klasik bir Şii propaganda olup olmadığı sorusunu sürekli kendilerine sorup durdular. Buna rağmen bu ihtiyatlı tavır onları laik aydın ve basın çevrelerinde "Humeynici" olmakla suçlanmaktan kurtaramadı.</p>

  <p class="indent">İşte söz konusu bu etki sebebiyle Türkiye'de, 1980'lerden yaklaşık 1990'lı yılların ortalarına kadar telif ve çeviri olmak üzere Müslüman aydınlar tarafından yayımlanan kitap ve makalelerin büyük çoğunluğu İslâm'ın siyasal yönünü ele almaktaydı. Bu yayınlarda, gerek başlangıcından günümüze kadar tarihteki İslâm devletlerinin, gerekse teorik olarak İslâm'ın siyasal yapısı seçmeci bir yöntemle incelenmekte, bir "İslâmî devlet" modeli çıkarılmaya uğraşılmaktaydı. Bu çeviri literatürünün bir kısmının, muhtelif İslâm ülkelerinde mevcut yönetimlerle çatışma halinde olan "İslâmî hareket" liderlerinin kaleminden çıkma, bilimsel olmaktan çok ideolojik düşünce ürünleri olduğu özellikle dikkati çeker. Ama 1995'ten bu yana artık bu tür yayınlara rastlanmamaktadır. Bunda, İran deneyiminin yaşadığı problemlerin giderek belirgin bir şekilde su yüzüne çıkması ve artmasının, hatta bunun farkına varan İran'ın bizzat çıkış yolları aramaya başlamış olmasının rolü bulunsa gerektir.</p>

  <p class="indent">Kanaatimizce "İslâmî rejim" gibi, tarihte ve bugün birbirinden çok farklı nitelikler gösteren izafi ve kaypak bir meselenin bu suretle ağırlıklı olarak 1980'li ve 1990'lı yıllarda gündeme sokulması, öncelikli olarak üzerinde durulması gereken, İslâm'ın sosyal, bilimsel, fikri ve kültürel muhtevasıyla alakalı daha önemli meselelerin geri plana itilmesi gibi büyük bir yanlışın kapısını açtı. Bugün eğer İslâm düşüncesine yeni bir canlılık, yeni bir yol, yepyeni bir yapılanma kazandırılmak isteniyorsa, bunun altyapısını bu meseleler üzerinde üretilecek fikirlerin oluşturacağını unutmamalıdır<sup><a class="hlink" epub:type="noteref" href="#not9_1" id="ref1">1</a></sup>. Dolayısıyla Müslüman aydınların İslâm'ı münhasıran siyasal bir rejim olarak algılayan ve algılatmaya çalışan bir mesainin içine girmekten kaçınmaları ve belirtilen alanlara yönelmeleri Türkiye'de sağlam ve sağlıklı bir İslâm düşüncesinin geliştirilmesi adına herhalde daha tercih edilir bir yol olmalıdır.</p>

  <p class="indent">Türkiye'de Müslüman aydınlarca düşülen bir yanlış da bize göre şudur: Özellikle son yirmi yirmi beş yıldır, Hıristiyan Batı'dan çeşitli mesleklere mensup, Müslüman olmuş birtakım ileri gelen şahsiyetlerin İslâm'ı övücü beyanatlar vermeleri, İslâm hakkında yayınlar yapmaları, Türkiye'de Müslüman aydın kesimini laik çevreler karşısında rahatlatıcı bir etki yarattı. Bu rahatlamanın, henüz İslâm düşüncesine ciddi bir katkı sayılabilecek, milletlerarası nitelikte yoğun bilim ve düşünce eserlerinin ortaya konamadığı bir ortamda, "Eğer İslâm çağdışı bir din olsaydı, gelişmiş ülkelerde önemli mevkilere gelmiş, kültür seviyesi yüksek bu kişilerin İslâm'ı seçmeleri mümkün olmazdı" şeklinde, söz konusu çevrelere zımni bir cevap oluşturmasından kaynaklandığı söylenebilir.</p>

  <p class="indent">Her halükârda, bunun sonunda sahte bir tatmin duygusu belirmekte, önemli bir kesimi, İslâm hakkında fazla ciddi ve bilimsel mesailer sonucu elde edilmiş kanaatlere sahip bulunmayan bu mühtedilerin İslâm'a dair ileri sürdükleri sathi -ve bazen de yanlış- fikir ve düşünceler aşırı bir ilgi görmekte, hattâ İslâm âdeta onlardan yeniden öğrenilmektedir. Bununla beraber, şu gerçeği de inkâr etmemek gerekir sanıyoruz: Çok iyi bir eğitimden geçmiş, üstelik uzun ve yoğun bir bilimsel inceleme ve araştırma sonucu, yetiştiği pozitivist ve rasyonalist eğitim ortamının kazandırdığı dünya görüşü ile İslâm'ı seçmiş birtakım Batılı bilim ve fikir adamlarının yazdıkları eserlerin, İslâm'ı tamamıyla farklı bir zaviyeden yoruma tâbi tutmaları sonucu, Müslümanların düşünce ufkunu genişletecek fikirler ortaya koymaları her zaman mümkün olabilir. Hattâ bu gibi kişilerin yakın bir gelecekte İsİâmî düşünceye ve kültüre bir canlılık, hareketlilik, üreticilik ve yaratıcılık kazandırmaları çok muhtemel bulunabilir. İslâmî düşünce bu tür Batı menşeli düşünürler sayesinde yeni bir ivme kazanabilir.</p>

  <p class="indent">Bununla birlikte, bize göre bu iki eğilim, Türkiye'de İslâmî düşüncenin laik çevrelere yönelik bir savunma psikolojisinden henüz kurtulamadığının, bir başka deyişle, esas potansiyelini, üretici ve yaratıcı yönünü harekete geçirecek seviyeye henüz erişemediğinin bir göstergesi olarak değerlendirilebilir. Burada şu söylenebilir ki, böyle bir durum bir bakıma Türkiye'de henüz yerleşememiş fikir özgürlüğü ile ilgili bir yanı bulunmakla beraber, esas mesele, klasik İslâmî dönemdeki, meselâ Abbasîler devrindeki kalite ve seviyede bir İslâmî bilim ve düşünce atılımının görece Türkiye tarihinde geleneğinin zayıflığından kaynaklanmakta olmalıdır. Osmanlı döneminin İslâmî bilimler ve düşünce açısından, klasik İslâm dönemini aşan, yahut o ölçüde bir bilim ve düşünce hayatı ortaya koyduğunu söyleyebilmek gerçekten oldukça zordur. Bu, Osmanlı'da bilim ve düşünce hayatının olmadığı anlamına gelmez. Aksine Osmanlı dönemi, imparatorluğun yönetimi ve idamesi konusunda pragmatik alanda -bütün ârızalarına rağmen- gerçekten başarılı bir tecrübeyi tarihe kazandırmış, bilhassa İslâm kültür ve sanatının en parlak örneklerini ortaya koymuştur. Kendi yapısı içinde canlı bir bilim ve düşünce hayatını yaratmayı da başarmıştır. Ama onunla çağdaş Safevî ve Hint-Muğal İmparatorluklarının da aynı parlak kültür ve sanat seviyesini ortaya koyduklarını unutmamak gerekir. Ancak, biz burada farklı bir şey söylemek istiyoruz. Osmanlı dönemi bilim ve düşüncesinin, kendi çapındaki performansına rağmen, Abbasî döneminin İslâm bilim ve düşüncesine yaptığı katkıyla mukayesesi zordur. Esasen Osmanlı Devleti'nin militarist merkeziyetçi yapısının buna elverişli olmadığını unutmamak gerekir. Her türlü değişik ve muhalif düşüncenin "nizam-ı âlem" için bir tehdit unsuru olarak görüldüğü, zendeka ve ilhad ithamlarına mâruz kaldığı, devletin bekasının her şeyin üstünde tutulduğu bir ortamda bilim ve düşünce alanında çok parlak atılımlar beklemek ne ölçüde doğru olabilirdi?</p>

  <p class="indent">Yakın geçmişte, yani son Osmanlı döneminde ise, İslâmî düşünce atılımı namına -yeterli ve güçlü olmasa da- görülen ferdi teşebbüsler, derhal eski gelenekselci muhafazakâr Müslüman ve ulema çevrelerinin, klasik Osmanlı dönemindeki zendeka ve ilhad ithamlarına benzer bid'atçilik ve modernistlik suçlamalarıyla karşılaşmış ve sindirilmiştir. Bu noktada, eski Osmanlı geleneksel tepkiciliğinin fazla bir değişikliğe uğramadığı çok belirgin bir şekilde ortaya çıkmaktadır. Yakın tarihte Yüksek İslâm Enstitüsü ve İlahiyat Fakültesi menşeli aydınlara söz konusu muhafazakâr çevrelerce gösterilen tepki ve suçlamaların, mahiyet itibariyle Osmanlı dönemindekilerden pek bir farkı yoktur.</p>

  <p class="indent">İşte 1990'lı yılların sonuna kadar Türkiye'de İslâmî düşünce açısından durum kaba ve genel çizgilerle budur. Geçtiğimiz 1980'li ve 1990'lı yıllar, yalnız öteki İslâm ülkelerinde yaşayan aydın ve düşünürlerin değil, Müslüman Türk aydınlarının da önüne her geçen gün yeni yeni meseleler ve sorumluluklar koymaktadır. Bunları geçmiş, bugün ve gelecek çizgisinde şu üç ana grupta toplayabiliriz:</p>

  <div class="block">
    <p class="indent">1-Bizzat İslâm'ın kendisi ile, yani teorik muhtevası, tarihi ve kültürü ile ilgili, temel ve acil nitelikte olanlar,</p>

    <p class="indent">2-İslâm dünyasını tanımakla ilgili olanlar,</p>

    <p class="indent">3-İslâm'ın ve İslâm dünyasının Batı ve Batı medeniyeti ile ilişkisine ait olanlar.</p>
  </div>

  <p class="nonindent">Birinci grupta toplanan meselelerin başında, "Nasıl bir İslâm?" sorusu geliyor. Türkiye'de bugünkü Müslüman aydınlar, kendilerine intikal etmiş olan geleneksel İslâmî inançları ve bilimleri artık sorgulama noktasına geldiler. Öyle görünüyor ki tarih, İslâm'ın ana kaynaklarındaki temel öğretilerinin etrafında tarihsel süreç içinde kültürleşerek gelenekselleşmiş İslâm anlayış ve yorumlarının eleştirici bir gözle değerlendirilmesi gibi son derece güç, ama o nispette kaçınılmaz bir görevi onlara yüklemektedir.</p>

  <p class="indent">Aslında 1980'lerden bu yana Türkiye'de, bu istikamette analizler yapmaya çalışan, İslâmî bilimlerin metodolojilerini, muhtevalarını, ortaya koydukları sonuçları sorgulayan İlâhiyat Fakülteleri kökenli bir takım çevreler ortaya çıkmıştır. Fakat sayıca az olan bu çevrelerin yanında, sağlam ve zengin bir bilimsel tabandan ve daha önemlisi, geniş ve bütüncü bir tarih perspektifinden yoksun, İslâm'ın tarihsel birikimini anlaşılmaz bir şekilde ihmal ederek bir takım tepkisel duygular içinde çok teorik planda düşünen ve tam bir tasfiyeciliğe yönelen Müslüman aydınlar da görülüyor. Nitekim bu tarihsel ve sosyolojik perspektif eksikliği yüzünden onların sık sık aşırılığa saptıklarını, meselâ eski ulemâyı ve İslâmî bilimleri toptan mahkûm ettiklerini gözlemleyebiliyoruz. Bu aşırılık onları, ama kelimenin gerçek anlamıyla tam bir fundamentalist (bu kelimeyi selefiyeci anlamında kullanıyoruz) kimliğe büründürüyor. Çünkü İslâm'ın aslî yapısına dönme iddiasını güderken, onun 1400 küsur yıllık bilim, kültür ve düşünce birikimini de toptan reddetme gibi büyük bir yanlışa düşmektedirler.</p>

  <p class="indent">Oysa şurası muhakkaktır ki, teorik çerçevesi Kur'an ile çizilen, Peygamber vasıtasıyla bizzat yorumlanarak hayata geçirilen ve bir dünya ve ahiret nizamı olarak kendini sunan İslâm, pek tabii olarak bu çerçevede kalamazdı, kalmadı. Zira hayat durmadan değişiyordu. Zamanla bir seri fetih hareketiyle Arap yarımadasından dışarı çıkan İslâm, yeni yeni coğrafyalar, yeni yeni toplumlar ve onlarla beraber yeni yeni kültür çevrelerini egemenliği altına aldı. Peygamber zamanında teşekkül eden İslâm devleti, son "râşit halife" Hz. Ali'nin şehadetinin hemen akabinde, yepyeni bir istikamete yöneldi. Eşitlikçi bir siyasal ve toplumsal yapıdan, hiyerarşik bir toplum anlayışına ve monarşik bir siyasal yapıya (saltanat sistemine) doğru evrildi. Bu evrilmenin altında, antik Ortadoğu (eski Doğu Roma ve Sasanî) siyasal ve toplumsal yapısı yatıyordu. Bu evrilme, İslâm tarihindeki, üstelik İslâm'ın getirdiği eşitlikçi öğretiye aykırı, ama zamanın ulemâsı sayesinde başarıyla İslâmîleştirildi. Emevi ve Abbasi İmparatorlukları ile Endülüs Emevî ve Mısır Fatımî devletleri, kısaca sonuncusu da Osmanlı İmparatorluğu olan bütün İslâm devletleri, bu evrilmenin ürünüdürler. Bu devletlerin her biri İslâm'ı kendi özel coğrafyalarına ve şartlarına göre yorumlayıp idari, hukuki, siyasî ve iktisadi sistemler meydana getirdiler. Böylece aynı kaynaklardan yola çıkmakla beraber, az çok farklı sosyo-politik, sosyo-kültürel ve sosyo-ekonomik yapılar ortaya koydular. Bunların hepsi de kendini Müslüman olarak niteliyor ve İslâm adına hareket ediyorlardı. Kanaatimizce Müslüman aydınlar ve düşünürler, kendi analizlerini yaparken bugün işte bu kaçınılmaz tarihsel ve sosyolojik gerçeği daima göz önünde bulundurmak ve ona göre hareket etmek zorundadırlar. Çünkü Arap ülkelerinin, İran'ın, Türkî Cumhuriyetler'in, hattâ Türkiye'nin, Uzak Doğuluların, Kuzey Afrikalılar'ın kendi coğrafi, toplumsal ve kültürel gerçekleri vardır. Onların her birinin Müslümanlık yorumları, İslâmî hayat alışkanlıkları bu gerçekler tarafından yönlendirilmektedir.</p>

  <p class="indent">İkinci gruptaki, yani İslâm dünyasının tarihinin, kültürel geçmişinin ve bugününün tanınması ile ilgili problemlere gelince, birincisiyle bağlantılı olan bu konu, Türkiye'deki Müslüman aydınların, dolayısıyla Türkiye'deki İslâmî düşüncenin bir başka zayıf yanıdır. Asırlar boyunca İslâm dünyasının Batı kesimini temsil etmiş bir imparatorluğun yöneticilerinin çocukları olarak Müslüman Türk aydınlarının bugünün İslâm dünyasının kültürü, İslâm'ı algılayış biçimleri konusunda -şu son yirmi yirmi beş yılda yayımlanan çevirilerden ve kısmî araştırmalardan edinilen yetersiz bilgiler hariç tutulursa- fazla bir şey bilmedikleri bir gerçektir. Teşhis yerindeyse, bugünün Müslüman Türk aydınları, o kadar ileri bir iletişim çağında yaşamalarına rağmen, bu konuda, pek beğenmedikleri Osmanlı dönemindeki meslektaşlarından görece daha geridedirler.</p>

  <p class="indent">Bize göre bunun sebepleri muhtelif olmakla birlikte, belki en başta, Cumhuriyet rejiminin daha işin başında tercihini Batı'dan yana yapmış olması, dolayısıyla İslâm ülkelerine olan ilginin azalmaktan da ötede, ortadan kalkması gösterilebilir. Oysa İslâm dünyası hakkında sağlam bir bilgilenme, yukarıda birinci gruptaki meselelerin çözümünde Müslüman aydın ve düşünürlere vazgeçilemez katkılar sağlayacağı gibi, Müslüman milletler arasında ortak kamuoyu geliştirmede, asgari müşterekler oluşturmada en büyük yardımı temin edecektir. Burada kastettiğimiz bilgilenme, stratejik ve uluslararası ilişkiler çerçevesindeki bilgilenme değildir. Bu, son on-onbeş yıldan beri kurulan çeşitli kurumlarca az çok yaratılabilmektedir. Bizim kastettiğimiz bilgilenme veya bilgi birikimi, akademik çerçevedeki bilgi birikimi olup bunu sağlayacak olan, hiç şüphesiz üniversitelerin sosyal bilim fakülte ve bölümleridir. Ama ne yazık ki Türkiye'deki laiklik anlayışının -İlâhiyat fakültelerini saymazsak- üniversitelerin bu alanlara yönelmesine dolaylı olarak engel teşkil etmekte olduğunu söyleyebiliriz.</p>

  <p class="indent">Üçüncü gruba, yani, özellikle çağımızda daha da büyük bir önem kazanan Batı dünyası ve Batı medeniyeti ile ilişkiler meselesine gelince -ki şimdi buna ne olduğu henüz yeterince kavranmamış ve ciddi bir şekilde tartışılmamış "dinler arası diyalog" meselesi de eklenmiştir-, bu konudaki en temel problem, Batı medeniyetini onun emperyalist yanıyla özdeşleştirerek bütünüyle reddetme, onu asla uzlaşılmaz hasım olarak görme meselesidir (Samuel Huntington'un "medeniyetlerin çatışması" tezi, benzer durumun, Ortadoğu terör hareketlerini İslâm'la özdeşleştirerek İslâm'a karşı Batı'da da söz konusu olduğunu göstermektedir). Tepkisel olarak ortaya çıkan bu reddediş, kanaatimizce İslâmî düşüncenin kendi dışındaki her kültürle temasını kesmek gibi tehlikeli bir tavırla sonuçlanacağı ve bir anlamda onu bir türlü içinden çıkamadığı pasifliğe devamlı mahkûm edeceği için, böyle bir konuma düşmekten olabildiğince kaçınmak gerekiyor. Zaten sosyolojik olarak da her iki kültürün birbiriyle temasını önlemek mümkün değildir. Çünkü aşağı yukarı bir yüz elli senedir Batı kültürü zaten bir şekilde İslâm dünyasının her tarafına nüfuz etmiştir.</p>

  <p class="indent">Bir kere şunu kabul etmek gerekir ki Müslüman aydınlar bu peşin reddedişten kendilerini kurtarmak zorundadırlar. Bunu bugün yapmazlarsa yakın bir gelecekte yapmak zorunda kalacaklardır. Nitekim bugün Osmanlı İmparatorluğu'nun mirası üzerinde dünyaya gelen genç Türkiye Cumhuriyeti'ni Avrupa Birliği'nin bir üyesi yapmak için bütün gayretiyle uğraşan siyasal iktidarın, modernleşmeci bir İslâm geleneğinden çıktığı, aslında üzerinde önemle durulacak, çok tartışılması ve ciddi analizlere tabi tutulması gereken tarihsel bir olgudur. Bir Müslüman ülkenin, kim ne derse desin, son tahlilde bir Hıristiyan birliği olarak da rahatça algılanabilecek bir siyasal birlik ile ciddi entegrasyon talebi, bütün bir İslâm tarihi içinde ilk defa vukûa gelen fevkalâde bir tarihsel dönüm noktasıdır. İşte bugün yalnız Müslüman Türk aydınlarının değil, lâik Türk aydınlarının da klâsik ilerici-gerici söylemini bir yana bırakıp önemle analiz etmeleri gereken bir olaydır bu.</p>

  <p class="indent">Bu sebeple yapılacak olan şey, Batı dünyasını da, İslâm dünyasını da, ve tabii ki Türkiye'yi de kendi gerçekleri, gelişim dinamikleri ve tarihsel süreci içinde doğru kavramak ve ona göre tavır almak olmalıdır. XIX. yüzyıl ile XX. yüzyıl başlarında yaşamış Müslüman aydın ve düşünürlerin, Batı emperyalizminin acılarını derinden yaşamış kişiler olarak Batı kültürüne karşı takındıkları tavrı o dönemler için anlamak mümkündür, ama bugün bu zihniyetin devamı için hiçbir sebep yoktur. Zira İslâm klasik dönemindeki büyük medeni ve kültürel hamlelerini, kendi içine kapanarak değil, çevre kültürleri hiçbir komplekse kapılmadan tanıyarak ve özümseyerek gerçekleştirmiştir. O bu özümseme kabiliyetine bugün de sahiptir. Bugün İslâm'ı yalnızca, İslâm adına hareket ediyor görüntüsünü veren bir kısım terörist çevrelerle özdeşleştirdiği için terörizmden ibaret sayan Batı da, bu sayede onu gerçek hüviyetiyle tanıyabilecek ve İslâm'ın olağanüstü kültür zenginliklerinden yararlanacaktır. Kısaca her iki dünyanın da birbirine ihtiyacı vardır. "Dinler arası diyalog" dinlerin birbirlerini kendilerine benzeterek dönüştürmekten çok, birbirlerini daha iyi tanıyıp mensupları arasında karşılıklı anlayış ortamını geliştirme şeklinde anlaşılıp uygulanmalıdır. Bu sebeple biz "Dinler arası diyalog"un insanlığın yücelmesi ve ortak dertlerinin müştereken çözümlenmesi hedefine yönelik bir "Din sâlikleri arası diyalog" şeklinde algılanmasının daha gerçekçi olduğunu düşünüyoruz.</p>

  <p class="indent">İşte Türkiye'de ve genel olarak İslâm dünyasında İslâm düşünce hayatının da, bir yandan kendi iç problemleri ve Müslüman dünyanın sıkıntıları üzerinde yoğunlaşırken, diğer yandan da yukarıda belirtilen amaca yönelik, daha evrensel boyutlara kayması herhalde yararlı olacaktır. Batılı düşünürlerin de hem Ortaçağlardan miras kalan, hem de 11 Eylül olayı ile kemikleşmiş görünen İslâm paranoyasından kurtulup, İslâm'ı ve Müslümanları "Öteki" olarak görmekten vazgeçerek onları doğru anlama çabası içine girmesi, muhakkak ki daha doğrudur.</p>

  <div class="footnote">
    <aside epub:type="footnote" id="not9_0">
      <p class="footnote">* Bu yazı Dünden Bugüne İslâm Dünyasında Zihniyet Değişiklikleri Sempozyumu (Bursa, Ensar Vakfı 1991), s. 141-156'da yayımlanan bildirinin yeniden düzenlenmiş biçimi olup, daha önce şurada da yayımlanmıştır: Türkler, Türkiye ve İslâm, İletişim Yay., İstanbul 1999, s. 91 - 102.</p>
    </aside>

    <aside epub:type="footnote" id="not9_1">
      <p class="footnote">1 Bu konuda şu iki makaleye bakınız: A. Yaşar Ocak, "Küreselleşme karşısında İslâm yahut İslâm'ı bugüne ve geleceğe taşımak" Türkler, Türkiye ve İslâm (İletişim Yayınları, İstanbul 2002, 5. basım) isimli kitap içinde, ss. 175-190; aynı yazar, "İslâmî bilimler ve modernleşme problemi" Düşünen Siyaset (İslâm ve İlerleme sayısı), sayı: 19, ss. 13-31.</p>
    </aside>
  </div>
</body>
</html>
