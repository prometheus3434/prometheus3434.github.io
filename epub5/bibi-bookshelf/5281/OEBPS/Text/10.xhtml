<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <meta content="ABBYY FineReader 11" name="generator" />

  <title>TÜRK HALK İSLÂMI: TARİHSEL TEMELLER-İNANÇ YAPISI-TEOLOJİK KARAKTER-MODERNLEŞME PROBLEMİ</title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter" id="c10">TÜRK HALK İSLÂMI: TARİHSEL TEMELLER-İNANÇ YAPISI-TEOLOJİK KARAKTER-MODERNLEŞME PROBLEMİ<a class="hlink" epub:type="noteref" href="#not8_0" id="ref0">*</a></h1>

  <p class="center"><span class="small2">TERMİNOLOJİ</span></p>

  <p class="nonindent">Asıl konuya geçmeden evvel, <em>popüler İslâm</em> tabirinden neyi kastettiğimi açıklamak istiyorum. Geçen yüzyılın sonlarından itibaren ilk önce sosyologların kültür analizlerinde kullandıkları <em>popüler kültür-yüksek kültür</em> şeklindeki tasnifte görülen <em>popüler</em> tabiri, yine onlar tarafından <em>popüler din-yüksek din</em> şeklinde, dinî olguların analizinde de kullanılmış ve bu ayırım o zamandan beri tarih araştırmalarına da yansımıştır. Ancak son zamanlarda bu tasnife karşı çıkanlar da olmakla beraber, belki yapılmak istenilen analizlere kolaylık sağlaması açısından <em>popüler din-yüksek din</em> (dolayısıyla <em>popüler İslâm-yüksek İslâm)</em> şeklindeki bu tasnif yine de kullanılmaya devam edilmektedir. Bu tasnife itiraz edenlerin, daha uygun tabirler öne sürecekleri zamana kadar da herhalde kullanılmaya devam olunacaktır.</p>

  <p class="indent">— <em>Popüler İslâm</em> veya <em>halk İslâmı</em> tabiriyle benim anlatmak istediğim, İslâm'ın klâsik temel kaynakları çerçevesinde, kitabî esaslara ve önde gelen ulemânın içtihatlarına dayalı kitabî İslâm anlayışının dışında, halk tabakalarının geleneksel ve şifahî kültürlerinin etkisinde anlayıp yorumladıkları ve yaşantılarına yansıttıkları İslâm anlayışıdır.</p>

  <p class="indent">— Sosyolojik olarak çok iyi bilindiği üzere, bir dinin teorik yapısı, inanç esasları ne olursa olsun, halk arasında zamanla onun toplumsal ve kültürel özelliklerini kazanır; o özelliklere uyarlanır, bu arada onları da etkiler; böylece zamanla onlarla özdeş hale gelir. Kısaca onları "dönüştürür ve kendisi de dönüşür". Bu çok tabii bir sosyolojik süreçtir. İşte aynı süreç Türkler'in İslâm'ı kabulünden sonra da işlemiştir.</p>

  <p class="indent">— O halde <em>Halk İslâmı</em> teriminden, bir inanç olarak yorumlanan ve bir sosyal hayat tarzı olarak yaşanan, İslâm'ın ana esaslarına belli ölçüler içinde sadık kalmakla beraber, daha ziyade halkın geleneksel yaşantısının belirlediği, kısmen hurafelerle karışık bir Müslümanlık tarzını anlamamızın yanlış olmayacağını düşünüyorum.</p>

  <p class="indent">Yalnız burada önemli bir nüansa işaret etmek gerekir, ki o da şudur: Çoğu araştırıcılar <em>volk İslâm/popüler İslâm</em> tabiriyle sadece heterodoks İslâm anlayışını kastediyorlar. Kanaatimce bu eksik bir yaklaşımdır. Çünkü <em>popüler</em> vasfının temel karakteristiği eğer geleneksel anlayış ve şifahî kültüre dayalılık ve dolayısıyla bunun yarattığı bir senkretizm ise, bunun içine bu vasıflara haiz olup, bazı noktalarda heterodoks anlayışla örtüşen Sünnî halk İslâmı da girer. Dolayısıyla bugün burada ele alacağım <em>Türk volk İslâmı/Türk popüler İslâmı</em> konusu, bu niteliği taşıyan, yani hem Sünnî hem heterodoks İslâm yorumunu içine alan bir yaklaşımı ortaya koyacaktır.</p>

  <p class="indent">Bu çerçevede bugün özellikle Türkiye'de ve Türkiye dışındaki Türkler arasında, bu konuyla ilgili, uzun zamandan beri mevcut olan bir temel probleme işaret ederek başlamak istiyorum.</p>

  <p class="center"><span class="small2">PROBLEM</span></p>

  <p class="nonindent">Son yıllarda Türkiye'de en çok tartışılan problemlerden biri, belki ekonomi ve siyasetten sonra en başta geleni, İslâm'dır. İslâm etrafındaki bu tartışmalar çok açık bir biçimde bir problemi ortaya koyuyor. Görüntülü ve yazılı medyadaki yayınlar, çok sınırlı bir kesimin dışında, elit tabaka da dahil olmak üzere, toplumun bütün kesimlerinde İslâm dini, tarih ve medeniyeti, kültürü ve düşüncesi alanında vahim bir bilgi yoksunluğunun ve yanlışının altını çizmektedir. Bu tartışmalar bilimsel bir bilgi birikimiyle değil, daha çok ideolojik önyargılar güdümünde sürdürüldüğü için, bu konu sağlıklı ve soğukkanlı bir biçimde tartışılamamaktadır. Türkiye için, toplumsal barış açısından hayatî derecede öneme haiz olduğunu düşündüğüm bu bilgi yoksunluğunun sebepleri ayrı bir konudur.</p>

  <p class="indent">O bakımdan ben bunların tartışmasına girmeyeceğim. Zaten bu konuda çeşitli yazılarımda bu meseleyi kendimce açıklığa kavuşturmaya çalıştım.</p>

  <p class="indent">Ancak, bu bilgi yoksunluğu veya boşluğunun altında, yaklaşık Tanzimat'tan bu yana özellikle elit kesimde İslâm konusunda bir soğukluğun ve hattâ bazı önyargıların yattığı, bu yüzden toplumda bu konuda gergin bir ortamın yaratıldığı inancındayım. Bu sebeple, İslâm'ın sadece ritüel ve ahlâkî boyutuna yönelik, 1950'lerden bu yana, ilk ve orta öğretimde üstünkörü yapılmaya çalışılan, basit ve yetersiz bir din eğitimi hariç tutulursa (ki bunun bile bazı çevrelerin şiddetli itirazlarına konu olması bir yana) telafisi çok zor ve uzun bir zaman alacak -sonuçta silinmesi imkânsıza yakın derecede güç birçok önyargının işgal ettiği- bir bilgisizlik ortamı oluşmuştur.</p>

  <p class="indent">Bundan birinci derecede Türk üniversitelerinin sorumlu olduğunu düşünüyorum. Türk üniversiteleri, özellikle ilâhiyat, tarih, sosyoloji ve antropoloji gibi bilimsel disiplin dalları, Türkler'in İslâm'ı kabulünü ve ondan sonraki yüzyıllarda Türk toplumlarında İslâm'ın nasıl yaşandığını, bu yaşantının nasıl bir siyasal ve toplumsal ortamın ürünü olduğunu, hangi tesir ve âmillerle şekillendiğini bütün boyutlarıyla ortaya koyamamış, bunun yarattığı boşluk yerini, toplumunun hemen her kesiminde önyargılar, ideolojik katılıklar ve bilgisizliğin ortaklaşa oluşturduğu bir bilinç bulanıklığına bırakmıştır.</p>

  <p class="center"><span class="small2">TÜRK HALK İSLÂMI</span></p>

  <p class="nonindent">Türk halk İslâmının yerini anlayabilmek için önce, Türk tarihinde ve dolayısıyla sosyal hayatında İslâm'ın kabulünden günümüze kadar İslâm anlayış ve yorumunun hangi biçimlerde görüntülendiğine kısaca işaret etmek gerekir. Tarihe ve günümüze baktığımız zaman, İslâmî anlayış ve yorumların, pratiklerin şu dört kesim tarafından üretildiğini, dolayısıyla dört çeşit İslâm algılayışı olduğunu görebiliriz:</p>

  <div class="block">
    <p class="indent">1) Devlet (siyasal İslâm),</p>

    <p class="indent">2) Din adamları (kitabî İslâm),</p>

    <p class="indent">3) Tarikatlar (mistik İslâm),</p>

    <p class="indent">4) Halk (popüler İslâm) olarak adlandırabiliriz.</p>
  </div>

  <p class="indent">Bu dört kesimin ilk ikisinin, Fatımîler ve Safevîler hariç, diğer müslüman devletlerde olduğu gibi, Osmanlılar'da da hemen bütünüyle Sünnî İslâm, son ikisinin de birer kesimiyle sünnî, birer kesimiyle de heterodoks İslâm içerisinde yer aldığına hemen işaret edelim.</p>

  <p class="indent">Böyle dörtlü bir analiz yöntemine, "İslâm'ın kuralları, inanç ve ibadet esasları, ahlâk düsturları belli değil mi? Bu yorumları üreten kesimler farklı dinlere mi inanıyorlar?" gibi bir takım itirazlar olacaktır. Dikkat edilirse bu tür itirazlar, İslâm'ı sırf bir kült olarak algılayan ve meseleye yalnızca "iman ve amel" cephesinden bakan yüzeysel bir yaklaşımdan kaynaklanır. Unutmamalıdır ki İslâm sadece bir <em>kült</em> (inanç ve tapınma) değildir; aynı zamanda da bir dünya görüşü, uzun bir tarihsel sürecin yarattığı bir zihniyet, bir bilinç ve büyük bir evrensel kültürdür. Kaldı ki kült alanında da çok farklı anlayış, algılayış, yorum ve pratik farklılıklarının bulunduğu bir gerçektir. Dolayısıyla burada benim kullandığım "İslâm" terimi, daha ziyade, demin sayılan kesimlerin, kendilerini yönlendiren bir dünya görüşü, bir zihniyet halini almış olup, zamanla içselleştirdikleri, davranışlarına yansıyan algılayış, yorum ve pratikler bütününü, kısaca kültürleşmiş İslâm'ı ihtiva eder.</p>

  <p class="indent">Böyle dörtlü bir tasnif ve adlandırma, her ne kadar ilk bakışta izafî veya itibarî/farazî bir tasnif olsa da, bir bakıma, genelde İslâm tarihi boyunca görülegelen bir sosyolojik vakıanın tesbitinden başka bir şey değildir. Bu itibarla böyle bir yaklaşım, yapılacak tahlilleri önemli ölçüde kolaylaştıracak, Türk tarihinde İslâm'ın rolü ve yeri olgusunu olabildiğince geniş bir perspektiften görebilme imkânını sağlayacaktır. Dolayısıyla dört sosyolojik kategoriye ayırdığım bu İslâm anlayışlarının, bugüne kadar çoktan ayrı ayrı monografik yayınlara konu olması gerekirdi. Oysa Türk bilim hayatı bu konuda henüz işin başında sayılır Hattâ en iyi bildiğimizi sandığımız Sünnîliğin dahi, devlet kesiminden halk tabanına kadar makro düzeyde bile sağlam bir tarihini ortaya koyabilmiş değiliz. Kaldı ki, saydığımız dört sektördeki zihniyet dünyası hakkında ne yazık ki elimizde fazla bir çalışma olmadığı gibi, yine çok iyi bildiğimizi sandığımız ve üzerinde yıllardan beri araştırmalar yapılan Osmanlı sûfiliğinin, hattâ hattâ bu çerçevede en fazla çalışılan Bektaşîliğin bile bu söylediğim açıdan çok iyi tahlil edilip anlaşıldığını ve anlatıldığını söyleyemeyeceğim.<sup><a class="hlink" epub:type="noteref" href="#not8_1" id="ref1">1</a></sup></p>

  <p class="indent">Kısaca sözünü ettiğim dört versiyonuyla İslâm, bir yandan devlet politikası olarak, bir yandan din adamları kesiminin koyu kuralcılık ve muhafazakârlığı şeklinde, bir yandan da çeşitli tarikat çevrelerindeki içine kapanmış mistik yapısıyla, bugünkü durumda görünürde "hemen hiç bir fikrî ve kültürel gelişme göstermeden" yüzlerce yıldan beri günümüze kadar geldi.</p>

  <p class="indent">Bu belirlemeyi yaptıktan sonra şimdi asıl konumuzu oluşturan halk İslâmının analizine geçebiliriz.</p>

  <p class="center"><span class="small2">A) TARİHSEL KÖKLER</span></p>

  <p class="nonindent">Türkler'in yaklaşık milâdî 900'lerden itibaren peyderpey müslüman olmaya başladıkları genel olarak kabul edilir. Türk tarihinde büyük bir dönüm noktası teşkil eden bu olayın, bugüne kadar genel çerçevelerin ve siyasî tarih sınırlarının dışına çıkılarak değişik yönleriyle bilimsel olarak hâlâ incelenmemiş olması, bu konuyla ilgili mevcut pek çok problemin derinliklerine inilmeden, yalnızca "makro plan" da bir takım genel kabuller ve spekülatif açıklamalarla yetinilmesi, doğrusu Türk sosyal bilimciliğinin ve özellikle Türk tarihçiliğinin hâlâ dolduramadığı en göze çarpan boşluklarından birisidir<sup><a class="hlink" epub:type="noteref" href="#not8_2" id="ref2">2</a></sup>. Bu sebeple Türkler'in İslâm'ı kabulü, iyi biliniyor sanılmasına rağmen, aslında iyi ve doğru bilinmeyen, birçok yanı hâlâ karanlık bir konudur.</p>

  <p class="indent">Şu kadarını söyleyebilirim ki, mevcut bilimsel veriler çerçevesinde bile, Türkler'in İslâm'a geçişinin, ne milliyetçi muhafazakâr tarih tezinin, ne de karşıt tezlerin ileri sürdüğü gibi olmadığı; yani, "Türkler'in müslüman olmadan önce de İslâm'a çok yakın dinî inançlara sahip oldukları, bu sebeple ona hiç yabancılık çekmeden ve direnmeden kolayca uyum sağladıkları", veya "büyük baskılar ve katliamlar sonucu ve zorla İslâm'a sokuldukları" şeklindeki tezlerin yüzde yüz gerçeği yansıtmadığı, aksine bu sürecin, çok karmaşık siyâsî, sosyo-ekonomik ve kültürel bir takım şartların tesiri altında cereyan ettiği ortaya çıkmaktadır<sup><a class="hlink" epub:type="noteref" href="#not8_3" id="ref3">3</a></sup>.</p>

  <p class="indent">- Bugünkü bilgilerimizle İslâm'ın Orta Asya Türk toplulukları arasına giriş ve yayılış sürecini detaylarıyla ortaya koyabilmek henüz zor gibi görünüyor. Bu konuda yalnızca <em>îbn Fadlan</em> ve <em>Ebû Dülef</em> gibi, İslâm'ın Türkler arasında yayılmağa başladığı döneme çağdaş X. yüzyılın müslüman Arap seyyahlarının verdiği bilgiler pek yeterli olmuyor<sup><a class="hlink" epub:type="noteref" href="#not8_4" id="ref4">4</a></sup>. Bunları X.-XIII. yüzyıl Arap ve Fars coğrafyacıları ve tarihçilerinin<sup><a class="hlink" epub:type="noteref" href="#not8_5" id="ref5">5</a></sup>, hattâ belki Çin kaynaklarının verdikleri bilgilerle desteklemek gerekiyor.</p>

  <p class="indent">Bu kaynakların ifadeleri, müslümanlaşmanın özellikle de göçebe kesimde oldukça yüzeysel bir seyir takip ettiğini gösteriyor. Bu noktada, İslâm'ın Türkler arasında nasıl bir zeminde yayıldığını, bu zeminin siyasal, sosyo-ekonomik, kültürel ve özellikle de dinî yapısını bilebilmenin, İslâm'ın buralarda nasıl anlaşılıp yorumlandığı, ne gibi biçimler aldığı meselesinin, işte bu Türk halk İslâmı dediğimiz olguyu anlamak bakımından büyük önemi vardır. Çünkü İslâm öncesi dönemin bu sosyal tabanı, büyük ölçüde İslâm'ın bu tabanda aldığı biçimi de tayin eden en etkili tarihsel faktördür.</p>

  <p class="indent">Az sonra söyleyeceğim gibi, eğer İslâm Türk toplulukları arasına tasavvufî bir nitelikle girip önemli ölçüde bu niteliği koruyarak yayılıp geliştiyse -ki öyle olduğunu iyi biliyoruz-, bunun bir sebebi, bu İslâm yorumunun mistik bir nitelik arzetmesi olduğu kadar, diğer bir sebebi de söz konusu sosyal tabanın, daha önceki dinlerin mistik karakterleriyle çok derinden yoğurulmuş bulunmasıdır. Orta Asya gibi çok geniş bir alanda değişik şartlarda yaşayan muhtelif Türk zümrelerinin İslâm'dan önce kabul ettikleri dinler, bu konuyu çok iyi araştırmış olan Fuat Köprülü ve V.V. Barthold benzeri bilim adamları başta olmak üzere, özellikle Jean-Paul Roux tarafından çok iyi incelenmiştir<sup><a class="hlink" epub:type="noteref" href="#not8_6" id="ref6">6</a></sup>.</p>

  <p class="indent">Bu sonuncusunun ve İbrahim Kafesoğlu gibi bazı Türk tarihçilerinin de gösterdiği gibi, bu dinler, içinde <em>Gök Tanrı kültü</em>, muhtelif <em>tabiat kültleri, atalar kültü</em> ve benzeri çok eski inanç kalıntılarını barındıran Şamanizm gibi güçlü bir mistik büyü sisteminin üstüne geldiler<sup><a class="hlink" epub:type="noteref" href="#not8_7" id="ref7">7</a></sup>. Bir kısmı, <em>Zerdüştîlik</em>, hattâ <em>Mazdekizm</em> gibi doğrudan doğruya İran, diğer bir kısmı ise, <em>Budizm</em> ve -aslında bir İran dini olmasına rağmen- <em>Maniheizm</em> gibi, Çin ile ilişkiler sonucu Orta Asya Türkleri arasında yayılan bu dinlerin hemen hepsi de güçlü bir mistik karakter taşıyordu<sup><a class="hlink" epub:type="noteref" href="#not8_8" id="ref8">8</a></sup>. Bu noktanın, İslâm'ın Türkler arasında aldığı popüler şekilleri anlamak bakımından olduğu kadar, bu popüler şekillerin en güçlü temsilcisi tasavvufun, bir takım değişik tarikatlar halinde hemen bütün Türk devletlerinde günümüze kadar güçlü bir biçimde yer bulmasının sebeplerini kavramak açısından da asla gözden uzak tutulmaması gerekir.</p>

  <p class="indent">Her hâlükârda bugünkü bilgilerimize göre İslâm'ın Orta Asya'nın çeşitli bölgelerinde yaşayan Türk topluluklarına, yaklaşık VIII. yüzyıl sonlarından başlayarak bir yandan Emevî ve Abbasî dönemlerindeki muhtelif Arap kolonizasyonları kanalıyla, diğer yandan Soğdlu tüccarlar, İran tasavvuf mekteplerine mensup sûfîler aracılığıyla ulaştığını biliyoruz. Birkaç yüzyılı alan bu süreçte İslâm'ın giriş yolları Hârezm, Horasan, Mâverâünnehir ve Fergana bölgelerinden geçti<sup><a class="hlink" epub:type="noteref" href="#not8_9" id="ref9">9</a></sup>. Fakat resmî kanallardan çok, tüccarların ve sûfîlerin propagandaları daha etkili oldu. Özellikle de <em>Horasan Melâmetiliği</em> denilen, <em>zühd</em> (asetizm)'e önem vermeyen ama <em>cezbeci</em> (ekstatik) tasavvuf mektebinden yetişen Fars ve Türk kökenli sûfîlerin bu konuda büyük rolleri bulunduğu, Fuat Köprülü'nün bugün hâlâ klâsik niteliğini koruyan <em>Türk Edebiyatında İlk Mutasavvıflar</em> isimli ünlü eseriyle ortaya konulduğu gibi<sup><a class="hlink" epub:type="noteref" href="#not8_10" id="ref10">10</a></sup> yeni yapılan araştırmalarla da giderek daha da aydınlanıyor<sup><a class="hlink" epub:type="noteref" href="#not8_11" id="ref11">11</a></sup>.</p>

  <p class="indent">Demek ki İslâm'ın Türkler arasında yayılışı, doğrudan doğruya Araplar vasıtasıyla olmaktan çok, büyük ölçüde İranlılar kanalıyla ve mistik bir yorumla vukû bulmuştu. Tabii ki Araplar'ın da bu konuda gayretleri ve faaliyetleri bulunuyordu. Fakat onlarınki daha ziyade siyasî ve askerî alanda cereyan eden bir resmî İslâmlaştırma hatta bir ara İslâmlaştırmama politikası niteliğindeydi<sup><a class="hlink" epub:type="noteref" href="#not8_12" id="ref12">12</a></sup>.</p>

  <p class="indent">Gerek Malazgirt Savaşı sonrası, gerekse XIII. yüzyıl başlarında Moğol istilâsı esnasında Anadolu'ya göç edip yerleşen muhtelif Türk boyları, bütün gelenekleriyle beraber İslâm anlayışlarını da getirdiler. Anadolu Selçukluları zamanında İslâm hem kitabî, hem de popüler seviyede Anadolu'da yerleşmeye başladı. Ama bu gelenler arasında henüz müslüman olmamış, maniheist, şamanist, hattâ Nesturi hıristiyan Türkler de vardı. XIV. yüzyılın sonlarına doğru Osmanlı fetihleriyle beraber, Balkanlar'a da geçen İslâm, burada da her iki seviyede yayılma imkânını buldu. Zaten Türk halk İslâmı'nı en iyi analiz edebildiğimiz tarihsel dönem, Batı Türkleri için kısmen Anadolu Selçukluları ve asıl Osmanlı dönemi ve tabiatıyla günümüzdür.</p>

  <p class="indent">Diğer Türk toplumlarının bu açıdan durumları henüz Türk tarihçiliğinin ve sosyal bilimciliğinin ilgi alanına yeni yeni girmektedir. Günümüz Orta Asya Türk toplulukları arasındaki halk İslâmı, eskiden beri Rus ve Batılı sosyal bilimci ve tarihçileri tarafından oldukça iyi analiz edilmiş ve bu konuda I. A. Makatov, N. A. Smirnov, Alexandre Bennigsen, Chantai Lemercier-Quelquejay ve Vladimir N. Basilov gibi bilim adamları ve araştırmacılar önemli veriler elde etmişlerdir<sup><a class="hlink" epub:type="noteref" href="#not8_13" id="ref13">13</a></sup>.</p>

  <p class="center"><span class="small2">B) KARAKTERİSTİKLERİ</span></p>

  <p class="nonindent">Türk halk İslâmı denilen bu tarihsel ve sosyolojik olgu yakından incelendiği zaman, şu iki husus gözümüzden kaçmaz.</p>

  <p class="indent">1- Sosyal tabanı, yönetici elitin dışındaki halk kesimidir: Cumhuriyet dönemine gelinceye kadar Türk tarihinde merkezi teşkil eden yönetici elitin inanç tercihi olan kitabî İslâm'ın aksine, halk İslâmının sosyal tabanı taşra şehirlerindeki orta sınıf halk ve kırsal kesimden oluşuyordu. Bu ayrışmada daha ziyade sosyoekonomik ve sosyo-kültürel, hattâ siyasî faktörlerin rol oynadığını biliyoruz. Nitekim, bir kısım köylü ve konar-göçer nüfusun önemli bir kısmı, daha Orta Asya'dan beri heterodoks İslâm dediğimiz, Sünnîlik dışı bir yorumu geliştirdiler.</p>

  <p class="indent">2- Teolojik yapısı geleneklerce oluşturulmuştur: Kitabî Sünnîlik genellikle, daha baştan kitabî esaslarla belirlenmiş, tesbit edilmiş sistemli bir teolojiye dayanır. Hâlbuki halk İslâmı ve özellikle heterodoks İslâm, geleneksel ortamın ürünü olduğu için, bu ortamın taşıdığı çeşitli inançların karışımından oluşan <em>senkretik</em> bir yapı sergiler.</p>

  <p class="indent">Türk tarihinde heterodoks İslâm, Hıristiyanlık'taki gibi bir takım teolojik tartışmalar ve ihtilaflar sonucunda teşekkül etmiş olmayıp, konar-göçer zümrelerin şifahî kültüre dayalı İslâm öncesi sosyal ve dînî inanç gelenekleri tarafından zamanla tabii bir şekilde oluşmuştur. Bunun için, hem şifahî hem senkretik hem de mitolojiktir. Bu mitolojik şifahî teoloji, az önce de temas ettiğim gibi, geniş ölçüde İslâm öncesi eski tabiat kültleri, şamanist pratikler ve özellikle Budizm, Zerdüştîlik, Maniheizm gibi Asya dinlerine ait kalıntıların zaman ve mekân içinde bağdaşmasından oluşmuştur.</p>

  <p class="indent">İşte bu çerçevede incelendiğinde, gerek Sünnî, gerek heterodoks bu halk İslâm'ının başlıca şu üç ana karakteristiği sergilediği görülür:</p>

  <p class="extract"><b>a. Halk İslâm münhasıran mistiktir:</b> Türk halk İslâmının en başta gelen özelliği, çok güçlü bir mistik niteliğe sahip bulunmasıdır. Bunun sebebi, İslâm öncesinde Türkler'in de arasında yaygın olan Şamanizm gibi sihrî (majik) sistemlerin, Budizm, Maniheizm gibi dinlerin güçlü bir mistik yapı sergilemeleridir. Buna ilaveten İslâm'ın da Türk zümreleri arasında yayılması, daha önce de belirtildiği üzere, yine İranlı sûfîler, tüccarlar veya İran sûfîliğinin eğitiminden geçmiş Ahmed-i Yesevî ve benzeri Türk süfîleri aracılığıyla olduğundan, ister istemez tasavvufî bir yapı içinde vukû buldu. Bu sûfîler, İran tasavvufunu eski mistik yapının üzerine bina etmekte fazla zorluk çekmediler. Bu yüzden Türk halk İslâmı, ister Sünnî kesimiyle, ister heterodoks kesimiyle olsun, güçlü bir <em>evliyâ kültü</em> etrafında gelişti. Bu kült her iki kesimde de ortaktır. Bu sebeple halk müslümanlığında evliyâya saygı çok büyük bir yer tutar. Türkiye de dahil günümüz Balkanlar ve Asya Türk topluluklarında halk Müslümanlığının niçin büyük ölçüde tasavvufî bir yorumla temsil edildiğini, niçin tarikatların sosyal tabanının bu kadar geniş ve toplumun çeşitli katmanlarına yayılmış bulunduğunu anlayabilmek, büyük ölçüde bu nokta ile ilgilidir<sup><a class="hlink" epub:type="noteref" href="#not8_14" id="ref14">14</a></sup>. Bununla beraber bu müslümanlık yorumu, teşkilatlı tasavvufun, yani tarikatların tekkelerde uyguladıkları müslümanlık yorumunun ve yaşantısının aynısı değildir; teşkilâtı, belli bir sistematiği, hiyerarşik yapısı yoktur.</p>

  <p class="indent">Tekke İslâmı, yahut tekke müslümanlığı da diyebileceğimiz mistik İslâm, belirttiğim tarihî sebeple, Türk halk İslâmını oluşturan ana faktörlerden biri olması bakımından Türkler arasında şekillenen en eski İslâmî yorum biçimi sayılabilir<sup><a class="hlink" epub:type="noteref" href="#not8_15" id="ref15">15</a></sup>. Nasıl medreseler İslâm dünyasında kitabî İslâm yorumunun üretildiği kurumlar olmuşsa, bilhassa XI. yüzyıldan itibaren de, yine İslâm dünyasındaki gelişmelerin bir yansıması olarak tekke ve zâviyeler de hemen bütün müslüman ülkelerde ve bu arada Türk dünyasında mistik İslâm yorumunun temel kurumları haline gelmişlerdir<sup><a class="hlink" epub:type="noteref" href="#not8_16" id="ref16">16</a></sup>.</p>

  <p class="indent">Yalnız burada şunu unutmamak gerekir: Daha önce de belirtildiği üzere, tekke müslümanlığını her zaman medrese müslümanlığının tam karşıtı bir İslâm yorumu olarak anlamak yanlıştır. Çünkü özellikle XIII. yüzyıldan itibaren bu ikisinin zaman zaman uzlaştığı, hattâ iç içe geçtiği dönemler ve örnekler hiç de az değildir. Türk tasavvuf tarihinde, Mevlânâ, Sadreddîn-i Konevî gibi medrese kökenli mutasavvıflara sık rastlandığı gibi, medreselerde de Davud-ı Kayserî, Hacı Bayram-ı Velî gibi tekke kökenli müderrislere, çeşitli tarikatlara mensup ulemâya, hattâ yüksek düzeydeki bürokratlara da sık sık tesadüf edilir.</p>

  <p class="indent">Tekke İslâmı, Türk tarihinde daha Orta Asya'da Ahmed-i Yesevî (öl. 1167) zamanından beri <em>Yesevilik, Kalenderîlik, Haydarîlik</em> ve benzeri tarikatlarla bir yandan heterodoks bir yorumla başlayıp gelişirken, özellikle XIII. yüzyıldan itibaren Orta Asya'da <em>Kübrevîlik, Nakşibendîlik</em>, hattâ Orta Doğu'da <em>Sühreverdîlik, Kadirîlik, Rifâîlik</em> ve <em>Halvetîlik</em> gibi Sünnî tarikatlarla da gelişti<sup><a class="hlink" epub:type="noteref" href="#not8_17" id="ref17">17</a></sup>. Bu tarikatların hemen hemen hepsi, XIII. yüzyılın ilk çeyreğinden itibaren Moğol istilâsıyla beraber Anadolu sâhasına da intikal etti. Ayrıca bunlara Anadolu'da doğan <em>Mevlevîlik, Bayrâmîlik, Bektaşîlik, Celvetîlik</em> vb. başka tarikatlar katıldı<sup><a class="hlink" epub:type="noteref" href="#not8_18" id="ref18">18</a></sup>. Osmanlılar zamanında Balkanlar'daki fetihlere paralel olarak bunların hepsi bu yeni topraklara taşındı ve günümüze kadar geldi<sup><a class="hlink" epub:type="noteref" href="#not8_19" id="ref19">19</a></sup>.</p>

  <p class="indent">Tekke İslâmı, müslümanlığın kelâm ve fıkıhla yorumlanan inanç ve toplumsal organizasyon boyutuna, özellikle de XIII. yüzyıl Anadolu'sunda en rafine bir biçimde Mevlânâ, Hacı Bektaş-ı Veli, Yunus Emre ve XIV. yüzyılda Hacı Bayram-ı Velî ile temsil edilen <em>Vahdet-i Vücut</em>'çu tasavvufun zengin ve renkli düşünce boyutunu ekledi. İslâm'ın fıkıhla gelişen zâhirî ve kuralcı yanı, tasavvufun ruh dünyasına hitap eden insancıl ve hoşgörülü esprisiyle zenginleşti. Bu zenginlik Selçuklu ve Osmanlı döneminde san'ata, mimariye, edebiyata ve düşünceye yansıdı. Ahmed-i Yesevî'nin <em>Divanı Hikmet</em>'inden Şeyh Galib'in <em>Hüsn ü Aşk</em>'ına uzanan ve henüz sosyal tarih temelinde sistematik bir analize tabi tutularak değerlendirilememiş muazzam bir edebiyat<sup><a class="hlink" epub:type="noteref" href="#not8_20" id="ref20">20</a></sup>, kişinin ruh dünyasının derinliklerine nüfuz eden Mevlevi âyinlerinden, insanları mistik coşkunun doruklarına çıkaran Bektaşî nefeslerine kadar zengin ve engin bir melodik ahenk seli haline gelen muazzam bir mûsikî yaratıldı<sup><a class="hlink" epub:type="noteref" href="#not8_21" id="ref21">21</a></sup>.</p>

  <p class="indent">Ne var ki tasavvuf bu müsbet yaratıcılığını ve kültür üretimine ve zenginliğine olan katkılarını her zaman her yerde sürdüremedi, geliştiremedi ve koruyamadı. Yine bir takım siyasî ve toplumsal krizler sebebiyle, sahip olduğu hikmet ve düşünce ruhunu, insanî boyutunu zaman zaman ve yer yer kaybedip bazan kaba bir zühd (asetizm) çizgisine indirgenmeye yüz tutunca kendi içinde fanatizme dönüştüğü zamanlar oldu. Sözünü ettiğimiz siyasî ve toplumsal bunalım zamanlarında, medrese İslâmı ile mistik İslâm arasındaki denge, yerini sık sık fanatizme terkeder hâle de geldi; büyük toplumsal kargaşaların doğmasına yol açıldı, ki meselâ XVII. yüzyılda Osmanlı başkentindeki Kadızâdeliler hareketi bunun tipik örneklerinden birini teşkil eder. Günümüzde gerek Türkiye'de gerekse İslâm dünyasının başka yerlerinde tasavvufun yozlaşmış kesimlerde zaman zaman bir fanatizm unsuru haline geldiği sık görülmeğe başlayan olaylardandır.</p>

  <p class="indent">Bunun yanında tarikatlar şeklinde teşkilatlanmış bulunan Mistik İslâm'ın Orta Asya, Kafkasya ve Balkanlar'daki Türk toplulukları arasında zaman zaman, özellikle de bu Türk topluluklarının çeşitli emperyalist hâkimiyetler altına girdiği dönemlerde, onların millî kimliklerini ve bağımsızlık duygularını besleyen güçlü bir toplumsal faktör haline dönüştüğünün pek çok örneğine de rastlanmaktadır. XIX. yüzyılda Türkmenistan'da Kurban Murat, Çeçenistan'da ünlü İmam Şeyh Şâmil hareketi <em>(Müridizm)</em>, yahut Dağıstan'da Şeyh Necmeddîn ve Uzun Hacı hareketleri örneğinde olduğu gibi, Rus hâkimiyetine karşı gösterilen direnişlerde, çeşitli tarikat çevrelerinin bu direnişleri hem organize etmek, hem de fiilen sürdürmek itibariyle önemli rolleri bulunduğunu, bilimsel araştırmalar ortaya koymuştur<sup><a class="hlink" epub:type="noteref" href="#not8_22" id="ref22">22</a></sup>. Anadolu'da da özellikle Millî Mücadele döneminde, muhtelif Anadolu şehirlerindeki Mevlevî, Bektaşî, Rifâî ve Kadirî tarikat çevrelerinin örnek teşkil ettiği milis mukavemet hareketlerinde bu mistik İslâm yorumunun payı çok belirgindir<sup><a class="hlink" epub:type="noteref" href="#not8_23" id="ref23">23</a></sup>.</p>

  <p class="extract"><strong>b. Halk İslâmı senkretik (bağdaştırmacı) ve mitolojiktir:</strong> Burada, tarihte bilinen din veya mezhep kurucularının, zamanlarındaki ve bölgelerindeki değişik inanç sistemlerinden etkilenmek suretiyle bilinçli olarak oluşturdukları senkretizm kastedilmiyor. Burada, uzun bir zaman ve geniş bir mekân içinde, kendiliğinden meydana gelen etkilenmeler sonucu oluşan bir inançlar bağdaşması olan sosyolojik anlamdaki senkretizm bahis konusudur. Türk halk İslâmı işte böyle tabii bir şekilde, sosyolojik bir süreç halinde uzun yüzyıllara yayılan bir zaman ve Orta Asya'dan Balkanlar'a kadar uzanan bir mekân içinde, muhtelif Türk zümrelerinin İslâm dışındaki diğer dinî ve mistik kültürlerden, mitolojik unsurlardan da çok etkilenmiştir<sup><a class="hlink" epub:type="noteref" href="#not8_24" id="ref24">24</a></sup>.</p>

  <p class="indent">Eski tabiat ve atalar kültlerinden Şamanizm'e, Şamanizm'den Budizm ve Zerdüştîliğe, Zerdüştîlik'ten Maniheizm ve Mazdekizm'e ve hattâ Hıristiyanlığa ve Musevîliğe kadar Türkler arasında yayılan dinlerin ve mistik kültürlerin inançları, mitolojileri ve bir takım pratikleri, bir dinden ötekine geçerken, eskisi yenisi içinde sürekli değişime uğrayarak varlığını sürdürmüştür. Aynı olay İslâmî dönem içinde de zamanımıza kadar sürüp gelmiştir<sup><a class="hlink" epub:type="noteref" href="#not8_25" id="ref25">25</a></sup>. İslâm Türkler arasına girmeye başladığı zaman, çoğunlukla konar-göçer bir toplumsal hayat tarzına dayalı ve bütün bu sayılan dinlerin bakiyelerini saklayan şifâhî bir kültür geleneğiyle uzlaşmak zorunda kaldı. İşte <em>Türk halk İslâmı</em> dediğimiz halk müslümanlığı, bu senkretik yapı ile doğdu. Dolayısıyla bu senkretizmin temeli, daha Orta Asya'da iken atılmış oldu<sup><a class="hlink" epub:type="noteref" href="#not8_26" id="ref26">26</a></sup>.</p>

  <p class="indent">Bu mitolojik karakterin halk İslâmının derinlerine nüfuz etmesine ve son tahlilde kitabî çerçevenin dışına taşarak kendi mantığıyla mitolojik bir teoloji oluşturmasında, XV. yüzyıldan XVIII. yüzyıla kadar Osmanlı İmparatorluğu zamanında çeşitli tasavvuf çevrelerinde telif edilen yazılı bir literatürün de büyük rolü vardır. Bu literatür, İslâm'ın esaslarını, Peygamber'inin ve İslâm büyüklerinin hayatlarını İslâm öncesi mitolojik unsurlarla süsleyerek anlatan <em>Muhammediye, Ahmediye, Müzekki'n-Nüfûs, Envâru'l-Âşıkîn, Kara Davud</em> ve benzeri eserlerden oluşur. Bu kitaplarda anlatılan konular İslâmî konular olmakla beraber, kullanılan motifler tamamiyle eski mitolojilerden ödünç alınan motiflerdir<sup><a class="hlink" epub:type="noteref" href="#not8_27" id="ref27">27</a></sup>.</p>

  <p class="extract"><strong>c. Halk İslâmı mehdîci (mesiyanik)dir:</strong> Bu özellik de en az deminkiler kadar önemli ve tarihte çok rol oynayan bir özelliktir. Bilhassa heterodoks kesimde sosyal baskı altında tutulan kitleler, kendilerini bu durumdan kurtarmakla görevlendirilmiş, bir "İlâhî kurtarıcı" beklentisi içinde olmuşlardır. Şah İsmail XVI. yüzyıl başında Anadolu'da bu hüviyetle Osmanlı merkezî iktidarına karşı bir propaganda başlatmış ve Alevîliği tarih sahnesine böyle çıkarmıştır. Bu mehdici (mesiyanik) inanç genel çizgileriyle evrensel bir yaygınlık göstermekle beraber, eski dünyadaki ana merkezinin Mezopotamya ve o temel üzerinde oluşan Yahudi mesiyanizmi olduğu konusunda genel bir kanaat oluşmuştur<sup><a class="hlink" epub:type="noteref" href="#not8_28" id="ref28">28</a></sup>.</p>

  <p class="indent">Mehdîci inançların İslâm'dan önceki dönemde de Türk zümreleri arasında belli ölçüde tanınmakta olduğuna dair bir takım ipuçları vardır. Ancak bu inançların Zerdüştîlik, Maniheizm ve Mazdekizm gibi İran dinleri vasıtasıyla Türkler arasına girdiğini bugün iyi biliyoruz<sup><a class="hlink" epub:type="noteref" href="#not8_29" id="ref29">29</a></sup>. Zaten Türkler'in daha müslüman olmadan önce, İran'ın çeşitli yerlerinde Abbasî yönetimine karşı girişilen pek çok <em>mehdîci</em> harekete katıldıkları görülür. Müslüman olduktan sonra da bu inançlarını sürdürdüler. Bu mehdîci karakter, Türkler arasında heterodoks İslâm teşekkül ederken, onun ayrılmaz karakteristiği olarak yerini aldı. O kadar ki, XIII. yüzyıldaki Babaîler isyanından, XVI. yüzyıldaki Şah Kalender isyanına kadar, İslâmî dönem Türk tarihinde merkezî yönetimlere karşı girişilen hemen bütün heterodoks hareketler, istisnâsız bu ihtilalci mehdici karakteri çok açık bir biçimde sergilerler. Sünnî halk kesiminde ise bu tür ayaklanmalar görülmemekle beraber, onda da güçlü bir mehdî inancı her zaman yaşamış ve yaşamaktadır.</p>

  <p class="center"><span class="small2">HALK İSLÂMI VE MODERNLEŞME PROBLEMİ</span></p>

  <p class="nonindent">Halk İslâmının bir boyutu da, uzun zamandan beri Türkiye'nin yaşadığı çağdaşlaşma yahut Batılılaşma meselesiyle ilgilidir. İslâm'ın önce Tanzimat dönemi Osmanlı, sonra da Cumhuriyet'in elit kesimlerinde "çağdaşlığın" yahut "modernleşmenin" önünde bir engel telakki edildiğini hepimiz biliyoruz. Bu eğilim aslında, hem Osmanlı merkezî iktidarı ile özdeşleşerek siyasallaşmış ve çoktan sıkı bir muhafazakârlık içinde hapsolmuş İslâm yorumu ve algılayışına, yani benim <em>devlet İslâmı</em> dediğim olguya, hem de hurafe denilen mitolojik öğelerle ve <em>evliya kültü</em> ile iç içe geçmiş halk İslâmına karşı idi. Kanaatimce bu tavır alış, Cumhuriyet'in, İslâm'ı kamusal alanın dışında tutmayı, başka bir deyişle, yeni devletin kimlik tanımını belirleyen bir öge olmaktan çıkartan inkılaplarına, kısaca laiklik anlayışına temel oluşturmuştur. Fakat halkın büyük çoğunluğu, hâlâ İslâm'ı "kimlik belirleyici temel faktör" olarak görmeğe o zaman devam etmiş, bugün de etmektedir. Bunun yarattığı bir gerginlik ortamı, Türkiye'nin yüz elli yıldır uğraştığı çağdaşlaşmasının önünde ciddî bir handikap oluşturmaktadır ve Türkiye bu handikapı henüz aşabilmiş değildir. Bu gerginlik siyaset alanında, medyada, kısaca her yerde her gün gözlemlenebilecek kadar ortadadır.</p>

  <p class="indent">Laik elitin bu tutumunu belki şöyle analiz etmek yararlı olacaktır. Kanaatimce gerek son Osmanlı döneminin, gerekse Cumhuriyet Türkiyesinin laik eliti, tarihî misyonunu çoktan tamamlamış ve değişen dünya şartları sebebiyle tekrar diriltilmesi artık mümkün olmayan, siyasî, iktisadî ve toplumsal yapısı itibariyle de harap olmuş bir Osmanlı İmparatorluğu gerçeğinden yola çıkarak Batıcı bir reform programım benimsemiştir. Onun bu imparatorluğun enkazından devraldığı toplumu gerçekten ileri Batı ülkelerinin seviyesine ulaştırma hususundaki amacından şüphe etmek için hiç bir sebep yoktur. Ancak bu amacını gerçekleştirmeye yönelik programında haklı olarak tepki duyduğu, medenî ve fikrî gücünü çoktan kaybetmiş, yozlaşmış ve hurafelere karışmış bir İslâm anlayışının yerinin olmadığı bilinmeyen bir husus değildir. İşte problem bundan kaynaklanıyor.</p>

  <p class="indent">Laik elit ile halk arasındaki gerginliğin toplumda yarattığı sonuçlara burada kısaca bir göz atmak, sizlerin dikkatini çekmek ve kendi gözlemlerimi belirtmek istiyorum:<sup><a class="hlink" epub:type="noteref" href="#not8_30" id="ref30">30</a></sup></p>

  <div class="block">
    <p class="indent">1) Türkiye'de laik Batıcı aydın elit ile halk çoğunluğu arasındaki bu gerginlik veya uyuşmazlık, aslında Osmanlı İmparatorluğu'nun son dönemlerine kadar uzanmakta, daha doğrusu, o tarihlerden beri gelmektedir. Bu uyuşmazlık zamanla bir antipati halini almış, bu antipati giderek güçlenmiştir. Günlük hayatta halkın bu kesime olan güveninin sarsıldığını, ona karşı gücenikliğini her vesile ile görebilmek zor değildir. Bu güceniklik, ister politik amaçlarla, ister kendiliğinden ve ideolojik olarak İslâm'a yumuşak bakan sağ partilere yönelik çoğunluk oylarıyla da kendini açığa vurmaktadır. Nitekim halkın çoğunluğu İslâm'a soğuk bakan sol partileri başından beri iktidara getirmeye yanaşmamaktadır. 1950'lerde Demokrat Parti'nin ezici bir çoğunlukla iktidara gelmesinin altında yatan ana sebeplerden biri budur. Bu, siyasal kadroların üzerinde çok ciddî bir şekilde düşünmeleri gereken bir konudur; ayrıca Türkiye'de sık sık tartışma konusu yapılan "dini siyasete âlet etme" meselesinin altında yatan da budur.</p>

    <p class="indent">2) İşaret ettiğim bu gerginlik veya uyuşmazlık Tükiye'de 1970'li yıllardan beri bazı fanatik çevreleri -tabii ki bazı haricî siyasal ve ideolojik manipülasyonları da rezervde tutmak kaydıyla- İslâm'dan bir siyasal ideoloji üretmeye sevketmiştir. Bunun Orta Doğu'da o tarihlerden bu yana yaşanan siyasal ve ideolojik konjonktürle yakın bir ilgisi bulunmakla beraber, bu konjonktürün etkili olmasının da devletin laiklik politikasındaki periyodik sertleşmelerin yarattığı tepkilerle alâkalı olduğunu düşünüyorum. Sıkı laiklik politikası, bu çevrelerin dışarıya yönelerek oradan destek sağlama yolunu kolaylaştırıyor. Belli bir kesimin İslâm'ı münhasıran siyasal bir rejim şeklinde algılayıp yorumlanmasının sebepleri arasında belki bu tepkiler de sayılabilir.</p>

    <p class="indent">Eğer Türkiye'de İslâmî bir söylem kullanan siyasal partiler ortaya çıkıyor ve önemli bir halk kitlesini peşine takabiliyorsa, bunun en başta gelen sebeplerinden biri bence budur. Bu sebepler üzerinde iyi düşünmek ve bunları derinlemesine sosyolojik analizlere tabi tutmak icap eder. Ama bu yapılmamaktadır. Meseleye "irtica" noktasından bakılarak polisiye tedbirlere başvurmak tercih edilmektedir. Bu konuda Cumhuriyet hükümetlerinin reflekslerinin Osmanlı hükümetlerinin reflekslerinden farklı olmadığını düşünüyorum.</p>

    <p class="indent">Türkiye'de İslâm, bu "İslâmcı" partiler tarafından ve bazı çevrelerce gerçekten siyasete âlet ediliyorsa, devletin İslâm politikasında yanlışlıklar olup olmadığı korkmadan sorgulanmalıdır. Zaten sık sık vurgulanan "dinin siyasete alet edilmemesi" uyarıları, dikkat edilirse, fazla muhatap bulamamakta, en keskin laik çizgiye sahip partiler bile zaman zaman, "laiklikten ödün vermek" şeklinde yorumlanan uygulamalara sapmak, yumuşamak zorunda kalmaktadırlar. "İslâmcı" partilerin ortaya çıkış ve hatırı sayılır bir kalabalığı arkasına takış nedenlerini ve sağ partilerin niçin "dini siyasete âlet etme" yoluna saptıkları sorusunun cevabını, kanaatimce bu anlatmaya çalıştığım problemde aramak gerekir. Bu konuda ciddî bilimsel araştırmaları devreye sokmak için Türkiye oldukça geç kalmış olmakla beraber, böyle bir yola şimdi dahi olsa mutlaka girme zarureti de inkâr edilemez.</p>

    <p class="indent">3) Bazı dönemlerde bir kısım elit tarafından laikliğin âdetâ "Cumhuriyet'in yeni dini" gibi yorumlanması şeklindeki politikanın, Türkiye'de İslâm hakkında ciddî bir bilgilenme ve bilinçlenme yolunu engellediğini, bunun da bazı çevrelerde İslâm'ın kalitesiz ve ideolojikleşmiş marjinal versiyonlarının üretilmesine yol açtığını düşünüyorum. Bu, fikrî muhteva ve yöntem olarak yeni sosyal ve kültürel hamleler taşıyan, iyi organize edilmiş bilimsel bir İslâmî bilince dayalı olmaktan çok, kısmen inanç, ibadet ve ahlâk alanına yönelik, donmuş ve İslâm orta çağında kalmış bir fıkıh ve tasavvuf anlayışı ağırlıklı, sistemsiz, hâlâ Ortaçağın bütün geleneksel özelliklerini taşıyan, modern çağın problemlerinden habersiz, onlara duyarsız ve en kötüsü de, tepkisel versiyonlar olarak görünüyor.</p>

    <p class="indent">Bu üçüncü gözlemimin şu iki noktada belirginleştiğini söyleyebilirim:</p>

    <p class="indent">a) Müslüman halk, gelişmiş Batı dünyası ve modernleşmek zorunda olan Türkiye'nin su yüzüne çıkardığı çeşitli yeni siyasal, toplumsal, ekonomik ve kültürel problemler karşısında kendi yetersizliğini görerek gizli bir aşağılık kompleksinin içine girmiş gibidir. Batı medeniyetini onun emperyalist yönüyle özdeşleştirme yanlışına düştüğünden, ona karşı belki bu sebeple haklı olarak güvensizlik hisleriyle doludur. Bu ise onun, istese de istemese de beraber yaşamaya ve ilişki içine girmeye mecbur olduğu Batı'yı doğru algılamasına engel olmaktadır. Bunu bugün bile Türkiye'deki bazı İslâmî yayınlarda görmek çok kolaydır. Üstelik bu durum yalnız Türkiye için değil, bütün İslâm ülkeleri için geçerlidir.</p>

    <p class="indent">b) Bunun tabii sonucu olarak müslüman halk, aslında dünyaya açılacak ve kendisini geliştirme yoluna sokacak yerde, tarihe sığınarak "asr-ı saadet" özlemi içerisinde, İslâm'ın parlak dönemlerinin hatırasını anarak psikolojik tatmin yolunu aramaktadır. Bu, Türkiye'de yüksek tasavvufun değil, ama popüler tasavvufun yeniden bir atılım yapması, eski tarikatların çoğu yerde yozlaşmış bir biçimde yeniden güncel hale gelmesi ve bir takım cemaatlerin ortaya çıkmasıyla sonuçlandı. Bu yeni tasavvuf ve cemaat müslümanlığı, Türkiye'de, kişisel ve cemaatsel, yüksek bir kültür ve düşünce potansiyelinden yoksun bir dinî hayatın sunduğu ferdî manevî tatmin duygusuyla, modernizme ve hattâ İslâm'ın bütün fikrî ve kültürel dinamiklerine arkası dönük yaşamayı tercih etmiş görünüyor.</p>

    <p class="indent">4) En vahim sonuçlardan biri de, vaktiyle imparatorluk devrinde, kendi siyasî, ekonomik, toplumsal, hukûkî, edebiyat, mimarî ve musikî yönü ile ilgili sanatsal kurum ve değerlerini üreterek şehirli bir yüksek kültür yaratan İslâm'ın, artık daha çok hurafeci, yani aslında İslâm'la hiç ilgisi bulunmayan, ama geleneksel kültürün beslediği mitolojik inançlara dayalı bir nitelik arzeden, rafine bir üsluptan yoksun bir halk İslâmına bırakması ve zaman içinde arabeskleşmesi olmuştur. İşte bugünün Türkiye'sinde, İslâmî bir kimlikle bir takım siyasal, ekonomik ve toplumsal taleplerini ortaya koyan kesimin büyük çoğunluğu olarak gerek taşra kasabalarında, gerekse büyük şehirlerin kenar mahallelerinde yaşayan kesim, bu arabeskleşmiş İslâm kültüründen beslenenlerdir. Bu kesim, yönetici elitin Batıcı laik kimliği karşısında bu arabeskleşmiş popüler İslâm'ı âdetâ muhalif bir kimlik olarak öne çıkartmaktadır.</p>
  </div>

  <p class="indent">Bu kelimeleri küçümsemek için kullanmıyorum. Aksine, Türk toplumunun modernite ile karşılaşması sonucu yaklaşık yüz elli yıldan beridir geçirmekte olduğu sosyal ve kültürel değişimin ortaya çıkardığı sosyolojik bir gerçekliktir. Bunun küçümsenecek tarafı yoktur. Aksine bu olgunun gerek devlet olarak, gerek elit kesimler olarak farkına varıp, muhtemel yozlaşmaları önlemek amacına yönelik politikalar üretmek, ideolojilere değil, bilime dayalı politika üretmek gerektiğinin kaçınılmazlığını anlamak icap ediyor.</p>

  <p class="indent">İşte bugün Türkiye'de, merkezin laik Batıcı kimliğine bir tepki ve alternatif olarak, İslâm'ın halk tarafından popüler nitelikte merkeze muhalif bir çevre kimliği olarak yeniden üretildiğini pek çok bilim adamı kabul ediyor. Sağ kanat partilerinin sosyal tabanlarını teşkil eden çoğunluk halk kesimi, bu kimliği sahiplenen, sözünü ettiğimiz kesimlerdir.</p>

  <p class="indent">Bununla beraber bu kesimdeki yozlaşmaların önüne geçebilmenin yolu da bence bu yoz gelişmelere paralel olarak kendiliğinden belirmektedir, ki o da şudur: Halk İslâmı bugün, İstanbul'da ve Anadolu'daki büyük şehirlerde, siyasetten ekonomiye, bürokrasiden yüksek eğitime kadar kamusal alanın değişik sektörlerinde sayıları giderek artan, iyi eğitim görmüş, demokrat bir müslüman kesimi de barındırmaktadır. Bu kesim, siyasal, toplumsal, ekonomik ve kültürel alanda kurumlaşmakta, böylece Türkiye'nin geleceğinde söz sahibi olmaya çaba göstermektedir. Yönetici elitle şimdilerde onun arasında yaşanan çatışma, bu noktadan kaynaklanıyor. Eğer "irtica" ithamıyla dışlanmaz ve böylece marjinalleştirilip yozlaşmaya itilmezse, bu kesimin Türkiye'nin demokratikleşme sürecine önemli bir katkı sağlayacağını tahmin ediyorum.</p>

  <p class="indent">Bugün bu eğitimli müslüman kesimin sinemadan tiyatroya, edebiyattan müziğe, sivil mimariden dini mimariye kadar yeniden bir İslâm kültürünü üretme çabası içinde olduğu, gözlerden kaçmamaktadır. Bunun önünün kesilmemesi gerektiği kanaatindeyim.</p>

  <p class="center"><span class="small2">SONUÇ</span></p>

  <p class="nonindent">Çözümün, yönetici elit, entelektüel kesimler ile sözünü ettiğim bu kesimler arasındaki uyuşmazlık veya çatışmanın devamında olduğunu her halde hiç birimiz söyleyemeyiz. Bir uzlaşma sağlanmasının kaçınılmaz olduğunu tarih dayatmaktadır. Kanaatimce söz konusu uzlaşmanın yolu, yönetici elitin, bilime itibar ederek, tarihin ve toplumun gerçeklerini göz önüne almak suretiyle, İslâm'a Türkiye'nin çağdaşlaşma politikasındaki yerine dair kanaatini revizyona tabi tutması olmalıdır.</p>

  <p class="indent">Oysa bugünün Türkiye'sinde İslâm hakkında elit kesimin sürdürdüğü tartışmalar, bu beklentiyi gerçekleştirmekten uzak görünüyor. Bu sebeple siyaset sektörü başta olmak üzere, bürokrasi, sermaye, adalet, eğitim ve basın sektöründen oluşan elit kesim, modernleşme programında İslâm'ın yerinin ne olacağı gibi, çok ciddî ve hayatî bir sorunun cevabını henüz bilimsel olarak verilebilmiş değildir. Hattâ bunu ciddî olarak araştırma ihtiyacını hissettiğini gösteren bir tutum içerisinde de görünmüyor. Oysa bu sorunun, yetmiş şu kadar yıl sonra, her türlü ideolojik ve önyargı bulaşıklarından, klâsik "ilericilik-gericilik", yahut "irtica" gibi, problemi çözme, toplumsal barışı sağlama yerine, toplumun değişik kesimlerini karşı karşıya getiren söylemlerden uzak, ciddî bir şekilde, bilimsel olarak cevaplandırılması zorunlu görünüyor. Bunun başarılmasında ise bilimsel alandaki en büyük sorumluluğun üniversitelere düştüğüne inanıyorum.</p>

  <div class="footnote">
    <aside epub:type="footnote" id="not8_0">
      <p class="footnote">1 Bu makale ilk kez Alman Türk Dostluk Derneği'nin tabebi üzerine, Freiburg Üniversitesi'nde konferans olarak sunulmuştur, (10 Şubat 2002, Freiburg).</p>
    </aside>

    <aside epub:type="footnote" id="not8_1">
      <p class="footnote">1 Bu konudaki bir değerlendirme için bk. Ocak, "Türkiye'de 1980 sonrası Osmanlı dönemi akademik nitelikli tasavvuf tarihi araştırmalarına genel bir bakış", <em>Dünden Bugüne Osmanlı Araştırmaları Sempozyumu</em>, Türkiye Diyanet Vakfı, İslâm Araştırmaları Merkezi, 24-25 Şubat 2001, İstanbul.</p>
    </aside>

    <aside epub:type="footnote" id="not8_2">
      <p class="footnote">2 Türkler'in İslâm'a girişi yalnız Türk tarihini veya İslâm tarihini değil, sonuçları itibariyle dünya tarihini de çok yakından ilgilendiren önemli bir hadise olmasına rağmen, genel nitelikteki bir kaç yayın istisna edilirse (msl. bk. Hakkı Dursun Yıldız, <em>İslâmiyet ve Türkler</em>, İstanbul 1976. İÜ. Edebiyat Fak. Yay.; Zekeriya Kitapçı, <em>Orta Asya'da İslâmiyet'in Yayılışı ve Türkler</em>, Konya 1994, 3. bs. Bunlardan başka popüler nitelikli iki yayımdan daha bahsedilebilir. Bunların ilki, Turgut Akpınar'ın, <em>Türk Tarihinde İslâmiyet</em> (İstanbul 1993, İletişim Yay.) isimli, oldukça tarafsız bir yaklaşım sergileyen kitabıdır. Diğeri marksist ideoloji perspektifinden meseleye yaklaşan Erdoğan Aydın'ın <em>Türklerin Müslümanlaştırılmasının Resmî Olmayan Tarihi</em> gibi iddialı bir alt başlık taşıyan <em>Nasıl Müslüman Olduk?</em> (Ankara 1994,2. bs. Başak Yay.) adlı eseridir. Ancak bu eserlerin her ikisi de birincil kaynaklara değil ikinci, üçüncü elden araştırmalara dayanan çalışmalardır. Konunun çeşitli yönlerini detaylı olarak ele alan monografik düzeyde bilimsel çalışmalar hemen hiç yoktur. Türkler'in müslümanlığı kabul edişi konusu, Türk tarihinin şu veya bu dönemini içine alan bir takım çalışmalarda bugüne kadar genellikle çok kısa pasajlar veya üç beş sayfalık bölümler halinde ancak yer alabilmiştir.</p>
    </aside>

    <p>Bu durum, Türkiye tarihçiliğinde gerçekten ilginç bir tutum olup, yukarıda sözünü ettiğimiz bilgisizliğin göstergelerinden biridir. Türkiye'de uzun zamandan beri bu kadar tartışılan bir mesele hakkında bilimsel literatürün bu derece fakir oluşu, altı çizilecek bir vehamet belgesidir.</p>

    <aside epub:type="footnote" id="not8_3">
      <p class="footnote">3 Bir kere bu tür yaklaşımlarda mesele hep makro planda ele alınmakta, yani İslâm'ın Türkler arasına girişi çok genel çerçevede tartışılmakta, bu konudaki tarihsel süreci iyi anlamamıza yardımcı olacak çok önemli meseleler, bunlarla ilgili detaylar ihmal edilmektedir. Bir de özellikle, <em>Türkler</em> dendiği zaman, Orta Asya'da belli bir mekânda toplanmış, tek parça ve homojen bir toplum, bunların sunduğu homojen bir kültür ve inanç çevresi varsayılmaktadır. Oysa bu tür bir algılama, ne coğrafî ne de tarihsel olguya uyar. Gerçekte Orta Asya gibi alabildiğine geniş bir coğrafî mekân içerisinde bir Türk toplumu değil, çok çeşitli Türk toplulukları ve farklı kültür çevreleri vardır. Bunların çevre halklarla sürekli bir etnik ve kültürel alışverişleri olduğunu, çok kısa zaman içerisinde sık aralıklarla yeni birlikler oluşturup dağıldıklarını, sık sık mekân değiştirdiklerini unutmamak ve ona göre hipotezler geliştirmek daha gerçekçi olacaktır (Biz de burada bu yazının dar sınırları sebebiyle her ne kadar genel olarak <em>Türkler</em> kelimesini kullanmış olsak da okuyucu bunu açıkladığımız çerçeve içinde algılamalıdır).</p>
    </aside>

    <aside epub:type="footnote" id="not8_4">
      <p class="footnote">4 Bk. <em>Onuncu Asırda Türkistan'da Bir İslâm Seyyahı: Ibn Fazlan Seyahatnâmesi</em>, haz. Ramazan Şeşen, İstanbul 1975. Bu eserin birinci kısmı, İbn Fadlan'ın seyahatnamesinin (ss. 19-80), ikinci ve üçüncü kısımları ise, Ebû Dülef'in <em>Risâle's</em>inin (ss. 80-92) ve Mervezî'nin eserinin Türkler'le ilgili kısmının (ss. 95-108) çevirisini ihtiva eder.</p>
    </aside>

    <aside epub:type="footnote" id="not8_5">
      <p class="footnote">5 Yukarıda 4 nolu dipnotta zikredilen bu eserlerin Türkler'e dair verdikleri haberler, yine Ramazan Şeşen tarafından Türkçeye çevrilerek bir kitap halinde yayımlanmıştır: <em>İslâm Coğrafyacılarına Göre Türkler ve Türk Ülkeleri</em>, Ankara 1985, TKAE., Yay.</p>
    </aside>

    <aside epub:type="footnote" id="not8_6">
      <p class="footnote">6 Bk. Köprülüzâde Mehmed Fuad, <em>Türk Tarih-i Dînîsi</em>, İstanbul 1341 (taş basması); Barthold, <em>Histoire</em>, ss. 34, 44-46, 82; J.-P. Roux'nun <em>Revue d'Histoire des Religions</em>'un muhtelif sayılarındaki çeşitli makalelerinden başka özellikle bk. aynı yazar. <em>La Religion des Turcs et des Mongoles</em>, Paris 1984, Payot (Türkçe çevirisi: Aykut Kazancıgil, <em>Türkler'in ve Moğollar'ın Eski Dini</em>, İşaret Yay., İstanbul 1994).</p>
    </aside>

    <aside epub:type="footnote" id="not8_7">
      <p class="footnote">7 Bilindiği gibi bugün Şamanizm, ünlü dinler tarihçisi Mircea Eliade'ın araştırmaları sayesinde çok iyi tanınıyor. Onun <em>Le Chamanisme et les Techniques Archaïque de l'Extase</em> (Paris, Payot 1974, 2. bs.) isimli eseri bu konuda bir klâsik sayılır. Orta Asya Türk şamanizmi hakkında ise W. Radloff'tan sonra (<em>Sibirya'dan</em>, çev. A. Temir, Ankara 1954-1957, 2 cilt) A. İnan'ın <em>Tarihte ve Bugün Şamanizm, Materyaller ve Araştırmalar</em> (Ankara 1972, 2. bs., TTK. Yay.) isimli kitabı iyi bilinir. Ayrıca J.P. Roux'nun yukarıda adı geçen kitabındaki Şamanizm ile ilgili bölümü zikretmeliyiz (<em>La Religion</em>, ss. 59-98). Bu konuda son olarak, tanınmış Rus etnologu Vladimir N. Basilov'un birkaç yıl önce çıkan, daha yeni gözlem ve araştırmalara dayalı şu mühim kitabını muhakkak anmak gerekir: <em>Şamantsvo ü Narodov Srednei Azii i Kazakstana</em> (Orta Asya ve Kazakistan Halklarında Şamanizm), Moskova 1992. Bu kitabın en kısa zamanda Türkçeye çevrilmesi çok faydalı olacaktır.</p>
    </aside>

    <aside epub:type="footnote" id="not8_8">
      <p class="footnote">8 Orta Asya'da Türkler'in arasında İslâm öncesi dönem içinde en fazla yayılan dinler olarak Şamanizm, Budizm ve Maniheizm sayılabilir. Bugün Şamanizm'in bir din olup olmadığı tartışılmakta, özellikle Mircea Eliade'ın araştırmalarından sonra, din olmaktan çok bir büyü sistemi olduğu fikri giderek ağırlık kazanmaktadır. Ama Şamanizm'in tam anlamıyla mistik bir yapıya sahip bulunduğu çok iyi bilinmekte ve bu bütün uzmanlarınca kabul edilmektedir. Budizm'in ise yine mistik bir din olduğundan kimsenin şüphesi yoktur. Türkiye'de en az bilinen Manihezim'e gelince, bilhassa Bektaşîlik ve Alevîliğin tarihi açısından sanıldığından daha büyük bir öneme haiz olan bu İran dininin de en az ilk ikisi kadar güçlü bir mistik karaktere sahip bulunduğunu biliyoruz (bu dinlerin İslâm'dan önce Türkler arasındaki yayılışları ve durumları konusunda msl. bk. Barthold, <em>Histoire</em>, ss. 34,44-46,82; A, Yaşar Ocak, <em>Bektaşî Menâkıbnâmelerinde İslâm Öncesi İnanç Motifleri</em>, İstanbul 1983, Enderun Kitabevi, ss. 18-60).</p>
    </aside>

    <aside epub:type="footnote" id="not8_9">
      <p class="footnote">9 Bk. Barthold, <em>Histoire</em>, ss. 47-59; Köprülü, <em>Türk Edebiyatında ilk Mutasavvıflar</em>, Ankara 1966, DİB. yay., 2. bs., ss. 10-15; aynı yazar, <em>Türkiye Tarihi</em>, İstanbul 1923, ss. 62-103; aynı yazar, <em>Türk Edebiyatı Tarihi</em>, yay. Orhan Köprülü-Nermin Pekin, İstanbul 1980,2. bs., Ötüken Yay., ss. 83-85; Turan, "Türkler ve İslâmiyet" <em>Selçuklular ve İslâmiyet</em>, ss. 1 -31 ; aynı yazar, "İslâmiyet ve Türkler" <em>Türk Cihan Hâkimiyeti Mefkuresi Tarihi</em>, İstanbul 1969,1,133-141 ; Esin, <em>İslâma Giriş</em>, ss. 143-162; Roux, <em>La Religion</em>, ss. 39-44; Kitapçı, <em>Türkler</em>, ss. 160-186.</p>
    </aside>

    <aside epub:type="footnote" id="not8_10">
      <p class="footnote">10 Bk. Köprülü, <em>İlk Mutasavvıflar</em>, aynı yerde.</p>
    </aside>

    <aside epub:type="footnote" id="not8_11">
      <p class="footnote">11 Msl. bk. Julian Baldick, <em>The Uwaysi Sufis of Central Asia</em>, New York-London 1993 Devin De Weese, <em>Islamization and Native Religion in the Golden Horde: Baba Tukles and Conversion to Islam in Historical and Epic Tradition</em>, The Pennsylvania State University Press, 1994.</p>
    </aside>

    <aside epub:type="footnote" id="not8_12">
      <p class="footnote">12 Emevî ve Abbasî devrinde uygulanan bu politika hakkında birinci el kaynaklara dayalı geniş bilgi şuralarda bulunabilir: Barthold, <em>Türkistan</em>, ss. 195-219; Köprülü, <em>Türkiye Tarihi</em> ss. 67-77; Kitapçı, <em>Türkler</em>, ss. 168-171,199-202.</p>
    </aside>

    <aside epub:type="footnote" id="not8_13">
      <p class="footnote">13 Bu konuda A. Bennigsen-Chantal Lemercier-Quelquejay'in ortak eserleri olan <em>Le Soufi et le Commissaire: Les Confréries Musulmanes en URSS</em> (Paris, Ed. du Seuil., Türkçesi: <em>Sûfi ve Komiser: Rusya'da İslâm Tarikatları</em>, çev. O. Türer, Ankara 1988, Akçağ Yay.) isimli kitapta zengin bir bibliyografya bulunmaktadır.</p>
    </aside>

    <aside epub:type="footnote" id="not8_14">
      <p class="footnote">14 Komünist rejime geçişle beraber tarikatların yasaklandığı Yugoslavya'da ve Arnavutluk'ta ve özellikle Sovyet Rusya'da her çeşit adlî ve polisiye takibata rağmen, bir türlü ortadan kalkmamalarının, yer altına çekilerek yaşantılarını ne pahasına olursa olsun sürdürmelerinin sebebi, yukarıda açıklamaya çalıştığımız husus ve bununla ilgili uzun tarihsel süreçtir. Türkiye'de de tarikatların 1925'te özel bir kanunla resmen ilga edilmesine, tekke ve zâviyelerin, türbelerin kapatılmasına rağmen, pratikte bunun gerçekleşememesinin sebebi de aynıdır. Bu olayı resmî ideolojinin Türkiye'de itibar gören "anti-lâik tahrikler" veya "gericilik" yaklaşımı ile anlamak ve açıklamak mümkün değildir. Bu kanaatimizce kolaycı ve basitçi bir yaklaşımdır. Meselenin daha çok bu uzun tarihsel ve sosyolojik süreçle açıklanmasının doğru olacağı kanaatindeyiz.</p>
    </aside>

    <aside epub:type="footnote" id="not8_15">
      <p class="footnote">15 Tasavvuf konusunda kısa ve özlü bilgi için msl. bk. Louis Massignon, Tasavvuf, <em>İA</em>. Türkler arasında tasavvufun yayılmasına dair ise bk. Köprülü, <em>İlk Mutasavvıflar</em>, ss. 10-15.</p>
    </aside>

    <aside epub:type="footnote" id="not8_16">
      <p class="footnote">16 Bk. A. Yaşar Ocak- Süreyya Farukî, "Zâviye", İA.</p>
    </aside>

    <aside epub:type="footnote" id="not8_17">
      <p class="footnote">17 Bu tarikatların Orta Asya'daki genel durumları hakkında en iyi çalışmalardan biri, yukarıda 42 nolu notta zikredilen A. Bennigsen-Ch. Lemercier-Quelquejay'in eseridir.</p>
    </aside>

    <aside epub:type="footnote" id="not8_18">
      <p class="footnote">18 Bu konularda derli toplu bilgi için şunlara bk. E. Behnan Şapolyo, <em>Mezhepler ve Tarikatlar Tarihi</em>, İstanbul 1964, Türkiye Yay.; A. Gölpınarlı, <em>100 Soruda Türkiye'de Mezhepler ve Tarikatler</em>, İstanbul 1969, Gerçek Yay.; Ayrıca <em>İA</em>'daki ilgili maddelere de bakılmalıdır.</p>
    </aside>

    <aside epub:type="footnote" id="not8_19">
      <p class="footnote">19 Balkanlar'daki durum hakkında bazı başvuru kaynakları şunlardır: Alexandre Popoviç, <em>L'Islam Balkanique : Les Musulmans du Sud-Est Européen Dans la Periode Post-ottomane</em>, Berlin 1986, Otto Harrassovitz-Wiesbaden (Türkçesi: <em>Balkanlarda İslâm</em>, İstanbul 1995, İnsan Yay.; aynı yazarın konuyla ilgili makaleler külliyatı: <em>Les Derviches Balkaniques Hier et Aujourd'hui</em>, İstanbul 1994, İsis Yay.; Nathalie Clayer, <em>L'Albanie, pays des derviches</em>, Berlin 1990, Otto Harrassovitz-Wiesbaden; aynı yazar, <em>Mystiques, Etat et Société: Les Halvetis dans l'aire balkanique de la fin du XVe siècle â nos jours</em>, Leiden 1994, E. J. Brill.</p>
    </aside>

    <aside epub:type="footnote" id="not8_20">
      <p class="footnote">20 Monografik nitelikteki parça parça araştırmalar yahut antolojik bir takım çalışmaların dışında, Türk tasavvuf (yahut tekke) edebiyatının toplu bir değerlendirmesini yapan sentetik bir tarihi bugüne kadar ne yazık ki hâlâ ortaya konulamamıştır. Bu sebeple Türkiye'de aydınlar bu zengin ve büyük edebiyatın bir bütün olarak gerçek mâhiyetinden çoğunlukla haberdar olmadıkları gibi, alanın uzmanları da bu bütüncü objektife nedense pek yaklaşmamaktadırlar. Fakat özellikle kültür tarihçilerinin, sosyal tarihçilerin bu edebiyatı büyük çoğunlukla pek dikkate almamaları, kaynaklarını çalışmalarında kullanmamaları doğrusu çok tuhaf bir tutumdur.</p>
    </aside>

    <aside epub:type="footnote" id="not8_21">
      <p class="footnote">21 Türk tasavvuf musikisine dair Cem Behar ve Walter Feldman gibi uzmanların önemli araştırmaları vardır. Ayrıca şuna bk. Ahmet Yürür, "Asyalı bir kimlik öğesi olarak Alevi müziği" <em>Aleviler/Aleiviten: İnanç ve Gelenekler/ Glaube und Traditionen</em>, ed. İsmail Engin- Erhard Franz, Deutsches Orient Institut, Hamburg 2001, ss. 179-198.</p>
    </aside>

    <aside epub:type="footnote" id="not8_22">
      <p class="footnote">22 Msl. bk. Bennigsen-Quelquejay, <em>Sûfi ve Komiser</em>, ss. 199-213.</p>
    </aside>

    <aside epub:type="footnote" id="not8_23">
      <p class="footnote">23 Bu konuda, içinde pek çok bilgi ve belgenin yer aldığı bir kitap şudur: Cemal Kutay, <em>Kurtuluşun ve Cumhuriyetin Manevi Mimarları</em>, Ankara 1974; ayrıca bk. Baki Öz, <em>Kurtuluş Savaşında Alevi-Bektaşiler</em>, İstanbul 1990, Can Yay.</p>
    </aside>

    <aside epub:type="footnote" id="not8_24">
      <p class="footnote">24 Çalışmalarını uzun yıllardan beri bu mesele üzerinde yoğunlaştıran I. Mélikoff'un şu makalelerinde, söz konusu bu heterodoks İslâm'ın iyi bir analizi yapılmaktadır: "L'Islam hétérodoks en Anatolie", <em>Turaca</em>, XIV (1982), ss. 142-154; "Recherches sur les composantes du syncrétisme Bektachi-Alevi", <em>Studia Turcologica Memoriae Alexii Bombaci Dicata</em>, Napolie 1982, ss. 379-395. Bu makalelerden ilkinde bu bağdaştırmacı (senkretist) heterodoks İslâm'ın, Alevî, Bektaşî, Yezidî ve Ehl-i Haklar'da nasıl benzer yönler ortaya koyduklarını karşılaştırmalı örneklerle açıklamakta, ikincisinde ise, bu İslâm anlayışının konar-göçer Türkmen zümreleri tarafından oluşturulan bir sosyal zeminde nasıl geliştiğini, sahip bulunduğu temel inançları (ruh göçü ve Tanrı'nın insan bedeninde zuhuru gibi) yine bol örneklerle ele almaktadır.</p>
    </aside>

    <aside epub:type="footnote" id="not8_25">
      <p class="footnote">25 Msl.bk. Melikoff, <em>a.g.m</em>, aynı yerlerde; ayrıca bk. Ocak, <em>Alevîlik ve Bektaşîliğin İslâm Öncesi İnanç Temelleri</em>, İletişim yay., İstanbul 2000, 3. bs. Burada söz konusu dinlerin Türk zümreleri arasında ne zaman ve nasıl yayıldıkları ve ne tür inançları sergiledikleri konusu analiz edilmeye çalışılmıştır.</p>
    </aside>

    <aside epub:type="footnote" id="not8_26">
      <p class="footnote">26 Bk. Melikoff,"Les origines centre-asiatiques du soufisme anatolien", <em>Turcica</em>, XX (1988), ss. 7-18; Ocak, <em>a.g.e</em>., ss. 18-68.</p>
    </aside>

    <aside epub:type="footnote" id="not8_27">
      <p class="footnote">27 Bu konuda geniş bilgi için şu çok faydalı çalışmaya bakmak yararlı olur: Hatice Kelpetin Arpaguş, <em>Osmanlı Halkının Geleneksel İslâm Anlayışı ve Kaynakları</em>, Çamlıca Yayınları, İstanbul, Kasım 2001.</p>
    </aside>

    <aside epub:type="footnote" id="not8_28">
      <p class="footnote">28 Bu konuda bk. E. O. James, <em>Mythes et Rite s Dans le Proche-Orient Ancien</em>. Paris 1960, Payot, ss. 183-194; Mircea Eliade, <em>Histoire des Croyances et des Idees Religieuses</em> 7; <em>De Vage de la Pierre aux Mysteres d'Eleusis</em>, Paris 1976, Payot, ss. 68-96; S. H. Hooke, <em>Ortadoğu Mitolojisi</em>, çev. Alâeddin Şenel, Ankara 1991, ss. 19-66, 185-188.</p>
    </aside>

    <aside epub:type="footnote" id="not8_29">
      <p class="footnote">29 Msl. bk. Edgar Blochet, <em>Le Messianisme dans l'Hétérodoxie Musulmane</em>, Paris 1903, önsöz, s. VII.</p>
    </aside>

    <aside epub:type="footnote" id="not8_30">
      <p class="footnote">30 Bu kısımdan itibaren, daha önce yayınlanmış "Cumhuriyet dönemi Türkiye'sinde Devlet ve İslâm" isimli makalemizden yararlanılmıştır.</p>
    </aside>
  </div>
</body>
</html>
