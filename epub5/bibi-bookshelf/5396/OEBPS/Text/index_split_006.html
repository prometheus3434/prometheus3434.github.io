<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Veda Yemeği</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_17" id="id_Toc399181823">Théobald ya da kusursuz cinayet</p>

  <p class="block_18"> </p>

  <p class="block_1">Aradan on beş yıl geçmesi, insanın işin dışında kalması için yeterli miydi acaba? Kendimi buna inandırmaya çalışıyordum; gelgelelim gazetemde Profesör Théobald Bertet’nin ölümüyle ilgili ayrıntıları okurken içimde duyduğum suçluluk duygusu karşısında kendimi pek savunamıyordum. Her şey, adamın öldürüldüğünü, suçluların ise eşi Thérèse ile Harry Pink adındaki âşığı olduğunu kanıtlar gibiydi. Doğrusu bu ya, Thérèse Bertet hem acı, hem ateşli bir macerayı anımsatıyor bana; gençlik dönemimle ilgili olduğundan tadına doyamadığım bir macerayı.</p>

  <p class="block_1">Edebiyat fakültesinde lisans öğrencisiydim ve geçimimi sağlamak amacıyla Alençon Belediye Koleji’nde gözetmenlik yapıyordum. Théobald Bertet’nin iki altıncı sınıfı vardı ve dilbilgisi öğretmenliğinin verdiği üstünlükle beni ezdiğine inanıyordu herhalde. Yine de gerçekte hiçbirinin ondan geri kalır yanı yoktu. Ondan daha silik bir varlık, görünüş olarak karnı ondan daha içeri çökmüş bir insan, ondan daha sıkıcı bir sefil düşünülemezdi. Ne mutlu ona ki, ders dağıtımı sırasında, kendisine, okulda en küçük ve en uysal öğrencilerin bulunduğu sınıfları veriyorlardı hep; çünkü “küstah” yeniyetmeler bir lokmalık ederlerdi zavallıyı. Acaba meslek yaşamının başlangıç dönemlerinde bunun acı bir deneyimini mi yaşamıştı? “Meslek”ten ve öğrenci-öğretmen ilişkilerinden söz etmekte olduğumuz bir gün, pek konuşmak istemeyip geçiştirmeye çalıştığını anımsıyorum. Yoksa sözlerimi mi -ne demiştim, şu anda anımsayamıyorum- çok iyimser bulmuştu? Bilmiyorum. Fakat başıyla reddedişini ve kırgın bir tavırla şöyle deyişini görür gibi oluyordum: “Oh, yoo! Çocuk milleti iyi olamaz, bunu siz de biliyorsunuz, çok acımasız oluyorlar. Yeter ki kendilerini güçlü hissetmesinler, hemen acımasızlaşıveriyorlar.” Gerçi her ne kadar Bertet bende tiksintiyle karışık bir acıma duygusu uyandırıyorsa da (bu “acımasız” çocukların yaşına yakın hissediyordum henüz kendimi) onu küçük görmem olanaksızdı. Çünkü biraz teşvik edildiğinde, suskunluğundan sıyrılıp, insanın ağzını bir karış açık bırakarak, ince bir derin bilgiyle donanmış, Latin ve Yunan klasiklerini yalayıp yutmuş, Roma mimarlığından, barok resimden, atonal müzikten ve yeni romandan söz etmeyi ustalıkla kıvırabilen biri olduğunu koyuyordu ortaya. O zaman, kendisi, büyük bir özenin ve berraklığın egemen olduğu gizli bir bahçede tek başına ve hayran hayran dolaşırken, sizde, olayların akışı ile paranın ve gücün egemenliğine boyun eğerek benzerlerinizle birlikte kaba ve iğrenç bir dünyaya ait olduğunuz gibisinden dayanılmaz bir duygu yaratıyordu.</p>

  <p class="block_1">Akıl alacak şey değil, ama bu insan taslağının, güzelliği, sağlığı, yaşama ve sevme arzusu göz kamaştıran bir karısı vardı. Göğsü gemi pruvasını çağrıştıran bu gencecik Walkyrie ile peşi sıra sürüklediği bu yarım porsiyonluk adam arasındaki çelişki son derece şaşırtıcıydı doğrusu. Bu tür durumlara sanıldığından daha sık rastlanır canım. Kimi kadınların güce sahip olma isteği, ufalmış, boş bir eldiven gibi istenilen şekle sokulabilen bir kocaya götürür onları.</p>

  <p class="block_1">Gençtim, saf yürekli ve hovardaydım. Pazar sabahları kolejin atletizm sahasında idman yaparken görebilirdiniz beni. Öğrencilerde bıraktığım “etüt ağabeysi” gibi küçük düşürücü bir imajı en büyüklerini yüz metrede ve yüksek atlamada yenerek silmeyi başarmıştım. Hepsinin gözü Thérèse Bertet’nin üzerinde olduğundan, bir yandan gerçek bir arzuyla, bir yandan da çocuklara hava olsun diye bu kadınla ilişki kurmaya karar verdim. Girişimim kolaylıkla başarıya ulaştı ve kendime olan güvenimi zedelemeden onu metresim yaptım. Buna karşılık, Thérèse’in tuhaf bir alışkanlığı vardı; eğlenmeye falan giderken kocasını da yanımıza alıyordu. Gerekçesi de şuydu: “Böylece kimsenin bir şey söylemeye dili varmaz.” Orası öyle. Ama çoğu zaman genç insanların yaptıkları gibi basmakalıp sözlerin tutsağı olarak kendimi, klasik bulvar komedilerinin karı-âşık-boynuzlanan koca üçlüsünde bulmaktan acı çekiyordum. Bununla birlikte ilişkilerimize benzersiz bir özgünlük katan, garip, derinliği olan ve kaygı verici yanları ortaya çıkarmak benim için hiç de zor değildi. Ama bu işi düşünmeden yaşıyordum. Olayın karmaşıklığını, ancak şöyle bir geri çekilip eni konu düşününce kavradım.</p>

  <p class="block_1">Şu halde ilişkimiz ahlâk yönünden hayranlık verici bir şey değildi. Fiziksel yöndense harikaydı! Üçüncü bir etmen her şeyi altüst etmese, işin bu yanı öteki yanını dengeleyebilirdi. Yeni dostlarım bana tuzluya patlıyordu. Eninde sonunda bir “etüt ağabeysi” olduğum göz önüne alınacak olursa öyle az buz da değil, fena halde tuzluya patlıyordu. Her çıkışımızda onlar sanki benim davetlimmiş gibi bir hava çıkıyordu ortaya. Thérèse, Bertet’nin hesap pusulası geldiğinde yaşadığı sıkılgan kararsızlık anlarının kısa bir süre sonra ortadan kalkmasını sağlamıştı. Üstüne üstlük taksitle satışların tam anlamıyla bir soygunculuk olduğunu bahane ederek benden kopardığı borç parayla bir araba satın almıştı. Hani dedikleri gibi “dört ayağımın üstüne düştüğüme” göre, söyleneni yapmış, kimseyi iplemeden tasarruf sandığı hesabımı elden çıkarmıştım. Birikimimin arta kalanıyla tatilde bir Yunanistan gezisi yapmayı tasarlıyordum.</p>

  <p class="block_1">Tatlı aşkımız, öğretmenler için çok sevilen bir zaman birimi olan bir yarıyıl sürdü. Thérèse ile ben, saat beş-yedi arasını benim kaldığım küçük odada geçiriyorduk. Tuhaf bir durum ortaya çıkıncaya kadar bu böyle devam etti.</p>

  <p class="block_1">Tamı tamına beş-yedi arasında, tam ben anlı şanlı Walkyrie’me binmiş iş üstündeyken, birden odanın kapısı açılmasın mı! Hay aksi şeytan, sürgüyü çekmeyi nasıl olur da unutabilirdim? Acaba gerçekten ben mi unutmuştum? Sakın bir başkası açmış elmasındı? Kapıda Theobald’ın gölgesi görünüyordu. Alacakaranlığa dalmış olduğumuzdan, onu ancak ışığı arkasına almış olarak görebiliyorduk. Karşı karşıyayken bile profilden bakıyormuşsun izlenimi veren bu açması bedenden daha karikatürümsü bir şey düşünülemezdi: Sarkık kolları, ötekinden biraz daha yüksek sağ omzu, kendi ağırlığı altında sürükleniyormuş izlenimi veren sola devrilmiş kocaman kafası.</p>

  <p class="block_1">Bir süre şaşkınlıkla öylece kalakaldı; Thérèse’in güçlü baldırlarının kıpırdamamı engelleyecek biçimde vücuduma kenetlendiği bu süre bitmek bilmiyordu. Sonra kapıyı yavaşça geri kapattı ve ayak seslerinin uzaklaştığı duyuldu.</p>

  <p class="block_1">Thérèse apar topar elbiselerinin üzerine atıldı. İki dakika içinde giyinmiş ve dışarı çıkmaya hazırdı. “İntihara eğilimli” diye söyleniyordu. “Canına kıyabilir.” Yel gibi gitti.</p>

  <p class="block_1">Ertesi sabah, Kolej Müdürü M. Julienne beni bürosuna çağırdı. Davranışlarına baktığınızda kaba saba biri izlenimi bırakan zeki ve bakımlı bir adamdı müdür. Alaycı ve laubali bir havayla ilkbahardan, gençliğimden, kadınlarla aramın iyi oluşundan söz etti.</p>

  <p class="block_1">— Yalnız, diye ekledi, biraz ileri gittiğinizin farkında mısınız? Meslektaşlarınızdan biri, karısına karşı davranışlarınızdan şikâyet ediyor: Kadın da kocasının söylediklerini doğruladı. Başka tanıklar da getirdiler. Oysa eğitim kurumu dediğin, bu tür rezaletlerden uzak olmalıdır. Çocuklara ne de güzel örnek ya! Alençon gibi bir kentte... Öğretmenler Kurulu... Okul Aile Birliği...</p>

  <p class="block_1">Kısacası, çapkın-gözetmenlik yeteneklerimi gidip başka bir okulda uygulamamı rica etmek zorunda hissediyormuş kendini.</p>

  <p class="block_1">Gerçekte başka bir yere taşınmamda bir sakınca yoktu. Ne var ki işin içinde borç olarak verdiğim araba parası vardı. Bunu kendisine fazlasıyla haksızlık ettiğim Bertet’den ancak çok üstü kapalı ve ölçülü sözcüklerle isteyebilirdim. Bu işi büyük bir özenle kaleme alıp, adresine postaladığım bir mektupla gerçekleştirdim. Felaketler birbirini sürükler derler, odamın kapısını açık bırakmış olmalıyım -bir kez daha! - yola çıkmak için eşyalarımı toplarken, Yunanistan gezisi için ayırdığım ve çamaşırlarımın arasına sakladığım kâğıt para destesinin de sırra kadem bastığını görmeyeyim mi!</p>

  <p class="block_1">Gençtim, serüven bende göz kamaştırıcı anılar bırakıyordu ve Tanrım, her şeyin bir bedeli varmış. Bununla birlikte, Bertet çiftine felaket diş bilemeye başlamıştım.</p>

  <p class="block_1">Théobald mektubumu yanıtladı. Mektubu, kargacık burgacık yazılardan geçilmeyen o kadar çok kâğıttan oluşuyordu ki, bunları okumaya sabrım yoktu. Benim için önemli olan tek şey, içerisinde çek falan olmayışıydı. Öfkeyle şöyle bir göz gezdirdikten sonra başka kâğıtlarla birlikte bir çekmece gözüne atıverdim.</p>

  <p class="block_1">Aradan birkaç ay geçti, Alençon Koleji’nden bir öğretmen arkadaşımla karşılaştım.</p>

  <p class="block_1">— Bertetler mi? dedi. Haberin yok mu? Zarif lise müdürümüz M. Julienne’i hatırlıyorsun değil mi? Pekâlâ, üçüncü yarıyılın sonunda -yine şu, öğretmenler için çok değerli olan zaman birimi- M. Bertet karısını işte onun kollarında yakalayıvermiş. Aksiliğe bakın ki yanında disiplin amiri varmış. Olay hayli yankı yarattı. Bertet akademiye şikâyet dilekçesi verdi. Bu da durumu hepten ciddileştirdi; olay yalnızca kolej çatısı altında kalabilecekken, daha da büyüdü. Anlarsın ya, böyle bir kentte...</p>

  <p class="block_1">— Alençon gibi, diye atılıverdim, öğretmenler kurulu ve okul aile birliği vb. olduğundan... Evet, bütün bunları biliyorum.</p>

  <p class="block_1">— Kısacası, şu sefil Bertet büyük bir torpille Paris banliyölerinden birinde bir liseye atandı. Baksana ne düşünüyorum, biliyor musun?</p>

  <p class="block_1">— Dur da asıl ben sana ne düşündüğümü söyleyeyim. Eğer aynı şeyi düşünmemişsek şaşardım doğrusu. Thérèse denilen şu kadın, Tanrı’nın cezası bir kısrak. Ve aşklarıyla kocasının mesleki kariyerini birlikte götürüyor. Adam kısa sürede Sorbonne Üniversitesi’nde ya da Collège de France’ta profesör olursa hiç şaşmam. Yol da toplayacağı servetleri de hesaba katmıyorum tabii, çünkü nasıl derler, yuvarlanan taş yosun tutmazmış, ama yuvarlanan kadın Allah ne verdiyse topluyor...</p>

  <p class="block_2"> </p>

  <p class="block_1">On beş yıl önceydi bu dediğim. Gazetemin cinayet haberleri bölümündeki haberi görünceye kadar da Bertet çiftinden söz edildiğini duymamıştım. Görünüşe bakılırsa Bertet, karısı Thérèse’in gösterdiği beceriye rağmen parlak bir kariyer yapmamıştı. Paris’teki liselerden birinin müdürü olarak emekli olmasına ramak kala ölüm onu yakalayıvermişti. Olayın kahramanlarından biriyse, Harry Pink adında, aynı lisede geçici olarak görev yapan bir İngiliz stajyerdi. Tüm bunlar sırf bir ölü ve içeri tıkılan iki sanıkla kalmış olsaydı, benim için can sıkıcı bir déja-vu’ten öteye gitmeyecekti. Gelgelelim bir şey dikkatimi çekti. Gazete olayın kahramanı üç kişinin fotoğraflarını yayımlıyordu. Bertet son görüşmemizden bu yana fazla değişmiş sayılmazdı. Gerçek bu ya, galiba hiçbir zaman genç görünmemişti. Hani şu, yirmi yaşından itibaren her geçen yıl biraz daha yaşlanan özünden yaşlı insanlar vardır ya, işte o tiplerdendi. İngiliz stajyer bana sevimli görünüyordu; çünkü onu kaçınılmaz bir biçimde, hani şu acayip çiftle ilişkimin bulunduğu dönemdeki saf delikanlı ile özdeşleştiriyordum. Ama benden şanssızdı. Thérèse ile olan aşkları onu dehşet verici bir çalkantıya sürüklemişti! Thérèse’e gelince, portresi beni allak bullak ediyordu. Benim tanıdığım etten kemikten yapılmış Walkyrie, güçlü ve cömert bir dişi aslana dönüşmüştü. Görkemli, sakin ve kendinden emin, ah, evet, ama yanakları ile boynu, bir de çenesinin altındaki gölge geçkinleşmeye başladığını vurguluyordu. Özellikle de bakışları değişmişti. Bu bakışlarda artık hani şu alev alev yanan meydan okuma ve onları büyüleyici kılan yaşama arzusu yoktu. Telaşlı bir bekleyiş, daha da kötüsü, kaderci bir yorgunluk okunuyordu. Gelgelelim, hâlâ alımlıydı benim Walkyrie’m ve bu körpecik delikanlının onun yumuşak kollarına ve kalıplı baldırlarına kendini bırakıverdiği anlaşılıyordu. Bertet’nin önceleri bir kaza havasında seyrediyormuş gibi görünen ölümü -Thérèse öyle olduğunu ileri sürmüştü- soruşturmadan sonra karışık ve kuşku uyandıran bir nitelik kazanmış. Gerçekte Bertet, banyoda tıraş olurken elektrik çarpması sonucu ölmüştü. Oysa soruşturma sonunda adamın elektrikli makine değil, sıradan, bir mekanik tıraş makinesi kullandığı, ölümüne yol açan makineninse kadınların kullandığı türden olup, Thérèse’e ait olduğu ortaya çıkmıştı. Fakat Thérèse ile âşığı için en önemlisi, Bertet’nin, ölümünden birkaç gün önce kız kardeşine gönderdiği mektuptu ve bu mektup hemen dosyaya konmuştu. Bu mektupta Bertet, karısı ile genç İngilizi kendisini ortadan kaldırmaya çalışmakla suçluyordu. Thérèse bir kâğıt imzalatıp, kocasının ölmesi durumunda, sigortadan çok büyük bir meblağa konarak milyoner bir dul konumuna gelebilmesini sağlamıştı. İki kez, kaza süsü verilerek hazırlanmış ve kesinlikle öldürücü olan komplolardan kılpayı kurtulduğunu ileri sürüyordu. Kısacası bir kaza sonucu ölecek olursa, bunun gerçekte kaza değil, Thérèse ile âşığının hazırladıkları bir cinayet olacağını söylüyor ve kız kardeşini uyarıyordu.</p>

  <p class="block_1">Anılarıma olan bağlılığımla ve kendimi Thérèse’in genç âşığıyla özdeşleştirerek bu olayı bir kez daha okuyordum. On beş yıl önce benzeri bir olay benim başıma gelebilir miydi acaba? Şüphesiz ki evet. Buna karşılık, tüm basının hüzünlü bir incelikle betimlediği katil kadın tipinde, benim tanıdığım Thérèse’i bulamıyordum. Tutkulu bir biçimde şehvetli, evet, felaket çıkarcı, orası kesin; tamamen ahlâk dışı, işte bu nokta pek kesin değildi. Doğrusunu isterseniz yaşama sevgisi, insanı bazı olaylar karşısında, tam olarak belirtmek gerekirse ölüm karşısında içgüdüsel bir biçimde geri çekilmeye itiyor bence. Thérèse doymazın biriydi ve açgözlülüğü onda incelik denen şeyden eser bırakmıyordu, ama hastalık ve kan, onu mezbaha kokusu almış at gibi şahlandırıveriyordu. Kendisini kürtajcıya teslim eden hamile bir öğretmen arkadaşın durumunu andığımda gösterdiği aşırı tepkiyi şimdi anlıyorum. Beyaz önlüklü kasaplardan korumak istercesine ellerini karnına siper ederek, “Ben asla yapamam!” diye homurdanmıştı. Ve bir sözü şu anda aklıma geliyordu. Hani şu kocasının bizi iş üstünde yakalayıp birbirimize kenetlenmiş bir halde bırakarak kaçtığı gündü. “İntihara eğilimli” demişti elbiselerini toplarken. İntihar mı? Ama eceliyle olmayan Ölüm durumunda, kaza ve cinayetin yanı sıra göz önünde bulundurulacak üçüncü olasılık da intihar değil midir?</p>

  <p class="block_1">Basının, Bertet davasını her geçen gün biraz daha kurcaladığını ve ağız birliği etmiş gibi Therese’in karanlık kişiliğini ağır bir mahkûmiyete doğru sürüklemekte olduğunu görüyordum. Bununla birlikte içimde bir anı depreşip duruyor ve gömüldüğü derin kuyudan çıkmaya çalışıyor gibiydi. Bir mektuptu bu. Alençon’dan ayrılışımdan hemen sonra Bertet’nin bana yazdığı mektup. İçerisinde borç verdiğim paranın karşılığı olarak beklediğim çeki bulamadım diye öfkelenip, kargacık burgacık bir yazıyla çiziktirilmiş bu kâğıtları doğru dürüst okumaya gerek duymamış, şöyle bir göz atmıştım. Canı cehennemeydi geveze dolandırıcının! Benim beklediğim bir kompozisyon ödevi değildi! Şu anda kendi kendime bu mektubun içeriğini sorup dururken, aklıma yalnızca iki sözcük takılıp kalmıştı: İntihar ve intikam. Evet, bu sayfalarda söz konusu olan yalnızca buydu... Gerisiyse karanlıktı. Evet intihar ve intikam, işte Bertet’nin ölümüne ışık tutabilecek olan şey buydu.</p>

  <p class="block_1">Acaba ne yapmıştım bu mektubu? Soru anlamsız sayılmazdı, çünkü her şeyi saklama gibi bir hastalığım vardır ve en başta da en anlamsız bile olsa mektupları kesinlikle atmam. Yazık ki bu her şeyi saklama zevki ile düzenliliğim at başı gitmiyor. Ve ordan oraya taşınıp dururken arşivlerim oraya buraya serpiştirdiğim düzensiz paketler halinde yığılıyorlar.</p>

  <p class="block_1">Araştırmaya koyuldum. Zaman geçtikçe bulma şansım azalıyordu. Böyle olunca da bu mektubun dava dosyası için önemli bir belge oluşturduğuna olan inancım daha da büyüyordu. O günden sonra hummalı, boğuntulu ve kendi kendime diş bilediğim günler yaşadım. Zaman aşımına uğrayarak hiçbir anlamı kalmamış eski kâğıtlara, mektuplara ve yazılara dalmak kadar insanı çökerten bir başka şeyin var olabileceğini düşünemiyorum. Ne kadar geçmişin külleri, ne kadar unutulmuş şeyler, ne kadar boşa çıkmış tasarılar, ne kadar sönmüş aşklar söz konusudur bunlarda! Sanki araştırmak için mezarından çıkardığım, kadavralaşmış kendi genç bedenimdi ve bu kadavra kimi zaman masumiyetiyle insanın yüreğini parçalar gibi oluyorsa da kabul etmeliyim ki her zaman mis gibi koktuğu da söylenemezdi. Sonunda Bertet’nin mektubunu başlanmış, yarıda bırakılmış, sonra yeniden ele alınmış bir romanın karalamaları arasında bulup bir zafer narası attım. Bertet’nin karınca duasını andıran yazısıyla kaleme alınmış sayfaları okurken, kendi kendime bu resmi belgenin, benim uydurabileceklerimden kat kat heyecan verici ve derinliği olan bir roman oluşturduğunu söylüyorum. Bu belki de romancı olmayan birinin tipik düşüncesidir. Ama bugün ne önemi vardı ki!</p>

  <p class="block_2"> </p>

  <p class="block_15">Sevgili genç meslektaşım,</p>

  <p class="block_2"> </p>

  <p class="block_15">Aramızdaki yaş farkı bu mektubun hoş görülmesini sağlıyor. Therese’in âşığı olan benim yaşlarımda bir başka erkeğe böyle bir mektubu asla yazamazdım. Siz hiç olmazsa Therese’in değilse bile benim oğlum olabilecek yaştasınız. Bu durum, tüm öfkemi, en azından size kırgınlığımı yok ediyor. Çünkü Therese’e, anneme, babama, genelinde yaşama vb. olan öfkem konusunda suçlama dosyaları saymakla bitecek gibi değil kuşkusuz.</p>

  <p class="block_15">Ben zayıf ve şanssız bir erkeğim, bunu kolayca anlayacaksınız. Beni dünyaya getiren kaba kuvvete direnmek ve savaşım vermek için olmalı, ters doğmuşum. Yaşamdan hiçbir zaman payımı alamadım ve bir daha da hiç bırakmayacağım hiçliğe dönüşümü bekliyorum sabırsızlıkla. “Tanrım, alabildiğine boş ve sakin hiçlik içindeydim. Bu durumdan rahatsız olarak garip bir karnavala atıldım.” Monsieur Teste eğlenceli bir ilgisizlikle büyük estetten söz ediyordu. Bence, hiçbir zaman garip bir karnaval söz konusu olmadı, uğursuz bir soytarılık oldu daha çok. Acılar ve aşağılanmalar içerisinde geçen çocukluğumdan söz etmeyeceğim size. Teneffüsler benim için, daha anaokulundan başlayarak birer işkence merkezi olmuştur hep. Gülünçlük, öğretmen olduğuma göre, bir türlü kaçamadım bundan. Kuşkusuz yönelimim bu yönde diye bu böyle olmadı; yemin ederim bununla hiç ilgisi yok! Daha çok karşı eğilim, başka şey yapma, eğitim-öğretimden başka bir alana atılma yetersizliğiyle, demek istiyorum. Öğretmenlik formasyonu sınavını verinceye kadar birkaç kez başarısızlığa uğradıysam da sonunda kazandım -bir bakıma bu alanda kıdemli oldum diye verdiler belki de. O da edebiyattan bile değil, dilbilgisinden. Bu diploma küçük sınıfları almamı sağlayarak, hiç değilse tek bir defa, bir ders değişikliği sırasında şeytani saldırganlıklarına maruz kaldığım gençlerden koruyordu beni. Yalnızca bir yarıyıl okuttuğum ve curcunası beni her akşam bitkin düşüren, ürküten ve ertesi gün bu çirkefe yeni baştan dalmaya mecbur olma düşüncesinin verdiği tiksintiyle sarhoş eden bu 3. sınıfı dehşetle hatırlıyorum. Bunu sizin geleceğiniz için yazıyorum. Eğer bu mesleğe devam etmek durumundaysanız şunu iyi bilmelisiniz: Sanıyorum, bir öğretmenin kendini kabullendirmesi ve on dört on yedi yaşları arasında yirmi otuz genç kızın ya da delikanlının karşısında ayakta kalabilmesi için tek bir seçenek var: Bu yaşın karakteristik özelliği olan erotik sarhoşluğa belli bir tarzda katılmak. Laf ebeliği sayesinde bu başarılabilir belki. Yine de kızlarla kışkırtıcı bir oyun oynayarak, oğlanlarla ise eşcinsellik dozu yüksek bir yakınlaşma sağlayarak çok özel bu alanda daha iyi sonuçlar alınabilir. Önemli olan, onlar için bir tür yeri doldurulamaz yetişkin cinsel muhatap olmaktır, çünkü bunun dengini hiçbir yerde bulamazlar, özellikle de ana babalarında. Bense bu konuda tamamen yetersizim. 3. sınıfı aldığımda, hiçbir yanlış anlamaya yer bırakmayacak kadar kesin bir biçimde birbirimizi dışladık. Neyse ki okullar açılır açılmaz, küçük altıncı sınıf öğrencilerime ve masum tavırlarına kavuştum.</p>

  <p class="block_15">Thérèse ile ilişkim olması gerektiği gibiydi. Bir araçla evlenmişti o. Bunu dünya nimetlerinden payını almak için kullanıyordu. Ailesi kızlarının bir memurun, üstelik de bir bilim adamının karısı olduğunu görünce büyülenmişti adeta. Üst sınıf olarak düşündüğü bir toplumsal sınıfa mensup biri için ailesinin duyduğu bu saf hayranlığı Thérèse de paylaşıyordu. Beni her zaman rahatsız ettiği halde buna bir türlü son veremeyişimi ancak bu şekilde açıklayabiliyorum. Sizin de gördüğünüz gibi gayet doğal olarak, onunla senli benli konuşuyordum. O ise ısrarlarıma rağmen bana siz demekten bir türlü vazgeçmedi. Bununla -bilerek ya da bilmeyerek- toplumsal yönden ve yaş bakımından aramızda bir fark bulunduğunu vurguluyordu. On bir yaş, pek de o kadar büyük değil. Ama ben hiçbir zaman gerçek anlamıyla genç olmadım, onunsa tüm bedeninden, tüm hareketlerinden, ağzından, özellikle de gözlerinden gençlik fışkırıyordu. Thérèse! Onu o kadar sevdim ki! Tutkuyla, acıyla. Ve onun başkaları karşısında son derece kendinden emin oluşu yanında öyle beceriksiz, gülünç ve zayıf kaldım ki! İstemediği halde, kişiliğinin kaynağından akan bir sözü, bir hareketiyle beni tırmalıyor, yaralıyor, yüreğimi kanatıyordu. Bir gün beni ölümcül bir şekilde yaraladı, evet, tarihini tahmin edemediğim geciktirilmiş bir ölümdü söz konusu olan. Oluşturduğumuz garip çifte bu söz uygun düşer mi bilmem, ama yeni evliydik. Bilmem söz nereden açıldıysa, kendisine dünyaya getirebileceğimiz bir çocuktan söz ettim. Birden taş kesilerek ilk kez görüyormuş gibi garip garip yüzüme bakmaya koyuldu. “Çocuk mu dediniz? Sizden mi?” Beni öyle bir alıcı gözle süzüyordu ve bakışlarında öyle bir hor görü vardı ki, bu duruma daha fazla dayanamayıp kalkıp kaçtım.</p>

  <p class="block_15">Çocuk ve yaşam, yaşamın sürmesi, hatta ölümsüzlük, bunlar birbirine yakın düşüncelerdir. Benim düşüncemde, bir çocuğun dünyaya gelişi, -Thérèse’e olan aşkım gibi- beni eski intihar saplantılarımdan kurtaracak bir tutamaktı. Kurtuluşa açılan bu kapı, bir kez daha hoyrat bir biçimde yüzüme kapanmış oluyordu. Thérèse’in ilk “serüven” i beni karanlık dünyamda biraz daha ötelere itti. Eğer aniden içimde tuhaf ve kara bir enerjinin bulunduğunu ve bunun hayatıma yeni bir tat verdiğini hissetmeseydim, herhalde daha fazla dayanamazdım. Ah bu tat acı, buruktu, ama aynı zamanda güçlü ve beni geleceğe yöneltebilecek nitelikteydi: Aynı yüreğin eylemi ve tutkusu olarak birbirlerinden ayrılamayan kıskançlık ve öç alma arzusunu keşfediyordum. Evet, aldatılmış, alaya alınmış, kırılmıştım ama intikamımı alacaktım ve bunun için yaşamam gerekiyordu.</p>

  <p class="block_15">İyi de neden ve kimden alacaktım intikamımı? Onulmaz yaram, Thérèse’in benden bir çocuk sahibi olmaya yanaşmayışından ileri geliyordu. İntikam tutkum çocuk sahibi olmak konusunda odaklanıyor. Bu pek değişik bir şey değil, kabul ediyorum. Eğer geleneksel toplumlar kadının kocasını aldatmasını şiddetle cezalandırıyorsa, kimliğini tehlikeye attığı çocuk yüzünden yapıyor bunu. Kuşkusuz benim de gelenekçi bir duyarlılığım var. Thérèse’in benden başkasından çocuk sahibi olmasını asla kabul etmeyeceğim, duyuyor musunuz, asla! Sizi bağışladım, çünkü önemsiz ilişkiniz hiçbir iz bırakmayacak. Başka türlü olsaydı, umutsuzluğumdan korkmanız -sizinle birlikte Thérèse’in de tabii- gerekirdi. O bunu biliyor. Gereken tüm önlemleri alıyor. Ama bastırılamaz -sıradan bir anneden çok daha fazla- bir analık eğilimine sahip. Bu çağrıya boyun eğdiğinde, ben kendimi öldüreceğim. Fakat, inanın bana, yalnız başıma batmayacağım. Cesedim, tıpkı boyunlarına bağlı bir taş gibi Thérèse, âşığı ve zinalarının nefret verici meyvesini de birlikte sürükleyecek.</p>

  <p class="block_2"> </p>

  <p class="block_1">Bu satırlar yeterince açık mıydı? Tüm bunlar Bertet’nin cinayet süsü vererek intihar etmiş olduğunu yeterince kanıtlamıyor muydu? Buna inanmak için geriye, bulunması gereken son bir ipucu kalıyordu.</p>

  <p class="block_1">Basının “şeytani âşıklar” adını verdiği çiftin avukatıyla bağlantı kurdum. Bertet’nin mektubunu ona ilettim. Acilen Thérèse’i muayene ettirdi, bu muayene sırasında kadının gerçekten hamile olduğu ortaya çıktı. Thérèse, felaketler zincirini başlatacak kırmızı düğmeye bastığından habersiz, bunu Bertet’ye itiraf etmişti. Bertet hem ölmüş hem de intikamını almıştı. Bir taşla dört kuş vurduğunu sanmıştı. Ne var ki, on beş yıl önce genç bir meslektaşa yazılmış, fazlasıyla açık bu mektubu unutmuştu. Aydın milleti böyledir işte. Sözlerinde ve yazılarında aşırıya kaçan üslupları, en iyi düzenlenmiş girişimlerini tehlikeye atar.</p>

  <p class="block_2"> </p>

  <p class="block_1">Thérèse bir kovuşturmazlık kararından yararlandı. Harry Pink ile birlikte özgürlüğüne kavuşunca ilk işi beni telefonla arayıp teşekkür etmek oldu. Bana bir minnet borcu olduğu gerçekti. Yine de karakteristik özelliğini oluşturan düşüncesizlikle bu mutla sonu kutlamak için beni şampanya içmeye çağırdığında reddettim. Acaba bir yıl sonra hâlâ beni anımsıyorsa, çocuğun vaftiz babası olabilir miydim? Coşkuyla karşılanan bu kaçamak öneriyi yaptım. Onlardan söz edildiğini bir daha hiç duymadım.</p>

  <p class="block_9" id="calibre_pb_6"> </p>
</body>
</html>
