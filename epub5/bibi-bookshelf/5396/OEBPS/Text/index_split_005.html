<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Veda Yemeği</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_14" id="id_Toc399181822">Ermişler Bayramı mantarları</p>

  <p class="block_2"> </p>

  <p class="block_1">Hafta sonunda Rio de Janeiro’da bir polo maçım vardı. Karım, en iyi üç atımla dört gün önce gitmişti, ben de ardından gidecektim. On saatlik uçak yolculuğunun verdiği yorgunluğu ve gerginliği yenmek için bu süre gerekliydi atlara. Karım, yatışmaları için pistte onlara binmeyi zevkle kabul etmişti. Atlarla haşır neşir olan bir insan olarak, elbette ki onlardan hoşlanan bir kadınla evlenmeyi yeğlemiştim. Daha önceki iki evliliğimin başarısızlıkla sonuçlanması, eski karılarımla aramızda bu tür bir uyumun bulunmamasından kaynaklanıyordu.</p>

  <p class="block_1">Sonuçta bir tür yaz bekârıydım ve belki de bu alışılmamış durum (sapına kadar ve iflah olmaz bir evlilik yanlısı, <i class="calibre1">homo conjugation</i>) ilk gençliğime doğru bir yolculuğa çıkmama katkıda bulundu. O akşam Roissy’den beni Madrid üzerinden Rio’ya götürecek olan uçağa binmem gerekiyordu. Hizmetlilere izin verip, konağımızı kendim kapattım ve bavullarımla beni havaalanına götürecek taksinin gelmesini beklemeye koyuldum. Düşüncelerim çoktan Paris’ten uzaklaşmıştı; artık Rio’da, bizi evlerinde ağırlayacak atçılık kulübünden dostlarımın evinde karımla ve özellikle de uçak yolculuğunun heyecanını üzerlerinden atmış atlarımla baş başa olduğumu düşlüyordum.</p>

  <p class="block_1">Uçak şirketine ait yolcu kayıt gişesi üzerine çaprazlamasına asılı panoda adı geçen uçuşun iptal edildiğini görmenin yarattığı şok karşısında düşlerim hoyratça dağılıverdi. İptalin nedeni de Madrid Havaalanındaki yer hizmet görevlilerinin grevde oluşuydu. Üzülmüştüm. Alın işte, Franco döneminde asla görülmemiş bir şey! Daha sonraki uçuş saatleri ve Rio ile saat farkları hesap edilince, polo maçım suya düşüyordu ve sevgili atlarımı boşu boşuna Atlantik’i aşmak zorunda bırakmıştım. Karım ses çıkarmazdı: Uçağa bayılırdı ve Brezilya baharında güzel bir gün yaşamanın neresi trajikti Tanrı aşkına!</p>

  <p class="block_1">Buna karşılık bu aksilik, beni tuhaf bir biçimde gerçeklerden koparmıştı. Konak kapalıydı, personel dağılmıştı, atlarım ve karım uçakla Brezilya’ya gitmişti. Saçma bir nedenle, ruhen ayrılmış bulunduğum Paris’te alıkonulmuştum. Tuhaf ve kaygı verici bir boşlukta dalgalanıyordum. Yaşamım, tıpkı sallanan bir dişin, dişeti boşluğunda sadece alışkanlık üzere durduğu gibi “temeli çürümüş” görünüyordu. Dille yapılacak en ufak bir basınç onu dişetinin kanlı ve yumuşak deliğinden fırlatıverirdi.</p>

  <p class="block_1">Hesapta olmayan bu durum karşısında şaşırmış bir halde bir taksiye binip, kürkçü dükkânıma döndüm. Bir elimde valizim, ötekinde el çantam, dizimle bahçe kapısının parmaklığını iteledim ve ağaçların çevrelediği yola daldım. Nemli kasım gecesi bastırmıştı, ama sokak lambalarının su yeşili ışığı yeri çok güzel aydınlatıyordu. Ayağımın ucuyla bir kuru yaprak yığını ittim ve bu sırada ince mantarların oluşturduğu bir öbek ilişti gözüme. “Hava tam mantar havasıymış” diye düşündüm. Evin içerisi hüzün verici. Tanrım, ben yola çıkmadım mı? Peki burada işim ne? Buzdolabı tamtakır. Televizyon çalışmıyor. Bir süre ıssız odalarda dönenip duruyorum, odalar öylesine düzenli, öylesine derli toplu ki ister istemez kendimi davetsiz misafir gibi görüyorum. Le Sueur Sokağı’nda gece yarısına kadar açık olan küçük lokantaya gidip bir parça bir şeyler yemeyi düşünüyorum, sonra bu düşünce beni korkutuyor. Sonunda soyunup yatıyorum.</p>

  <p class="block_1">“Hava tam güz mantarı havasıymış.” Evet, çünkü keçimantarı her ne kadar bir ilkbahar mantarıysa da, biraz daha bodur, biraz daha esmerce, ama ötekinden lezzet bakımından hiç de geri kalmayan bir sonbahar türü de vardır. Biraz önce gördüğüm mantarları getiriyorum gözlerimin önüne. Çocukluğumu düşünüyorum. Savaş sırasında sekiz, dokuz, on, on bir, on iki yaşlarındaydım. Bir Bourgogne köyünde papaz evinde oturuyorduk. Doğru dürüst geçinemiyorduk, ama bu sefalet yıllarında pek halimizden şikâyet edemiyorduk. Köylülerden arta kalan yiyecekleri toplamak için altımda bisiklet, evle tarlalar arasında mekik dokuyordum. Bisikletin selesine bağlanmış römorkun verdiği korkunç ağırlığı da, kısa bir süre sonra lastik tekerleklerin yerini alan mantar şeritlerin sertliğini de unutmam mümkün değil. Kasaba okuluna gidiyordum ve kılığım ve konuşmam burjuva kökenimi o saat ele verdiğinden, orada bir sürü sitem ediliyordu bana. Gerçek dostum, yalnızca iflah olmaz tembel, “kötü adam” olan, ama avcılığına toz kondurulamayan Ernest idi. Ah o çocuk, tavşanlara tuzak kurmak, karatavuklara kapan hazırlamak ya da Ouche Irmağı’nda eliyle alabalık yakalamakta üstüne yoktu doğrusu! Kim bilir kaç kez onun sayesinde soframızı zenginleştirmişimdir! Bunun karşılığında annem, kullanmadığımız giysilerle ayakkabılarımızı ona veriyordu. Her şey üzerine harika uyuyordu ve şükran duygularıyla ölümsüzleşmiş görünen eskilerimizi giyiyordu durmadan.</p>

  <p class="block_1">Mantarlar onun uzmanlık alanına giriyordu. Dediğine bakılırsa öğretmen masasının altında bile mantar bulmuş ve gayet de lezzetliymiş! Kuramsal açıdan bu konuda hiçbir bilgisi olmamasına rağmen, zehirli mantarı yenilir mantardan içgüdüsel olarak şaşmaz bir kesinlikle ayırıyordu. Gelgelelim bir hassas yanı vardı: Fikrini almak istediğiniz mantarları kendisine bir mendil ya da bir sepet içerisinde göstermemeniz gerekiyordu. Eğer öyle yapılmışsa, başını sallıyor, bir şey söylemeye yanaşmıyor, bilgisizliğini itiraf ediyordu. Mantar dediğin ancak ve ancak yetiştiği alanda, henüz kimsenin eli değmeden tanınabilirmiş. Böyleydi Ernest.</p>

  <p class="block_1">Keçimantarları... Fontaine Fermee’nin -Ouche’un iki kaynağından biri- aşağısında, kimi zaman su baskınına uğrayan bir tarlayı anımsıyordum, neden bilmem buraya Kazlı Vadi diyorlardı. Bu kıraç toprağı şenlendiren ender otların arasında mantarların adeta “büyücü toplantısı” yapıyorlarmış gibi bir arada bulunduklarına gözümü kırpmadan yemin edebilirdim.</p>

  <p class="block_1">Boşu boşuna uyumaya çalışıyorum ve bir türlü uykuya dönüşmeksizin beni oldukça kısa süren ama tüm varlığımızı borçlu olduğumuz o çocukluk yıllarına götüren bir tür uyanık rüyaya dalıyorum. Kazlı Vadi ve oranın keçimantarları, Ernest ve kertenkele, böcek, yuva, yumurta, çakı, balık avlamada ve tavşanlara tuzak kurmada kullandığı ıvır zıvırdan geçilmeyen cepleri. Aradan otuz beş yıl geçmesine karşın tüm bunlar hâlâ öyle canlı, öyle yakındı ki! Üzüntüler içerisinde geçen çocukluk yıllarımı kuşatan ve besleyen bu insanları tümüyle ihmal etmek çok büyük bir nankörlük olmaz mıydı?</p>

  <p class="block_1">Kalkıyorum. Uykum yok, bu kesin. İçimin derinliğinde var olduğunu bildiğim ama dilimin bir türlü söylemeye varmadığı bir tasarıya uyarak giyiniyorum. Yatışmış ve uysal canavar La Bentley yeraltı garajında bekliyor. Kontak anahtarını çevir yeter, o saat deliğinden dışarı fırlayacak. Kontak anahtarını çeviriyorum. Elektrikli kapı ufak yollu sarsılıyor. Motor yavaşça horlamaya başlıyor. Foch Caddesi ölgün bir ışıkla aydınlanıyor. Çevre yolu yönünde sürüyorum arabayı. Güney otoyoluna yöneldiğimde saat gecenin iki buçuğuydu.</p>

  <p class="block_1">Pouilly-en-Auxois çıkışına varınca, bir an tereddüt ettim. İlkin Beaune’a kadar gitmeye, sonra 470 No’lu devlet yoluyla Montigny’ye doğru inmeye niyetlendim. Ne var ki Pouilly çıkışını gösteren panolarda çağrılarına karşı direnemediğim köy adları yer alıyordu birer birer. Bourgogne’lu demiryolcu-yazar Henri Vincenot’nun köyü Commarin, anneannemin çocukluğunun geçtiği ve mezarının bulunduğu Pont-de-Pany, kardeşlerimle benim yapay bir gölcükte yıkanmaya gittiğimiz Chazilly. Böylece otoyoldan ayrıldım ve derhal anılar yüzüme çarpmaya devam etti. Bunlar arasında ikinci elden olanları da vardı, yani annemleri, dedemleri ilgilendiren ve yanımızda yüzlerce defa anılmış olan anılar demek istiyorum. Sainte-Sabine’e giden inişe yönelirken, 1926’da Citroën B 12’sinin direksiyonu başında büyük bir kaz katliamı yapan büyükbabamı anımsamam da işte böyle oldu. Bligny-sur-Ouche’taki eczanesinin önünde durduğunda, büyükannem arabanın her yanının bembeyaz kaz tüyleri içerisinde olduğunu görünce şaşırır. “Yarın Sainte-Sabine kazı yiyoruz” der büyükbabam, kutsal kitaba özgü bir yalınlıkla. Aynı eczanenin önünden ağır ağır geçtiğimde tanyeri ağarıyordu. Tanrım, ne çok anı, ne çok ölü!</p>

  <p class="block_1">Bligny ile Montigny arası iki kilometre. Köye girdiğimde her taraf hâlâ uykudaydı. Bu beni rahatlattı. Bunca yıl ortadan yok olduktan sonra gösterişli arabamın direksiyonunda tantanayla dönmek hiç hoşuma gitmezdi doğrusu. Soluğu hemen Fontaine Fermée yakınlarındaki Kazlı Vadi’de aldım. Gözlerime inanamıyordum: Bir orman! Nemli çayırların vadi görünümü sunduğu bu yerde şimdi düzenli bir biçimde dikilmiş kızılağaçların oluşturduğu küçük bir orman yükseliyordu. Ağaç dikerek bu çukur alanı ıslah etmek düşüncesi sonuçta gayet akılcıydı. Ne var ki bu kızılağaçların varlığı, özellikle de boyları bana birdenbire yılların ağırlığını hissettirdi. Eh evet, küçücük fidanlar otuz beş yılı bile bulmayan bir süre içerisinde ulu ormana dönüşü vermiş! Birden kendimi yaşlı ve Dante’nin sözünü ettiği yaşam yolunun ortasını çoktan aşmış hissettim. Hem sonra düşkırıklığına uğramıştım. Ya benim şu keçimantarları? Gecenin bir yarısında yataktan kalkıp bunca yolu eli boş dönmek için mi tepmiştim? Anılarımı bir kez daha sorguladım. Besseyen-Chaurne’da, Balance Tepesi’nde, kenarında boş bir alan bulunan küçük bir karaçam ormanı geliyordu gözümün önüne. Çünkü keçimantarı dediğin hava ve ışık isterdi, ama bir çit, duvar ya da orman kenarı gibi korunaklı bir yerde olması gerekirdi.</p>

  <p class="block_1">Böylece güzel otomobilimle şimdi de Beaune yönüne, Balance denilen bayıra yöneldim. Beş kilometre sonra sola, Crépey yönünde küçük bir kasaba yoluna sapıyorum ve tam Bessey’den önce... Her şey oradaydı. Arabadan çıkınca bu Bourgogne tepelerinin (Besseyen Chaurne Boğazı güney otoyolunun en yüksek noktasıdır) silindir biçiminde otları ve köknar öbekleri ile biraz Alpler’i çağrıştıran havasına kavuşuyorum. Şu benim karaçam koruluğu olduğu yerde duruyordu. Ve kabar kabar fırlayıvermiş keçimantarları (<i class="calibre1">orman perilerinin durgunluğu</i>), başlı başına bir mantar kolonisi randevumuza sadık kalmıştı. Torpido gözüne attığım plastik torbayı kapıp yeniden kavuştuğum on iki yaşımın coşkusuyla işe koyuluverdim. Acaba büyüdüğüm için miydi? Eskiden aynı yerde topladığım mantarlar galiba bugünkülerden çok daha güzeldi. Geçmişin yaldızlı sisleri, en basit şeyleri mükemmele dönüştürüyorsunuz!</p>

  <p class="block_1">Ağır ve dolu torbam beni düşlerimden uzaklaştırdı. Şimdi ne yapmalıydım? Yeniden yola koyulup Paris’e mi dönmeli? Hiç de hoş bir şey değil. İyi ama ne yapmalı, kime gitmeliydim? Ernest’e tabii! Şu bizim ünlü avcı Bessey karaçamları gibi yerinden kıpırdamamış olmalıydı. Saat altıydı ve uzakta Crépey Kilisesi’nin çan kulesinin gerisinde pembe parmaklı şafak yükseliyordu. Benim gibi çekingen bir insan için en uygun saat.</p>

  <p class="block_1">Balance’ı inerken Bentley tıpkı iri bir kedi gibi mırıldanıyordu.</p>

  <p class="block_1">Eskiden Gueret çiftinin işlettiği küçük hana geldiğimde, sola dönüyor ve Ouche Köprüsü’nü geçiyorum. Ernestlerin evi yana yatmış merdiveni ve kıçı yamalı eski pantolonu çağrıştıran çatısıyla kuşkusuz oldukça harap haldeydi, ama beni sıcak karşılıyor. Kapıya vuruyorum. Hemen tanıdığım bir ses: “Kim o?” diyor. Adımı veriyorum. Kapı açılıyor. “Aman Tanrım, demek sensin?” Kuşkusuz çok değişmiş. Bu kıllı fauna ile sokakta karşılaşacak olsam, eski dostumu hemen tanır mıydım, bilemiyorum. Ama düşününce, benim tanıdığım keskin bakışlı sıska kızılın, alayın inceltip uzattığı yeşil gözlü bu bıyıklı tilkiye dönüşümü, çocukta insanın yetişkin halini bulmak isteyen mantıktan besleniyordu. “Mantar için geldim” diyor ve sanki bu açıklama otuz beş yıl aradan sonra aniden ortaya çıkışımı haklı çıkaracakmış gibi torbamı uzatıyorum. “Mantar mı?” diyor torbama şöyle bir göz attıktan sonra, “Evet, senmişsin!” Ve bilenmiş yüzü, durumumun gerektirdiği bağışlayıcılığın yumuşattığı bir sevinç ışığı yansıtıyor. “Yat Briffaut!” Cinsi pek belli olmayan, ama İspanyol kanı ağır basan bir köpek bacaklarımı ve pantolonumun önünü kokluyor harıl harıl. “Eh ben de tam yemek hazırlamak üzereydim” diyor Ernest. “İstiyorsan mantarlı bir omlet daha ekleriz.” İstiyordum, üstelik akşamdan beri bir şey yememiştim. Bana bir sandalye veriyor ve bir gerdelin yanına oturup mantarları ayıklamaya koyuluyor. Odayı gözlemliyorum. Çiftçilik ve ormancılıkla ilgili bir sürü ıvır zıvır dolu her taraf: Pencerede kurumaya bırakılmış tavşan postları, balık ağları, kafesler, çavalyeler, kirtiller, kerevit terazileri, odun yığını üzerine konulmuş bir balta. Ve duvardaki silahlıkta asılı üç tüfeğin, açık büyük yatağın baş ucunda, yatan bir insanın kolayca uzanabileceği yerde bulunuşu dikkatimi çekiyor. Atalardan kalma alışkanlık mı, yoksa kök salmış bir kuşku mu?</p>

  <p class="block_1">— Yalnız mı yaşıyorsun?</p>

  <p class="block_1">— Tanrı’dan sonra tek hâkimim! Biliyorsun babamla pek geçinemezdim. Çekip gitmiştim. O ölünce annemin yanına döndüm. O da öldü, birkaç yıl oluyor, unuttum gitti. Düşkünler yurduna gitmek istemiyordu. Haklıydı. O gün bugündür kimsem kalmadı. Yalnızca Briffaut var. Değil mi Briffaut?</p>

  <p class="block_1">Köpek bir kuyruk sallamasıyla onayladı.</p>

  <p class="block_1">— Demek öyle, mantar toplamak için bütün gece araba kullandın?</p>

  <p class="block_1">Gerçeğe uygun bu saçmalık, ardından Ernest’in itiraz etmeden kabul ettiği bir başka saçmalığı getiriyordu:</p>

  <p class="block_1">— Karım atlarımla Rio de Janeiro’da, özgürdüm.</p>

  <p class="block_1">Özgür... Gerçek özgürlük önümde değil miydi? Ermişler Bayramı mantarlarım bana onu keşfettirmemiş miydi? Ernest bu köyün okulunda benimle sıra arkadaşı olarak öğrenimine başlamıştı. Sonra ayrılmıştık ve ayrılan yollarımız bizleri değişik yönlere; beni Foch Caddesi’nde bir konak sahibi olmaya, onu yeni baştan hareket noktasına, yani kırma köpeğiyle birlikte yaşadığı, atadan kalma, hayat ve koku dolu izbeye dönmeye sürüklemişti. Servet yapmak için yılmadan çalışmış ve bunu başarmıştım. İki kez boşanmıştım, üçüncü karımla beni birbirimize yaklaştıran tek ortak zevkimiz de halen atlara olan ilgimizdi. Defalarca doğudan batıya, batıdan doğuya dünya turlarına çıktım. İçime işleyen bir şey vardı: Ernest’in, anlattıklarıma karşı aşırı ilgisizliği. Bütün bu zaman süresince yapmış olabileceklerim onu hiç mi hiç ilgilendirmiyordu. Bir adımlık yol kat etmemişti. Bugün de çocukluğunda ve ilkgençlik yıllarında yaşadığı gibi yaşıyordu. Yaşamının, günlerin günlere ve yılların yıllara eklendiği mevsimlerin birbirini izlemesiyle ritim kazanan tekdüzeliği birbirimizden uzak kaldığımız otuz beş yılı -benim için iyi kötü serüvenlerle dolup taşan- neredeyse sıfırlıyor olmalıydı. Ve sonuçta sadece benim ona soracak sorularım vardı. Şaşırtıcı olan, köşesine çekilmiş bu adam doğrusu rahat, nerdeyse güzel konuşan bir insan olarak göründü, ama bana hitap edermiş gibi görünürken, aslında tek gerçek dinleyicisi olduğu gün gibi ortada olan Briffaut ile bakıştığını fark etmem uzun sürmedi. Issız adasında Robinson Crusoe. Koyun postundan yapılmış yeleği ve kızılımsı sakalıyla bana onu anımsatıyordu. Ve ben yıllar sonra adaya yanaşan ve keçili adamla diyalog kurmaya çalışan ilk İngiliz gemisinin kaptanıydım. Gerçekte onun yaptığını yapıp, çocukluğumun geçtiği bu topraklarda kalmış olsaydım, halim ne olurdu, onu gözümün önüne getirmeye çalışıyordum.</p>

  <p class="block_1">Belleğimde yüzler dalgalanıyordu. Annette Mazurier örneğin. Çocukluğumun madonnasıydı. Köy okulunda, hatta söylenenlere bakılırsa tüm kasabada ondan iyi öğrenci yoktu. On iki yaşında ciddi bir yetişkin kadın havası vardı. Nazikliği olmasa, meleksi bir saflıktaki küçük yüzü son derecede suratsız bulunabilirdi. Ne olmuştu kim bilir? Ebe mi, sorgu yargıcı mı, bir manastırda rahibe mi?</p>

  <p class="block_1">— Annette mi? Ha, şu Mazurier mi? Ah şu kız, başına ne işler geldi sorma! Doğrusunu istersen biraz da kendisi arandı hani. Hakkında hiçbir şey bilinmiyor. On yedi yaşındaydı, fazla değil, Dijon’dan gelmiş bir ipsizin ağına düştü. Herif Çin Hindi’nde yararlıklar göstermiş eski bir paraşütçüydü. Yani kendisi öyle diyordu Pek temiz olmayan savaş başarıları anlatmakla bitecek gibi değildi Herkes Annette’i uyarmak için birbiriyle yarıştı. Kendisi de saklamıyordu zaten: “Ben ipsizin tekiyim.” Hani derler ya, yüzünden okunuyordu bu. Şöyle bir bakmak yetiyordu. Gözü bir şey görmeyen tek kişi varsa o da Annette idi. Nuh dedi peygamber demedi. Hatta oğlan ona Dijon’da karısı ve çocukları olduğunu söylediği zaman bile bildiğinden şaşmadı. Uzatmayalım, sonunda evlendiler. İlk çocuğu oğlan oldu, adını Pierrot koydular. Cezayirli yakışıklı paraşütçü ortalıktan kaybolduğunda kızcağız ikinci çocuğuna gebeydi. Poliçelerini kıza ödettiği arabayı da alıp ortalıktan kayboldu o serseri. Geride, kucağında bir yaşında bir çocuk, karnında doğdu doğacak ikinci bir çocuk ve bir sürü borç bırakarak! Milletin acımasızca her şeyi başına kakması da cabası tabii: Sana söylemiştim de, bir kulağından girip ötekinden çıktı da... Çok ağır işlerde çalıştı zavallı Annette. Diplomaları olduğu için ilkokul öğretmenliği yaptı. Hatta bir koca daha buldu, kendisinden kat kat yaşlı, kendi halinde bir dulla evlendi. Galiba ipsizi başından attığını, bir daha onun adını duymayacağını düşünüyordu. Bir bakıma evet. Ama oğulları vardı. Büyüğü anasından yanaydı. Ama öteki, hık demiş babasının burnundan düşmüştü. İşte bu Jeannot daha on birine bile basmamıştı ki iki jandarmanın arasında eve döndü. O gün bugündür hep daha beter oluyor. Şimdiye kadar tüm saçmalıklarının ceremesini annesi çekti. Ama bu sonsuza kadar sürmez elbette...</p>

  <p class="block_1">Annette öylesine ağırbaşlı, öylesine ciddiydi ki, kendisiyle yaşayacak erkeği sıkacak gibi görünüyordu ve bu tutku, kuşkusuz fiziksel olan bu çılgınlık, onu Cezayirli paraşütçünün ayaklarına itti. Cin gibi zeki bir kız olduğu için korkunç bir saçmalık yaptığını biliyordu herhalde; ama elini kolunu bağlayan şu örnek kız olmaktan bıkmış da olabilirdi. Ve gitmeden önce karnına kendisinin bir kopyası olan tohumunu bırakan paraşütçünün bir tür saatli bombayı çağrıştıran zaman ayarlı intikamı gelip çatmıştı. Üstelik bundan kolay kurtulamazdı da; çünkü bu onun oğluydu. Ve bu çocukla birlikte yaşadığı mutsuzluklar sürüp gitti.</p>

  <p class="block_1">Üstü çatlakla dolu Allahlık kuzinede ateş gürüldüyordu. Hayatta böylesine çabuk ve evin içerisini dumana boğmadan hazırlanmış bir mantar flambe daha bulabilir miydim? Başlı başına bir sanat... Ernest kocaman bir tavaya, gözüme alabildiğine çok görünen bir sürü mantar atıyordu. Bir şey daha dikkatimi çekmişti: Onları yıkamıyordu. Bu durum, tanığı olduğum bir olayı getirdi hemen gözümün önüne. Bir gün yine burada, annemle, evde verilen büyük bir yemek daveti için “ekstra”dan tutulmuş bir köylü kadın arasındaki tartışmayı anımsadım. Kadın, kentlilerin her şeyi bol suyla kütür kütür ovarak yıkamalarını anlamsız bir alışkanlık olarak görüyor ve şiddetle yeriyordu. Sağlık kurallarının bir talihsizlik olduğunu ileri sürerek, şu görüşü savunuyordu: Islanmış yiyecekler ister çiğ, ister pişmiş yensin, tatları kaçıyor.</p>

  <p class="block_1">— Peki, Edouard Lecoûtre? O ne oldu?</p>

  <p class="block_1">Sınıfın ana kuzusuydu Edouard. Korkak, bakımlı, her zaman iki dirhem bir çekirdek. Ayrıca iyi bir öğrenciydi de; çünkü akşamları annesi çalıştırıyordu. Babası bir trafik kazasında ölmüştü ve annesi küçük tarım işletmelerini canla başla yönetiyordu. On beş hektar kadar arazi, iki at, altı inek, bir kümes, bir tavşan kümesi, bataklıkta debelenen üç beş ördek, bütün bunlar yine de bir yanaşma ve bir de hizmetçi gerektiriyordu. Annesi hiçbir zaman yumuşak başlı olmaya özenmemişti, ama bu iki yardımcı ona sertlik ve açgözlülük konusunda öyle bir ün getirdiler ki, olursa o kadar olur. İlkin biri, ardından da öteki işi bıraktı. Kadın yeni işçiler aldı. Her defasında aynı terane: Gözünü para hırsı bürümüş erkeksi kadın, bir başka çağdan, bir başka uygarlıktan kalmaydı adeta.</p>

  <p class="block_1">— Peki ama Edouard’ın bütün bunlarla ne ilgisi var?</p>

  <p class="block_1">Bu soru Ernest’in kahkahayı basmasına yol açıyor.</p>

  <p class="block_1">— Ah, diyebilirim ki iyi faka bastırdı anası olacak karıyı! Marelierlerin kızları Ginette ile Viviane’ı hatırlıyor musun?</p>

  <p class="block_1">Tabii hatırlıyorum! Ailesi tam anlamıyla alkolün batağına yuvarlanmıştı. Çocuklar -sayılarını hiçbir zaman tam olarak öğrenemedim- okula ara sıra uğruyor ve hemen dikkat çekiveriyorlardı. Çoğu zaman içlerinden biri öylesine ağır dayak izleri taşıyordu ki, öğretmen, görür görmez jandarmaya haber vermek zorunda kalıyordu. O zaman babaları okula gelip bir sürü tantana koparıyor ve çocuklarını okula göndermemekle tehdit ediyordu.</p>

  <p class="block_1">— Uzatmayalım, diye sürdürdü Ernest, Edouard, işte bu Ginet te Marelier’ye gönlünü kaptırmasın mı! Durumu annesine açtığın da neredeyse onu gırtlaklıyordu kadın. Canım öyle dediysem laf olsun diye işte, yoksa o her zaman sevgili Edouard’ını nazlı büyütmüş, bir dediğini iki etmemiştir. Fakat sen tut, başka kız kalmamış gibi bu musibet ailenin kızına âşık ol! Olamaz, asla, kesinlikle olamazdı böyle bir şey! Ginette denen kızın günün birinde gebe kalışına ve Edouard’ın sağda solda kasıla kasıla çocuğun babasının kendisi olduğunu söyleyişine kadar bu böyle sürdü. Baba Marelier’nin, Edouard’ın annesi dul Bayan Lecoûtre’un evine baskın yapışı. Bunu görmek isterdim. Bütün bir öğleden sonra sürdü bu tartışma. Sonuçta anlaşmaya vardılar. Edouard, Ginette belasıyla evlenecekti, ama Ginette ailesini bir daha asla görmeyecekti. Asla. Hiç kimseyi. Bu kimseyle görüşmeme konusu ailenin tümünü kapsıyordu ve çok kesindi. Bu kuralı Viviane belası bozdu. Marelier ailesinin nikâha gelmesi bile yasaktı. Ve öyle oldu. Daha sonra Viviane belası, meydandaki kahvede düzenli olarak kız kardeşinden haberler verdi. Önce içki yasağı. Yalnızca su. Gerektiğinde kahve, süt. Ve özellikle, ah özellikle tek kuruş para yok! Tel dolap her zaman çifte kilit altında. Alışverişlere gelince, onları iki kadın birlikte yapıyordu. Ama Ginette’in orada bulunmasının tek nedeni, paketleri taşımaktı. Lecoûtre Çiftliği’nde bir yabancıdan farksızdı. Boğaz tokluğuna çalışan bir hizmetçi adeta, diye bağırıyordu kız kardeşi kahvenin ortasında.</p>

  <p class="block_1">— Peki çocukları oldu mu?</p>

  <p class="block_1">— Aa, tabii, ama kayınvalide kararı vermişti: Bir çocuk, tek bir çocuk. Bir ikincisini yapmak kesinlikle yasak! Fakat işte bu anda her şey değişiverdi. Ginette’in bir kızı oldu. Adını ne koysalar beğenirsiniz, Alberte koydular! Ve çok geçmeden Ginette anladı ki bu bebek, onun özgürlüğünün anahtarını elinde bulunduruyordu. Çünkü daha başında korkunç dul Lecoûtre, torununun karşısında güneşte kalmış kartopu gibi eriyiverdi. Çocuğun karşısında beyni sulanmış bir kaçıktı adeta! Onu bu halde görenler gözlerine inanamıyorlardı. Alberte’in yanında hiçbir şeyin önemi yoktu. Büyükannesi, Beaune’daki oyuncakçı dükkânlarında ve bebe mağazalarında birden cömertleşiveriyor, kesenin ağzını alabildiğine açıyordu. Bu hareketi gelininin ve oğlunun canını çıkarıyordu, ama Ginette bıyık altından gülüyor ve güven içinde sonrasını bekliyordu.</p>

  <p class="block_1">— Sonrası mı?</p>

  <p class="block_1">— Evet, çünkü Alberte aklı yetmeye başlayınca durumu o saat kavradı. Ve gördü ki annesi özgürlüğüne kavuşmasını bekleyen zavallı bir köle. Bu sürüp gitmedi! On yaşına geldiğinde köyün en güzel bisikletine, on dördünde Vespa’sına sahip oldu, on sekizinde ehliyetini alıp 4 beygir gücündeki arabasının direksiyonu başına geçti. Edouard’ın kendisi ömründe hiç araba sahibi olmamıştı! Aynı zamanda dul Bayan Lecoûtre yavaş yavaş çiftlikte denetimi elden kaçırıyordu. Ana kız öyle yaptılar ki, kadını önce bir yüklüğe kapattılar, ardında da Bolleyne’deki düşkünler yurduna postaladılar. Ey sevgi, sen nelere kadirsin!</p>

  <p class="block_1">En iyi cinsinden bir Clos-Vougeot şarabı katılmış, şöyle kocaman tarafından bir mantarlı omleti tadına vara vara yiyorduk. Hiç kuşku yok ki çocukluğumun bu Bourgogne’u, insanların yaşamayı bildiği bir taşra kasabası doğrusu; insan orada tıpkı başka yerde olduğu gibi kazanç hırsı içinde olsa da, ayyaşlara ve büyük bir sevginin güçsüz düşürdüğü kimselere karşı acımasız olsa da, bu böyle.</p>

  <p class="block_1">Aklıma gelen adları makineleşmiş bir biçimde sıralamaya devam ettim. Ölenlerin sayısı ürkütücüydü. Elinde alet kutusu olmadan şuradan şuraya adımını atmayan ve tek eğlencesi tarım makinelerini, mobilet motorlarını sökmek olan küçük Chambert, bir Alman mayınına kurban giderek paramparça olmuş. İçinde ne olduğunu görmek istemiş. Gözlerinin miyop oluşu yüzünden Kör Köstebek dediğimiz hani şu saçları taraz taraz, sırık boylu sıska kız, iki yıl sonra olmuş olsa antibiyotiklerin kolaylıkla iyileştirebileceği bir peritonitin hışmına uğramış. Köprünün başına kilometre taşı gibi konmuş ufacık hanı elli yıl boyunca işleten Gueret çifti ise, ben oradan ayrıldığımda ikisinin de yaşları alabildiğine ilerlemiş olduğuna göre, elbette ki hayatta değildiler. Ernest’in dediğine bakılırsa, kırk sekiz saat arayla ölmüşler. Önce kadın ölmüş, ardından da ihtiyar; zavallıcık karısından ayrı kaldığı o iki gün ne kadar korkmuştur kim bilir. Ayrıca benim gibi köyü terk edip kendilerinden hiçbir haber alınamayanların yanı sıra bazı yeni gelenler de vardı.</p>

  <p class="block_1">Bu yeni gelenlerden birini tanıyordum, adı Vladimir’di, ama Vava diye bilinirdi; o dönemlerde Dijon’da bir birahanede akordeon çalıyordu. Honorine Certain adında, becerikli, doğa gibi cömert ve etrafı çil yavrusu gibi çocuktan geçilmeyen buralı bir köylü kadının kardeşiydi. Baba Certain “Celtique” sigaralarının üstündeki savaşçıya benzerdi; uzun sarı bıyıkları olan çam yarması gibi bir adamdı. İnsanda saygı ve dostluk duygusu uyandıran anlı şanlı bir ailesi vardı. Vava zaman zaman kısa süreliğine onları ziyarete gelirdi, her defasında da tuşları fildişinden yapılmış müzik aleti yanında olurdu ve çarıklıların arasında apışıp kalmış, doğma büyüme kentli havalarına bürünürdü. Kısacık ceketi, cart renkli kravatları, sivri burunlu, yüksek topuklu ve iki renkli ayakkabılarıyla kasıla kasıla gezen bu küçük beyden oldum olası nefret etmişimdir. Bir köy evinden gelen kokular ve gürültülerden ürkmüş küçük markilerden farksızdı ve tüm bu iyi insanlar onun şakalarına ve gezgin satıcıları çağrıştıran cinaslı konuşmalarına gözü kapalı kahkahayı basarlardı.</p>

  <p class="block_1">Ve bir talihsizlik olmuş. Yolda bir grup Almanla direnişçiler arasında silahlı çatışma çıkmış. Ertesi gün şafak vakti Wehrmacht’tan bir Ukrayna alayı köyü kuşatmış ve evleri yağmalamış. Erkekler kiliseye kapatılmışlar. Certain ailesi bu uğursuz günün en ağır şokunu yaşamış. Babaları, yanlarında çalışan işçi ve iki büyük kız, önce birbirlerinden ayrılmış, sonra da ormana götürülmüşler. Herkes orada kurşuna dizileceklerini sanmış. Oysa yalnızca, gerçekleştirdikleri temizleme harekâtı sırasında ölen dokuz direnişçiyi gömdürtmek için götürmüşler. Ama bir daha da onları gören olmamış, neden diyecek olursanız, önce Dijon’da hapishaneye kapatılmış, ardından da Buchenwald’a sürgüne gönderilmişler.</p>

  <p class="block_1">Yaşam, ölümün saldırılarına bir meydan okumayla cevap vermek istemiş sanki ve Honorine Certain ikiz doğurmuş. Bu, güzelmiş, harika bir şeymiş, ama çiftliğin durumu daha da beterleşmiş. Derken Vava’nın çıkageldiğini görmüşler, boynuna çaprazlama astığı tuşları fildişinden yapılmış akordeonu, saçları her zamankinden daha kıvırcık, daha briyantinliymiş. Ve Vava kısacık ceketini çıkarmış, sivri burunlu pabuçlarını giymez, dallı güllü kravatını takmaz olmuş, hatta o canım akordeonunu bir kenara atıvermiş. Ve kolları sıvayıp, -kentlilere özgü, kasları gelişmemiş şu çelimsiz kollarını- patronun, işlere bakan işçinin ve iki büyük kızın ortadan kaybolması üzerine harabeye dönme tehlikesiyle karşı karşıya kalan çiftliğin, baharın en civcivli zamanında yüzüstü kalan işleriyle uğraşmaya koyulmuş.</p>

  <p class="block_1">— Ya şimdi?</p>

  <p class="block_1">— Şimdi mi? Hâlâ orada Vava. Gidip görebilirsin. Kurtuluştan bir yıl sonra Baba Certain ile iki kızı günün birinde çıkageldiler. İşçilerininse adı sanı anılmaz oldu. Ama Certain ölesiye etkilenmişti. Bir enkazdı adeta. Kendini içkiye verdi. Hemen hemen her gün Vava, çaresiz, kahveye gelir, onu alıp yatağına götürürdü. Ellili yıllarda öldü. Vava bir daha çekip gitmedi. Kız kardeşinin yanında tam anlamıyla gerçek bir çiftçi oldu, dersin ki gözünü açmış, burada büyümüş. Yeğenleri, kızlı erkekli, ona baba gibi itaat ediyorlar. Hatta eniştesini taklit etmek için bıyık bile bıraktı. Kimi zaman pazar günleri herkes akordeon çalması için ısrar ediyor. Biraz deniyor, ama bu iri köylü parmaklarıyla pek iyi çalınmıyormuş. Eh işte hayat bu, ne yaparsın!</p>

  <p class="block_1">Sıra çocukluğumun geçtiği evi, hani şu savaş yıllarını yaşadığım papaz evini sormaya gelmişti.</p>

  <p class="block_1">— Papaz evi mi? Ah, o da başka bir hüzünlü hikâye! Biliyorsun, o da tıpkı kilise gibi beldenin ortak malıydı. Savaşın bitiminde ailen oradan ayrıldıktan sonra buralı insanlara kiralamaya başladılar. En ufak bir onarım yapılmadı. Eh, kendilerinin değildi nasıl olsa. Belediye meclisi dersen, ayrı telden çalıyordu, üç kuruş kira getiren bir yer için bu kadar masrafa değmezmiş. Öyle ki, bir gün geldi çatının bir bölümü küt diye çöküverdi. Bu durumda kiracılar için çekip gitmekten başka çare kalmıyordu. Belediyeden tazminat bile aldılar. O gün bugündür kimse yaşamıyor, hiçbir şey kalmadı. Tamamen harabeye döndü.</p>

  <p class="block_1">Sadakatsizlik yüzünden bu sevgi dolu, güven verici kocaman evin harabeye dönmesi... Bir kez daha içimi bir tür pişmanlık duygusu kemirdi. İnsanın en tatlı çocukluk dönemi anılarını bu ölçüde unutması yazık, günah değil miydi?</p>

  <p class="block_1">—Gidip bakalım mı?</p>

  <p class="block_1">—Nasıl istersen!</p>

  <p class="block_1">Dışarı çıkacağımızı anında kavrayan köpek, kapının önünde dönüp duruyordu. Ernest, kasketini ve orada durmakta olan esnek bir fındık dalını aldı. Eski zaman beyleri de şapkasız ve bastonsuz dışarı çıkmazlardı diye geçirdim kafamdan. Bir eldivenleri eksikti. Eminim hava soğuk olsaydı onları da giyerdi.</p>

  <p class="block_1">Bizi dışarıda güzel bir sonbahar sabahı karşıladı. Islak, nemli bir batı rüzgârı ağaçların kızıla çalan tepelerini okşuyordu. Bir kaz sürüsü büyük bir şamatayla geçip gitti. Son kırlangıçlar bir müzik portesindeki notalar gibi elektrik tellerine dağılmışlardı. Briffaut bir delikten kaybolup giden bir kedinin peşine düştü öylesine. Her şey o kadar sakin ve yerli yerinde görünüyordu ki! Her yerde olduğu gibi kiremitleri yosun bağlamış bu köhne damların altında da tutkular ve entrikalar gizlenmiş olabilir miydi?</p>

  <p class="block_1">Papaz evinin sert taşlardan yapılmış bahçe duvarı boyunca ilerliyorduk ve bu duvarda açılmış, içeriye elimizi kolumuzu sallayarak girebileceğimiz gediklerin sayısının hiç de az olmadığını görüyorduk. Böğürtlenler, ısırganlar ve yabani kuzukulaklarının istila ettiği bu zavallı bahçe, artık bir papaz evinin bahçesi olmaktan çıkmıştı; nasıl derler, terk edilmiş bir toprak parçası olmuştu artık. İçeri girdiğimizde iki tarla faresinin kaçmasına neden oluyoruz.</p>

  <p class="block_1">— Yakında yuvalarına çekilecekler, diyor Ernest.</p>

  <p class="block_1">Sıcak yaz günlerimi üst üste sıralanmış dallarında rüzgârın ninnisini dinleyerek geçirdiğim iki ulu köknarın ortadan yok oluşu dikkatimi çekiyor. Onlar da ha! Oysa ben onları kalıcı, yıkılmaz sanırdım. Zamanın yıkımına, insanların hışmına uğramış benim canım ulu ağaçlarım...</p>

  <p class="block_1">Papaz evi her türlü rüzgâra açık. Merdivenden bakıldığında, çatının fırın ağzını çağrıştıran deliğinden gökyüzü görünüyor. Çürük döşemeler ayaklarımızın altında garç gurç ediyor. Pencereler pervazlarından dışarı sarkıyor. Kaba inşaattan başka bir şey kalmamış. Hoş o da su götürür ya! Suyu bahçedeki tulumbadan çekmek zorunda olduğumuzu ve tuvaletin bahçede kazılmış bir çukurun yanı başına dikilmiş küçük bir barakadan ibaret olduğunu anımsıyorum birden.</p>

  <p class="block_1">Bununla birlikte imgelem gücüm çalışıyor. Planlar yapıyorum. Şuraya bir banyo, salon kadar geniş. Dağa doğru açılan tarafa büyük bir camlı bölme. Şuraya belediyenin köy sakinlerine dağıttığı “baltalık hakkı” denilen odunun yakılacağı anıtsal bir şömine. Meteoroloji uzmanlarının kutup rüzgârlarını doğrudan bölgeye getiren bir hava koridorundan söz edişlerini haklı çıkaracak ölçüde soğuk mu soğuk, sert mi sert Bourgogne kışlarını büyük bir coşkuyla anımsıyorum. Ama beni asıl heyecanlandıran, özellikle ortak kullanım alanlarıydı. Arabalar için garaj, atlarım için ahır ve köpeklerim için kulübe yeri seçiyordum. Ayrıca sebze bahçesiyle, bir tavşan kulübesi, bir güvercinlik ve bir sülün kümesim de olacaktı. Ouche Irmağı’nın iki kaynağı bahçede birleştiği için, oraya taze taze alabalıkların bulunduğu bir canlı balık havuzu kazdırmak hiç de zor olmayacaktı. Her sabah evimden dışarı adımımı bile atmadan alışverişimi tamamlamış olacaktım: salata, yumurta, tavşan, balık... Bu güzel düşü gerçekleştirmek için gerekli olan harcamaları kafamda tasarlıyordum. Para sorun değildi. Bunu yazan La Fontaine değil mi? Evet, <i class="calibre1">Sütçü Kız İle Süt Güğümü</i>’nü yazan da oydu.</p>

  <p class="block_1">— Sence belediye burayı bana satar mı?</p>

  <p class="block_1">— Papaz evini mi? Şaşarım. Belediye başkanı katır gibi inatçıdır.</p>

  <p class="block_1">— Kim o?</p>

  <p class="block_1">— Adı Amaury. Hector Amaury. Eski bir duvarcı ustası. Son derece mütevazı bir yaşamı var. Değişiklikten ödü patlar, ama istiyorsan gidip konuşabiliriz.</p>

  <p class="block_1">Oraya gidiyoruz. İkimizi bir arada görmenin yaşlı yabandomuzunda pek güven uyandırmayacağını hemen anlıyorum. Ernest’in ünü biliniyor olmalıydı; benimse Paris plakalı şahane bir arabayla baskın yapışım, görünüşe bakılırsa, çoktan köye yayılmıştı. Bu köyün çocuğu olduğumu söylememin, köy okulundaki çocukluk anılarımı anlatmamın hiçbir yararı olmadı, Amaury kapısının önünden çekilip de bizi içeri almaya yönelik en ufak bir harekette bulunmadı.</p>

  <p class="block_1">— Papaz evini kiralamak istiyormuş, diye bağlıyor Ernest.</p>

  <p class="block_1">— Kiralık değil, diye kesip atıyor Amaury.</p>

  <p class="block_1">— Aslında, diyorum utana sıkıla, daha çok, tüm birimleriyle satın almak istiyorum. Neden diyecek olursanız...</p>

  <p class="block_1">— Satılık değil, diye kesip atıyor Amaury. Ne olursa olsun bu ev şu andaki haliyle oturulabilecek gibi değil.</p>

  <p class="block_1">— Gayet tabii, şöyle bir göz attım. Gerekli tüm onarımları üstlenmeyi kabulleniyorum...</p>

  <p class="block_1">Görünüşe bakılırsa, bu hatırlatma eski duvarcı ustasını alabildiğine sarsıyor. Bizi içeri buyur etmek istercesine şöyle biraz geriliyor. Gelgelelim aksiliğe bakın ki dilimi tutamıyorum:</p>

  <p class="block_1">— Her şeyin istediğim gibi olması, sanırım, iki üç milyona patlar...</p>

  <p class="block_1">Bu rakamları duyan Amaury, birden irkiliyor.</p>

  <p class="block_1">— İki üç milyon mu? Bu kadarcık parayla bu işi halledeceğinizi mi düşünüyorsunuz? Yalnızca çatının onarımı bir kere bunun en azından üç katı eder!</p>

  <p class="block_1">Keşfettiğini sandığı yoksulluk karşısında sırıtıyor. Şu Parisliler, som altından arabalarda boy gösteriyor, sonra da başınızı sokacak bir yuva için metelik bulamıyorsunuz! Yeniden kapının önüne yerleşti. Artık beni içeri alması söz konusu bile değil. Bir yanlış anlama olduğu açıkça belli. Aklını karıştırmam şansımı tamamen yok yok etmeme yol açıyor:</p>

  <p class="block_1">— Başkan bey, iki üç milyon derken santimden söz etmiyorum ben, Frank olarak konuşuyorum. Hani şu yeni franklardan söz ediyorum! İki yüz, üç yüz milyon mu?</p>

  <p class="block_1">Şaşkınlıktan ağzı bir karış açık kalıyor. Dehşetten gözleri faltaşı gibi açılıyor.</p>

  <p class="block_1">— Evet, ne sandınız! Bu harabeyi yaşanabilir duruma getirmek, bir garaj, ahırlar, bekçi konutları, ne bileyim işte bir sürü şey yapmak kolay değil herhalde!</p>

  <p class="block_1">Amaury, ürkmüş gözlerle yüzüme bakmayı sürdürüyor.</p>

  <p class="block_1">— İki yüz, üç yüz milyon mu? Fakat olamaz, hayır. Bütün köyü ayaklandırmak niyetinde misiniz siz? Maksadınız... Maksadınız...</p>

  <p class="block_1">Söyleyecek söz bulamıyor. Sonunda balyoz gibi iniyor:</p>

  <p class="block_1">— Papaz evi, demin de söyledim size, ne kiralık ne de satılık!</p>

  <p class="block_1">Arkasını dönüp evine giriyor. Bıyıklarının altından kıs kıs gülen Ernest’e bakıyorum. Onun evine ve merdivenin dibinde uslu uslu uzanmış olan Bentley’e doğru yöneliyoruz.</p>

  <p class="block_1">— Çok hızlı gittin, diyor. Buraya yerleşmeliydin. İnsanlarla ahbaplık kurmalı, ağız aramalı, hamleyi bir anda değil, adım adım yapmalıydın.</p>

  <p class="block_1">Sabır! İşte benim harcım olmayan erdemlerden biri bu. Tersine bana öyle geliyor ki tüm başarılarımı sabırsızlığıma, hesaplarımdaki sürate ve bunu izleyen eylemlere borçluyum ben. Hızlı gitmek. İşte de tıpkı aşkta olduğu gibi. Fakat tüm başarısızlıklarımın nedeni de yine bu değil mi?</p>

  <p class="block_2"> </p>

  <p class="block_1">Üç gün sonra karımı karşılamak ve atlarımı gümrükten çekmek için Roissy’ye dönüyordum.</p>

  <p class="block_1">Valizlerini Bentley’in bagajına yerleştirirken içerisinde çürümeye yüz tutmuş bir avuç mantar bulunan bir naylon torba görmüş karım.</p>

  <p class="block_1">— Bu da nesi, dedi.</p>

  <p class="block_1">Torbayı alıp, otoparktaki bir çöp sepetine attım.</p>

  <p class="block_1">— Bir şey değil. Montigny keçimantarları. Anlamazsın sen.</p>

  <p class="block_1">Üstelemedi. Çocukluk yıllarımla ilgili anılarıma, yani birbirimizi tanımadığımız, dahası kendisinin henüz dünyaya bile gelmediği bu masalsı dönemdeki anılarıma her zaman saygı göstermiştir.</p>
</body>
</html>
