<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Veda Yemeği</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_19" id="id_Toc399181840">İki şölen ya da anma töreni</p>

  <p class="block_18"> </p>

  <p class="block_1">Vaktiyle İsfahan halifesi aşçısını kaybetmişti. Bunun üzerine vekilharcına, sarayın mutfaklarının başaşçılığı görevlerini yerine getirebilecek bir yeni aşçı aramasını buyurdu.</p>

  <p class="block_1">Günler geçti. Halife sabırsızlandı ve vekilharcını huzuruna çağırdı.</p>

  <p class="block_1">— Ee? İşe yarayacak bir adam bulabildin mi bari?</p>

  <p class="block_1">— Halife hazretleri, oldukça zor durumdayım, dedi vekilharç. Çünkü bir değil, iki aşçı buldum; ikisi de bu yüce görevi yerine getirecek yetenekte insanlar, hangisini seçeceğimi bilemiyorum, şaşırdım kaldım.</p>

  <p class="block_1">— Hiç dert değil, dedi halife, bu işi ben üzerime alıyorum. Önümüzdeki pazar, bu iki adamdan kura ile belirlenecek biri saray erkânına ve bana bir şölen verecek. Bir sonraki pazar da öteki aynı şeyi yapacak. İkinci yemeğin ardından, bu eğlenceli yarışmanın galibini ben belirlerim.</p>

  <p class="block_1">Öyle oldu. İlk pazar kura sonucu belirlenen aşçı sarayın öğle yemeğini hazırlama işini üstlendi. Herkes midesini hazırlamış, büyük bir merakla önlerine konulacak yemekleri bekliyordu. Oysa yemeklerin incelik, özgünlük, zenginlik ve lezzeti her türlü beklentinin ötesindeydi. Yemeğe katılan ve tadı damağında kalan saray erkânı, bu eşi benzeri bulunmaz ziyafeti hazırlayan kişiyi hiç beklemeye gerek kalmadan hemen saraya aşçıbaşı ataması için halifeyi sıkıştırıyordu. Ötekini denemenin ne gereği vardı ki? Ama halife Nuh diyor, peygamber demiyordu: “Pazarı bekleyelim, öbür yarışmacıya da bir şans tanıyalım.”</p>

  <p class="block_1">Aradan bir hafta geçti ve tüm saray erkânı ikinci aşçının hazırladığı nefis yemekleri tatmak üzere yine aynı şölen masasının etrafında toplandı. Sabırsızlık doruk noktasındaydı, ama bir önceki şölenin nefis anısı ona karşı önyargılı olmaya itiyordu herkesi.</p>

  <p class="block_1">İlk yemek sofraya geldiğinde herkes adamakıllı şaşırdı: İlk şölendeki yemeğin aynısıydı. İnce, özgün, zengin, lezzetli, ama aynısı. İkinci yemek de yine ilk şölendeki ikinci yemeğin tıpatıp benzeri olarak ortaya çıktığında gülüşmeler ve mırıldanmalar oldu. Gelgelelim daha sonra sofraya konulan tüm yemeklerin sırasıyla yine bir önceki şölendeki yemeklerin aynı olduğu görülünce, saray erkânının üzerine hüzünlü bir suskunluk çöktü. Bir noktanın aydınlığa kavuşturulması gerekiyordu: İkinci aşçı, noktası noktasına rakibini taklit ediyordu. Oysa herkes biliyordu ki halife buluttan nem kapan zalimin tekiydi. Kimsenin kendisiyle dalga geçmesini hoş göremezdi, hele bir aşçı kesinlikle yapamazdı bunu. Tüm saray erkânı korkuyla, kaçamak yollu halifeyi süzerek, bu sefil soytarının her an uğraması mümkün olan gazabı bekliyordu. Ama halife hiç bozuntuya vermeden yemeğini yiyordu ve ara sıra yanındakilere bu tür durumlarda söylenebilecek ceviz kabuğunu doldurmaz şeyler söylüyordu. Sanırsınız ki bir aldatmacanın kurbanı olduğunun hiç farkına varmamış.</p>

  <p class="block_1">Sonunda tatlılar ve ara yemekler geldi, onlar da yine bir önceki pazar günü verilen ziyafetteki tatlıların ve ara yemeklerin aynıydı. Sonra hizmetliler apar topar sofrayı topladılar.</p>

  <p class="block_1">O zaman halife aşçıların ikisinin de derhal oraya getirilmesini buyurdu ve iki adam karşısına geldiğinde, saray erkânına dönerek, şöyle söyledi:</p>

  <p class="block_1">— İşte dostlarım, bu iki ziyafette karşınızda bulunan bu iki aşçının sanatını ve buluşunu görmüş oldunuz. Şu anda bizim yapacağımız, hakemlik etmek ve içlerinden hangisinin saray mutfağının başaşçısı olması gerektiğine karar vermek olacak. Sanırım, ikinci aşçının birinci aşçıya baskın çıktığı konusundaki görüşüme siz de katılacaksınız. Çünkü geçen pazar günü yediğimiz yemek her ne kadar bugün önümüze konulan yiyecekler kadar ince, özgün, zengin ve lezzetliyse de topu topu prenslere layık bir yemekti. Ama ikinci yemek, tıpatıp birincisinin tekrarı olduğundan, onu üstün bir boyuta ulaştırıyordu. Birinci şölen bir olaydı, ikincisi ise bunu anma töreni ve eğer birincisi anılması gereken bir şeyse, bu anılırlığı ona sağlayan, ikinci şölendir. Böylece, tarihteki kahramanlıklar, doğdukları kirli ve şüpheli kabuktan ancak daha sonraki kuşaklarda onları sürdüren anı sayesinde kurtulurlar. Şu halde, dostlarımın evinde ya da yolculukta bana, prenslere layık yemekler, burada, saraydaysa ancak kutsanmış yemekler sunulmasını istiyorum. Kutsanmış yemekler, evet, çünkü kutsal ancak tekrar yoluyla vardır ve her tekrarda değeri biraz daha artar.</p>

  <p class="block_1">Birinci ve ikinci aşçılar, ikinizi de işe alıyorum. Sen, birinci aşçı, ava ve savaşa gittiğimde, benimle geleceksin. Soframa egzotik yemeklerin yeni çeşitlerini katacak, gastronominin en şaşırtıcı buluşlarını hazırlayacaksın. Ama sen iki numaralı aşçı, sen burada kalıp, günlük yemeklerimle ilgileneceksin. Mutfaklarımın başaşçısı ve yemeğe tinsel boyutunu kazandıran mutfak ve yiyecek törelerinin sürdürücüsü olacaksın.</p>
</body>
</html>
