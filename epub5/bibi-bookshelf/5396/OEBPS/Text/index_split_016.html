<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Veda Yemeği</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_19" id="id_Toc399181834">Angus</p>

  <p class="block_18"> </p>

  <p class="block_1">İskoçya’nın kuzeyindeki Highlands bölgesinin ilkbaharı pimpirikli olduğu ve bir türlü gelmek bilmediği için bu ülkenin kadınlı erkekli tüm insanlarının gözünde enfes, tatlı bir büyüye sahiptir. Bu insanlar çocuklara özgü bir sabırsızlıkla fırtınalı gökyüzünde kızkuşlarının dönmelerini, bataklık kartavuklarının sevdalı çığlıklarını ve tepelerdeki ender otluk alanlarda safranların açık mor ilk lekelerini beklerlerdi. Uzun kış gecesinin ardından yenilenmeyi muştulayan her belirti, beklenen ama yine de yeşilinin canlılığıyla insanı şaşırtmaktan geri kalmayan neşeli bir haber gibi kabul edilmiştir. Ve tomurcukların birdenbire patlayıvermesi, akdiken çalılarının yıldızlı pembeliği, polen bulutlarının yumuşattığı okyanus rüzgârı gençlerin ve yaşlıların kalplerine işliyor, hem de öylesine bir işleyiş ki, onları ağlatıyor.</p>

  <p class="block_1">Mayıs ayının ilk gecelerindeki ekinoksa bağlı fırtınaların devasa uğultusuyla alacabaykuşların bağırtısı arasındaki çelişki hiçbir yerde Kont de Strathaël’in toprakları üzerinde olduğu kadar heyecan verici değildir. Yaşlı Kral Angus’un üzerine titrediği granit kale, kara kütlesiyle, kaynakların şarıldadığı, cennet gibi yemyeşil fıkır fıkır koyaklara, yavukluların dolaşmaları için yarı saydam bir perde oluşturmak amacıyla adeta bahçıvanın özel olarak kendi elleriyle diktiği izlenimi veren körpe yapraklarla kaplı son derece zarif, bir o kadar da aydınlık bir titrekkavak ormanına egemendir.</p>

  <p class="block_1">Lord Angus’un genç kızı Colombelle ile Orcades Kontu Ottmar o sabah işte çayırlarla kaplı tatlı meyilleri olan bu arazide at koşturuyorlardı. Böylece iki koşu atı, omuz omuza, beyaz göğüsleriyle kan kırmızı gelinciklerin, papatyaların, san düğünçiçeklerinin renk kattıkları fışkırıp kalkmış gümrah otları yarıyor ve gençler birbirleriyle sohbet ediyor, birlikte hayaller kuruyorlardı. Ottmar, Oc ülkesinde öğrenim gören ve Toulouse Kontu’nun oda hizmetine alınan soylu bir gençti. Floraux yarışmalarına katılmış ve ozan türkülerinin yedi öncüsünden oluşan kurulun hazırladığı aşk Leys’lerini ezbere öğrenmişti. Highlands’ten hiç ayrılmamış olan Colombelle, biraz ürkek bir hayranlıkla, onun, güneşin kutsadığı bu yörede doğmuş yeni bir yaşama sanatı olan fin’amor’u ya da çelebice sevme ve gönlünü verdiği hanıma hizmet etme sanatını yücelten ezgisini dinliyordu.</p>

  <p class="block_1">İlk olarak, diyordu delikanlı, aşk ilişkilerini maddi kirlerden arıtmak çok önemli. Evlilikler hemen her zaman anne babalar tarafından düzenlenmekte ve söz konusu olan iki servetin yaklaştırılması, birleştirilmesi doğrultusunda din adamları da onlara yardımcı olmaktadır. Böyle gizli kapaklı bir uzlaşmadan sonra hiçbir duygu yaşanamaz. İdeal olanı kuşkusuz nişanlıların ikisinin de yoksul, mutlak yoksul olmalarıdır, ama bu da ancak kadın ve erkekleri birbirinden kesin olarak ayıran keşiş yaşamında mümkün değil midir?</p>

  <p class="block_1">Fırıl fırıl dönen ve cıvıldaşan iki çobanaldatan kuşu kendilerini atların ayaklarına attılar ve hemen havalanarak biraz ötede yeni baştan birbirlerine kavuştular.</p>

  <p class="block_1">— Şu kuşları görüyorsunuz, dedi genç kız. Bir insanın onlardan daha yoksul olması düşünülebilir mi? Ama bu yoksulluk onların bütün bir yıl, hatta daha da uzun süren bir çift oluşturmalarına engel olmuyor yine de.</p>

  <p class="block_1">— Kuşkusuz, diye yanıtladı Ottmar, ama onları birleştiren, yalnızca üreme ihtiyacı. Yuva, yumurtalar, kuluçka, yavruların beslenmesi, tüm bunlar erkeğin ve dişinin varlığını gerektirir. Oysa haklı olarak fin’amor üreme isteğinin tamamen dışında kalır. Masmavi gökyüzü gibi ya da kışın Ben Nevis’in doruğunu kaplayan el değmemiş temizlikteki kar gibi etten kemikten sıyrılmış, tinselleşmiş olan arı sevgidir sadece.</p>

  <p class="block_1">— Şu sizin fin’amor’unuzda bedenlerin hiç payı yok mu, dedi Colombelle. Dediğiniz gibi sıradan insanlık durumunun üstüne yükselebilmek için illa arı bir ruh mu gerek?</p>

  <p class="block_1">— Kuşkusuz hayır, ama beden ancak kendisini delip geçen ruh sayesinde sevgiye hak kazanır; tıpkı bir alevin fenere can vermesi gibi. Diyelim ki alev söndü, fener artık gri ve karanlık küçük bir kafestir.</p>

  <p class="block_1">— Fakat ruhun bu ışığı, teni ve üzerini örten giysileri nasıl delip geçiyor?</p>

  <p class="block_1">— Eller var, yüz var, özellikle ruhun sevgiliye açılan, onu aydınlatan ve ısıtan pencereleri olan gözler var. Körlerin yüzlerini çirkinleştiren soğuk karanlığı daha önce hiç hissetmiş miydiniz?</p>

  <p class="block_1">Ottmar’ın sözleri karşısında Colombelle’in, akar sular gibi berrak gözlerinin içi gülümsedi.</p>

  <p class="block_1">— Fakat, diye sürdürdü genç adam, özellikle sözcükler var. Aşkın kendine özgü bir dili vardır: şiir. Şair aşkı konuşturmasını bilendir.</p>

  <p class="block_1">Şimdi lal rengi çayırları geride bırakmış, ormanın loşluğuna dalmışlardı. Yüzyıllık meşeler devasa gürgenlere karışıp serin ve hareketsiz bir kubbe oluşturuyordu. Gençler durmuşlardı, ormanın büyük sessizliğinden etkilenmiş, susuyorlardı. Atlar hızlı hızlı boyunlarını indirip kaldırıyorlardı. Bir gökardıç kuşu sesinin en üst perdesiyle ciyak ciyak bağırarak kaçtı. Bir şeyler oluyordu. Gerçekten de bir süre sonra patikanın çakılları üzerinde dört nala koşturulan atların ayak sesleri duyuldu. Sonra paldır küldür bir dişi geyik çıkageldi, atlıların karşısında taş kesilip onlardan kaçmak için şiddetle kendini karşı tarafa attı ve çalılıkta gözden kayboluverdi. Sessizlik yeni baştan başladı, ama ava ve ormanlara alışık olan nişanlılar, ciyak ciyak bağıran bir gökardıç kuşu ile gözü kara koşan bir geyiğin, bir avcının habercisi olduğunu biliyorlardı.</p>

  <p class="block_1">Dal çatırtıları duyuldu, sonra iri iri kahkahalar, ardından da siyahlar içinde bir atlının heyula karaltısı görüldü. Komşu derebeyi kudretli Tiphaine idi bu. Hemen arkasında da bir eşeğin sırtına büzüşmüş olan cücesi Lucain vardı. Demek ki Tiphaine Kont Strathaël’in topraklarında avlanıyordu. Saray kuralları özür dilemesini gerektirirdi. Ama Tiphaine’in saray kurallarıyla başı hoş değildir. Üç şatosu vardır ve toprakları Wrath burnuna kadar uzanmaktadır. Son karısı bir kış günü, Tiphaine’in şu bitip tükenmek bilmeyen seferlerinden birine çıktığı sırada yalnızlık içerisinde öleli, kulelerinin en karanlığında cücesiyle yalnız başına yaşamaktadır. Tebası onun yaklaştığını görünce kaçışır. Komşuları ondan çekinirler. Uçsuz bucaksız serveti alabildiğine şiddet ve kan kokmaktadır.</p>

  <p class="block_1">— Bir geyik kaçırdım, bir kadın buldum, dedi. Hem de cıvıl cıvıl ve körpecikmiş, ha. Bu takasta kaybım olmuyor!</p>

  <p class="block_1">Yine gülüyor. Korkutucu bir gülümseme bu. Ottmar her türlü yanlış anlamayı ortadan kaldırmak için müdahale ediyor:</p>

  <p class="block_1">— Senyör Tiphaine, karşınızdaki hanımefendi Madamoiselle Colombelle, komşunuz Lord Angus’un öz kızı.</p>

  <p class="block_1">Ne var ki bir yanlış anlama söz konusu değildi. Tiphaine, Angus’u iplemiyor görünüşe bakılırsa. Ottmar’ı yok sayıyor ve hakarete varan sözcüklerle Colombelle’e sesleniyor:</p>

  <p class="block_1">— Güzel dişi geyik, ilkbaharın yumuşaklığı sizde zarif düşünceler yaratmıyor mu? Aniden çıkıp gelen boynuzlu bir yaşlı geyik kadife gözlerinizde lütuf bulur mu? Tabii bir yeniyetme kadar kör pe değil, ama gücüne ve deneyimine güvenin.</p>

  <p class="block_1">Çifte yaklaşırken katıla katıla güldü.</p>

  <p class="block_1">— Senyör Tiphaine, dedi Ottmar, kendinizde değilsiniz. Son bir kez daha bu genç hanıma saygılı davranmanızı rica ediyorum. Tiphaine, Ottmar’ın söylediklerini duymuşa benzemiyor. Attan iniyor. Av eldivenlerini, omzuna asılı kılıç kemerini kılıcıyla birlikte eyerin üzerine bırakıyor. Hatta kaba kadifeden yapılmış kazağını da çıkarıyor. İşte sırtında bol dökümlü, işlemeli gömleğiyle ilerliyor. Bilezikten, yüzükten geçilmeyen kemikli elini uzatıyor. Ottmar bu duruma daha fazla dayanamıyor artık.</p>

  <p class="block_1">— Senyör Tiphaine, diye bağırıyor. Sizi uyarıyorum, nişanlıma doğru bir adım daha atacak olursanız, kulaklarınızı doğrarım!</p>

  <p class="block_1">Kılıcını çekiyor, ama o saat olduğu yere yığılıveriyor. Hemen oradaki ağacın dallarına çıkmış olan Lucain kendini delikanlının üzerine bırakıveriyor. İki adam yere yuvarlanıyorlar. Ama cüce bir sıçrayışta kalkıyor. Sol ayağına bağlı bir ip Ottmar’ın boynuna dolanıyor ve cüce iki eliyle ipi iki ucundan sıkıyor. Tiphaine olayı gülümseyerek seyrediyor. Kireç gibi bembeyaz kesilmiş olan Colombelle, korkudan nerdeyse ölecek. Delikanlı can çekişirken büyük ve uzun bir sessizlik oluyor. Sonra Tiphaine, Colombelle’i bileğinden yakalıyor. Artık gülümsemiyor. Onu atının eyerinden alaşağı ediyor.</p>

  <p class="block_1">— Hadi güzel dişi geyik, diyor, gel kadınlık görevini yerine getir. Vakit çiftleşme vakti.</p>

  <p class="block_2"> </p>

  <p class="block_1">Güneş gökyüzünde yükseldikçe yaşlı Lord Angus’un yüreğindeki sıkıntı daha bir büyüyor. Kızıyla müstakbel damadının atlarına binip yalnız başlarına dolaşmaya çıkışlarının üzerinden tam dört gün geçmiştir. Çoktan dönmüş olmaları gerekirdi. Angus, Ottmar’a mutlak şekilde güvenmektedir. Çevre kırlarda ve ormanda ne bir hayduda, ne hırsıza ne de yolunu kaybeden askerlere rastlanmıştır. Asla. O halde neden titremektedir? Fakat bu böyle. Parlak ve görkemli gökyüzü, lacivert ve altın rengi çadırının altında onun için korkunç karanlıklar gizlemektedir.</p>

  <p class="block_1">Birden Angus ürperiyor. Şatosunun avlusundaki taşlarda bir atın nal sesleri çınlıyor. Döndüler! İyi ama neden yalnızca tek at var? Angus pencerelerden birine yaklaşıyor. Süvarisiz atın önünde bir seyisin koşturduğunu görüyor. Colombelle’in akdoru kısrağını tanıyor. Strathaël’e bir uğursuzluk geldi demektir.</p>

  <p class="block_1">Bağrışmalar, seslenmeler, emirler duyuluyor. Angus, küçük bir birliğin başına geçiyor ve kayıp kızıyla müstakbel damadını aramaya koyuluyor. Onların, uzaktaki ormanda Strathaël’in topraklarıyla Lord Tiphaine’in uçsuz bucaksız topraklarının birbirine karıştığı doğu yönüne doğru uzaklaştıkları görülmüştür. Hiç kimse bu korkunç adı söylemez, ama bu ad Angus’un ve adamlarının aklında vardır. Çifte cinayetin işlendiği yeri bulmak için koruluğu ya da ulu ağaçlı ormanı uzun uzun araştırmaya gerek yoktur. Çançiçeklerinin süslediği bir patikanın kıyısında, bir meşenin altında Ottmar boylu boyunca yatmaktadır ve boynunun etrafında kırmızı bir çizik vardır. Biraz daha ileride de, genç kızı bulurlar. Çırılçıplak, her tarafı kanlar içinde, gözleri faltaşı gibi açılmış, tek sözcük etmeden beklemektedir. Dilini mi yuttu, çıldırdı mı bu kız? Angus onu sorguya çekmenin bir yararı olmayacağını anlıyor. Kızının yüzünde insanı suskun kalmaya zorlayan hareketsiz ve yıpranmış bir maske vardır. Strathaël’in baş avcısı Bertram, yumuşak toprakta birbirine karışmış nal izlerini inceliyor. İzlerden biri su götürmez bir biçimde Tiphaine’in şatosunun bulunduğu doğu yönünden geliyor. Daha da açık olan şey, aynı yöne giden bir eşeğin küçük toynaklarının bıraktığı izlerdir. Oysa Tiphaine’in yanında çoğu zaman eşeğe binmiş bir cüceyle gezdiğini bilmeyen yoktu.</p>

  <p class="block_1">Angus tüm bunları biliyor, ama kimse niyetinin ne olduğunu sormaya cesaret edemiyor. Kimsesiz, yaşlı ve hasta. Aynı şey otuz yıl önce olsa, Tiphaine’i vuruşmaya çağırırdı hemen; oysa şimdi olanaksızdı. Korkunç cinayeti için onu lordlar karşısında mahkemeye çıkarmaya gelince, bunun için Colombelle’in tanıklığı gerekiyordu. Kızsa şu anda bunu yapacak durumda değildi. Belki de hiçbir zaman hazır olmayacaktı. Hem gerekli gücü bulmuş olsa bile, saldırganı ile yüzleşmenin vereceği korkunç aşağılanmayı kabul eder miydi? Irza geçen erkekler hemen hemen her zaman kurtuluşu kurbanlarının utangaçlığında bulurlar.</p>

  <p class="block_1">Ertesi sabah, bir adam bir atı dizgininden tutarak şatoya çıkageldi. Bu Tiphaine’in bir uşağıydı. At onun arazisinin oralarda dolaşıyormuş. Acaba Strathaël’den mi geliyormuş? Angus’un adamları Ottmar’ın atını tanıdılar. Angus, bu hareketi ikinci bir hakaret olarak aldı. Ne önemi vardı ki! Yarası öylesine ağırdı ki, intikamın planlanması gerekiyordu. Bu intikamın ne olacağını henüz bilmiyordu, ama Tiphaine bekleyebilirdi, ne kadar vakit geçerse, cezası o kadar ağır olacaktı.</p>

  <p class="block_2"> </p>

  <p class="block_1">Colombelle yeniden konuşmaya başladı; çok az şey söylüyor ve mırıltı halinde söylüyordu. Ama kimse -babası bile- çifte suçtan söz etmeye cesaret edemiyordu. Kendisi anımsıyor muydu acaba? Davranışına bakılacak olursa, sevgilisiyle fin’amor’dan söz ettikleri o güzel ilkbahar sabahı imgesini belleğinden sildiği görülüyordu.</p>

  <p class="block_1">Belleği belki, ama bedeni asla, çünkü yaz sonunda bir çocuk bekliyordu. Bu ikinci bir uğursuzluktu, birinciden çok daha korkunç, çünkü geleceği bağlıyordu. İçinde şişmekte olan bu meyve, iflah olmaz, habis bir ur gibi, her saat yinelenen yeni bir tecavüzden farksızdı. Artık dairesinden bir yere ayrılmıyordu. Güç bela yemek yiyordu. Ve zayıf düştükçe de gebeliği daha bir büyüyordu. Resmi ağız için bir hikâye uyduruldu -şatoda kimse yutmadı- güya Ottmar, hırsızlar tarafından öldürülmeden önce Colombelle ile gizlice evlenmişti. Noel’den kısa bir süre önce bir erkek çocuk doğurdu.</p>

  <p class="block_1">— O masum, diye mırıldandı üzerine doğru eğilen babasına. Onun dünyaya gelişini affedin.</p>

  <p class="block_1">Ertesi gün, Colombelle öldü. Angus, üzerine çöken uğursuzluğun belirtisi olsun diye, çocuğun, annesinin cenazesinin kalktığı gün vaftiz edilmesini istedi. Ona Jacques adını koydurdu ve bir daha onu görmeyeceği konusunda kendi kendine söz vererek, çocuğu köylülerin yanına emzirmeye verdi.</p>

  <p class="block_1">Yıllar geçince sözünü tutamadı. Bu çocuk onun torunuydu, biricik mirasçısıydı. Tek başına ya da Bertram ile birlikte, onun büyüdüğü çiftliğe yaptıkları geziler gitgide sıklaşmaya başlamıştı. Avluda eğlenen kir pas içindeki güçlü kuvvetli çocuklar arasında onu bulduruyor ve dehşetle onu süzüyordu. Tiphaine’ın oğluydu bu, şu lanetli ilkbahardaki çifte kıyımın canlı kanıtı. Ama yine de masumdu o. Hayatta olmasını bağışlayın ne olursunuz, diye yalvarmıştı Colombelle ölüm döşeğinde.</p>

  <p class="block_1">Bir gün -çocuk altı yaşında olmalıydı- Angus, daha iyi görebilmek için onu yakınına getirtti. Köylü çocuğu davranışlarına karşın, çiftlikteki öteki piçkurularından ayırt edilmesini sağlayan bir yan vardı onda. Yüzüne dökülen sarı saçlarının arasından gözlerini dikmiş ciddi bir şekilde ona bakıyordu. Angus, elinde olmadan hıçkırmaya başladı: Gözlerinin içerisine bakan, Colombelle’in akarsu gibi berrak bakışlarıydı! O gün çocuğu şatoya götürdü.</p>

  <p class="block_1">Geleceğin şövalyesinin eğitimini Bertram’a verdi. Binmesi için Shetland’dan bir midilli getirtildi. Küçücük atın fıçı gibi değirmi karın kısmı çocuğun kısacık bacaklarını ikiye ayırmıştı, ama o, atını dört nala koştururken sevinç çığlıkları atıyordu. Atının tımarını yapmayı, yemini vermeyi ve koşumlamayı da öğrendi.</p>

  <p class="block_1">Kendinden büyük bir oğlanla sopayla eskrim yaparken ki coşkusunu ve darbelere karşı gösterdiği direnci görünce Angus, ilk kez olarak kafasından bir türlü atamadığı Tiphaine’den öç alma fikrini nasıl gerçekleştireceğini tasarladı. Irza geçen babasını Jacques’ın kendisi cezalandıracak, böylece annesinin intikamını alacaktı. Yaşlı lord, bulduğu bu çıkış yolunun basitliğinin ve kesinliğinin doyumuna kendisini kaptırmıyordu. Taparcasına sevdiği, bir o kadar da nefret ettiği bir çocuğu canavarın pençesine atmak, içerisinde boğulduğu kördüğümü çözmek için kendini Tanrı’ya, Tanrı’nın yargısına teslim etmek olurdu. Kuşkusuz, Jacques’in şövalye olacağı yaşa gelmesi beklense bile, çarpışma son derece adaletsiz olacaktı. Ama işte asıl bu adaletsizlik tanrısal adaleti, bir mucizeyle ortaya çıkmaya zorlayacaktı. Ve Angus’un gururu, önünde Tanrı’nın yer alacağı bu ikilem düşüncesiyle kendinden geçiyordu: Tiphaine’i üçüncü bir cinayet işlemesine, ama bu kez kendi öz oğluna kıymasına izin vermek ya da çocuğu devin karşısında zafere ulaştırarak doğanın düzenini allak bullak etmek.</p>

  <p class="block_1">Yaşı ve sağlık durumu bunun sonunu gözleriyle görmesi konusunda bir umuda kapılmasını engelliyordu. Hiç değilse Jacques’ın, doğumundaki korkunç sırrı ve onurunun ondan istediği büyük başarıyı öğrenecek yaşa geldiğini görecek kadar yaşayacağını düşünüyordu. Ne yazık ki bu olmadı. Angus, gücünün alabildiğine kesildiğini hissettiğinde Jacques henüz yedi yaşını doldurmak üzereydi. Tüm işlerini düzene koyduktan sonra tek mirasçısıyla baş başa kalmak istediğini bildirdi. Ve orada onu açıklamalara boğmadan, kendisinden şövalyelik zırhını kuşanır kuşanmaz komşuları Senyör Tiphaine’i teke tek dövüşmeye çağıracağına ve öldüreceğine dair haçın üzerine yemin etmesini istedi. Bu düşünce yüreğinden hiçbir zaman çıkmamalıydı, ama vaktinden önce ağzından tek bir sözcük bile kaçırmaması gerekiyordu. Bir gizem ve kahramanlık ortamına yükselmiş olan çocuk, şaşkınlık göstermeden ant içti.</p>

  <p class="block_1">Lord Angus öldü ve isteği uyarınca, Bertram, Jacques’in vesayetini ve kontluk mürebbiliğini üstlendi. Bertram böylece çocuk için bir baba ve bir dost olmayı sürdürdü. Bununla birlikte Jacques hiçbir zaman ona içini dökmedi; ağır yükünü içinde taşıyordu. Kimi zaman kendi dengi delikanlılar ya da genç kızlarla paylaştığı bir oyunun ya da bir dansın orta yerinde birdenbire ciddileşip susuveriyor, adeta orada yokmuş gibi oluyordu. “Neyiniz var senyör? Neyi hatırlayıp da birdenbire durgunlaştınız?” diye sorulduğunda da başını sallıyor, gülüyor ve yeni baştan gürültüye dalı veriyordu. Fakat onu tanıyanlar endişeleniyordu, çünkü onu kaygısız ve uçarı biri olarak biliyorlardı ve ancak uğursuz bir önsezi bazen böyle keyfini kaçırabilirdi.</p>

  <p class="block_1">Bununla birlikte tüm canlılığını silah sanatında güçlenmeye hasrediyordu ve özellikle teke tek çarpışmada göğüs göğüse mücadeleye hazırlanmak istediği açıkça görülüyordu. Bu karşılaşmalara öylesine bir hırsla sarılıyordu ki -önceleri bunu yalnızca bir oyun olarak düşünen- arkadaşları kısa bir süre sonra kötü bir darbe yiyecekleri ya da kendileri bunu yapmak zorunda kalacakları korkusuyla bu işi hemen bırakıyorlardı. Bertram’in uyarılarının da bu konuda hiçbir yararı olmuyordu. Zırh başlığının siperini kaldırıverdiğinde Jacques’ın yüzü yıkılmış ve coşkusunu frenlemeye karar vermiş gibi görünüyordu, ama zırh başlığının siperi yüzünü yeniden örter örtmez adeta bir başka insan oluyordu; adam öldürebilecek bambaşka bir insan. Ve Bertram uğursuz bir şeyler sezmekten kendini alamıyordu.</p>

  <p class="block_1">Şövalye adayı gençlerin dört gözle bekledikleri, hani şu Jacques’ın şövalyelik zırhını kuşanacağı gün gelip çattı. Töreler uyarınca Jacques’ın şövalyelik kılıcını alırken yalnız olmaması gerekiyordu. Onunla birlikte iki gencin daha zırh kuşanması gerekmekteydi, bunlar Stirling Prensi David ile Inveraray Dükü Argyll idi. Tören ve ardından başlayacak olan şenlik, üç komşu ve dost evin birbirine perçinlenmesini sağlayacak bulunmaz fırsattı.</p>

  <p class="block_1">Bu tören gününün arifesinde, üç delikanlı, güneş battıktan sonra günah çıkarmış, sonra geceyi şatonun küçük kilisesinde dua ederek ve tefekküre dalarak geçirmişlerdi. Üç kılıç ve altı altın mahmuz sunak taşının üzerine konulmuştu. Sabahleyin ekmek ve şarapla kutsanmış, sonra biraz dinlenmeye çekilmişlerdi. Öğleyin, şövalyelik törenine başkanlık etmek üzere özel olarak gelen Aberdeen Kontu ile Saint-Machar Katedrali’nin piskoposunu maiyetleriyle birlikte karşılıyorlardı. Aydınlık bir güneş, şatonun şeref avlusunda toplanmış akraba ve dostların oluşturduğu kalabalığın silahlarını, üniformalarını ve tuvaletlerini ışıl ışıl parlatıyordu. Piskopos, kılıçları ve mahmuzları kutsadı. Sonra, genç şövalye adayları sırayla gelip yanında silahlardan sorumlu iki uşak bulunan Aberdeen Kontu’nün önünde durarak, kontun kılıç kemerlerini omuzlarına asmasını, mahmuzlarını yerleştirmesini, sonra da enselerine bir boyunluk takmasını beklemeye koyuldular. Kont daha sonra kısa bir dua okuyarak, zalimlerin kötülüğünü önlemek için kılıç kullanma yetkisi veren Tanrı’ya, genç şövalyelere silahlarını hiçbir zaman haksız yolda kullanmamaları konusunda yardımcı olması için dua etti. Ardından David’e döndü ve kılıcını hiçbir zaman kin gütme yolunda kullanmamasını salık verdi. Argyll’e daha çok her zaman bir çıkar amacıyla davranmamasını, eli açık olmasını öğütledi. Ve Jacques’a bir şövalyenin kendisini bir yemine bağlı hissetmesi ve verdiği sözü tutmayı her zaman bir onur sayması gerektiğini hatırlattı.</p>

  <p class="block_1">Tesadüf bir zındık uydurması olduğuna göre, bu sözler olsa olsa Tanrı’ya mal edilebilirdi; çünkü Aberdeen Kontu’nün, Jacques’ın geçmişini ve sırrını bilmesi olacak iş değildi. Bu sırrın, töreni izleyen sekiz gün içerisinde açıklanması gerekiyordu ve ilk öğrenen Bertram oldu. Jacques onu çağırttı ve yüksek sesle -yeniyetmeliğin henüz kaybolmadığı açık seçik görülmesine rağmen tok ve buyurgan bir sesle- kısa bir süre önce kaleme aldığı bir yazıyı okudu:</p>

  <p class="block_2"> </p>

  <p class="block_15">Senyör Tiphaine, şövalyelik nişanını aldığıma göre, sonunda, çocukluğumda büyükbabam Lord Angus’a ölmek üzereyken ettiğim yemini yerine getirmek için uygun duruma geldim demektir. Sizi öldürmeye ant içtim. Bu nedenle, bu mesajı size ileten kişiyle birlikte saptayacağınız yer ve koşullarda sizi teke tek dövüşmeye davet ediyorum. Bu iş ne kadar çabuk olursa o kadar iyi.</p>

  <p class="block_23">İmza: Strathaël Kontu Jacques d’Angus.</p>

  <p class="block_21"> </p>

  <p class="block_1">Bertham beyninden vurulmuşa dönmüştü. Demek böyleydi! Demek çocukluğu boyunca Jacques’ın üzerinde bir akbaba gibi süzülen ve şimdi birdenbire üzerine saldırıveren korkunç sır buydu! Çünkü hiçbir şansı yoktu, teke tek vuruşmada Tiphaine’i yenmek için kesinlikle şansı yoktu. Tiphaine bir devdi. Gücü, ustalığı ve yırtıcılığı Batı’yı titretiyordu. Angus, on altı yaşı, sarışın perçemleri, kız kollarından farksız kolları ve henüz erkeksileşmiş sesiyle kesin bir ölüme atılıyordu. Gençliğinin verdiği gözüpeklikle dağa, kasırgaya, volkana meydan okuyordu. Bertram gözyaşlarını tutamadı.</p>

  <p class="block_1">— Neden ağlıyorsun? diye sordu Jacques.</p>

  <p class="block_1">— Bir mucize gerekiyor, diye yanıtladı Bertram.</p>

  <p class="block_1">— O mucize olacak! dedi Jacques.</p>

  <p class="block_1">Çünkü Tanrı, Meryem Ana, İsa ve tüm azizlerle dolu dolu yaşayan bir Hıristiyan şövalyenin inancıydı bu.</p>

  <p class="block_2"> </p>

  <p class="block_1">Tiphaine, granit kulesinde tıpkı kafesine kapatılmış bir yırtıcı hayvan gibi dönüp duruyor. Yıllar geçince, yaşamına buruk ve dokunaklı bir tat veren her şey ona yavan ve tekdüze görünüyordu. Umutsuz bir durumda olan bir geyiği boğazlamak, tarlalarda yolunu şaşıran bir kızın ırzına geçmek, kaçak avlanıyor diye zavallı bir köylüyü ipe çekmek, zengin bir yolcuyu soymak, kavgacı bir komşunun konağını yağmalamak, büyücülük yaptığından kuşkulanılan bir papaz adayını yakmak artık hiçbir şey onu gerçek anlamıyla eğlendirmiyor. Hatta uzak seferlere çıkmak bile ona tatsız tuzsuz geliyordu. Onu kuşatan tiksintiyi ne kudurmuş deniz, ne çölün yakıcı kumları, ne Kuzey Buz Denizi’nin buzları bastırabilir. Çok uzun zaman önce, son karısını kara topraklara verişinden sonra, ipten kazıktan kurtulmuş arkadaşlarının kahkahaları ve bağırış çağırışlarıyla geçen günler ve gecelerin ardından işte birdenbire yalnızlığa yuvarlanıveriyor. Hiç kimse. Artık yanında olan kimsesi yok. Elinde kala kala tüm cinayetlerinde suç ortaklığı yapmış, tüm başarılarına tanık olmuş olan hani şu şeytan ruhlu kambur cücesi Lucain kalıyordu.</p>

  <p class="block_1">Şimdi Lucain, elinde sıkı sıkıya mühürlenmiş bir pusulayla önünde duruyor.</p>

  <p class="block_1">— Yine ne var, diye çıkışıyor Tiphaine.</p>

  <p class="block_1">— Komşunuz bir pusula göndermiş, Senyör Tiphaine.</p>

  <p class="block_1">— Ne istiyormuş?</p>

  <p class="block_1">— Sizi öldürmek. Teke tek vuruşmada.</p>

  <p class="block_1">— Hele şükür! diye haykırıyor Tiphaine. Nihayet biri beni düşündü! Hareketsizlikten geberiyordum. Ben de kendi kendime, boğaz boğaza dövüşmek için Çin’e mi, yoksa Arabistan’a mı gitmeli, diyordum. İşte nihayet kendi kapımda seçkin bir eğlence öneriliyor bana. Peki adı neymiş bakalım, beni eğlendirmekte acele eden şu komşunun?</p>

  <p class="block_1">— Angus, Strathaël Kontu.</p>

  <p class="block_1">— Jacques!</p>

  <p class="block_1">— <span id="id_GoBack">Jacques, diye doğruladı Lucain çok yakından tanıdığı efendisinin kırışıktan ve bıçak yarasından geçilmeyen yüzünü süzerek.</span></p>

  <p class="block_1">— Jacques, diye yineliyor şaşkına dönen Tiphaine. Yaşlı şeytan Angus’un laneti bu. Yıllar yılı acaba ne halt edecek deyip duruyordum, demek buymuş. Şu anda buradan, mezarında sırıtışını görür gibi oluyorum.</p>

  <p class="block_1">Lucain soluğunu tutup bekledi. Çünkü on yıldır, Tiphaine’in buyruğu üzerine Jacques’ın hareket ve davranışlarını izleyip efendisine rapor ediyordu. Oğlu, tek çocuğu, tek mirasçısıydı.</p>

  <p class="block_1">— Ve beni öldürmek istiyor, diye bağırdı Tiphaine. Neyse, şaşılacak bir şey yok bunda. Soylu bir insan yalan söyleyemez. Ben de babamı öldürmeyi çok isterdim. Ne var ki, gördüğün gibi Tiphaine öldürülmüyor. Öyle meleyen kuzuları çok gördüm. Ve benim, ölmeye hiç niyetim yok.</p>

  <p class="block_1">— Çocuk on altı yaşında. Üstelik de on dört yaşında gösteriyor. Onu bir lokmalık edersiniz! diyor Lucain.</p>

  <p class="block_1">— Bir lokma mı? diye kükrüyor Tiphaine. Fakat sana onu öldürmek istediğimi söyleyen oldu mu? Hayır, hayır, hayır. Öldürme yok. Dövüşmek istiyor. Tamam dövüşecek. Ama bir Tiphanie’ye sataşmasının cezasız kalmayacağını öğrenecek. Ona hiç unutamayacağı bir ders vereceğim. Tüm kontluğun önünde başından kaskını çıkartıp kulaklarım çekeceğim. Patak, güzel bir patak, işte bu küstah piçe bu gerekiyor. Zaten onunla adamakıllı gırgır geçmek için vuruşma ya kasksız gideceğim.</p>

  <p class="block_1">— Kasksız mı?</p>

  <p class="block_1">— Evet, başı açık. Böylece aslan yelemi ve peygamber sakalı mı görecek. Ağzı süt kokan bu toy delikanlı, gür ve birbirine karışmış kaşlarımın altından kartal bakışlarımı görünce kendini çivilenmiş hissedecek. Hah! hah, hah!</p>

  <p class="block_1">Ve şatodakiler, senyörlerinin ortalığı gümbürdeten kahkahalarını duyunca titreyerek birbirlerine yine cücesiyle nasıl şeytani bir oyun hazırlamakta olduğunu soruyorlardı.</p>

  <p class="block_2"> </p>

  <p class="block_1">Kırmızı giysili on iki borucu mezralarda, köylerde ve kasabalarda iki lordun pazar günü saat on birde iki toprağın sınırındaki bir fundalıkta hazırlanmış kapalı bir alanda vuruşacaklarını duyurmuştu. Olağanüstü bir ilgi söz konusuydu; hava da güzel olacağa benziyordu, bu nedenle aileler açık havada öğle yemeği yiyip sonra da dans etmeyi planlamışlardı.</p>

  <p class="block_1">Jacques’ın düşüncesizliği Bertram’ı çok üzüyordu. Yaşamındaki dramın -her neyse- yakında sona erecek olması tüm kaygılarını yatıştırıyor gibiydi. Yaşıtı delikanlılarla genç kızların oluşturduğu kalabalık bir davetli topluluğu çağırmıştı ve vuruşma öncesi günler bir dizi oyun ve eğlencelerle geçmişti. Kısa bir süre sonra yaşayacağı korkunç sınava hazırlanma yöntemi miydi bu? Bertram güçlükle bir köşeye çekip heyecanla bu soruyu sormuştu ona. Jacques birden ciddileşerek şöyle demişti: “Yazgımı Tanrı’nın ellerine bırakıyorum. Yalnızca verdiği sözü tutmaya çalışan bir şövalyeyi yüz üstü bırakabilir mi?” Böylece farkında olmadan, olanca imanıyla büyükbabasının görüşüne katılmış oluyordu. Bertram başını önüne eğmişti. Ne var ki Jacques, pazar günü ayini dinledikten ve takdis edildikten sonra öfkesini bastıramadı ve zırh başlığı giymesine yardım etmeye çalışan şövalye adayı gençleri itti.</p>

  <p class="block_1">— Hayır, dedi onlara. Kulağıma çalındığına göre Senyör Tiphaine beni aşağılamak için kasksız, başı açık olarak vuruşmayı düşünüyormuş. Ben daha iyisini yapacağım. Yalnızca başıma değil, bacaklarıma da zırh giymeyeceğim, soyumu simgeleyen renklerde kilt<sup class="noteref"><sup class="noteref1" id="back_note_29"><a class="calibre2" href="../Text/index_split_052.html#note_29" title="29">29</a></sup></sup> giyeceğim.</p>

  <p class="block_1">Kimse onu kararından caydıramadı. Bertram da sonunda kabullenmek zorunda kaldı. Aklın ve sağduyunun ötesinde bir görkemle düzenlenmiş bir gizemin gözler önüne serilmesine elinde olmadan katılmış görüyordu kendini. Jacques, başı bir ışık halesiyle çevrelenmiş, adeta yazgısının karşı konulmaz gücüne kapılmışçasına, hiçbir şeyi gözü görmüyor, kulakları hiçbir şeyi duymuyordu.</p>

  <p class="block_1">İşte yaldızlı trompetlerin ortalığı ayağa kaldıran sesleriyle savaş alanına girdiğinde halk onu böyle gördü. Güneş ışığında dans eden bakla kırı küçük atının sırtında, sarışın çocuk, mavi ve pembe ipekten ve İskoç kumaşından giysiler içerisinde bir hayaletin gerçek dışı parıltısına sahipti. Acaba ölüme adaydı da onun için mi, yoksa etrafı meleklerle mi çevriliydi? Belki de hem o, hem öteki.</p>

  <p class="block_1">Kapalı alanın öte başından bir trampet takımının gümbürtüsü Tiphaine’in girişini duyurdu. Gece gibi kara bir atın üzerinde zırhlar kuşanmış haliyle gerçekten devasa bir yapısı vardı. Ama sözünü tutmuştu ve zırhının boyun kısmında orta yerinde bir çift kartal bakışın yer aldığı kırlaşmış bir saç ve sakal kütlesinden ibaret başı görünüyordu. İki hasım arasındaki çelişki öylesine şaşırtıcıydı ki, kalabalığın arasından homurdanmalar yükseldi. Böylesine adaletsiz ve denk olmayan bir vuruşma görülmüş şey miydi? Hatta bağıranlar bile oldu; “Yeter artık, durun! Bu bir cinayet.” Sonra bir suskunluk oldu, çünkü düelloya başkanlık edecek olan Elgin Dükü, vuruşmayı başlatmak için bagetini vuruşma alanına atıvermişti.</p>

  <p class="block_1">Tiphaine mızrağı kalkık, atının doğal adımlarıyla ilerlemeyi sürdürüyordu. Jacques ise mızrağını indirmişti ve dört nala ilerliyordu. İlk çarpma gerçekleşti, ama mızrağın ucu Tiphaine’in sağ omuz başından kaydığı için güçsüz bir çarpmaydı bu. Bu ilk çarpışmadan itibaren, Jacques’in hasmının korumasız başını hedeflemediği görülüyordu; saray adabının gözüpeklik kuralları onu hasmını yenmek için elinde bulunan son şanstan yoksun bırakıyordu. İki atlı şöyle bir yarım döndüler ama bu kez Tiphaine atını ufak yollu mahmuzladı ve mızrağını eğdi. Onu öylesine eğdi ki, birden Jacques’in atını hedeflemiş gibiydi. Kalabalık homurdandı. Şövalyelik kurallarına göre, hasmının atını bile bile yaralamak hainliktir. Kara at dört nala ileri atıldı. Jacques dolu dizgin gidiyordu. Sert bir çarpma oldu. Bakla kırı at tökezledi, ama bir anda eyerinin havaya fırladığı ve Jacques’ın yere, tozların arasına yuvarlandığı görüldü. Herkes anladı ki Tiphaine eyerin ön kaşına öyle bir vuruş vurmuştu ki, kolan gevşeyivermişti. Geleneğe göre Tiphaine’in attan inmesi ve vuruşmanın kılıçla devam etmesi gerekiyordu. Bunu yapmadı o. Kılını bile kıpırdatmadan Jacques’ın atının seyisler tarafından yatıştırılmasını ve sırtına yeni bir eyer yerleştirilmesini bekliyordu. Jacques’a gelince, hakem düelloya son vermedikçe kimsenin ona yardım etme hakkı yoktu. Kaşla göz arasında kalkıp atına doğru ilerledi. Bununla birlikte sol kolundan eline kan aktığını herkes görebiliyordu; yara ağır olmaktan çok, tedirgin ediciydi. Tiphaine yeni bir hamle karşılamaya hazırlanıyor ve gerçekten de Jacques mızrağı önde ona saldırıyordu. Ama mızrağı Tiphaine’in mızrağı üzerinde kaydı ve hamlesine kapılan Jacques, vuruşma alanının bariyerine çarptı. Hemen bir yarım tur yaptı. Bu denk olmayan mücadele daha ne kadar sürecekti? Jacques bir kez daha deve saldırmaya hazırlanıyordu, ama küçük atı reflekslerinin sertleşmesi yüzünden ve sürekli dizginlendiğinden artık aynı atılganlığı gösteremiyordu.</p>

  <p class="block_1">Tiphaine, Jacques’ın ve atının yorgunluğuna mı bel bağlıyordu? Mızrak, Tiphaine’in zırh göğüslüğüne öyle bir şiddetle çarptı ki, paramparça oluverdi. Tiphaine kıpırdamamıştı. Jacques, başka bir mızrakla koşuşturmakta olan silah uşaklarına doğru yöneldi. Fakat, bariyere geri dönerken Tiphaine’in, atının boynuna doğru eğildiğini gördü. Seyirciler arasında hayret homurtuları yükseldi. Gerçekte dev yapılı adam öne doğru sallanıyordu. Alnı neredeyse atının yelesine değecekti, yana kaydı ve büyük bir demir gürültüsüyle yere yığıldı. Uşakları yardımına koştular, bu arada Jacques da yere inmişti. Ölü gibi yatan koca gövdeye eğildi. Kırılan mızrağının parçalarından biri -belki de ucu- Tiphaine’in sağ göz çukuruna derinden saplanmıştı.</p>

  <p class="block_1">Uzun alkışların eşliğinde yeniden atına bindi. Başarısı karşısında gösterilen sevinç, biraz önce vuruşma alanına çıktığında duyulan kaygı ölçüsünde büyüktü. Şapkalar havalarda uçuşuyor, elleri kolları çiçek dolu çocuklar vuruşma alanına atlıyorlardı. Altı adam Tiphaine’i bir sedyeye yüklemeye çalışırken, o neredeyse omuzlarda taşınıyordu. Jacques’a, her şeyi gözüne görünmez hale getiren gri bir tül yırtılıvermiş gibi geliyordu. Sonunda evlerin halı kaplı duvarlarını, armalarla süslü pencerelerini, asıldıkları direklerde dalgalanan flamaları ve özellikle bu kalabalığı, sevinç çığlıkları atan bayram giysileri içerisindeki kadınları ve erkekleri fark ediyordu. Genç ve coşkulu bir topluluk oluşturan dostları etrafını sarıyordu. Gençliğe şans ve zafer ne güzel de yakışıyor! Berelenmiş dizleri ve kanlara bulanmış şu koluyla bakla kın küçük atının üzerinde ne kadar da yakışıklıydı! Gerçekte bir vitray figürü gibi parıldıyordu. Bitişikteki kilisenin çan kulesinden bir dizi çan sesi duyuldu. Jacques durdu ve gülümseyerek elini kaldırıp şöyle dedi:</p>

  <p class="block_1">— Bugün pazar, vakit öğle ve ben Tiphaine’i yendim!</p>

  <p class="block_1">Ve herkes bu anda pazar gününün, öğle vaktinin ve onun zaferinin aşılmaz bir zirvede birleştiğini anladı. Bundan böyle artık budanamazdı bu zirve.</p>

  <p class="block_1">Akşam saatleri boyunca ve daha sonra geceleyin Strathaël Şatosu eşsiz bir şenliğin ateşleriyle parıl parıl parıldadı. Masalar av etlerinden, meyveden ve şekerlemeden geçilmiyordu. Sakiler ha babam de babam Fransız ve İtalyan şarapları sunuyorlardı. Saz şairleri, jonglörler ve cambazlar getirtilmişti. Hatta bir ayıyla bir maymuna birlikte bir gösteri yaptırarak büyük bir başarı elde eden bir gösterici bile çıktı. Jacques, tıpkı bir rüyadaymış gibi bu eğlencelerde baş köşede ağırlanıyordu. Yorgunluk hissetmiyordu ya da yorgunluk müzikle, likörlerle, şöminelerdeki alevlerle ve gözleri önünde sergilenen gülümsemelerle başının dönmesine katkıda bulunuyordu.</p>

  <p class="block_1">Bir uşak yanına yaklaşıp iki büklüm olduğunda vakit gece yarısına yaklaşıyordu. Bir yabancı ziyaretçi hemen o anda bir şeyler söylemek istiyordu. Nereden geliyordu? Tiphaine’in şatosundan. Bir mesaj getiriyor olmalıydı. Tiphaine’den bir mesaj! Sürpriz çok müthişti! Jacques ayağa kalktı. Bir suskunluk oldu. Dansçılara yerlerine oturmaları rica edildi.</p>

  <p class="block_1">— Girsin bakalım, dedi Jacques.</p>

  <p class="block_1">Bir süre bir suskunluk oldu. Açığa vurulmuyordu ama, zebella şövalyenin bizzat kendisinin patlamış gözünden fışkıran kana bulanmış yüzüyle ilerleyeceği sanılıyordu. Gelen cüce Lucain idi ve onun çirkinliği, efendisinden de beterdi. Oradakilere bakmadı bile, doğruca Jacques’a yöneldi.</p>

  <p class="block_1">— Kont Strathaël, Senyör d’Angus, dedi. Size önemli ve üzücü bir haber vermem gerekiyor: Senyör Tiphaine aldığı yaradan öldü. Bununla birlikte beni size gönderdi, çünkü son dakikalarında çektiği korkunç acılara rağmen bana sizin için bir mesaj yazdırdı, şimdi bunu size okumam gerekiyor.</p>

  <p class="block_1">Getirdiği pusulanın rulosunu açtı ve akordu bozuk sesiyle, hem bir itirafname, hem bir vasiyetname hem de bir meydan okuma niteliği taşıyan yazıyı okumaya başladı.</p>

  <p class="block_2"> </p>

  <p class="block_15">Jacques de Strathaël, bana indirdiğin darbeyle hayattan ayrılmak üzere olduğumu hissediyorum. Böylesi iyi oldu. İyice yaşlanmış, tiriti çıkmış, küflenmiş bir halde ölmekten korkuyordum. Yaşamının bir saniyesinde olsun kılıcı elinden düşmeyen biri için cezaların en ağırı oldu bu. Eğer geçenlerde günah çıkardığım papazın dediği doğruysa, fazlasıyla hak ettiğim bir cezaydı kuşkusuz.</p>

  <p class="block_15">Adamcağız, anlattıklarım, yani kahramanlıklarım ve kötülüklerim karşısında tamamen şaşkına dönmüştü. Üstelik de ben ona daha yaptıklarımın binde birini anlatmıştım, aksi takdirde bu konuşma hâlâ devam ediyor olurdu. Hem insanın ne de olsa yüzü kızarıyor, itiraf etmiş olayım olmayayım, tüm bu suçlardan yakamı sıyıracağım anda yobazlıktan kurtulmak için tövbe istiğfar etmemi istedi benden. Hiç değilse bunu yapmalıydım. Şu var ki tüm belgeler içerisinde, bir tür pişmanlık belgesi olan tövbe, yapabileceğim en zor sözleşmedir. Ben ha, pişman olacağım öyle mi? Aman Tanrım! Öyle ya da böyle, hayatımı yaşadım ben, bu kadar! Bir an, hepsi bu! Tanrı, ya olduğum gibi kabul edecek ya da dış dünyanın karanlıklarına itecektir beni. Yarım yüzyıldan bu yana akıtmış olduğum oluk oluk kanları itiraf ederek papazı fena halde şaşırttım. Döktüğüm bu kadar kan içerisinde beni üzen yalnızca biri oldu; o da biraz önce ayağa kalktığın zaman senin kolunda gördüğüm kandı. Seni eyerden alaşağı etmem gerekiyordu değil mi, ama kuşbeyinli kendini beğenmişliğin yüzünden ne zırh, ne zırhlı gömlek, ne de kalça zırhı takmıştın, yalnızca tiril tiril ipek ve yünlü kumaştan yapılmış giysiler içerisindeydin, bu durumda sana nasıl kötülük edebilirdim ki? Elimden geleni yaptım, ama yine de bu kanı döktüğüme çok üzgünüm. Çünkü bildiğin gibi bir oğulun, babasını öldürmesini kabul etsem de -kurala uygun bu, ayrıca yemin ederim, kendi hesabıma eğer benim önüme de babamı öldürme fırsatı çıkmış olsa, bunu kaçırmazdım- içimde bir zerrecik olsun bulunan ahlâk, bir babanın öz oğlunu öldürmesine asla izin vermiyor. Çünkü Jacques sen benim oğlumsun; bunu hiç vakit geçirmeden topluma açıkla. Kimseyi onurlandırmayan çok basit ve çok üzücü bir hikâye bu. Büyükbaban beni sevmezdi. Bu sofu adam, hakkımda çok şey duymuştu. Yine de ben onu kolluyordum. Yıllar yılı, komşuluk ilişkilerimizde en ufak bir ihmalimi görmemişti. Benim kendime göre düşüncelerim vardı. On beş yaşına basar basmaz kendisine kızı Colombelle ile evlenmek istediğimi söyledim. Öyle bir öfkelendi, öyle bir tepki gösterdi ki, sorma! Aranızda yaş farkı var, diyordu. Daha önceki karılarımın çeşitli dedikodulara yol açan ortadan kayboluşları, Katolikliğe pek yakışmayan çılgınlıklarım... Buna hak veriyorum.</p>

  <p class="block_15">Bir daha birbirimizin yüzünü görmemek üzere ayrıldık. Colombelle ile ilgili başka düşünceleri vardı; Toulouse Sarayı’ndan gelen genç bir Orcades prensine, kafası saçma fikirlerle dolu bir gence vermek istiyordu. Öfkeden kudur uy ordum, ama Tanrı şahidim ki, komşularımı zor durumda bırakacak en ufak bir şey düşünmüyordum. Bir ilkbahar sabahı avlanırken bu iki nişanlıyla burun buruna geldik. Öfkemin ve yüreğimin buyurduğu gibi davrandım. Kötü mü yaptım? Kuşkusuz öyle. Fakat olan oldu ve sonuçta ortaya bir piç doğdu, sen Jacques ve doğrusunu istersen pek de fena olmadı. Piç dedim. Doğru, biraz öncesine değin öyleydi. Ama artık öyle değilsin; çünkü, elinde tuttuğun mektupla şu anda senin durumunu yasallaştırıyorum ve seni tüm unvanlarımın, mallarımın ve mülklerimin tek varisi yapıyorum. Mirasımın ve adımın artık senin genç ellerinde bulunduğunu bilmenin mutluluğu içinde ölüyorum. Birbirimizi ancak, birkaç darbe indirecek kadar bir süre görebildik. Biri de beni öldüren şu darbe. Sana çocuklarınla benden daha mutlu bir yaşam diliyorum. Yalnızca memnun olmakla kalmıyor, aynı zamanda da bağışlanmış olarak ölüyorum, çünkü ilk ve son kez günah çıkarışımın hikâyesini bitirmedim. Papazım, herhangi bir tövbem söz konusu olmadığından günahlarımı bağışlayamadığı için çok üzgündü. Ve yine de ben, bu işi kesin bir sonuca vardırmak istiyordum; çünkü bana acı veriyordu. O zaman bana, tövbe olmaksızın da bir tür bağışlamanın var olduğunu açıkladı, in articule mortis bağışlama. Bu bağışlama kendini yarı yarıya kaybetmiş, can çekişmekte olan birine yapılan bağışlamaymış. Şu halde bence en iyisi can çekişme haline geçmekti, işte ben de hemen bunu yaptım, papaz dualarını mırıldanmaya koyuldu. İşte o an aklımı başıma topladım, çünkü sana söyleyeceklerim vardı, ama o sırada kendimi gücümün sonuna gelmiş hissediyorum ve birazdan can çekişmeye -bu kez gerçek- başlayacağıma inanıyorum. Gözüme sapladığın kazık, biliyor musun, hâlâ orada duruyor. Beynime kadar gömülmüş olan bu kazığı hiçbir cerrah çıkarmayı göze alamadı. Bu Tanrı’nın parmağı, dedi papazım, evet yine o. Tanrı’nın kimi zaman böyle, oldukça matrak yollara başvurduğunu kabul etmek gerekiyor. Ama söyle bana çocuğum, tam gelip göz çukuruma saplanıveren bu kazığı fırlatmadan önce ateşte yakmış mıydın? Doğrusu ya, başımı alev alev yakıyor, biliyor musun? Kafatasımın dört bir yanına kıvılcım demetleri fırlatıyor. Bir çivi değil bu, bir kazma ucu da değil, bir yonga parçası da, bir füze bu, bir Bizans ateşi, cehennem adeta. Jacques Tiphaine, seni... seni...</p>

  <p class="block_2"> </p>

  <p class="block_1">Lucain sustu ve mektubu özenle rulo yaparken Jacques’a baktı. Tiphaine’in oğlu balmumu gibi sararmıştı. Sarhoşluğunun yaldızlı sisi dağılıp acı ve düş kırıklığına uğratan bir berraklığa bırakmıştı yerini. Ağzında, gerçek şeylerin buruk tadı vardı. Gözlerini şölenin kalıntılarıyla dolu, talan edilmiş masaya çevirdi ve ona öyle geliyordu ki bu solmuş çiçekler, orasından burasından birer lokma alınmış pastalar, devrik kadehler ve ıslak peçeteler, iğrenç bir biçimde gençliğinin yıkıntılarını simgeliyordu. Cücenin ilettiği sözcükler ondan hayallerini birer birer koparıp almıştı. Şu halde babası annesine tecavüz etmişti. Kendisi de neresinden bakarsan bak bir felaket sonucu dünyaya gelmiş bir piçti. Tiphaine’e karşı giriştiği kavga, sahte bir kavga olmuştu, o zaman elde ettiği zafer de sahte bir zaferdi. Ve onursuzca öz babasını öldürmüştü. Fakat bu arada yasal evlat olduğunu da öğrenmiş ve doğrudan miras yoluyla İskoçya’nın kuzeyinde yer alan Highlands’in en güçlü senyörü olmuştu. Binlerce köylü, esnaf, kentsoylu, asker onun yardımını, himayesini ve emirlerini bekliyordu. Şarkılar ve düşlerle dolu berrak yeniyetmeliği birdenbire sona eriyordu. Birkaç dakika içinde, birkaç sözcükle bir erkek olmuştu.</p>

  <p class="block_2"> </p>

  <p class="block_">NOT</p>

  <p class="block_1">22 Mayıs 1985’te Victor Hugo’nun ölümünün 100. yıldönümü görkemli bir şekilde kutlanıyordu. Kuzu kuzu oturup onun yapıtlarım incelemeye koyulduğumda, <i class="calibre1">La Légende des siècles</i> adlı yapıtın bir bölümünü oluşturan yaklaşık 400 dizelik şiiri <i class="calibre1">L’Aigle du Casque’i</i> şimdiye dek hiç tatmadığım büyük bir hayranlıkla yeniden okudum. Şiir, Davut ile Callut’un kavgasını işliyor, ama Kutsal Kitap’taki olağanüstülüklerden uzak bir şekilde. Bu kez gerçekten dev, sıska hasmı tarafından yere serilmiyor. Karşılıklı güçlerin mantığı acımasız bir rol oynuyor: Çocuk kaçmış, dev ona yetişip boğazlıyor.</p>

  <p class="block_1">Bununla birlikte, daha ilk dizeden başlayarak, yazar tarafından bilerek bırakılmış önemli bir “boşluk” beni uyarmıştı. Neden yaşlı Kral Angus ölüm döşeğinde altı yaşındaki torunundan, komşusu Lord Tiphaine’i öldüreceğine yemin etmesini istiyor?</p>

  <p class="block_2"> </p>

  <p class="block_15">Altında yatan gerçek, kimse bilmiyor onu.</p>

  <p class="block_15">İnsanların anısına karşı karanlık geçmişi</p>

  <p class="block_15">Savunuyor Niniva kavgalarının ve</p>

  <p class="block_15">Aeghina savaşlarının kökenini</p>

  <p class="block_2"> </p>

  <p class="block_1">Olsun. Bu “karanlık geçmiş” konusunda okuyucu kendini sorguluyor ve onu sorguluyor. Kaldı ki ikinci bir gizem, ilkini yoğunlaştırıveriyor. Küçük Jacques, büyükbabası Angus tarafından yetiştirilmiştir. Öksüz bir çocuktur. Anne ve babasına ne olmuş? Ve okuyucu kendi kendine, bu iki sorunun tek bir soru haline getirilip getirilemeyeceğini soruyor. Eğer bu gizemler, yoğunlaşacağı yerde aydınlığa kavuşmuş olsaydı ne olurdu? Tiphaine’in, Jacques tarafından öldürülmesi gerektiğini, çünkü onun, çocuğun yakınlarının ölümünde ezici bir sorumluluğu olduğunu düşünmek yeterdi.</p>

  <p class="block_1">İşte bu varsayımı yaptık biz. Ama hemen görüldü ki hikâye, Victor Hugo’nunkinden çok farklı bir yapıya bürünmüştü. Değişikliğin ilk kurbanı, hikâyenin sonunda değil, daha hikâye başlamadan havalanmış olan kasktaki kartalın ta kendisidir. Victor Hugo’nun ruhundan ataklığımızı bağışlamasını ve bu öyküyü Fransız şairlerinin en büyüğüne alçakgönüllü bir sungu olarak kabul etmesini rica ediyoruz.</p>

  <p class="block_9" id="calibre_pb_16"> </p>
</body>
</html>
