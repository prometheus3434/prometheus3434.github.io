<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Veda Yemeği</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_13"> </p>

  <p class="block_14" id="id_Toc399181821">Suskun âşıklar</p>

  <p class="block_2"> </p>

  <p class="block_1">ERKEK. Yves Oudalle. Adım bu. 21 Mart 1930’da Yport’da doğmuşum. Balıkçı bir baba ile çocuk doğurmaktan başka işi olmayan bir anneden. Babam kıyı balıkçılığı yapıyordu; kayığı pekâlâ tek başına idare edebilecekken, neden bilmem bir arkadaşıyla birlikte sefere çıkmayı yeğlemişti. Ve ta ki ağabeyim ona yardımcı olacak yaşa gelinceye kadar bu böyle sürmüştü. İşte hayatımı mahveden de, bu ağabeyin varlığı oldu. Kendisini kıskanıyordum ve ondan daha üstün olmak arzusuyla yanıp tutuşuyordum. Oysa çözüm gözlerimin önündeydi: Fécamp’ta, hani şu her çarşamba pazarına gittiğimiz morina limanında. Ağabeyim uskumru, ringa balığı, tarak avlıyordu. Ben morina avlayacaktım. O, yedi metrelik bir tekneyle sabah gidip akşam geliyordu. Oysa ben, hani canım büyük sefere çıkmadan önce, kış aylarında kızağa çekilip onarılırken seyrine doyamadığım şu yetmiş metre boyunda on metre eninde büyük balıkçı gemileri var ya, onlardan birine binip, dört ay boyunca açık denizlerde dolaşacaktım. Ağabeyim ufak işlerle uğraşıyordu, ben büyük oynayacaktım. Elli kişilik gemi mürettebatıyla birlikte dünyanın en soğuk denizlerine, Newfoundland ve Arktika bankizlerine gidecektim. Aklım fikrim okulu bırakıp bir an evvel denize açılmaktaydı. Gerçi yasalar on beş yaşından küçüklerin muço alınmasını engelliyordu ama, bir akrabanın kefil olması durumunda daha küçük yaşta da denize açılabileceğimi biliyordum. Kaptanlık yapan uzak bir akraba sayesinde daha on üç yaşında ilk sözleşmemi imzaladım.</p>

  <p class="block_1">Fabrikalarda, kömür ocaklarında çalışan, Beauce ovalarında koyun güden çocukların yaşamları konusunda bir bilgim yok. Ama şunu çok iyi biliyorum: Büyük balıkçı teknesinde çalışan bir muçonun hayatı cehennemden farksızdır. Sözgelimi o dönemin Larousse’undaki “günah keçisi” maddesinde, “Muço mürettebatın günah keçisiydi” gibi bir örneğe rastlamak mümkündü. Evet Muço adı verilen bu çocuğu sömürmek, öfkesini kusmak, dövmek, canı istediğinde altına yatırıp düzmek için iki gerekçe vardı adamların ellerinde: “Hepimiz aynı yollardan geçtik. Yeri geldiğinde o da aynı şeyi yapacak” ve “İşin gereği bu.” İş dedikleri morinayı “boşaltmak”, yani kanını akıtıp gerdelde yıkamak ve sintineye atmaktı. Bu da av günlerinde on altı ile yirmi saat boyunca elinizin sürekli deniz suyunda kalması demektir. Ve eller el olmaktan çıkardı! Tuzlu sudan mosmor, çatlak çatlak, pul pul olmuş, yara bereden geçilmeyen o zavallı uzuvların halini düşünebiliyor musunuz? Bu korkunç çıraklık döneminin izlerini hâlâ taşıyorum.</p>

  <p class="block_1">Ama tek sorun çalışma olsa keşke! Çünkü gemi hiyerarşisinde en alt kesime yerleşmiş olan “çakıldaklı”, çoğu zaman yorgunluktan, sinirden ve alkolden bitkin düşmüş mürettebatın hizmetine bakmak zorundadır. Normal olarak elinde çorba kâsesi, kahve dolu kabı ve karavana, o güverte senin bu güverte benim koşuşturup aşçıya yardım eder ya da ağzını dolduran ve soluk alamaz hale getiren yirmi yanar sigarayı sırasıyla sahiplerine dağıtır. Ve kısa süreli uykusunun, ot şiltesinde yatarken gece tayfasına hizmet etmesi için kafasına yediği takunya darbeleriyle bölünmesi ender görülen şeylerden değildir. Üstelik hangi yüzle dert yanacaktım ki? Bu noktaya gelmek için ne kadar çırpındığımı unutmuş muydum? “Kendin istedin it oğlu it!” Ve bunlar yetmezmiş gibi bir de, bir ekonomik ve toplumsal sistemin kurbanı olduklarını, hiçbir siyasal yönlendirmeye gerek kalmadan genel hatlarıyla kendiliklerinden bilen mürettebatın tuhaf ve sınırsız gücünü oluşturan kendi aralarındaki dayanışma söz konusuydu. Tüm sömürülen sınıflarda durum aynıdır. Sefalet ve acılar bu insanları birbirine düşürür, ama hepsi bu sefaletin ve bu acıların suçunun düzene ve düzenin sahiplerine yüklenmesi gerektiğini bilirler. Newfounland sularında avlanan balıkçı teknesi söz konusu olduğunda da sahibi armatördür. Armatör! Bu gemilerin sıradan balıkçısı asla görmez onu, bir tür mitolojik bir sülük, görünmez bir canavardır adeta. Sefer dönüşü yalnızca kaptan çıkar karşısına. Gemide meydana gelen bir ağır yaralanma, hatta ölüm olayının, onu verimsiz geçen bir sefer kadar etkilemeyeceğini peşinen kabullenerek, rakamlar ve insanlarla ilgili ayrıntıları harmanlayarak sözlü bir rapor verir. Tüm mürettebatın ve kaptanın sözleşmelerinin yenilenmesi, işte bu görüşmeye bağlıdır.</p>

  <p class="block_1">Kendim kaptan olmadan önce armatörümle karşılaşmadım. Ama iki çocuğu, sekiz gündür boşu boşuna Grönland’ın sarp kıyılarını dolaşan, ağlarla donanmış arka rampalı açık deniz balıkçı gemisi Frehel’de boy gösterdiğinde, on altı yaşındaydım. Gemide hava çok gergindi ve armatörün çocukları olan on sekiz yaşındaki oğlanla on yaşındaki kız tam da gelecek vakti bulmuşlardı. Yine de kaptan, bir şalupanın lüks bir yattan getirdiği bu çocukların etrafında pervane olmuş, onlara bu büyük mesleği öğretmeye çalışıyordu. İşten başımı alamadığımdan gemide geçirdikleri kırk sekiz saat boyunca vakit bulup onları göremedim, ama istemeden hayat tecrübelerine çeşni katan bir olaya neden oldum. İkinci kaptan, yanında iki konuğumuzla çıkageldiğinde arka güverteyi fırçalamaktaydım. İkinci kaptan tüm havasını son derece bakımlı siyah sakalına ve ağzından eksik etmediği iyi cins purolara borçlu, zebella yapılı gerzeğin tekiydi. Tepemde dikildi ve parmağıyla sönmüş sigarasını işaret etti. Süpürgeyi nereye koyacağımı bilemeden elim ayağım birbirine dolaşarak, muçoluk görevlerinden birinin simgesi olan kocaman, kahverengi gazlı çakmağı cebimden çıkarıp tam ikinci kaptanın purosuna doğru uzattığım sırada, ani bir dalgayla dengem bozuldu, öne doğru kaykılıverdim. Alev birden adamın o güzelim parlak ve ışıltılı sakalına dalıp çıtırdatmaya başlamasın mı! Çığlık atarak geriye sıçradı. Oralarda, üzerinde kocaman bir morina bulunan bir ringa fıçısı vardı. O balığı kuyruğundan kapmasıyla var gücüyle suratıma indirmesi bir oldu. Aslında balıkçı gemilerinde bu iş “bankiz kamçısı” denilen yağlı ve çıkıntıları bulunan bir kayışla yapılır ve tüm muçolar bu kamçının tadını gayet iyi bilirler. Fena muameleye öyle alışmıştım ki, bu hareketten fazla etkilendiğim söylenemez. Armatörün oğlu, görünüşe bakılırsa olaya benden çok bozuldu. “Gel Nadège” dedi ve kız kardeşiyle birlikte geriye çark etti. Bu olayı onaylamadıklarını açıkça ortaya koyan tavırlarının ikinci kaptanın gözünde durumumu iyice ağırlaştıracağını düşünerek oradan uzaklaşmalarını seyrettim. Hiç değilse küçük kızın adını öğrenmiştim.</p>

  <p class="block_2"> </p>

  <p class="block_1">KADIN. Doğru, adım Nadège. Babam derdi ki: “Ona, insanı büyüleyecek kadar güzel olmak zorunda kalsın diye bu adı verdim. Öyle yapmazsa gülünç duruma düşer.” Oysa bu ad yüzünden oldum olası acı çektim ben, gülünç düştüm. Çünkü “güzellik” nerde, ben nerde! Küçük bir kızın yaşamında çok önemli bir an vardır, bir daha hiçbir şeyin artık eskisi gibi olamayacağını kesinlikle anladığı bir sınav. Okul çıkışlarında kızların birbirlerini itip kakışlarına bakın. Şöyle bir göz atmak, masum kızları, henüz o deneyimi yaşamamış olanları görmenize yetip de artar. Sıska ya da tombul, zarif ya da sakar, neşeli ya da hüzünlü, ama belli ki bu hallerini umursamıyorlar, hatta bunun farkında bile değiller. Oysa deneyimi yaşamış, yani genç kızlık dönemine geçmiş olanlar, yüreklerinin derinliklerinde taşıdıkları aynalarda kendilerini tanıyorlar. Lanetli bir günde, kendilerine şu kaçınılmaz ve bir o kadar da saçma soruyu soruyor bunlar: “Güzel miyim acaba?” Omuzlarına çöken kadınlık durumunun yabancılaşmasından başka bir şey değil bu. Evet, kadınların da erkekler gibi çirkin olabilme hakkına kavuşmaları için mücadele etmeleri gerekiyor. Otuz yaşın üstündeki bir hanıma yaş sorulmaz diye geçiştirilen ve sanki yüz kızartıcı bir hastalık söz konusuymuş gibi bu konuda en ufak bir anıştırmadan bile kaçınılan bu iğrenç uzlaşmayı bırakmak gerek artık. Böyle davranmak, bir kadının yetişkin çağa geldi mi, körpe ve arzulanan bir av olmaktan çıktığı ve çöp sepetine atılmaktan başka bir işe yaramaz hale geldiği görüşüne katılmak demektir.</p>

  <p class="block_1">Güzel miyim ben? Bu soruyu aynama değil, anneme sordum ben. On bir yaşındaydım. Güzelliği, zarafeti, incelikli tavırlarıyla gözlerimi kamaştırıyordu annem. Burnumun ucuna bakalitten yapılmış kocaman bir gözlük kondurmuş olan gözlükçüden çıkmıştık. Sorunun yanıtlanmasının olanaksızlaştığı konusunda herkes görüş-birliğine varacaktır. Kaldırım boyunca gözlerimi camlardan ayırmıyor, oralara düşen görüntümü yakalamaya çalışıyordum. Normal olarak şu soruyu sormam gerekiyordu: Bu gözlük yakıştı mı bana? Bu anlamsız soru ile “can alıcı soru” arasındaki benzerlik işime gelince, “Güzel miyim ben?” deyiverdim. Annemin verdiği yanıt hâlâ kulaklarımda. Cildime dövme gibi kazınıverdi adeta: “Hayır, ama şirin ve zeki görünüyorsun, bu çok daha iyi.” Umudum kırılmıştı. Çünkü şirinlik ve zekâ benim için hiçbir anlam ifade etmiyordu. Tek bir seçenek vardı: Güzel ya da mutsuz. Annem tek bir sözle beni mutsuzluğa boğmuştu. “Bu çok daha iyi.” Kuşaklar boyu Caux’da yaşayan bir ailenin kızı olarak, annem kendisi bile Fécamp’ta doğmasının onu gemi donanımı üreten uluslararası bir şirketin herkesin dikkatini üzerinde toplayan en parlak kadınlarından biri olmasını engelleyemediğini başkalarına ve kuşkusuz kendisine kanıtlamak için çırpınıp dururken, göz boyayıcı bir patavatsızlıkla söylediği bu söze nasıl inanabilirdim ki?</p>

  <p class="block_1">Güzel ve zarif yerine, şirin ve zeki. Bu yazgıyı kabullenmem yıllarımı aldı. Sonunda bunun “çok daha iyi” olmasa bile, hiç değilse bir lanetlenme de olmadığını ister istemez kabulleniverdim. Her ne kadar bu iki nitelik bazen birbirine ters düşüyorsa da. Bu bir zekâ belirtisi midir? Aptallığı derhal teşhis edebilirim ve insanın aptal olanını adeta kokusundan tanırım. Bu niteliğini bulup çıkardığım erkekler karşısında ise ani, kökten ve çaresiz bir ret ile eğlenceli bir hoşgörü ve acıma duygusu taşıyan bir horgörü arasında bocalıyorum. “Yalvarırım: Bir iyilik et ve sus!” Bu yalvarmayla nicelerini kendimden uzaklaştırdım.</p>

  <p class="block_1">Okudum; çünkü görünüşüm ve gözlüklerim bunu yapmamı gerektiriyordu. Rouen’daki fakültede klasik edebiyat lisansı yaptım. Felsefe öğretmenliği sınavına hazırlanan Alexis ile işte burada karşılaştım. Filozoflar zekâyı kendilerine meslek edinmişlerdir. Başkalarının amatörce uğraştıkları şeyler olan akıl, titizlik, incelik, kavrayış, sezgi, bireşimsel bakış onlarda meslek haline gelmiştir. Sanırım, kendini Leibniz, Kant, Hegel, Heidegger’in yapıtlarını incelemeye adayan fazla kız yoktur. Benim durumum da öyle oldu. Şöyle bir geriye dönüp baktığımda gülünç buluyorum, ama hiçbir zaman bundan utanç duymuyorum. Evlendik. Çok genç yaşta, ailelerimizin ortak onayıyla. 1968 mayısının çalkantıları bizleri önce birbirimize yaklaştırıp sonra ayırdı. Bir çiftin böyle bir deneyim yaşaması zor şey doğrusu. Alexis’nin ateşli devrimciliğiyle sürekli matrak geçiyordum. Gerçek şu ki, felsefe öğretmenliğini Sokratesçi bir anlamda, insanın gözünü açan, kuşkuya yönelten, yüce bir karışıklık yaratan bir uğraş olarak düşünüyordu hep. 68 mayısını kişisel bir doğuş olarak değerlendirdi. Ben olayları başka türlü görüyordum. Gerçekte, her şey onun gözünde engelleri, çelişkileri ve sağduyuyu silip süpüren, söze dayalı, önüne geçilmez bir dalga olan söyleme dönüşüyordu. İktidarı ele geçirmekle, söz almak kavramlarını birbirine karıştırıyordu ve bunu ona göstermekten geri kalmıyordum.</p>

  <p class="block_1">Gülünçlüklerden gına getirip Fécamp’a ailemin yanına döndüm. Caux yöresinin insanı suskunluğuyla tanınır ve 68 kuşağının söz cambazlığını yaşadıktan sonra buna çok önem vermeye başlamıştım. Kıra çekilmiş, mütevazı bir yaşam sürdürüyordum, ama su içmeye mahkûm değildim tabii, çünkü bir Quartier Latin müdavimi olarak alışkanlığımdan vazgeçemiyor, saatlerce kahvelerde oyalanıyordum. Fécamp ise bu tür şeylere göre bir yer değildi; halk, kasaba merkezindeki ve limandaki meyhanelerde sürtmeme fena halde bozuluyordu. Oudalle’a işte bu meyhanelerden birinde rastladım. Sécherie’den<sup class="noteref" id="back_note_1"><a class="calibre2" href="../Text/index_split_024.html#note_1" title="1">1</a></sup> kaptanlığını aldığı bir gemiye tayfa temin ediyordu. Küçük kahvenin dip tarafında bir masaya oturmuştu, boşta gezen adaylar ellerinde evraklarıyla günah çıkarmaya gelirmiş gibi birbiri ardına sökün ediyorlardı. Sarışın kirpiklerinin altından maviş maviş bakan, cüsseli, hantal Oudalle, Kuzey Kutbu’nda yaşayan bir kutup ayısı kadar konuşkan görünüyordu. Onu hemencecik sevdim. Daha sonra bana bunun ilk karşılaşmamız olmadığını hatırlattı. Yirmi yıl önce şirkete ait bir yatla ailece yaptığımız bir gezi sırasında, babam, kardeşimle beni iki günlüğüne, yakınlarda bir yerde avlanmakta olan filomuza bağlı bir balıkçı gemisine göndermişti. Eğitimimizin bir parçasıydı bu. Daha o zaman, vahşi bir ortamın hüküm sürdüğü bu yüzer zindandan nefret etmiştim. Orada bir şiddet sahnesine tanık oldum: İkinci kaptan purosunu yakayım derken, az kalsın yüzünü yakacak olan bir muçoyu bir balıkla kamçılamıştı. Ben, kahvedeki kutup ayısında yeniyetmelik dönemini hatırlatacak en ufak bir ize bile rastlamadım ama, o benim adımı duymuştu. Öylesine ender koşullarda karşısına çıkan, öyle ilginç bir addı ki, unutması olanaksızdı.</p>

  <p class="block_1">Onunla deniz işçilerinin kendilerini sülük gibi sömüren armatörlere karşı duydukları düşmanca duygulardan söz etme fırsatım oldu. Ama biz -canavarın çocukları- “Büyük Meslek” adamlarının küllüyle yetiştirilmiştik: Victor Hugo’dan Roger Vercel’e, Pierre Loti ve Joseph Conrad’a kadar uzanan bir dizi yazar topluluğunun anlata anlata ünlendirdikleri şu İzlanda balıkçılarının bağlı olduğu kültle. Bizim aile destanımızdı bu, kendimize ait dünyamızdı. Kahramanları, belalıları ve özellikle yelkenli, sonra buharlı, ardından da şirketin yüz yıla yakın bir süredir dizel motorlarıyla donattığı ve özgünlerine tıpatıp benzeyen maketleri, Secherie merkez binasının vitrinlerini süsleyen gemi filotillasıyla göz kamaştırıcı ve bir o kadar da kasvetli dünyamız... Oudalle’a olan duygularımda elbette tüm bunlar rol oynuyordu. İlk karşılaşmamızdan sonra üç haftalık bir sefere çıktı ve bunu izleyen beş yıl boyunca coşkuyla onu bekledim, onu düşündüm; ona mektuplar yazdım. Bir yandan da keyifle oynamakta olduğum, bir balıkçının kasvet verici tüllere bürünmüş, hüzünlü kumsalları arşınlayan varlıklı dul karısı rolüne için için gülmekten kendimi alıkoyamıyordum. Neden inkâr etmeli ki?</p>

  <p class="block_1">Edebiyat benim içimde vardı -hâlâ var- ve heyecanla Pierre Loti’nin romanındaki, sevgili Yann’ı soğuk denizlerde dolaşırken terk edilmiş bir aşkla kendini helak eden Gaud’u düşünüyordum. Romandan alınan bir küçük bölüm, böylesine naif bir kitapta özellikle fetişçilik parfümüyle beni allak bullak ediyordu: <i class="calibre1">İkide bir sevgili Yann’ının eşyalarını, güzelim düğün giysilerini önüne alıyor, manyakça bir inatla, katlayıp açıyordu. Özellikle, vücudunun şeklini korumuş olan mavi yün mayolardan birini; bunu usulca masanın üzerine bıraktığında, genellikle omuzlarının ve göğsünün hatları ortaya çıkıyordu.</i></p>

  <p class="block_2"> </p>

  <p class="block_1">ERKEK. Amcam, Newfounland balıkçısı evlenmemeli derdi. Balıkçı karısının yılın üçte ikisinde çocuklarıyla evde tek başına kalmaya mahkûm olduğunu söylerdi. Babalarına yabancılaşmasınlar diye elinden geldiği, dilinin döndüğünce ondan söz edermiş çocuklara. Gelgelelim insan, bir romancının hayal gücüne sahip olmadıkça uzun uzun ne anlatabilir ki? Uzaklarda diye kalkıp babalarını onların gözünde bir aziz, bir kahraman, bir dâhi yapması da gerekmiyordu. Çünkü bunun bir de dönüşü var, insanların onsuz da yapılabileceğini öğrendiği bir çevreye alışmak hiç de kolay değildir. Onun buzullar, kasırgalar ve balıklarla ilgili hikâyeleri sofra başında kendisini dinleyenleri bir süre sonra bıktırır, ayrıca günlük yaşamdan, çevrede olup bitenlerden de habersizdir. Babanın yeni bir sefere çıkması herkes tarafından dört gözle beklenir hale gelmiştir artık!</p>

  <p class="block_1">Bir denizci için evliliğin zor yanının en çok konuşmalarda ortaya çıktığını belirtmeliyim. Uzak kala kala, insan birbirine söyleyecek şey bulamıyor.</p>

  <p class="block_1">Durumum, toplumsal ya da en azından mesleki bir boyutla karmaşık bir hal alıyordu. Armatörün kızıyla evlenen bir tayfa, arkadaşlarının gözünde bir dönek, bir bakıma bir hain olarak kabul edilir. Ayrıca paranın çekiciliğine kapıldığından kuşkulanılır. Balıkçı gemilerinde çalışan tayfaların çoğu Fécamplı değildir. Fécamp kasabası armatörlerin yurtluğudur. Erkekler, Caux yöresindeki kasaba ve köylerdendir. Tarım işçileriyle aynı ezilen sınıfa mensup insanlardır. Yport’ta (nüfusu 1000) doğmama rağmen bir kentsoyludan farksızdım. Bunun için kentten bir kızla evlendim. Üstelik zengin ve eğitimli. Kocasından boşanmış bir kadın, bu doğru, ama bir felsefe öğretmeninden. İlk gençlik yıllarımda olsaydım bundan bir eziklik duyardım. Fakat mesleğim yüzünden uzun süre bekâr kaldım ve Fécamp’taki Hidrografı ve Balıkçılık Okulu’ndan kaptanlık beratımı aldıktan sonra evlenmeyi akıl edebildim ancak. Yeni ailemin gözünde insan içine çıkabilir hale gelmek ve nişanlıma gösterecek sırmalı bir kaskete sahip olmak istiyordum kuşkusuz. Al işte zenginlere verilen bir ödün daha! Fakat bir gemide tayfalık yapmaktan başka bir şey olamamış bir grup erkek arasında geçmiş olan tüm bu yıllar, evlilik yaşamına hazırlık niteliği taşımaz. Başlangıçta, Nadège’in gözünde mitolojik bir zenginliğe sahiptim. Armatörler hanedanı bünyesinde, büyük balıkçı kültüyle yetişmişti o. Seferlerimle ilgili anılarımı anlatırken tutkuyla beni dinliyordu. Sonra sermaye tükendi. Tutkusu saygıya dönüştü. Daha sonra da bana verdiği yalnızca sabır göstermek oldu. Ve sabrın da bir sınırı vardır...</p>

  <p class="block_2"> </p>

  <p class="block_1">KADIN. Bununla birlikte aynı çevreden olduğumuz gerçek, bu karşılıklı ilişkilerimizden anlaşılıyor. Hatırlar mısın? Bir keresinde, başka kadınları şaşkına çevirecek bir açıklamada bulunmaya cüret ettin. Çıplaktım, karşında ayakta duruyordum. Ellerin büyülü bir yavaşlıkla vücudumda geziniyordu. Şey dedin...</p>

  <p class="block_2"> </p>

  <p class="block_1">ERKEK. Morina balığı gibi güzelsin!</p>

  <p class="block_2"> </p>

  <p class="block_1">KADIN. Senin ve benim ait olduğumuz ve alametini işte bu sözcüğün oluşturduğu gizli birliğin hatırına mutlu olmuştum.</p>

  <p class="block_2"> </p>

  <p class="block_1">ERKEK. Morina, barlam, doguet, dorse, aiglefin, haddock, narvaga, cabillaud, stockfish... Bu fetiş-balık için kullandığımız o kadar çok söz var ki, tıpkı Arap’ın deve için kullandığı sözcükler gibi. Üç sırt yüzgeci, özellikle de iki anüs yüzgeci, ebrularla ve leoparınkini çağrıştıran benekli derisiyle gerçekten güzeldir bu bizim morina.</p>

  <p class="block_2"> </p>

  <p class="block_1">KADIN. ...özellikle, duyarlılığının ve mizah gücünün somut örneği olan çene duyargası.</p>

  <p class="block_2"> </p>

  <p class="block_1">ERKEK. Hepsi bir yana, bir avcının karısına “geyiğim” ya da “bıldırcınım” diye hitap etmesi gayet doğal karşılanıyor. Hem ne olmuş yani... Ucunda ölüm yok ya! Ondine,<sup class="noteref" id="back_note_2"><a class="calibre2" href="../Text/index_split_025.html#note_2" title="2">2</a></sup> Mélusine,<sup class="noteref" id="back_note_3"><a class="calibre2" href="../Text/index_split_026.html#note_3" title="3">3</a></sup> Sirenalar.<sup class="noteref" id="back_note_4"><a class="calibre2" href="../Text/index_split_027.html#note_4" title="4">4</a></sup> Balık-kadının kendi efsanesi, kendi çekicilikleri var!</p>

  <p class="block_1">Maalesef bir olay kutsal birliğimizi ve bu arada özel hayatımı sarsacaktı. 23 Mart 1973 günü Saint-Pierre-et-Miquelon’da iskeleye yanaştığımda özlü ve kararlı bir telgraf aldım:</p>

  <p class="block_15">Gemi, yolculuğun sonunda kesin olarak kızağa çekilecek. Bu haberi mürettebata duyurma. İmza: Morina balığı.</p>

  <p class="block_1">Fécamp’ın, böyle birdenbire morina balığı merkezi olmaktan çıkması anlamına gelen söz konusu haber beni şaşırtmadı, ama yine de büyük bir darbeydi bu. Ne var ki Fécamp’ın eski armatör ailelerine zamanın akışına karşı, yıkıcı bir mücadelenin ardından teslim bayrağını çektiler diye kızmak mümkün mü? Yoksullar tarafından üretilen yoksul gıdası salamura morina, yoğun bir avlanma sonucu corumların sayılarının azaldığı bir sırada yerini dondurulmuş ya da şoklanmış morinalara bırakmıştır artık!... Büyük balıkçı gemilerinin çoğu hurdaya çıkıyor. Ve işi bırakıp kırk üç yaşımda yeni baştan işsiz kalıyorum. Birden kendimi iki ayağı da karada, tam yirmi dört saat, tam gün bir koca olarak buluyorum. Benim için ne büyük sarsıntı ya!</p>

  <p class="block_1">Aldığın kararın benim için, beni kurtarmak için, birlikteliğimizi kurtarmak için olduğunu ve sana pahalıya patladığını ancak zamanla öğrendim. Kesin dönüşümden altı ay sonra, pencereleri Fécamp limanına bakan güzel dairemizi kapatıyordun ve Avranches yakınında, Grouin-du-Sud’e, aileye ait olan ve yaz kış oturulabilecek hale gelmesi için birtakım tadilatlar yaptırdığın bir yazlık eve taşınıyorduk. Normandiya’nın bir ucundan öteki ucuna yapılan bu göçün kesin bir anlamı vardı: Beni mesleğimden ayrılmanın yol açtığı bunalımın ve dağılmanın tiksinti verici bir havaya soktuğu Fécamp’tan uzaklaştırmak ve özellikle mesleğimi bırakmam sonucu yoksun kaldığım denizi yeni bir görünüm altında bana sunmak.</p>

  <p class="block_1">Yeni bir görünüm altında, evet, henüz bunun böyle olduğu söylenemez pek! Çünkü Caux bölgesinde plaj deyince öyle yumuşacık kumlar ve yazlıkçılar akla gelmez. Dalgaların ve iklim koşullarının etkisiyle durmadan kaya parçalarının koptuğu kalkerli yalıyarlar, dalgaların bir çatırtı furyası içinde birbirine kattığı çakıl taşlarıyla örtülü sahil, işte bizim deniz kıyımız bu altı üstü. Yüzüm kızarmadan itiraf etmeliyim ki, yıllarca denizcilik yapmış olan ben, yüzme bilmem. Denize girme, güneşlenme, ne bileyim işte, maske, palet, tulum, tüfek ve oksijen tüpü gibi zımbırtılar kullanarak sözümona sualtı balıkçılığı yapmak gibi yaz eğlenceleri, bunlar, birkaç günlüğüne okyanusla oynamaya gelen parası bol Paris’lilerin işi. Oysa bizler, okyanusla oynamayı bilmeyiz.</p>

  <p class="block_1">Grouin’de, denizin karşıtını, okyanusun arka yüzünü keşfettim: takvimden izlenen deniz çekilmesi, karada kalan balıkların elle toplanması. Tatilcilerin yabancısı olduğu bu tip balıkçılık, dalgaların bir kaplayıp bir çekildiği bu anlaşılmaz, kararsız, sihirli bölgeyle, yani “deniz-kumsal” hattıyla tam bir işbirliği gerektirir ve ayaklara bağcıkları sıkı sıkıya bağlanmış eski espadriller ve sırta hırpani kılıklar giyerek uygulanır.</p>

  <p class="block_1">Geçimlerini denizin çekildiği alanlardan balık toplayarak sağlayan bu balıkçılar, gelgitin ritmine uygun yaşarlar. Onların gözünde deniz yükselmesi ve çekilmesinin saatleri, güneşin doğuşu ve batışından çok daha önemlidir. Rakamları gündönümü, ekinoks, ılım noktası, iktiran gibi adlarla anılan büyük ve gizemli gökbilim saatine uyar onlar. Başucuna yerleştirilmiş olan <i class="calibre1">Resmi Gelgit Yıllığı</i> onlara ne zaman sahilde piknik yapacaklarını, ne zaman sabahın üçünde kalkacaklarını ya da suların durgun zamanı olması nedeniyle ne zaman tatlı uykularından uyanmayacaklarını aylar öncesinden söylemektedir.</p>

  <p class="block_1">1485 tonluk o güzelim modern balıkçı gemim hurdacıya gönderilince, serseri kılığına giriyor ve elimde kova, tuz kutusu, bel, heybe, zıpkın, sepet, kerevit ağı, kırların yolunu tutuyordum; tuttuklarımı deniz suyuyla pişirebilmek için yanıma bir boş şişe almayı da unutmuyordum; ama özellikle otluklarda, balçıklarda, su birikintilerinde, kayalarda, lagünlerde ve kıpır kıpır kumlarda saatlerce dolaşmaya çıkmak sevindiriyordu beni. Akşam mutfak masasının üzerine denizkestanelerini, midyeleri, ahtapotları, çağanozları, denizçakılarını, kabuklu salyangozları boşaltacaktım ve eğer deniz tanrıları bizleri kutsamışsa, bunların arasında mavi renkte ağır kıskaçları, korkunç kuyruğuyla bir de ıstakoz olacaktı.</p>

  <p class="block_2"> </p>

  <p class="block_1">KADIN. Başlangıçta senin gezilerine katılmaya mecbur olduğumu sandım ve sanırım sen de kendi açından, denizin çekildiği alanlarda gezinerek balık avlama zevkine ortak etmeye çalıştın beni. Fakat bunların tek başına alınan zevkler, paylaşayım derken hasara uğrayan bencilce tatlar olduğunu birbirimize itiraf etmek zorunda kaldık. Beni şu korkunç <i class="calibre1">Resmi Gelgit Yıllığında</i> belirlenen saatte hazır olmaya zorlamak, denizçakısını -<i class="calibre1">şölen ensis</i>, diye açıklardın kendi kendini yetiştirmiş insanlara özgü ukalalığınla- ucunda koni biçiminde bir kurşun bulunan sert bir çelik tel yardımıyla kumların arasından çekmeyi öğretmek, sonunda elimi, bir ahtapotun ya da yılanbalığının buz gibi gövdesini yakalamak için bir kayanın yosundan yelesinin altına sokturmak için gösterdiğin çabalar... Sonra... sonracığıma... Ne bileyim artık, verdiğin bir sürü öğüt ve anlatıp durduğun şeyler bende pek iz bırakmıyordu. Evet, uzun sözün kısası, tüm bu çıraklık dönemi çabaları bizleri birleştireceğine daha çok ayırdı. Buluşları bizler için simge değeri taşıyan Patricio Lagos ile olan şu olağanüstü karşılaşma ise hepsinin üstüne tüy dikti.</p>

  <p class="block_2"> </p>

  <p class="block_1">ERKEK. Koya, harap olmuş, şaşkın, hemen hemen duygusal bir hava veren, ekinoksa bağlı bir deniz yükselmesini izleyen berrak bir eylül sabahıydı. Yassı balıkların titreştirdiği su birikintilerinin yer aldığı, tarak, denizkulağı, venus vb. gibi alışılmamış kabuklu deniz hayvanlarından geçilmeyen kumsalda yürüyorduk. Ama balığa çıkacak cesaretimiz yoktu pek ve sütü andıran bir sisle kaplı güney kıyısına bakıyorduk özellikle. Evet, havada bir gizem vardı, neredeyse bir dram ve yüz metre kadar ötede, kumların arasında birbirine sarılmış iki insan gövdesini gösterdiğinde şaşırıverdim. Boğulmuş iki insan cesedi diye düşündüğümüz şeye doğru koştuk. Kumlara gömülmüş ceset falan değildi bunlar. Kumdan yapılmış, tuhaf ve dokunaklı bir güzellikte iki heykeldi. Üzerlerine sarılı, çamura bulanmış kurşuni bez parçasının daha bir gerçekçi kıldığı gövdeler, hafif bir çöküntü alanı içerisinde birbirine kenetlenmişti. Adem ile Havva’nın, Tanrı’nın, balçıktan yapılmış burun deliklerine yaşam üflemesinden önceki hallerini çağrıştırıyordu. Vezüv yanardağının püskürttüğü küller altında taşlaşmış vücutları görülen şu Pompei insanlarını da düşündürüyordu. Ya da atom bombasının kristale dönüştürdüğü şu Hiroşima’lıları. Aşılmaz bir mesafeyle birbirinden ayrılmış, mikalaşmış bir şekilde pul pul kavlamış yabanıl yüzleri birbirine dönüktü. Yalnızca elleri ve bacakları birbirine dokunuyordu.</p>

  <p class="block_1">Bu yatar heykellerin karşısında tıpkı yeni kazılmış bir mezarın başında beklermişçesine bir süre ayakta bekledik. İşte tam o anda görünmez bir delikten, paçalarından saçak saçak iplikleri sarkan bir blucin giyinmiş, belden yukarısı çıplak, yalınayak, tuhaf bir şeytan çıktı. Bizleri selamlamak istermişçesine geniş kol hareketleri yaparak, ardından da yatar heykelleri yerden alıp havaya kaldırırmış gibi figürler gerçekleştirerek zarif bir dansa koyuldu. Çekilen denizin çöle dönüştürdüğü kumsal, solgun güneş, kumdan yapılmış bu çift, bu çılgın dansçı... tüm bunlar bizleri hüzünle ve gerçek dışı bir görüntü oyunu ile kuşatıyordu. Ve dansçı vecde gelmiş gibi birden hareketsizleşiverdi. Sonra eğildi, diz çöküp önümüzde secde etti, daha doğrusu -bunu anladık- arkamızda beliriveren bir görüntünün önünde yaptı aynı şeyi. Arkamızı döndük. Sağda, Tombelaine kayalığı sisten sıyrılıyordu. Ama özellikle, bulutların üstünden bir sahra serabı gibi asılı duran Le Mont-Saint-Michel, tüm kırmızı tuğlalarıyla ışıl ışıl yanıyor, binanın piramitsi cephesindeki bütün camlar parıldıyordu.</p>

  <p class="block_1">Zaman durmuştu. Onu yeniden harekete geçirmek için bir şeylerin olması gerekiyordu. Hafif bir titreme ayaklarımı gıdıkladı. Tepesinde köpükten bir taç bulunan bir dil ayak başparmaklarımı yalıyordu. Kulak kabartınca bize doğru sinsice yaklaşmakta olan denizin uğultuları fark ediliyordu. Bir saate kalmayacak, rüzgâra ve güneşe bırakılmış bu uçsuz bucaksız alan, suyeşili ve bağışlayıcı derinliklere dönüşmüş olacaktı.</p>

  <p class="block_1">— Fakat birazdan mahvolacaklar, diye haykırdın.</p>

  <p class="block_1">Dansçı, söylediklerini onaylamak maksadıyla hüzünlü bir gülümsemeyle eğildi. Sonra bir zıplayışta ayağa kalkıp dansıyla ona eşlik etmek, onu yüreklendirmek, hatta kışkırtmak istermiş gibi dalganın çekilişini taklit etti. Afrikalı büyücülerin yağmur yağdırmak ya da kötü ruhları uzaklaştırmak için yaptıkları da bundan farksız. Ve deniz itaat etti, önce çiftin uzandığı çöküntü alanının kenarlarını kuşattı, ardından da gediği bulup bir parmak masum su bıraktı, sonra iki parmak, sonra üç. Sular önce heykelin birbirine kavuşmuş ellerine ulaştı ve eller, bilek hizasından kesilmişçesine bozuldular. Dehşet içinde, varlıklarında belki biraz da inatla insani, bize yakın bir şeyler aradığımız bu çiftin kararsız ve acımasız bir biçimde eriyişini seyrediyorduk. Daha kuvvetli bir dalga kadının başına çarpıp yüzünün yarısını götürür, sonra adamın sağ omzu erirken, bizler bu kumdan heykelleri, bu bozulmuş halleriyle daha heyecan verici buluyorduk.</p>

  <p class="block_1">Birkaç dakika sonra teslim bayrağını çekmek ve köpük anaforlarından geçilmeyen kumlardan uzaklaşmak zorunda kalıyorduk. Dansçı da bize eşlik ediyordu ve bu da onun çılgının teki ya da dilsiz olmadığını ortaya koydu. Adı Patricio Lagos’tu ve Şili’den, tam olarak Şili’nin güney kıyısında bir ada olan Chiloe’den geliyordu ve oralıydı. Ormancılıkta uzmanlaşmış yerlilerin yaşadığı bir yermiş. Santiago’da heykelcilik öğrenimi yaparken, bir yandan da dans eğitimi görmüş, sonra gurbete çıkmış. Kafasını zaman sorununa takmıştı. Dans, özü gereği, gelip geçici olanın, yaşanan anın sanatıdır; hiçbir iz bırakmaz ve sürekliliğe kök salamamanın eksikliğini duyar. Sonsuzluğun sanatı heykelse yıkıma uğramaz malzemelerle zamana meydan okur. Ama bunu yaparken sonuçta bulduğu ölümdür, çünkü mermer, bilindiği gibi mezar taşı olmaya yatkındır. Manş ve Atlas Okyanusu kıyılarında, Lagos, gökbilim yasalarının yönettiği gelgit olgusunu keşfetmişti. Oysa gelgit, kum dansçısının oyunlarına ritim katıyor ve aynı zamanda onda kısa bir süre sonra yok olacak bir heykel yapma isteği uyandırıyordu.</p>

  <p class="block_1">— Benim kumdan heykellerim yaşıyorlar, dedi, bunun kanıtı da şu: Ölüyorlar. Mezarlıklarda kullanılmak üzere yapılan heykellerse tam tersi yaşamadıkları için sonsuza dek kalırlar.</p>

  <p class="block_1">Denizin henüz çekildiği ıslak kuma böyle harıl harıl çiftler yontuyordu ve dans ederken de heykel yontarken de aynı esinden yararlanıyordu. Yapıtın, denizin durgun olduğu sırada tamamlanması çok önemliydi, çünkü yapıt, sanatçı için bir içedönüş ve dinlenme anı olmalıydı. Fakat büyük an, dalganın gerisin geri gelerek yapıtın büyük bir törenle yıkıldığı andı. Gökbilimsel bir yazgının yönettiği, etrafında lirik ve iç karartıcı bir dansın eşlik ettiği ağır ağır gelişen, çok titiz, acımasız bir yıkımdı bu. “Yaşamın dokunaklı kırılganlığını yüceltiyorum” diyordu. İşte tam o anda ona, bizim için çok önemli olan bir soru sordun, o da buna, bence anlaşılmaz ye gizemli bir şekilde yanıt verdi.</p>

  <p class="block_2"> </p>

  <p class="block_1">KADIN. Evet, sessizlik sorununu ortaya attım. Çünkü âdetlerimize ve törelerimize göre dans müzikle vardır ve bir bakıma cisimleşmiş müziktir. Vücut bulmuş müzik. O zaman kumdan yatar heykellerin çevresinde sessizce yaptığı bu dansta çelişkili, tuhaf bir şeyler vardı. Sessizce sözcüğünü, kayıtsız şartsız reddetti. “Sessizlik mi?” dedi, “fakat sessizlik diye bir şey yok ki! Doğa, boşluktan korktuğu için sessizlikten nefret eder. Deniz çekildiğinde kumsalı dinleyin: Gökyüzüne doğru araladığı binlerce nemli dudakla kıpır kıpırdır. <i class="calibre1">Konuşkan</i>. Fransızcayı öğrenirken bu zarif ve anlaşılmaz sözcüğe âşık oldum adeta. Uzayıp giden incecik sapı, önüne çıkan daha güçlü bitkilerin gövdesine sarılan ve borazan şeklindeki beyaz çiçeklerinin bolluğu altında onları boğuveren sarmaşığa çok uymakta. Dalganın kendisi de konuşkandır. Sıvı kollarıyla kumdan yapılmış âşıklarımın göğsünü ve kalçalarını sarıyor. Ve onları yok ediyor. Ölümün öpücüğü bu. Ama dalga, kumun üzerine yayılırken fısıldadığı çocuksu şırıltıyla hâlâ konuşkan. Tuzlu dillerini ıslak iç Çekişlerle kumlara daldırıyor. Konuşmak ister gibi. Söyleyeceği sözcükler arıyor. Beşiğinde bıcır bıcır edip duran bir bebek o.”</p>

  <p class="block_1">Ve plaja geldiğimizde, adam ufak yollu el sallayıp, hüzünlü bir gülümsemeyle geride kaldı ve bizleri terk etti.</p>

  <p class="block_2"> </p>

  <p class="block_1">ERKEK. Şu senin heykeltıraş-dansçı biraz çılgın, ama gerçek şu ki, Normandiya’yı doğudan batıya kat ederken, Fécamp’ın yassı çakıllarından Mont-Saint-Michel’in kumlarına doğru göç ederken, okyanusun homurtusunu da değiştirdik. Caux kıyılarının dalgaları katır kutur sesler çıkararak milyarlarca çakılı kırıp un ufak eder. Oysa burada gelgit, bir martı adımıyla ilerlerken hafifçe mırıldanıyor.</p>

  <p class="block_2"> </p>

  <p class="block_1">KADIN. Şu sahte sessizlik sana iyi gelmedi. Fécamp’ta suskun bir erkeği sevdim ben. İnsan ilişkileri etrafında her türlü uzlaşmayı reddeden bir havan vardı Merhaba, iyi akşamlar, nasılsın, çok iyiyim ya siz, ne berbat hava... Tüm bu laf kalabalığını haşin bir bakışla susturuyordun. Burada iyice konuşmaz oldun. Suskunluklarında dırdır, kendi kendine konuşmalarında homurdanma var.</p>

  <p class="block_2"> </p>

  <p class="block_1">ERKEK. Dikkatini çekerim. Ben hiçbir zaman “Ne berbat hava!” demedim. Yağmurdan ve havanın güzelliğinden laf olsun diye söz edildiğini hiç sanmam. Denizciler için çok önemli konudur bu. Ben, hava raporlarında lirik bir şiir havası bulmuşumdur hep. Fakat doğru. Ağızdan çıkan sözcüklerin havayla ve denizle uyum içerisinde olması gerekiyor. Fécamp’ın sözleri Avranche’ın havasına göre değildir. Bunlarda tatlı ve baştan çıkarıcı bir çağrı, yerine getirmeyi bilemediğim bir davet var.</p>

  <p class="block_2"> </p>

  <p class="block_1">KADIN. Burada her gün deniz çekilmesinin getirdiği uçsuz bucaksız bir suskunluk plajıyla birbirimizden ayrıldık. 68 mayısının büyük ağız ishali, kısa ve özlü bir bilgelik, ağırlaştırılmış, ender, anlam bakımından derinliği olan sözcükler düşletmişti bana. Tedirgin edici, aynı zamanda da öğrenci ahkâmcılığı kadar boş bir suskunluğa gömülüyoruz.</p>

  <p class="block_2"> </p>

  <p class="block_1">ERKEK. Ne istediğini bilmek isterdim. Şimdi durmadan suskunluğumdan yakınıyorsun. Ne kadar kırıcı olursa olsun, hiçbir saldırı karşısında gerilemiyorsun.</p>

  <p class="block_2"> </p>

  <p class="block_1">KADIN. Bu suskunluğu üzerinden atasın diye yapıyorum bunu. Bunalım, patlama, karı-koca kavgası arıyorum. Karı-koca kavgası dediğin şey nedir? Kadının zaferi. Kadın, kendini paralaması sonucu erkeği nihayet suskunluğundan çekip çıkarmayı başarır böylece. O zaman erkek bağırıp çağırmaya başlar, eser, gürler, küfreder ve kadın bu söz sağanağına tutulmanın keyfini çıkarır.</p>

  <p class="block_2"> </p>

  <p class="block_1">ERKEK. Carhaix-Plouguer kontu için ne derler hatırlar mısın? Toplum içinde karısı ile son derece uyumlu bir havaları vardır. Can sıkmamak için sözcüklerden yalnızca gerekli olanları söylerler birbirlerine. Tek bir sözcük bile fazlasını değil, doğru. Çünkü bu sadece bir rol. Karısının kendisini aldatmış olduğunu öğrenen kont, ona son bir kez seslenerek, bir daha asla baş başa verip konuşmayacaklarına karar verdiğini bildirir. İşin olağanüstü yanı şu ki birbiriyle konuşmamalarına rağmen ona üç çocuk doğurtmanın yolunu bulur.</p>

  <p class="block_2"> </p>

  <p class="block_1">KADIN. Ben seni asla aldatmadım. Fakat hatırlatmak isterim ki, can sıkmamak için birbirine söylenmesi gereken asgari sözcükleri bile etmediğin olmuştur bana. Pazar günleri öğle yemeğini, birlikte bir sahil lokantasında yerdik genellikle. Ben bazen suskunluğumuzdan o kadar utanırdım ki, çevre masalardakiler konuşmadığımızı anlamasınlar diye sessizce dudaklarımı kıpırdatırdım.</p>

  <p class="block_2"> </p>

  <p class="block_1">ERKEK. Bir sabah kahvaltımızı yaparken...</p>

  <p class="block_2"> </p>

  <p class="block_1">KADIN. Hatırlıyorum. Gazetene dalmıştın. Paravana gibi açılmış gazetenin arkasında kaybolup gitmiştin. Bundan daha kaba bir davranış düşünebiliyor musun?</p>

  <p class="block_2"> </p>

  <p class="block_1">ERKEK. Masanın üzerine bir teyp koyup düğmesine bastın. Birden ıslıklar, hırıltılar, gurultular, solumalar ve horlamalardan oluşan bir konser başladı. Tümü düzenlenmiş, ritimlenmiş, bir yerden sonra hareket noktasına dönüyor ve her şey sil baştan... “Bu da nesi” diye sordum. Cevabın şu oldu: “Bu senin uyurkenki halin. Bana söylediğin, söyleyeceğin işte bu. Ben de bu durumu teybe kaydettim.” “Ben ha, horluyorum öyle mi?” “Elbette horluyorsun! Ama farkında değilsin. Şimdi kulağınla duydun. Bu bir gelişme, değil mi?”</p>

  <p class="block_2"> </p>

  <p class="block_1">KADIN. Her şeyi söylemedim. Senin yüzünden, geceleri horlaman yüzünden gidip doktora danıştım. İçimde, uyuklayıp duran bir yaşlı kız öğrenci ruhu gizlidir hep. Ronkoloji diye bir bilim dalı keşfettim, gece horlamalarının bir tanımını. Aynen şöyle: “Uykuda, burundan gelen hava ile ağız yoluyla yutulan havanın birlikte ve anlık etkisiyle oluşan titreşimin yol açtığı gürültüdür horlama.” İşte bu. Bu arada, damak perdesinde meydana gelen bu titremeyle rüzgârın etkisi sonucu dalgalanan bir gemi yelkeninin gürültüsü arasında büyük bir benzerlik bulunduğunu da unutmadan söyleyeyim. Gördüğün gibi, işin içinde hep bir yelken sorunu oluyor.</p>

  <p class="block_2"> </p>

  <p class="block_1">ERKEK. Bu tür deniz yolculuklarına bayılırım, ama şunu hatırlatayım ki, yelkenli gemiyle hiçbir zaman denize açılmadım ben.</p>

  <p class="block_2"> </p>

  <p class="block_1">KADIN. Ronkolojinin bu konuda önerilerine gelince, en radikal çözüm trakeotomidir. Yani solunumun normal burunsal yolla olması için solukborusuna yapay bir delik açmak. Ayrıca bir de küçük-dil de içinde olmak üzere, damak perdesinin bir bölümünü almaya ve titreşim olanaklarını sınırlayacak biçimde sivrilikleri gidermeye dayanan uvulo-palato-pharyngoplastie -uzmanlar için u.p.p.p.- var.</p>

  <p class="block_2"> </p>

  <p class="block_1">ERKEK. Delikanlılara evlenirken nelere maruz kalacaklarının söylenmesi gerekir.</p>

  <p class="block_2"> </p>

  <p class="block_1">KADIN. Eh, her şey karşılıklı! Kızcağız, gönlünü kaptırdığı sevimli prensin geceleyin buharlı lokomotifin gürültüsünden farksız sesler çıkaracağını nereden bilsin? Gecelerinin horul horul horlayan bir adamın yanında geçtiğini görünce, ister istemez kendisine hayli acı bir felsefe geliştiriyor.</p>

  <p class="block_2"> </p>

  <p class="block_1">ERKEK. Pekiyi, bu horlama felsefesi ne diyormuş bakalım?</p>

  <p class="block_2"> </p>

  <p class="block_1">KADIN. Bir çiftin meydana gelişinin yıllar sürecek biçimde ağır ağır gerçekleştiğini ve bu çiftin birbirlerine söyledikleri sözcüklerin zamanla daha da önem kazandığını söylüyor. Başlangıçta el kol hareketleri yeterli oluyor. Sonra bir enginlik kazanıyor. Derinlik de kazanması gerekiyor. Evlilikler, çiftlerin birbirlerine söyleyecekleri sözleri kalmayışı nedeniyle sona eriyor. Bir erkekle ilişkim, onsuz geçen bir günün ardından gece bir araya geldiğimizde ona yaptıklarımı anlatmak ve onun bensiz geçen dakikalarında neler yaptığını dinlemek istemediğim zaman bitmiş demektir.</p>

  <p class="block_2"> </p>

  <p class="block_1">ERKEK. Haklısın, çenesi düşük bir insan değilim. İyi ama, ya senin, sırf ilgini çekmedi diye anlattığım bir şeyi yarıda kesme alışkanlığına ne buyrulur?</p>

  <p class="block_2"> </p>

  <p class="block_1">KADIN. Yüzüncü baskısını yapıyorsan başka ne yapabilirim ki!</p>

  <p class="block_2"> </p>

  <p class="block_1">ERKEK. Bana bir gün bu konuda şeytani bir öneride bulundun; acaba ciddi mi söylüyordu, deyip duruyorum hâlâ kendi kendime. Hikâyelerimi numaralamamı önerdin. Böylece, bu hikâyelerden birini başından sonuna kadar iyi bir anlatıcı yaklaşımıyla tüm incelikleriyle anlatmak yerine, numarasını verecektim ve sen derhal anlayacaktın. Diyelim ki 27 dedim, hemencecik büyükannemin bir kaza konucu gemime binen ve Fécamp’a donanma botuyla dönen köpeğinin hikâyesi aklına gelecekti. Diyelim ki 71 dedim, bir gemide canını kurtarıp beslediğim ve sonunda gelip bir başka gemide beni bulan şu iki sadık martıyı hatırlayacaktık sessizce. 14 dendiğinde, büyükbabamın yaptığı yapacağı tek Paris gezisindeki ilginç serüvenleri canlanacaktı kafamızda. Bütün bunlardan sonra konuşmuyorsun diye sitem etme bana!</p>

  <p class="block_2"> </p>

  <p class="block_1">KADIN. Şu senin hikâyelerin, onların hepsini biliyorum, hatta senden bile daha güzel anlatırım onları. İyi bir anlatıcı kendini yenilemeyi bilmelidir.</p>

  <p class="block_2"> </p>

  <p class="block_1">ERKEK. Pek öyle sayılmaz. Tekrar, oyunun parçasıdır. Örneğin Çocukların uydukları bir hikâye kuralı vardır. Yenilik kaygısı gütmeden, aynı hikâyenin aynı sözcüklerle kendilerine anlatılmasını ister çocuklar. En ufak bir değişiklik yapılması onları çileden çıkarır. Aynı şekilde günlük yaşamın, haftaların, mevsimlerin, bayramların, yılların da şaşmaz kalıpları vardır. Mutlu yaşam, kendini bir yere kapanıp kalmış hissetmeden bu kalıplara uymasını bilmektir.</p>

  <p class="block_2"> </p>

  <p class="block_1">KADIN. Hikâyelerini numaralama fikrime gelince, bunun yalnızca seni susturmayı amaçladığını düşünmekle haksızlık ediyorsun. Bunu seni konuşturmak için de kullanabilirdim. Tut ki sana sadece 23 dedim. Hemencecik bana 2-13 Eylül 1944 arasında kuşatma altındaki Le Havre’da nasıl yaşadığını anlatmaya başlardın. Fakat dürüst olmak gerekirse, içimden diyorum ki: Sürekli aynı sözlerle aynı hikâyeyi dinlemeyi içim kaldırır mıydı acaba? Bu iş için gerekli olan çocuksu düşgücüne sahip olabilir miydim?</p>

  <p class="block_2"> </p>

  <p class="block_1">ERKEK. Bence tam tersi. Ya yalan söylüyorsun, ya da kendi kendini kandırıyorsun. Madalyonun bir de öteki yüzü var, meseleye bir de benim açımdan bakmak gerekiyor. Bir çiftin aralarındaki diyalogu tamamen kesmeye birebir gelen en korkunç düşünce, <i class="calibre1">bakir bir kulak</i> düşüncesidir. Eğer bir erkek kadın değiştiriyorsa, bunu yeni kadında hikâyelerini dinleyecek bakir bir kulak bulmak maksadıyla yapıyordur. Don Juan iflah olmaz bir palavracıdan -çenesi kuvvetli anlamında- başka bir şey değildir. Bir kadın onu ancak ve ancak palavralarına inandığı sürece -yazık ki bu süre pek uzun değildi ve günden güne kısalıyordu- ilgilendiriyordu. Bakışlarında en ufak bir kuşku gölgesi yakalamayagörsün, kalbine ve kamışına buz gibi bir bıçak saplanıveriyordu. O zaman, palavralarına gerçek ağırlıklarını veren tek şey olan mükemmel ve sıcacık safdilliği bulmak için başka yere gidiyordu. Bütün bunlar bir çiftin yaşamında sözcüklerin önemini vurgulamaktadır. Zaten çiftlerden biri bir üçüncü kişi ile yatarsa, onun ötekini “aldattığından” söz edilir; bu, ihaneti dil alanına yerleştirmektir. Bir erkek ve bir kadın birbirlerine hiç yalan söylemese ve ihanetlerini anında birbirlerine itiraf etseydi, birbirlerini hiç aldatmamış olurlardı.</p>

  <p class="block_2"> </p>

  <p class="block_1">KADIN. Elbette. Fakat bu kinik bir diyalog olurdu ve saydamlık adına birbirlerini yaralamaları, onları çabucacık ayırırdı.</p>

  <p class="block_2"> </p>

  <p class="block_1">ERKEK. O halde yalan gerekli mi sence?</p>

  <p class="block_2"> </p>

  <p class="block_1">KADIN. Hem evet, hem hayır. Yalanın karanlığı ile saydamlığın kinizmi arasında, gerçeğin bilindiği ama ses çıkarılmadığı ya da bile bile görmezden gelindiği aydınlık-karanlık bir kesim vardır. Toplumda, nezaket kuralları bazı gerçekleri nobranca haykırmayı yasaklar. Neden çiftlerin de böyle bir nezaket kuralları olmasın ki? Sen beni aldatıyorsun, ben seni aldatıyorum, ama bunu bilmek istemiyoruz. En iyi özel yaşam ancak alacakaranlıkta geçen özel yaşamdır. Ne diyordu sevimli Paul Geraldy: “Lambayı kıs biraz.”</p>

  <p class="block_1">ERKEK. Çiftlerde belki, ama kesinlikle kadınlar arasında değil. Orada en çiğ kinizm rahatlıkla kendini gösteriverir. Hanımlar, sizler bir araya geldiniz mi müthiş dedikoducu oluyorsunuz! Bir gün berberde, hanımlar kısmından yarım duvarla ayrılmış “Beyler” bölümünde bekliyordum. Vücutlar ve çiftlerle ilgili en gizli sırların hiç utanıp sıkılmadan ortaya serildiği uluorta bir konuşmanın berber kadınları, manikürcüleri, şampuancıları ve müşteri hanımları alabildiğine kaynaştırdığını duyunca, aklım durdu.</p>

  <p class="block_2"> </p>

  <p class="block_1">KADIN. Erkekler bir araya geldiğinde bu tür şeyleri konuşmaya utanıyorlar mı yoksa?</p>

  <p class="block_2"> </p>

  <p class="block_1">ERKEK. Hem de nasıl! Erkek milleti kadınlara oranla çok daha utangaçtır. Son derece komik ama, erkek olmaları, çoğu zaman, onları böyle bir durum karşısında fena halde utanmaya sürükler. Örneğin biz erkekler, hastalıklarımızdan söz etmeye pek hevesli değilizdir.</p>

  <p class="block_2"> </p>

  <p class="block_1">KADIN. Çok güzel söyledin, “kişisel sırlar” siz erkeklerde pek bir şey ifade etmiyor. “Kişisel sırlar” ile her şey her zaman rakamlara dayandırılır. Şu kadar sefer ya da şu kadar santimetre. Kadınların sırlarıysa tersine karmaşık ve anlaşılması güçtür! Bu konularda çabucacık kaynaşıvermemize gelince, bu ezilen insanların kaynaşıvermesi; çünkü kadın her yerde erkeğin isteğine katlanır. Birbirine tamamen yabancı iki kadını birleştirebilen kaynaşma duygusunun derinliğini bir erkek asla bilemez. Fas’a yaptığım bir gezi geliyor gözümün önüne. Küçük grubumuzdaki tek kadın bendim. Güneyde çoğu zaman olduğu gibi, yanımıza çok genç bir çocuk yanaşıp bizi evine çaya davet etti. Babası yanında oğullarıyla, sayıları üç müydü dört müydü orasını bilemiyorum, bizi karşıladı. En küçüğü zar zor yürüyor olmalıydı. Odanın yatak odalarına açıldığını sandığım kapısının önünde bir battaniye asılıydı. Bu battaniye zaman zaman belli belirsiz kıpırdanıyordu ve siyah bir gözün şöyle bir baktığı görülüyordu. Anne, kızlar, büyükanne, kayınvalide, içeriye tıkılmış olan bu insanlar bekleşiyor, dinliyor, gözetliyorlardı. Evlerine su bağlanan kadınların tepkileri geldi gözümün önüne. Suyun evlerinin içerisine kadar ulaşmasıyla çeşme başına koşmaları ve konularını kendi yaşamlarının oluşturduğu bitmek bilmeyen laklakları sona ermiş oluyordu. Oradan ayrıldığımızda evine dönmekte olan bir genç kızla karşılaştım. Yalnızca bana gülümsedi, çünkü tek kadın bendim ve bu gülümsemede sıcak bir kardeşlik duygusu vardı. Yani kardeşlik dediysem, “kız kardeşlik” anlamında söyledim bunu, tabii öyle bir sözcük varsa.</p>

  <p class="block_2"> </p>

  <p class="block_1">ERKEK. Evet, belki de olayın kendisi çok ender olduğundan öyle bir söz yaratmaya bile gerek görülmemiş.</p>

  <p class="block_2"> </p>

  <p class="block_1">KADIN. Bunun temel nedeni, dili yapanların erkekler olması. <i class="calibre1">Kadınlar Adasının Mucizesi</i> adlı ilginç bir romanda Gerhart Hauptmann kendi tarzında bir Robinsonluk önerir. Batan bir yolcu gemisinin kadınlarla dolup taşan sandalları bir ıssız adaya yanaşır. Böylece, yüz kadar kadından oluşan bir topluluk ortaya çıkar.</p>

  <p class="block_2"> </p>

  <p class="block_1">ERKEK. Bu bir cehennem!</p>

  <p class="block_2"> </p>

  <p class="block_1">KADIN. Hiç de öyle değil, tam tersi! Son derece kardeşçe bir yasam bu. Hauptmann’ın savunduğu fikir şöyledir: Eğer kadınlar birbirleriyle kavga ediyorlarsa, bunun hatasını erkeklerde aramak gerekir. Kadınlara fitne tohumları ekenler en başta erkeklerdir. Rahibelerin bile aralarını açan, gidip günah çıkardıkları papaz değil midir?..</p>

  <p class="block_2"> </p>

  <p class="block_1">ERKEK. Mucize dediğin bu mu?</p>

  <p class="block_2"> </p>

  <p class="block_1">KADIN. Hayır, mucize, yıllar süren bir mutlu yaşamın ardından aralarında tek bir erkeğin bile bulunmadığı bu toplumda kadınlardan birinin akıl sır ermez bir biçimde gebe kalması.</p>

  <p class="block_2"> </p>

  <p class="block_1">ERKEK. Kutsal ruh galiba.</p>

  <p class="block_2"> </p>

  <p class="block_1">KADIN. Eğer bir kız çocuğu doğurmuş olsa işler düzene girebilirdi. Gelgelelim feleğin cilvesine bak ki bir oğlan doğuruverir. Böylece kadınlar adasının sonunun geldiği anlaşılır. Erkek virüs kısa bir süre sonra yıkım görevini yerine getirecektir.</p>

  <p class="block_2"> </p>

  <p class="block_1">ERKEK. Sözün kısası, sen ve ben birbirine taban tabana zıt iki cinsellikten geldiğimize göre, birbirimize söyleyecek hiçbir şeyimiz kalmıyor, bu durumda bize düşen tek şey, ayrılmak. Hiç olmazsa bu işi şöyle anlı şanlı bir biçimde yapalım. Tüm dostlarımızın bir araya geleceği bir gece yemeği düzenleyelim.</p>

  <p class="block_2"> </p>

  <p class="block_1">KADIN. Yani İspanyolların dediği gibi bir <i class="calibre1">média noche</i>.</p>

  <p class="block_2"> </p>

  <p class="block_1">ERKEK. Son davetlilerimiz güneş doğduğunda koya dönsünler diye yılın en kısa gecesini seçelim. Yemekle ben ilgilenirim. Yalnızca sahilden topladığım deniz ürünlerini ikram ederiz.</p>

  <p class="block_2"> </p>

  <p class="block_1">KADIN. Biz onlara anlatırız, onlar bize anlatır, karı-koca ve sevgi üzerine uzun uzun palavralar atılır. Bu bir sevgi ve deniz yemeği olur. Sıra herkesin sözünü söyleyeceği ana gelince, bıçağını kadehine vurur ve törensel bir biçimde onlara üzücü haberi verirsin: “Oudalle ve Nadège ayrılıyorlar, çünkü artık anlaşamıyorlar. Zaman zaman birbirlerine söyleyecekleri sözleri oluyor. Sonra kötü bir suskunluk kuşatıyor onları...” Ve son davetli de gittiğinde, evin kapısına bir tabela asarız: SATILIK. Ve sıramız geldiğinde bizler de farklı yönlere doğru uzaklaşırız.</p>

  <p class="block_2"> </p>

  <p class="block_1">Aynen öyle yapıldı. Nadège’in ve Oudalle’ın tüm dostlarına yaz gündönümü gecesi için davetiyeler gönderildi. Nadège, Avranches’taki üç otelin tüm odalarını tuttu. Yanına iki arkadaşını alan Oudalle, son derece geniş bir alanda balık ve deniz ürünleri toplamaya çıktı.</p>

  <p class="block_1">İlk davetliler geldiğinde ortalık henüz kararmamıştı. Bunlar doğrudan Arles’dan geldiklerine göre, en uzun yolu kat etmiş olanlardı. Neredeyse hemen ardından, en yakın komşular damladı ve aradan yarım saat daha geçtikten sonra, öteki konuklar sökün etmeye başladı. Nadège ile Oudalle bir masanın etrafına toplanıp yenilen düzenli bir yemek değil de gelenlerin geldikleri anda katılacakları sürekli bir servis öngördüklerinden, konukların arabaları bütün gece birbirini izledi. İlkin canlı yengeçler, kızarmış ekmek katılmış midye suyu ve füme yılanbalıkları sunuldu. Sonra viski ile flambe edilmiş pavuryalar ve isleme mor denizkestaneleri. Etrafına deniz-geyikleri sıralanmış Pompadour ıstakozlarından oluşan ana yemeğin servisi için gece yansının on ikinci gongunun çalması beklendi. Daha sonra gece, paprikalı ahtapotlar, kalamar paellaları ve eski usul bir labros yahnisi ile sürüp gitti. Tanyerinin ilk ışıklarıyla birlikte beyaz şaraplı denizkulakları, denizısırganı kızartmaları ve şampanyaya yatırılmış Saint-Jacques istiridyeleri getirildi. Böylece, sebzesiz, meyvesiz ve şekersiz gerçek bir <i class="calibre1">média noche</i> oldu.</p>

  <p class="block_1">Konuklardan bir kısmı kazıklardan oluşan temelleri sahile kadar uzanan yüksek terasta toplanmıştı. İlk hikâyeyi anlatma fikrinin kimden geldiğini ne Nadège ne de Oudalle söyleyebilirdi. Gecenin içerisinde kaybolup gitti bu hikâye; kuşkusuz ikinci, üçüncü hikâye de böyle oldu. Fakat, evlerinde olup bitenlerden şaşırmış bir halde daha sonraki hikâyeleri banda alıp sakladılar. Böylece on dokuz hikâye oldu: Bunlar bazen sihirli ve geleneksel “bir varmış bir yokmuş” ile başlayan masallardan, bazen de birinci tekil ağızdan anlatılan kanlı ve iğrenç yaşam kesitlerinin oluşturduğu hikâyelerden bir araya geliyordu. Nadège ile Oudalle, kendi evlerinde yaratıldığını gördükleri, daha son sözcüğü tamamlanır tamamlanmaz silinivererek yerini yine kendileri gibi gelip geçici başka çağrışımlara bırakan bu düşsel kurguları şaşkınlıkla dinliyorlardı. Lagos’un kumdan heykellerini düşünüyorlardı. Art arda sıralanan öykü ve masalların onlarda yarattığı duyguları izliyorlardı. Onlara öyle geliyordu ki, buruk bir biçimde gerçekçi, karamsar, yıkıcı öyküler onları ayırmaya ve beraberliklerini mahvetmeye katkıda bulunuyor, tatlı, sıcak, gönül okşayıcı masallar ise onları yaklaştırmaya çalışıyordu. Oysa, önce ezici ve hüzünlü gerçeklikleriyle öyküler anlatılmışsa da, gece ilerledikçe peş peşe ortaya çıkan çok güzel masallar sonunda karşı konulmaz bir parlaklığa ulaşmıştı. İlk saatlerde kinci ve aşağılanmış çocuk Ange Crevet, kaçak avcı Ernest, intihara eğilimli Théobald ve Blandine’in korkunç babası, gölgesiz kadın Lucie ve ötekiler, tüm bu tekdüze ve süssüz insanlar ağlamaklı bir tiksinti havası yayıyordu. Ama kısa bir süre sonra Angus ve Kral Faust, Pierrot ile Colombine’i, dansçı Âdem ile kokulu Havva, Çinli ressam ve Yunanlı rakibi, genç ve ölümsüz yeni bir düğünün canlı düğün alayını oluşturdular. Ve özellikle son masal, iki şölenin masalı her gün, her gece ateşli ve candan bir tören düzeyinde yinelenen hareketleri yaparak gündelik karı-koca yaşamını kurtarıyor gibiydi.</p>

  <p class="block_1">En son davetli, eşi benzeri belki de bulunmayan en güzel masalı tek dinleyici ev sahiplerine anlattıktan sonra yola koyulmak için izin istediğinde, gündönümü güneşi Mont-Saint-Michel’in siluetini kora dönüştürüyordu. Yükselen deniz, doludizgin, terasın ızgaralı döşemesi altına doğru ilerliyordu. Dalgaların çarptığı denizkabukları, çenetlerini açıp, kurak saatlerde içlerinde tuttukları suyu dışarı salıyorlardı. Deniz çekildiğinde geride kalan suya hasret binlerce ağız fısıldaşarak içlerini tuzlu havayla dolduruyorlardı. Kumsal, Lagos’un gayet güzel anladığı gibi bir dil arayışında mırıldanıp duruyordu.</p>

  <p class="block_1">— Ayağa kalkmadın, bıçağınla kadehine vurmadın ve dostlarımıza ayrıldığımızı bildiren üzücü haberi açıklamadın, dedi Nadège.</p>

  <p class="block_1">— Doğrusunu istersen tüm bu hikâyeler kafama gireli bu ayrılığın kaçınılmazlığı bana artık bu kadar açık görünmüyordu, diye yanıtladı Oudalle.</p>

  <p class="block_1">— Gerçekte bizde eksik olan, birlikte oturacağımız, sözcükler den yapılmış bir evdi. Eskiden din, evlilere, azizlerle şenlenmiş, efsanelerle renklenmiş, ilahilerle çınlayan, onları kendilerinden ve dış saldırılardan koruyan hem gerçek -kilise- hem düşsel bir yapı getiriyordu. Bu yapı bizde eksikti. Bunun tüm malzemelerini dostlarımız sağladı bize. Ayrılmak üzere olan çiftler için edebiyat harika ilaçtır…</p>

  <p class="block_1">— Gündelik yaşamın balçığına gömülmüş iki sazan balığını andırıyorduk, diye bağladı balıkçılık eğretilemelerine oldum olası sadık olan Oudalle. Bundan böyle dağdan kopup gelen sel sularında yan yana oynaşan iki alabalık gibi olacağız.</p>

  <p class="block_1">— Şu senin deniz <i class="calibre1">média noche’n</i> harikaydı, dedi yine Nadège. Seni evimin baş aşçısı tayin ediyorum. Mutfağımın hahambaşısı ve yemeğe manevi boyut katan mutfak ve sofra telerinin koruyucusu olursun.</p>

  <p class="block_16" id="calibre_pb_4"> </p>
</body>
</html>
