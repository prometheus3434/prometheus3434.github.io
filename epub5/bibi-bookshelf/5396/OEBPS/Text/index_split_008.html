<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Veda Yemeği</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_19" id="id_Toc399181825">Blandine ya da babanın ziyareti</p>

  <p class="block_18"> </p>

  <p class="block_1">“Biz bekârlar, hem dayanıksız, hem de sürekli baskı altındayız!”</p>

  <p class="block_1">Anselme, bu savı uzunca bir süre susup, evli olmayan öteki davetlilerin şikâyet ve isteklerini dinledikten sonra tartışmaya meydan bırakmayan bir havayla kestirip atmıştı. Sonra bir şişe elma şarabı ele geçirmiş ve böylece sakin, dikkatli bir dinleyici grubu edinmek istercesine kadehleri doldurmaya koyulmuştu.</p>

  <p class="block_1">“Sadistçe bir tercihle bekârı ezen tahsildarın dayatmalarından yakınıyoruz. Ama bizlerde de harekete geçme eksikliği söz konusu. Büyük şirketlerde genellikle ilk akla gelen bekârlar olur, çünkü peşinden sürükleyeceği karısı, çocuğu yoktur, taşraya ya da dünyanın öte ucuna gidebilir. Taşımak zorunda olduğu hiçbir yükü bulunmadığından, evli bir insana oranla çok daha az masraflıdır. Bu onu çalıştıran firma için kuşkusuz doğru, ama kendisi için bir yıkım. Çünkü aile babasının ona bağlı küçücük bir çevresi vardır ve onları gittiği yere götürebilir. Karısı ve çocukları, bir yere gittiğinde az çok onu izleyen küçük bir toplumdur. Bekârların da bir çevresi vardır: Akrabaları, dostları, kız arkadaşları, kendi avlanma alanları, bir kulüp, salonlar... Bunlardan hiçbirini kendisiyle birlikte götüremez. Bir başka yere gittiğinde, köklü, derin bir yalnızlık çeker. Onsuz insanın kendini köksüz hissettiği ve toplumsal yaşamdan yoksun kaldığı insani humusu yeniden oluşturması yıllarını alacaktır.”</p>

  <p class="block_1">“Evet, gerçekten dayanıksız ve baskı altındayız” diye yineledi “ve bunu bir kez daha anlamış bulunuyorum.”</p>

  <p class="block_1">Sonra, dikkatlerimizi daha fazla üzerine çekmek için bir süre sustu.</p>

  <p class="block_2"> </p>

  <p class="block_1">Evim hem kiliseye, hem köy okuluna yakın. Çekici yanlarından biri zillerin sesi, öteki ise teneffüslerde okul bahçesinden gelen ve insana canlılık veren çocuk sesleriydi. Herkese açık bir ev. Yine bekâr yaşamının bir özelliği. Bir evin kapılarını kapatan kadındır. Yuvanın bekçisi kadın, kimi zaman kocasının çevresini boşaltmaya fazlasıyla eğilimlidir, çoğunlukla kıskanç bir bekçi. Bunu hepimiz biliyoruz: Şurası kesin ki, bir dostunuz evlendi mi, onu kaybettiniz demektir. Hanımefendi onun yalnızca kendisine ait olmasını ister ve kocasının evlilik öncesi ilişkileriyle kurduğu yakınlıklardan midesi bulanır.</p>

  <p class="block_1">Tersine, benim kapım her zaman açıktır. Günde dört defa kızlı erkekli küçük öğrenci grupları bahçenin aralıklı parmaklıkları önünden bıcırdaşarak geçerler. Çoğu zaman, hava güzel olduğunda, evime girerler. Fındık, elma, kiraz ağaçlarım ve bir muşmula ağacım var. İlkbahar mevsiminde iyi aranırsa duvar diplerinde yaban çileği de bulunur. Hem sonra fotoğrafçılık gibi akıl almaz bir meslekten oluşumun uyandırdığı bir merak da var. İnsan fotoğraf çekerek yaşamını nasıl kazanabilirmiş ki? Bari bir de fotoğraf makinesi ve film satabileceğim bir dükkânım olsaymış! Vaftiz, nikâh, av partisi resimleri çekseymişim! Fakat, hayır, “röportajcı”yım ben! Aslına bakacak olursanız, ne yaptığımı anlamıyorlar pek. O zaman, ne idüğü belirsiz bu meslek, bu açık kapılar, evde bir hanımın olmayışı, tüm bunlar ciddi insanların aşağılamalarına yol açarken, öte yandan çocukların da merakını çekiyor. Şöyle bir uğramayı göze alıyorlar. Benimle karşılaşıyorlar, tanışıyoruz. Evi çabucacık kolaçan ediyor ve sevinçle dondurucuda krem glaseler olduğunu görüyorlar. Dondurucuyu, kuşlara yem verdiğim kap ve kedilerin çanağıyla aynı anda ve aynı doğrultuda, aynı anlayışla dolduruyorum.</p>

  <p class="block_1">Bu geziler hemen hemen yalnızca erkek çocukların yaptıkları baskınlar haline gelmişti, oysa okul karmaydı. Daha ürkek olan -belki de evde sıkı sıkı tembih ediliyordu kendilerine- kızlar yabancıyla pek sıkı fıkı olmuyorlar. Hem, nasıl derler, “hoşgörü” nutuklarına rağmen töreler en azından bu konuda değişime ayak diremiştir hep. İsterdim ki toplumbilimciler tatil günlerinde büyük kentlerde anket yapsın ve sokaklarda avare avare dolaşan kız ve erkek çocukların sayılarını çıkarsınlar. Bir kıza karşılık on erkek çocuğun bu işi yaptığını göreceklerinden emindim.</p>

  <p class="block_1">Çocukların evime yaptıkları bu ziyaretleri ve bunların arasında kızların sayılarının alabildiğine az olduğunu ilettiğim bir dostum: “Ye iç de dua et” dedi, “daha iyi ya! Küçük kızlardan sakın! Dokunma, çek bakayım elini! Ne derlerse desinler kendini gelişmiş sanan çevrelerde, erkek çocuklarla istediğini yapabilirsin. Küçük kızlar ahmak kapanları, anlaşılması güç düzenbazlar, küçük zehirlerdir.”</p>

  <p class="block_1">Onun iflah olmaz kötümserliğini ve kadın düşmanlığını bildiğimden söylediklerine pek inanmamıştım. Sonra geçen yaz, Blandine ile tanıştığım gün bu dostumu düşündüm yeniden.</p>

  <p class="block_1">4x5 inçlik kameramı tüm eşyasıyla dışarı çıkarmıştım -dişli ayak, şasi, ışıkölçer, telemetre ve hatta güneşli havada manzara çekerken gölgeleri aydınlatmada kullanılan elektronik flaş. Bir lavanta çiçeğinin etrafında vızır vızır dönenip duran bir çift yaban arısının fotoğrafını çekecektim. Bu resim hayli iyi para ödeyen yarı bilimsel ve son derece lüks bir dergiyi ilgilendirebilirdi, ama sonsuz bir sabır gerektiriyordu, çünkü doğal olarak bu bizim yaban arılarında fotoğraflarını çekmemi beklemek gibi bir işbirliği anlayışı nerede! Anlardan biri kolimatörüme girmeye görsün; ayarlama işini henüz tamamlıyordum ki, deklanşöre basmama fırsat kalmadan öteki an çiçek değiştirmeye karar veriyordu. Tüm dikkatimi toplamış, gerilmiş, tam sinirlenmenin eşiğindeydim ki, bacaklarımın arasında koca bir davetsiz misafir beliriverdi, makinenin sehpasını sarstı ve şasi kutumu devirdi. Teklifsizce bacağını kaldırıp lavantalarımın üzerine işini gören, sonra da flaşımın ağzına yapışıveren iri, kıllı, kara ve oyunbaz bir çoban köpeğiydi bu.</p>

  <p class="block_1">Hemen ardından seslenmeler, açık, duru sesler, gülüşmeler duyuyor ve iki küçük kızın ortaya çıktığını görüyorum. Gri ya da saydam, dahası görünmez olmalı ki kızlardan biri hakkında her şeyi unuttum, çünkü aklım fikrim narin ve güzel olan öteki kızdaydı. Eski öğrencilerin giydikleri kırmızı sutaşı çekilmiş parlak ipekli siyah önlükler kayboldu ve ben onları özlüyorum. Bir çocuğun körpeliğini ve sevimliliğini karanlık ve sade bir giysi kadar ortaya çıkaran hiçbir şey yoktur. Blandine, parlak oylukları üzerinden boğulmuş kısa mı kısa açık mavi bir önlük giymişti. Köpeğinin, malzemelerimin ortasına düşüverdiğini görünce gülmekten katıldı ve hemen o anda Boticelli’nin müzisyen meleklerinden biri gözümün önüne geldi. Peşi sıra koştu ve boynuna sarılmayı başardı, ama köpek ondan ağırdı ve kızı otların üzerine yuvarladı. Bense bu kıvanç verici manzarayı gözlerimle içiyordum adeta ve yabanarılarının fotoğrafını çekmek gibi aptalca bir düşünceye nasıl olur da kapılabilirim diye soruyordum kendi kendime.</p>

  <p class="block_1">Tanıştık. Annesi, babası, ikisi erkek biri kız üç kardeşiyle birlikte köye bir kilometre uzaklıkta küçük bir çiftlikte oturuyormuş. “Fakat” diyor, “yakında taşınacağız.” Babası hayli uzakta elektrikli ev aletleri üreten bir fabrikada çalışıyormuş. Sabahın köründe evden çıkıp geç saatlerde dönüyormuş. Zaten kırın ortasında oturduklarından, tatilde bir yere gitmiyorlarmış.</p>

  <p class="block_1">Laboratuvarımı ve bazı çalışmalarımı yakından görmeleri için onları içeri aldım.</p>

  <p class="block_1">— Yine gelin, ikinizin de resmini çekeyim, dedim sinsice. Ama bu kez köpeği getirmeyin.</p>

  <p class="block_1">Çünkü onu dışarıda bırakmıştık, yalnızlıktan bunalmış, içeri girmek için olmadık şeyler yapıyordu.</p>

  <p class="block_1">Ayrıldık. Çoban köpeği etraflarında, zıplayarak kaçıştılar. 4x5 inçlik kameram ve yaban arılarının kesinlikle terk ettikleri lavantalarımla şaşkın ve biraz da hüzünlü bir halde yapayalnız kaldım. Gözünde değer taşıyan tek görüntüyü de kaçırarak fotoğrafını çekecek hiçbir şeyi kalmayan bir fotoğrafçıdan daha hüzünlü ne olabilir ki?</p>

  <p class="block_1">Blandine yine geldi. Yalnız, yanında arkadaşı olmadan ve düşüncesizliğimden bundan hayrete düşmeyi bile akıl edemedim. Bir dizi portresini çektim: Bu resimler yirmi beş yıllık fotoğrafçılık yaşamımın kuşkusuz en başarılı çalışmaları oldu. Ailesi için de bir kopya çıkarmayı önerdiğimde, “Oh, yo, bu onları ilgilendirmez!” diye karşı çıkması üzerine bir an huzursuz oldum. Çocuğa bana geldiğinden ailesinin haberi olup olmadığını sormaya bile cesaret edemedim.</p>

  <p class="block_1">Yağmurlu bir gün, altın sarısı saçlarından inci tanelerini hatırlatan damlaları silkeleyerek içeri girdi. Sonra yarı saydam, hışır hışır eden, kızböceğinin kanadı gibi hafif bir yağmurluğu duvara astı ve kendinden emin bir tavırla doğruca mutfağa yöneldi. Çay ve tost hazırladı. <i class="calibre1">Tea for two</i>. Hayran olunacak, sevinç ve mutluluk saçan, düşsel güzellikler taşıyan bir şeydi bu. Evinde, sadece ve sadece on iki yaşının altındaki küçük kızların kabul edildiği toplantılar düzenleyen yüzyıl öncesinin şu rahip fotoğrafçısı Lewis Carroll takıldı aklıma. Onları süslüyor, kılıklarını değiştiriyor, gruplar halinde diziyor ya da canlı tablolar hazırlıyor, geçici, narin ve nefis çocuksuluklarım sonsuza kadar kalması için fotoğrafını çekiyordu. Kendisine tüm bu kız çocuklarının zaman zaman onu sinirlendirip sinirlendirmediklerini soran bir dostuna, gizlemeye çalıştığı bir utanma duygusunun hemen fark edildiği bir tonla: “Dokunmayın, onlar benim hayatımın dörtte üçü!” deyişini kendi kulaklarımla duyar gibi oluyorum. Ve utandığından dolayı geri kalan dörtte bir konusunda yalan söylüyordu, çünkü adım gibi emindim ki onu da yine bu küçük kızlar oluşturuyordu.</p>

  <p class="block_1">Blandine kaç yaşında olabilirdi? Galiba on bir, bilemedin on iki. Ama içgüdüsel olarak biliyordum ki henüz buluğ çağına ermemişti. Kesinlikle yanılma payı bulunmayan yüzlerce ayrıntıda bunun böyle olduğunu görüyordum: Davranışlarında patavatsızlığa varan belli bir açık yüreklilik, yuvarlak ve doğal dizlerinde yara izleri ve örneğin beklerken ya da canı sıkıldığında sağ ayağının tabanını çaprazlamasına sol ayağının üstüne koyması gibi kızlara ve oğlanlara özgü olan, ama kesinlikle çocuksu olmayan pozisyonlar.</p>

  <p class="block_1">Oh, gülmeyin! Erginleşmemekle masumiyeti karıştıracak kadar alık değilim! Blandine fena halde üçkâğıtçıydı ve bunun acı bir deneyimini yaşamak zorunda kaldım. Utanmadığı, cinsellik ve gönül coşmalarıyla gözü kararmadığı için, çocuğun kendini bazen ruhsal durumların etkisine kaptırıveren yetişkinlere oranla çok daha hileci olduğunu sanıyorum. Buluğa ermenin, kıpır kıpır ve cin gibi bir kız çocuğunu gülünç derecede sıkılgan saf bir genç kıza dönüştürmesi ender görülen şeylerden değildir. Blandine ise akıl almaz bir biçimde kadınsı görünüyordu. Ben çok küçük, neredeyse bebek yaşlardaki kızlarda böylesine erken gelişmişlik hallerine çok rastlamışımdır. Bazı kız çocukları, iki yaşına bile basmadan bir erkeğin erkek olduğunu ve kendi payına onun karşısında, tek kelimeyle özetleyecek olursak, süslenip kırıtma hakkına sahip olduklarını bilirler. Onlarla karşılaştırıldığında, erkek çocuklar kamışına su yürüyünceye kadar bilinçsiz alıklar -annelerine karşı aynı şey söylenemez tabii- olarak kalırlar. Blandine evin, bahçenin, hatta benim yönetimimi doğal bir hükümranlıkla eline geçirmişti ve benim gözümde peri masallarını andıran bir olayı yaşıyordum doğrusu.</p>

  <p class="block_1">Bir gün gelmedi. Ertesi gün de. İçim içimi yiyerek bütün bir hafta onu bekledim. Hiç değilse okulun teneffüs saatlerinde çocukların bıcırtılarını duyuyor ve onun sesinin de bu bıcırtılar arasında olduğuna inanıyordum. Hava alabildiğine güzel olmasına karşılık, hafta sonu çok sıkıntılı ve iç karartıcı geçti. Pazartesi günü, sekiz gündür kendimi alıkoymaya zorladığım aptalca bir şey yaptım: Kasabalıların diline sakız olmayı göze alarak, okul çıkışına gidip onu bekledim.</p>

  <p class="block_1">Doğruca yanıma yaklaşıp sadece şunu söyledi: “Babam sizi görmek istiyor.”</p>

  <p class="block_1">Bu, onunla ilk karşılaşmamızdan beri başımızın üzerinde dolanan ve önlemem gereken bir tehlikeydi. Eğer Blandine, ailesini ziyaret etmem konusundaki tüm isteklerimi açıklanamaz bir biçimde baştan savmamış olsaydı, böyle bir tehlikeyle karşı karşıya kalmayacaktım.</p>

  <p class="block_1">— Buyursun. Saat kaçta gelmek istiyor?</p>

  <p class="block_1">— Akşamın yedisinde işten dönüyor.</p>

  <p class="block_1">— Yarın, saat yedi buçukta.</p>

  <p class="block_1">— Tamam, söylerim.</p>

  <p class="block_1">Ve her zaman benim evimde, benim yanımda gösterdiği neşeli çekicilikten uzak, dimdik, son derece ciddi bir havayla uzaklaştı. Artık babasının hayalinin üzerine çöktüğü ve çocuğu çatık kaşlı bir otorite duygusunun kuşattığı hissediliyordu.</p>

  <p class="block_1">O dakikadan başlayarak beklemeye koyuldum. Ne yaparsam yapayım -beş yüz adet renkli baskı siparişi tüm dikkatimi değilse de tüm zamanımı alıyordu- tüm bunlar vakit öldürmek ve içimi kemiren sabırsızlığı bastıran şeyler olmanın ötesine geçmiyordu. Bir an önce onunla görüşmeye can atıyordum. Aslında ben böyleyimdir. Günlük uğraşlarıma, düşüncelerime yabancı birtakım bekleyişler dolduruverir yaşamımı. Gerçekte zalimce olan bekleyişler... Bu soylu ve intikamcı olan baba, beni neyle suçlayacak, yüzüme neleri haykıracaktı acaba? Kafamda harıl harıl Blandine’in beni ziyaretlerini, birlikte geçirdiğimiz saatleri gözden geçiriyordum, ama tüm dürüstlüğümle suçlanabileceğim en ufak bir nokta bulamıyordum. Fakat Blandine, şefkati arzu, dostça dokunmayı ateşli bir aşk sarılmasıyla birbirine karıştırabilecek son derece duyarlı bir yaştaydı. Biz bekârları insanlar genelinde baştan çıkarıcı gözüyle görür; oysa gerçekte baştan çıkaran değil, baştan çıkarılanlarızdır bizler. Avcı değil av, cellat değil kurbanlarız!</p>

  <p class="block_1">Zil çaldı. Gelen oydu. Öfkeli, kamburu çıkmış, görkemli bir yaşlı bekliyordum, fena halde yanılmışım. Başında kulaklarına kadar inen Bask işi bir bere olan hüzünlü ve solgun yüzlü ufak tefek bir adamdı. İşçi görünümünü bir azık torbası -herhalde öğlende atıştıracağı yiyecekleri koyuyordu- tamamlıyordu.</p>

  <p class="block_1">Bir sandalyenin kenarına tutundu.</p>

  <p class="block_1">— Blandine benimle konuşmak istediğinizi söyledi, diye başladı.</p>

  <p class="block_1">Görüşmenin böyle bir yalan üzerine başlaması rahatsızlığımı artırdı, kaldı ki, bu yalanın Blandine’in mi, yoksa babasının mı işi olduğunu bilemiyordum. Bununla birlikte hemen o anda elime geçiriverdiğim bir denge çubuğu olarak da kullanabilirdim bunu.</p>

  <p class="block_1">— Elbette, değil mi? Kendisiyle hayli sık görüşüyoruz. Bu durumda ailesiyle tanışmam gayet normal olmalı.</p>

  <p class="block_1">Kendisine ne ikram edebileceğimi sordum. Sonunda bir bardak bira içmeyi kabul etti. “Yo, teşekkürler,” sigara içmiyordu. Büyük bir suskunluk çöktü. Hayret! Birbirimize söyleyecek o kadar az şeyimiz vardı ki! Bir türlü inanamadan içimden “Blandine’in babası! Küçük kız yaşamını ona borçlu. O kızı her gün görüyor ve ona sarılıyor” diye yineleyerek onu izliyordum. Doğanın düzeni bazen ne kadar da tuhaf oluyor böyle! Kendi açısından o da merakla çevresine bakınıp duruyordu.</p>

  <p class="block_1">— Blandine bana evinizden çok söz etti, dedi.</p>

  <p class="block_1">İçimden biraz üzüntü verici bir düşünce geçti, gerçekte eğer Blandine bana bir parça bağlanmışsa, bu mutlaka benden çok, elbette ki egemen olduğu ve kendi aile yuvasına dönüştürmek istediği açık açık belli olan bu ev içindi. Evi şöyle bir gezdirmeyi önererek ayağa kalktım. Bu belki de ikimizin birbirimize güven duymasını sağlardı. Zemin kat. İçinde bulunduğumuz salon. Çalışma odası. Mutfak. Tuvalet. Mahzen merdivenine açılan kapı. Birinci katta, banyo ve dört yatak odası. Ama ana mekân yukarıdaydı, düzenlenmiş, duvarları çam ağacından frizetlerle kaplanmış tavan arası. Burası benim manzara çekim atölyemdi. Ve yatağımı da işte oraya koydum, çünkü spotlarımın, gamellerimin, makine ayaklarımın ve fotoğraf makinelerimin arasında uyumak hoşuma gidiyor. Öğrencilik yıllarımda, geceleyin yastığımın altına ertesi gün en az bildiğim dersin yer aldığı kitabı koyardım. Uyurken başıma bu kadar yakın olan metnin, bir tür telepati yoluyla aklıma kaydedileceğine inanırdım. Belki de buna benzer bir inanışla geçimimi ve özgürlüğümü borçlu olduğum aletlerin gölgesinde dinlenmek hoşuma gidiyor.</p>

  <p class="block_1">— Büyük bir ev, dedi Blandine’in babası.</p>

  <p class="block_1">Büyük mü? Elbette ki bir kır evi, kentteki bir apartman dairesine oranla her zaman daha geniştir. Ama, dedim ona, ben kendim de “büyüğüm”, baksanıza yaptığım işin gereği bir sürü malzeme var, bunları da ancak böyle bir yer alır.</p>

  <p class="block_1">— Önemli değil, çok geniş bir yer, diye diretti başını sallayarak. Sonra, son derece doğal bir şekilde, kendi konut sorunu konusunda karşılaştığı güçlüklerden söz etti. Kuşkusuz Blandine, bana bu konuda bilgi vermişti. Yakında taşınmak zorunda kalacaklarmış. Herhalde onlardan kurtulmak isteyen mülk sahibi on bir yıldır kaldıkları küçük çiftliği -aa, baksana, tam Blandine’in doğumundan bu yana- boşaltmalarını istemiş ve yine aynı kişi kendilerine otuz kilometre uzakta kalacakları bir yer göstermiş. Hani şu birbirine benzeyen evlerin halı büyüklüğünde bir dikdörtgen çimenin üzerinden birbirine bakıştıkları bir dizi evden oluşmuş site evlerinden biri.</p>

  <p class="block_1">— İşte bu yüzden, diye ağzındaki baklayı çıkardı, buralarda uygun bir yer bilip bilmediğinizi sormaya geldim size. Belli olmaz, bakarsınız bir fırsat çıkıverir. Biraz yıkık dökük bir ev bile olsa razıyım, ben onarırım. Güç beğenir biri değilimdir.</p>

  <p class="block_1">Bu yardım çağrısından etkilenerek olur dedim, tanıdığım kişileri birer birer aklımdan geçirdim, ama yazlık evlerin istilasına uğrayan bu köyde dar gelirli insanlar için kafasını sokacak bir yer bulmanın her geçen gün biraz daha zorlaştığı açıkça ortadaydı. Soracağıma söz verdim, evet, ama sesimin tonu buna kendimin de pek inanmadığını ele veriyordu.</p>

  <p class="block_1">O da inanmamıştı, hem onun benden beklediği bu değildi ki! Çünkü asık suratında ani bir gülümseme belirdi ve aklına o anda bir fikir gelmiş gibi elini merdivene doğru uzatarak:</p>

  <p class="block_1">— Fakat işte sizin burası! Yerden bol ne var! Madem ki siz hep ikinci katta, tavan arasında oluyorsunuz, neden birinci katı bize kiralamayasınız ki?</p>

  <p class="block_1">Bu beklenmedik öneri beni gafil avlamıştı. Ne diyeceğimi şaşırmış kalmıştım. O ise sanki apışıp kalmamdan ileri gelen suskunluğum bir kabul başlangıcıymış gibi ısrarla üsteliyordu.</p>

  <p class="block_1">— Kalabalık değiliz, biliyor musunuz: ben, karım, dört çocuk ve Pipo.</p>

  <p class="block_1">— Pipo mu?</p>

  <p class="block_1">— Evet, köpeğimiz.</p>

  <p class="block_1">Ha şu, onu unutmuştum. Şasilerimi deviren ve bacağını kaldırıp lavantalarıma işeyen şu kocaman sevimli hayvanı gözlerimin önüne getiriyorum.</p>

  <p class="block_1">Aklım başıma geliyor. Hayır, gerçekten olamazdı. Böyle bir şey asla olamazdı. Göründüğüm kadar yalnız değildim. Dostlarım gelip gidiyordu. Aileden de gelenler oluyordu. Ayrıca benim işim sakin bir ortam istiyordu. Ve bu evde insanın kendini bütünüyle yalnız hissetmesi olanaksızdı. Odalardan birinde biri olur olmaz, onu hemen hissediyordum, çok ölçülü davransa bile bu böyleydi.</p>

  <p class="block_1">Böylece, çılgınca önerisinin kesinlikle kabul edilebilecek türden olmadığını ona çok tatlı bir dille hissettirmeye çalışarak uzun uzun konuştum.</p>

  <p class="block_1">Gülümsemesi yavaş yavaş siliniyordu ve bakışları, içindeki bira kalıntısını makineleşmiş bir hareketle çalkaladığı bardağa çevriliyordu.</p>

  <p class="block_1">— Yazık, diye mırıldandı, yazık, çok yazık.</p>

  <p class="block_1">Sonra birden yüzüme baktı. Yüzünün alt kısmı hâlâ belli belirsiz gülümsemesini sürdürüyor, fakat küçük ela gözleri şeytanca ve acımasız bir şekilde beni süzüyordu.</p>

  <p class="block_1">— Evet, çok yazık. Eğer kalacak yer bulamazsak, pekâlâ, buradan ayrılmamız gerekecek değil mi? Ve Blandine, o da gidecek tabii!</p>
</body>
</html>
