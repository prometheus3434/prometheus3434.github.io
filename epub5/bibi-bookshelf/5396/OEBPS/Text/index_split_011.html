<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Veda Yemeği</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_19" id="id_Toc399181828">Ayakta yazmak</p>

  <p class="block_18"> </p>

  <p class="block_1">Clericourt Cezaevi’nin görevlisi beni uyarmıştı: “Hepsi de büyük hatalar yaptılar: Terörizm, silahlı soygun, rehin alma. Ama marangoz atölyesinde çalıştıkları saatlerin dışında, kitaplarınızdan bazılarım okudular ve bu konuda sizinle konuşmak istiyorlar.” Böylece cesaretimi toplamış ve bu cehenneme iniş için yola koyulmuştum. Hapishaneye ilk gidişim değildi bu. Tabii ki yazar olarak ve son derece dikkatli bir okur kitlesi oluşturan genç tutuklularla görüşmek için demek istiyorum. Bu ziyaretlerden dayanılmaz buruklukta bir izlenim kalmıştı bende. Özellikle de göz kamaştırıcı bir haziran gününü anımsıyordum. Bana benzeyen insancıl varlıklarla iki saat görüştükten sonra kendi kendime: “Ve şimdi onları yeniden hücrelerine götürüyorlar ve sen birazdan bir hanım arkadaşınla bahçende akşam yemeği yiyeceksin. Neden?” diyerek yeniden arabama binmiştim.</p>

  <p class="block_1">Evraklarımı alıp karşılığında, üzerinde numara bulunan büyücek bir jeton verdiler elime. Giysilerimin üzerinden bir metal dedektörü gezdirdiler. Sonra otomatik kapılar açıldı ve arkamdan geri kapandı. Geçitleri kat ettim. Mobilya cilası kokan koridorlardan geçtim. Ağlar gerilmiş kafesleri olan merdivenleri çıktım, “İntihar girişimlerini önlemek için” diye açıklamada bulundu gardiyan.</p>

  <p class="block_1">Hapishanenin küçük kilisesinde toplanmışlardı, bazıları gerçekten çok gençti. Evet, kitaplarımdan bazılarını okumuşlardı. Radyo konuşmalarımı dinlemişlerdi. “Bizler ağacı işliyoruz” dedi içlerinden biri, “Bir kitabın nasıl oluştuğunu öğrenmek istiyoruz.” Önceden yaptığım araştırmalarımı, gezilerimi andım, sonra sonunda aylar boyu masamda oturup tek başıma yaptığım el işçiliğinden söz ettim (el yazması= elde yazılmış olan). Kitap da tıpkı bir mobilya gibi yapılır: Parçaların ve kısımların bıkıp usanmadan işlenmesiyle meydana gelir. Bunun için zaman ve özen gerekir.</p>

  <p class="block_1">— Evet, ama insan bir masanın, bir sandalyenin ne işe yaradığını biliyor. Pekiyi, yazar, yararlı mı?</p>

  <p class="block_1">Sorunun sorulması gerekiyordu tabii. Onlara toplumun, düzeni sağlayan güçler ve örgütlenme gibi onu bunaltan unsurlar tarafından ölüm tehdidi altında tutulduğunu söyledim. Her türlü güç -siyasal, polisiye ya da yönetimsel- tutucudur. Eğer onu dengeleyen bir şey olmazsa, bir arı kovanına, karınca ya da termit yuvasına benzer kapalı bir toplum doğar. İnsanlar arasında insancıllıktan, yani hesapta olmayandan ve yaratıcılıktan eser kalmaz artık. Yazarın doğal görevi, kitaplarıyla düşünce, tartışma, kurulu düzeni tartışma merkezlerini harekete geçirme işini üstlenmektir. Bıkıp usanmadan başkaldırıya çağrıda bulunur, düzensizliği anımsatır, çünkü yaratım olmaksızın insancıl hiçbir şey söz konusu olamaz, ama her türlü yaratı insanı rahatsız eder. Bu nedenle yazar, sık sık kovuşturmaya ve zulme uğrar. Ve yaşamı dışarıdan çok, hapishanelerde geçen François Villon’un, Napoléon yönetimine meydan okuyan ve biat ettiğini bildiren iki satırlık bir yazı karalamış olsa bir anda tiranın gözdesi olabilecekken, buna bir türlü yanaşmayan Germaine de Staël’in, kendini yirmi yıl küçücük adasında yaşamaya mahkûm eden Victor Hugo’nun adlarını saydım. Sonra Jules Vallès, sonra Soljenitsin ve diğerleri.</p>

  <p class="block_1">— Ayakta yazmalı, kesinlikle diz çökerek değil. Yaşam, her zaman ayakta yerine getirilmesi gereken bir iştir, diye bağladım sonunda.</p>

  <p class="block_1">İçlerinden biri, çenesinin ucuyla göğsümdeki ince kırmızı şeridi gösterdi.</p>

  <p class="block_1">— Ya bu? Bu bir boyun eğme belirtisi değil mi?</p>

  <p class="block_1">Légion d’honneur nişanı mı? Bu, vergilerini ödeyen ve bir arada bulunduğu insanlarla uyum içinde yaşayan, sakin bir vatandaşı ödüllendiriyor bence. Ama benim kitaplarım her türlü yasadan olduğu gibi her türlü ödünden de uzaktır. Onlara Erik Satie’den söz ettim. Bu zavallı ve anlaşılması güç müzisyen, güneşteki yerini çalmakla suçladığı anlı şanlı Maurice Ravel’den nefret ediyordu. Bir gün, Satie hayretle öğrenir ki Ravel’e Légion d’honneur nişanı verilmiş, ama o bunu reddetmiştir. “Légion d’honneur’ü kendisi reddetmiş olabilir” der, “ama yapıtlarının bütünü bu nişanı kabul ediyor.” İşte bu doğru değildi. Yine de ben sanıyorum ki bir sanatçı, kendi hesabına tüm nişanları kabul edebilir, tabii yapıtları bu nişanları reddetmek kaydıyla.</p>

  <p class="block_1">Ayrıldık. Bana mektup yazacaklarına söz verdiler. Bunların hiçbirine inanmıyordum. Aldanmışım. Daha iyisini yaptılar. Üç ay sonra Cléricourt Cezaevi’nin bir kamyoneti kapımın önünde duruyordu. Kamyonetin arka kapıları açıldı ve içinden, masif gürgen bir masa, hani şu eski zamanlarda üzerinde noterlerin, aynı zamanda da Balzac, Victor Hugo, Alexandre Dumas gibi yazarların yazılarını yazdıktan ağır ve görkemli masalardan biri çıkarıldı. Marangoz atölyesinden yeni çıktığından yonga ve cila kokuyordu henüz. Yanında da küçük bir not yer alıyordu: “Ayakta yazmak için. Cléricourt Cezaevi’ndeki tutuklulardan sevgilerle.”</p>

  <p class="block_9" id="calibre_pb_11"> </p>
</body>
</html>
