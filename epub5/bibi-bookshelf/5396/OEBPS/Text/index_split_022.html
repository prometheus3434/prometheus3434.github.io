<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Veda Yemeği</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_19" id="id_Toc399181839">Resmin efsanesi</p>

  <p class="block_18"> </p>

  <p class="block_1">Pierre ve ben, aynı yıl, aynı köyde doğduk. Aynı okulda okuma yazma öğrendik. Fakat aynı yerde yazgılarımız birbirinden ayrılmaya başladı. Pierre, harika bir matematikçiydi, kimyaya olağanüstü bir ilgi duyuyordu ve fizik dalında bütün ödülleri topluyordu, benim içinse, varsa da yoksa da edebiyat ve şiirdi, buna daha sonra felsefe de eklendi. Daha yirmisinde Pierre yurdunu bırakıp gidiyordu. Bense köyde, atalarıma ait yüzyıllık evde kalıyordum. Çocukluk arkadaşımı artık görmüyordum, ama evimin hemen yakınlarında oturan ailesi vasıtasıyla kendisinden haberler alıyordum. ABD’de bulunuyordu. Elektrik, elektronik ve bilgisayar öğrenimi görmüştü. Bir bilgisayar firmasında önemli bir görevi olduğu söyleniyordu.</p>

  <p class="block_1">Mesleki tutkusu uyarınca aşamalar gösterdikçe benden iyice uzaklaştığını hissediyordum. Ben, öyküler ve esinini halk söylencelerinden alan efsaneler yazıyordum. Bana öyle geliyordu ki hikayeci olarak bana esin kaynaklığı edebilecek tek şey, çocukluk dönemimin ağaçlarının ve sürülmüş topraklarının yakınımda oluşuydu. Sanatım zenginleştikçe her geçen gün doğduğum yere biraz daha kök salıyordum.</p>

  <p class="block_1">Bir gün Pierre aniden çıkageldi. Kapımı çalıp, kollarıma atıldı. Pek değişmemişti. Uzakta olmakla birlikte, çalışmalarımı izlemişti. Tek bir kitabım yoktu ki defalarca okumuş olmasın. Ve bana fantastik bir öneri getiriyordu. Firması uluslararası bir şifreleme sistemi yapmıştı. Herhangi bir program en küçük bir hacimle kaydedilebiliyor ve çeşitli dillerde şifre çözücüler tarafından okunabiliyordu. Bana, dünyada bu sistemden yararlanan ilk yazar olmamı öneriyordu. Eğer önerisini kabul edersem, tüm yapıtlarım bilgisayara yüklenir ve daha sonra elverişli bir terminalle donanmış yüz otuz ülkede okunabilirmiş. Kitaplarım böylece dünyanın dört bir yanında İncil gibi, Kuran gibi şaşılacak derecede yaygın bir okur kitlesine ulaşırmış. Pierre’in projesi beni büyülemişti adeta.</p>

  <p class="block_1">— Ben bir iletişim adamıyım, dedi. Sen bir yaratı adamısın. İletişim, ancak ilettiği mesajlarla geçerli sayılır. Sensiz ben hiç olurdum.</p>

  <p class="block_1">— O kadar alçakgönüllü olma, dedim ben de ona. Yaratım parıltıdan vazgeçemez. Şöhrette de, servette de gözüm yok benim. Ama okunmaya ihtiyacım var. Besteleri çalınmayan bir müzisyenin, oyunları sahnelenmeyen bir oyun yazarının halini düşünebiliyor musunuz? İletişim yaratıya, o olmadığı takdirde ölü bir nesne olmanın ötesine geçemeyeceği çok biçimli ve önceden kestirilemez bir yaşam katıyor.</p>

  <p class="block_1">Ve duygularımı en iyi şekilde hikayeci olarak anlattığımdan, ona Derviş Gazali adındaki bilgenin, tam adıyla söylemek gerekirse El-Gazali’nin bir meselini, sözlü anlatım geleneği buna elverişli olduğundan, biraz benim tarzıma göre düzenleyerek anlattım.</p>

  <p class="block_1">Vaktiyle Bağdat’ta bir halife varmış, bu halife sarayının huzur odasının duvarlarını süsletmek istiyormuş. Biri Doğu’dan, biri Batı’dan olmak üzere iki ressam getirtmiş. İlki, kasabasından bir yere ayrılmayan ünlü bir Çinli taşra ressamıymış. İkincisi, dünyada dolaşmadık ülke bırakmayan bir Yunanlı imiş ve besbelli ki tüm dilleri konuşuyormuş. Yalnızca ressam değil, aynı zamanda gökbilim, fizik, kimya, mimarlık konularında da derin bilgi sahibiymiş. Halife onlara düşüncelerini aktarmış ve her birine onur salonunun bir duvarını verip onları süslemelerini istemiş.</p>

  <p class="block_1">— İşinizi bitirdiğinizde, demiş, sarayda büyük bir şölen verilecek. Saray erkânı toplanıp inceleyecek, yapıtlarınızı karşılaştıracak ve ötekinden daha güzel bulunan resmin sahibine çuvallar dolusu altın verilecek.</p>

  <p class="block_1">Sonra Yunanlı’ya dönerek, ona freskini ne kadar sürede tamamlayacağını sormuş. Ve Yunanlı gizemli bir biçimde şu yanıtı vermiş: “Çinli meslektaşım ne zaman bitirirse ben de o zaman bitiririm.” O zaman halife Çinli ressamı sorguya çekmiş, adam duvarın resimleme işini üç ayda tamamlayacağını söylemiş.</p>

  <p class="block_1">— Güzel, demiş halife. Birbirinizi rahatsız etmeyin diye salonu bir perdeyle ikiye böleceğim ve size üç aylık bir süre veriyorum, üç ay sonra görüşürüz.</p>

  <p class="block_1">Üç ay geçmiş ve halife iki ressamı çağırtmış. Yunanlı’ya dönerek, “Bitirdin mi?” demiş. Ve Yunanlı gizemli bir biçimde şu yanıtı vermiş: “Eğer Çinli meslektaşım bitirdiyse, ben de bitirdim.” O zaman halife Çinli ressama da sormuş ve “Bitirdim” yanıtını almış.</p>

  <p class="block_1">Saray erkânı ertesi gün toplanmış ve iki yapıtı karşılaştırmak ve bir karara varmak için kafile halinde onur salonuna doğru yönelmiş. Yalnızca işlemeli kaftanların, tüy sorguçların, altın takıların, işlemeli silahların akılda kaldığı muhteşem bir kortejmiş bu. Herkes önce Çinli ressamın resimlediği duvarın önünde toplanmış. Bir hayranlık çığlığı yükselmiş. Freskte betimlenen, çiçeklenmiş ağaçlar ve üzerinde zarif köprülerin yer aldığı fasulye biçiminde küçük göller olan gerçekten de düşsel bir bahçeymiş. Seyrine doyulmayan bir cennet manzarası! Yarattığı büyülenme öylesine müthişmiş ki, kimileri Yunanlı’nın yaptığı resme de hiç değilse şöyle bir göz atmadan Çinli’yi yarışmanın galibi ilan etmek istemiş.</p>

  <p class="block_1">Fakat az sonra halife salonu ikiye bölen perdeyi açtırmış. Kalabalık arkasını dönmüş ve adeta büyülendiklerini açığa vuran bir şaşkınlık çığlığı duyulmuş.</p>

  <p class="block_1">Ne yapmıştı ki böyle Yunanlı? Resim yapmamıştı. Yalnızca yerden başlayıp tavana kadar yükselen uçsuz bucaksız bir ayna yapmakla yetinmişti. Ve tabii bu ayna, Çinli’nin yaptığı bahçenin görüntüsünü en küçük ayrıntısına kadar yansıtıyordu. İyi ama, diyeceksiniz, bu resim hangi bakımdan modelinden daha güzel ve daha heyecan verici idi? Doğrusunu isterseniz Çinli’nin bahçesi ıssızdı ve içerisinde yaşayan insan yoktu, oysa Yunanlının bahçesinde, işlemeli giysileri, tüy sorguçları, altın takıları ve işlemeli silahları olan muhteşem bir kalabalık görünüyordu. Ve tüm bu insanlar kıpırdıyor, hareket ediyor ve kıvançla kendilerini tanıyorlardı.</p>

  <p class="block_1">Oybirliğiyle Yunanlı ressam yarışmanın galibi ilan edildi.</p>

  <p class="block_9" id="calibre_pb_22"> </p>
</body>
</html>
