<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>001_Converted_Document</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><span class="sgc1"><br class="calibre" /></span></p>

  <h4 class="heading"><span class="sgc1"><span class="sgc2">ALTI</span><br class="calibre" /></span></h4>

  <p class="heading"><span class="sgc"><br class="calibre" /></span></p>

  <p class="heading"><span class="sgc1">Junz'un Sekreterle yaptığı konuşmadan on saat önce Terens fırından ayrılmıştı,..</span></p>

  <p class="heading"><span class="sgc1">Kentli, dar geçitlerden dikkatle ilerlerken elini yerlilerin oturdukları mezbelelerin kaba duvarlarına sürüyordu. Yukarı Kentten zaman zaman süzülen uçuk ışık dışında her taraf kapkaranlıktı. Aşağı Kentte artık sadece ikişer üçer kişiden oluşan gruplar halinde dolaşan Devriyelerin el fenerlerinin incimsi ışığı görülebilirdi.</span></p>

  <p class="heading"><span class="sgc1">Aşağı Kent pis kokulu bir ejderha gibi uyuyordu. Gövdesinin yağlı, iri halkalarını ışıklı Yukarı Kentin oluşturduğu tavan gizliyordu. Herhalde bazı yerlere ürünler getiriliyor ve ertesi gün kullanılmak üzere depolanıyordu. Ama burada, bu yoksullar mahallesinde değil.</span></p>

  <p class="heading"><span class="sgc1">Uzaktan sert ayak sesleri gelirken Terens de büzülerek tozlu bir yola saptı. Florina’nın gece yağmuru bile buraya pek süzülemiyordu. Yolun ağzında ışıklar belirdi. Sonra ilerledi ve yüz metre ötede gözden kayboldu.</span></p>

  <p class="heading"><span class="sgc1">Devriyeler bütün gece etrafta dolaşacaklardı. Yalnızca biraz gezinmeleri yetiyordu. Uyandırdıkları korku, güce gerek kalmadan düzeni sağlamalarına yetecek kadar müthişti. Kent, te ışık olmadığı için belki de o karanlıkta sayısız insan etrafta sürünüyordu. Ama Devriyeler de olmasaydı, bu kalabalık yine bir tehlike oluşturmayacaktı. Yiyecek satan dükkânlar ve fabrikalar çok iyi korunuyordu. Yukarı Kentin lüksüne erişmek imkânsızdı. Yakınızdaki birinden bir şey çalmak, bir insanın sefaletine asalakça ortak olmak da bir işe yaramazdı.</span></p>

  <p class="heading"><span class="sgc1">Başka dünyalarda suç sayılabilecek şeyler bu karanlık âlemde hemen hemen hiç görülmüyordu. Fakirler yaşıyorlardı orada ama onlar da iyice soyulmuşlardı. Zenginlerse erişilemeyecek bir yerde yaşıyorlardı.</span></p>

  <p class="heading"><span class="sgc1">Terens uçarcasına ilerledi. Yüzü yukarıdaki çimento alaşımında açılmış olan deliklerden süzülen ışıkta bembeyaz ve parlak duruyordu. Genç adam, o deliklerin altından geçerken dayanamayarak başını kaldırıp bakıyordu.</span></p>

  <p class="heading"><span class="sgc1">Zenginlerse erişilemeyecek bir yerde yaşıyorlardı.</span></p>

  <p class="heading"><span class="sgc1">Ama gerçekten onlara erişmek imkânsız mıydı? Terens’in Sark’lı Efendilere karşı olan duyguları hayatı boyunca kaç kez değişmişti? Küçükken bir çocuk gibi düşünmüştü. Devriyeler siyahlı gümüşlü birer canavardılar. İnsan bir kabahat yapsın yapmasın onları görünce kaçardı. Efendiler belirsiz, efsanevi üstün insanlardı. Son derece de iyiydiler, onlar. Sark denilen bir cennette yaşıyor, dikkat ve sabırla Florina’lı akılsız kadın ve erkeklerin iyiliğini sağlamaya çalışıyorlardı.</span></p>

  <p class="heading"><span class="sgc1">Terens okulda her gün tekrarlıyordu: "Efendiler bizimle ilgilendikleri gibi. Galaksi Ruhu da onlarla ilgilensin!"</span></p>

  <p class="heading"><span class="sgc1">Terens şimdi, "Ah, tabii," diyordu. "Tabii. Ruh da onlara, Efendilerin bize layık gördüklerini yapsın! Ne fazlasını, eksiğini!" Karanlıkların arasında yumruklarını sıktı. Avuçları alev alev yanıyordu.</span></p>

  <p class="heading"><span class="sgc1">Terens on yaşındayken okulda Sark’taki hayatla ilgili bir yazı yazmıştı. Tabii bu yaratıcılık ve hayal gücünün bir ürünüydü. Ve Terens bunu yalnızca yazısının güzelliğini göstermek için&nbsp;</span><span class="sgc3">hazırlamıştı. Genç adam o yazıyı pek hatırlamıyordu artık. Bunun sadece bir bölümü aklında kalmıştı. Buna göre Efendiler her sabah Kirt çiçekleri renginde büyük bir salonda toplanıyorlardı. Altı metre boyundaki bu şahane yaratıklar ciddi ciddi Florina’lıların günahlarını tartışıyor, üzüntüyle onları doğru yola sokmak gerektiğini söylüyorlardı.</span></p>

  <p class="heading"><span class="sgc1">Öğretmen bu yazıyı pek beğenmişti. O yılın sonunda diğer erkek ve kız çocuklar kısa yazı, okuma ve ahlak derslerine devam ederken, Terens özel bir sınıfa gönderilmişti. Burada aritmetik, Galaktografi ve Sark tarihi öğretmişlerdi ona. On altı yaşındayken de onu Sark’a götürmüşlerdi.</span></p>

  <p class="heading"><span class="sgc1">O gün ne kadar heyecanlandığını hâlâ hatırlıyordu. Terens titreyerek o anıyı kafasından kovmaya çalıştı. Bunu düşünmek bile onu utandırıyordu.</span></p>

  <p class="heading"><span class="sgc1">Terens artık kentin dış mahallelerine yaklaşıyordu. Rüzgâr zaman zaman burnuna Kirt çiçeklerinin geceye özgü ağır kokusunu getiriyordu. Birkaç dakika sonra tarlalara erişecek ve güvende de olacaktı. Orada Devriyeler dolaşmıyorlardı pek. Tarlalarda, bulutların arasından yıldızları tekrar görebilecekti. Sark'ın güneşi olan o çiy sarı ışıklı, parlak yıldızı bile</span></p>

  <p class="heading"><span class="sgc1">Terens hayatının yarısını bunun kendi güneşi olduğunu düşünerek geçirmişti. Güneşi uzay gemisinin lumbuzundan dayanılamayacak kadar parlak bir bilye gibi gördüğü an içinden diz üstü çökmek gelmişti. Cennete yaklaştığı düşüncesi çocuğu felce uğratan o dehşeti bile yenmişti.</span></p>

  <p class="heading"><span class="sgc1">Terens cennetine inmiş ve yaşlı bir Florina’lıya teslim edilmişti. Adam onun yıkanması ve uygun elbiseler giymesini sağlamıştı. Florina’lı Terens’i daha sonra büyük bir binaya götürmüştü. Yolda yürürlerken adam bir ara yanlarından geçen birine bakarak yerlere kadar da eğilmişti.</span></p>

  <p class="heading"><span class="sgc1">Ayrıca Terens’e de öfkeyle, "Eğilsene," diye homurdanmıştı.</span></p>

  <p class="heading"><span class="sgc1">Aklı karışan çocuk istenileni yapmıştı ama sonra da, "Kimdi o?" demişti.</span></p>

  <p class="heading"><span class="sgc1">"Seni cahil köylü! Bir Efendiydi o."</span></p>

  <p class="heading"><span class="sgc1">"O mu? Bir Efendi öyle mi?"</span></p>

  <p class="heading"><span class="sgc1">Terens duraklamış, Florina’lı onu yürümeye zorlamıştı. Çocuk hayatında ilk kez bir Efendiyle karşılaşıyordu. Ve o altı metre boyunda bir yaratık değil, herkes gibi bir insandı.</span></p>

  <p class="heading"><span class="sgc1">Florina’lı diğer çocuklar belki böyle bir hayal kırıklığının yol açtığı şoktan kurtulabilirlerdi. Ama Terens kurtulamamıştı, içinde bir şey değişmişti çocuğun. Hem de bir daha düzelmemek üzere.</span></p>

  <p class="heading"><span class="sgc1">Terens o uzun eğitimi sırasında, çok başarılı olduğu okulunda Efendilerin de birer insan olduklarını hiçbir zaman unutmadı.</span></p>

  <p class="heading"><span class="sgc1">Terens on yıl eğitim gördü. Okulda olmadığı, ya da uyumadığı zamanlarda ona başka bakımlardan yararlı olması öğretildi. Haber taşıyor, çöp sepetlerini boşaltıyor, bir Efendi geçtiği zaman yerlere kadar eğiliyordu. Bir Efendinin karısını fark ettiği zaman hemen saygıyla yüzünü duvara doğru çeviriyordu.</span></p>

  <p class="heading"><span class="sgc1">Terens eğitim gördükten sonra beş yıl memur olarak çalıştı. Yeteneklerinin değişik koşullarda ölçülebilmesi için her zaman yapıldığı gibi o yerden bu yere atandı.</span></p>

  <p class="heading"><span class="sgc1">Bir keresinde tombul bir Florina'lı onu görmeye geldi. Pek dostça bir tavırla gülümsüyordu. Terens’in omzunu hafifçe sıkarak, "Efendiler hakkında neler düşünüyorsun?" diye sordu.</span></p>

  <p class="heading"><span class="sgc1">Terens dönerek kaçmamak için kendisini zor tuttu. Acaba gizli düşüncelerim yüzümden okunuyor mu, diye kendi kendisine sordu. Sonra başını sallayarak, Efendilerin iyiliği konusundaki klişeleşmiş birkaç sözü tekrarladı.</span></p>

  <p class="heading"><span class="sgc1">Ama tombul Florina’lı dudaklarını gererek, "Aslında hiç de öyle düşünmüyorsun," dedi. "Bu gece şu adrese gel." Terens'e küçük bir kart verdi. Kart birkaç dakika sonra kendi kendine&nbsp;</span><span class="sgc3">buruşup, yanıverdi.</span></p>

  <p class="heading"><span class="sgc1">Terens verilen adrese gitti. Korkuyordu ama merakı da uyanmıştı. O evde arkadaşlarıyla karşılaştı. Hepsi de Terens'i gizli gizli süzdüler. Ertesi gün işte karşılaştıkları zaman da ona kayıtsızca baktılar. Terens gizli toplantılarda arkadaşlarının sözlerini dinledi. Onlar genç adamın kendi kafasında gizlediği düşünceleri açıklıyorlardı. Bunları yalnızca kendilerinin düşünebilmiş olduklarına da gerçekten inanıyorlardı.</span></p>

  <p class="heading"><span class="sgc1">Terens sonunda bazı Florina’lıların Efendilerin iğrenç hayvanlar olduklarını düşündüklerini öğrendi. Onlar Florina’nın bütün zenginliklerini alıyor ve kendi çıkarları için kullanıyorlardı. Yerlilerin sefalet içinde, cahilce yaşamalarına neden oluyorlardı. Pek yakında Sark'a karşı bir dev gibi ayaklanacaklardı. Florina’nın bütün o zenginliği de gerçek sahiplerine kalacaktı.</span></p>

  <p class="heading"><span class="sgc1">Terens böyle konuşmalarda, "Nasıl?" diye soruyordu. Hem de tekrar tekrar. "Nasıl? Efendilerin Devriyeleri ve silahları var."</span></p>

  <p class="heading"><span class="sgc1">O zaman genç adama, "Trantor’u biliyorsun," diye yanıt veriyorlardı. Trantor dev bir imparatorluktu ve son birkaç yüz yıl içerisinde iyice yayılmıştı. Artık Galakside, insanların yaşadıkları dünyaların yarısı Trantor sınırları içerisindeydi. "Trantor, Sark’ı ortadan kaldıracak. Tabii Florina'lılar da yardım edecekler."</span></p>

  <p class="heading"><span class="sgc1">Ama Terence, "Trantor imparatorluğu pek büyük," diyordu. "Florina ise çok küçük. Trantor, Sark'ın yerini almaya kalkışmaz mı?" Başımızda daha güçlü ve despot bir efendi durumunu almaz mı? Tek kurtuluş yolu buysa Sark’a katlanırız daha iyi. Tanıdığım bir Efendiyi, bilmediğim birine yeğlerim."</span></p>

  <p class="heading"><span class="sgc1">Terens’le alay ediyorlardı. Ve sonunda onu kovdular. "Duyduklarından kimseye söz edersen seni öldürürüz," diye tehditler savurdular.</span></p>

  <p class="heading"><span class="sgc1">Ama Terens bir süre sonra komploya katılanların teker teker ortadan kaybolduklarını farketti. Ve geride yalnızca o tombul Florina’lı kaldı.</span></p>

  <p class="heading"><span class="sgc1">Genç adam Florina'lının zaman zaman yeni gelen öğrencilerin kulaklarına bazı şeyler fısıldadığını görüyordu. Ama genç kurbanı uyardığı, ona, "Seni deniyorlar," dediği takdirde kendi hayatı tehlikeye girecekti. Bu gençlerin de, Terens gibi yollarını kendi kendilerine bulmaları gerekiyordu.</span></p>

  <p class="heading"><span class="sgc1">Terens bir süre Güvenlik Bürosunda da çalıştı. Bu lütfa ancak birkaç Florina’lı erişiyordu. Genç adam Büroda az kaldı. Çünkü Güvenlik görevlileri çok güçlüydüler. Bu yüzden bir görevli burada diğer yerlere oranla daha kısa bir süre çalıştırılıyordu.</span></p>

  <p class="heading"><span class="sgc1">Ama Terens Güvenlik Bürosunda bazı kimselerin gerçekten komplolar kurduklarını öğrenerek biraz şaşırdı. Florina’da erkekler ve kadınlar gizlice toplanıyor ve ayaklanmayı planlıyorlardı. Çoğu zaman Trantor el altından onlara para yardımında bulunuyordu. Bazen da komplocular Florina’nın başka yerden yardım görmeden başarı ve zafere erişeceğine inanıyorlardı.</span></p>

  <p class="heading"><span class="sgc1">Terens bu konuyu düşünmeye başladı. Az konuşuyor, uygun tavırlar takınıyordu. Ama kafasında düşünceler hızla birbirini kovalıyordu. Efendilerden nefret ediyordu genç adam. Bunun bir nedeni onların altı metre boyunda olmamalarıydı, bir nedeni de kadınlarına bakmasının yasaklanması. Ayrıca birkaç Efendiye hizmet etmiş, onların karşısında yerlere kadar eğilmişti. Fakat bu insanların bütün azametlerine karşın kafasız yaratıklar olduğunu anlamıştı. Eğitimleri Terens’inkinden farksızdı. Üstelik onun kadar zeki değillerdi de.</span></p>

  <p class="heading"><span class="sgc1">Ama bu esirliğin yerine başka ne geçirilebilirdi? Ahmak Sark’lı Efendinin yerine ahmak Trantor İmparatorluğu vatandaşını geçirmek hiçbir işe yaramayacaktı. Florina'lı köylülerin kendi&nbsp;</span><span class="sgc3">başlarına bir şey yapmalarını beklemek yalnızca aptallıktı. Yani kurtuluş yolu yoktu.</span></p>

  <p class="heading"><span class="sgc1">Terens yıllarca bu sorunu düşündü. Bir öğrenci, küçük bir görevli ve sonunda da Kentli olarak.</span></p>

  <p class="heading"><span class="sgc1">Ve sonunda bazı olaylar Terens’in aklından hayalinden geçmeyen bir çözüm yolu bulmasını sağladılar. Sorunun yanıtı bir zamanlar bir Uzay-analizcisi olan, dikkati çekmeyen bir adamdı. Ve o, şimdi bir şeyin Florina’daki her erkek ve kadının hayatını tehlikeye attığını sayıklayıp duruyordu.</span></p>

  <p class="heading"><span class="sgc1">Terens artık tarlalara erişmişti. Gece yağmuru dinmek üzereydi. Yıldızlar bulutların arasından ıslak ıslak parlıyorlardı. Gene adam Florina’nın hazinesi ve mahvı olan Kirt’in kokusunu içine çekti.</span></p>

  <p class="heading"><span class="sgc1">Kentlinin boş hayalleri yoktu. Bir Kentli değildi o artık. Hatta Florina’lı özgür bir köylü bile sayılmazdı. Kaçak bir suçluydu, saklanması gereken bir insan.</span></p>

  <p class="heading"><span class="sgc1">Ama kafası sanki alev alev yanıyordu. Son yirmi dört saat boyunca kimsenin aklından bile geçmeyen, Sark’lara karşı kullanılabilecek en güçlü silahı elinde tutmuştu. Bu kesindi. Rik'in her şeyi doğru hatırladığını biliyordu. Onun bir zamanlar bir Uzay-analizcisi olduğu kesindi. Psişiksonda yüzünden geri zekâlı bir insan halini almıştı. Ve hatırlamaya başladıklarıysa gerçek ve korkunçtu. Ve güçlü!</span></p>

  <p class="heading"><span class="sgc1">Terens bundan emindi.</span></p>

  <p class="heading"><span class="sgc1">Ve bu Rik şimdi Florina’lı bir vatansever rolü oynayan ama aslında bir Trantor ajanı olan bir adamın kaba ellerindeydi.</span></p>

  <p class="heading"><span class="sgc1">Öfkesi yüzünden Terens'in ağzında bir acılık belirdi. Fırıncının Trantor ajanı olduğu kesin! Bunu daha ilk anda anladım. Aşağı Kentte sahte radar fırını yapacak kadar parası olan kim var?</span></p>

  <p class="heading"><span class="sgc1">Rik'in Trantor’un eline geçmesine izin veremem. Rik’in Trantor’un eline geçmesine izin vermeyeceğim! Bu uğurda her tehlikeyi göze almaya hazırım. Tehlikelerin ne önemi var? Suçumun cezası ölüm zaten!</span></p>

  <p class="heading"><span class="sgc1">Ufukta hafif, sönük bir parlaklık belirmişti. Terens şafağa kadar beklemeye karar verdi. Tabii Devriye karakollarına onun tanımını göndermişlerdi bile. Ama belki de adamlar onu görür görmez tanıyamazlardı. Terens de böylece birkaç dakika kazanabilirdi.</span></p>

  <p class="heading"><span class="sgc1">Ve o birkaç dakika süresince yine bir Kentli gibi davranacaktı. Ve o sırada... şimdi bile düşünmeyi istemediği... bir şeyi yapacaktı.</span></p>

  <p class="heading"><span class="sgc1">*</span></p>

  <p class="heading"><span class="sgc1">Junz, Sekreterle yaptığı konuşmadan on saat sonra tekrar Ludigan Abel’le görüştü.</span></p>

  <p class="heading"><span class="sgc1">Elçi, bilimadamının yine o nazik tavırlarıyla karşıladı. Ama kendisini suçlu hissediyor ve bu yüzden de sıkılıyordu. Junz’la hemen hemen bir yıl önce konuştukları zaman Elçi onun anlattıklarına pek aldırmamış sadece, bunun Trantor'a bir yararı olur mu, diye düşünmüştü.</span></p>

  <p class="heading"><span class="sgc1">Trantor! Abel her zaman Trantor'u düşünüyordu. Ama bir yıldız kümesine ya da Trantor güçlerinin işareti olan 'Uzay ve Güneş’e körü görüne tapacak budalalardan değildi. Kısacası olağan anlamda bir vatansever sayılmazdı. Trantor da Trantor olarak onun için önemli sayılmazdı.</span></p>

  <p class="heading"><span class="sgc1">Ama Abel barışa tapıyordu. Özellikle yaşlanmaya başladığı için bu sevgisi daha da artmıştı. Şarabın zevkini çıkarıyor, mis kokulu bir yerde yaşıyor, müzik dinliyor, öğleden sonraları uykuya yatıyor ve sakin sakin ölümü bekliyordu. İşte bu yüzden barış onun için önemliydi. Herhalde her&nbsp;</span><span class="sgc3">insan da aynı şeyi hissediyordu. Ama hepsi de savaş ve yok olmaya katlanıyordu .insanlar Uzay denilen boşlukta donuyor, patlayan atomlar yüzünden buharlaşıyor, sarılan, bombardıman edilen bir dünyada açlıktan ölüyorlardı.</span></p>

  <p class="heading"><span class="sgc1">Abel, barış nasıl kabul ettirilir, diye düşünüyordu. Herhalde mantıkla değil. Eğitimle de olmaz bu. Bir insan barışa ve savaşa bakar ve her şeye karşın İkincisini seçerse onu nasıl ikna edebilirsin? Savaşı yine savaştan başka ne en etkili bir biçimde kötüleyebilir? Hangi ustaca diyalektik yanmış bir tek gemi ve içindeki korkunç yük kadar güçlü olabilir?</span></p>

  <p class="heading"><span class="sgc1">O halde... gücün kötüye kullanılmasını engellemek için bir tek çare var. Gücün kendisi!</span></p>

  <p class="heading"><span class="sgc1">Abel’in kütüphanesinde Trantor'un bir haritası vardı. Bu gücün nasıl uygulandığını gösteriyordu bu. Saydam kristalden yapılmış yumurtamsı kürenin içinde Galaksi denilen çift helezonun üç boyutlu bir modeli vardı. Yıldızlar beyaz elmas tozuna benziyorlardı bunda. Nebulalar ışıklı ya da karanlık bulutlar gibiydiler. Ve Galaksinin ortasındaki birkaç kırmızı benek Trantor Cumhuriyetini gösteriyordu.</span></p>

  <p class="heading"><span class="sgc1">Trantor Cumhuriyeti beş yüz yıl önce kurulmuştu. Ve sadece beş dünyadan oluşuyordu.</span></p>

  <p class="heading"><span class="sgc1">Abel’inki tarihi bir haritaydı. Cumhuriyetin bu durumunu düğme sıfıra getirildiği zaman gösteriyordu. Düğme biraz döndürüldüğü zaman elli yıl sonraki durum ortaya çıkıyordu. Trantor'un etrafındaki yıldızlar da kırmızı renkteydiler artık. Düğme on dereceliydi. Düğme çevrilirken beş yüz yıl geçiyor ve bu kırmızılık yayılan bir kan lekesi gibi genişliyordu. Sonunda Galaksinin yarısı bir kan gölcüğünde yüzüyormuş gibi gözüküyordu.</span></p>

  <p class="heading"><span class="sgc1">Bu kırmızı rengi kana benzetmek hiç de olmayacak bir şey değildi. Trantor Cumhuriyeti önce Federasyon, sonra da İmparatorluk halini aldığı sırada insanlar, gemiler ve dünyalar mahvolmuştu. Ve Trantor bütün bunlara karşın güçlenmişti. Şimdi bu kan rengi bölgenin sınırları içerisinde barış vardı.</span></p>

  <p class="heading"><span class="sgc1">Artık Trantor yeni bir değişikliğin eşiğindeydi. Trantor İmparatorluğu, Galaksi İmparatorluğu halini alacaktı. Bütün yıldızları yutacak ve tüm Galaksi barışa kavuşacaktı. Ama Trantor biçimi bir barışa.</span></p>

  <p class="heading"><span class="sgc1">İşte Abel de bunu istiyordu. Beş yüz, dört yüz hatta iki yüz yıl önce olsaydı Trantor’a karşı koymaya kalkışırdı. Trantor’un kötü, maddeci, saldırgan, başkalarının haklarına saygı göstermeyen, vatanında tam demokratça olmayan ama başkalarının önemsiz baskılarını fark eden, son derece açgözlü insanların yuvası olduğunu söylerdi. Ama artık o çağ gerilerde kalmıştı.</span></p>

  <p class="heading"><span class="sgc1">Abel Trantor değil, onun temsilcisi olduğu şeyin taraflısıydı. Onun için, "Bunun Galaksi barışına nasıl yararı olur?" sorusu, "Bu Trantor’a nasıl yardım edebilir?" halini almıştı.</span></p>

  <p class="heading"><span class="sgc1">İşin kötüsü Abel bu olayda tam anlamıyla kesin kararını veremiyordu. Junz için çözüm kolaydı, Trantor, Y.U. Bürosunu desteklemeli ve Sark'ı cezalandırmalıydı.</span></p>

  <p class="heading"><span class="sgc1">Herhalde bu iyi olurdu. Ama Sark’ın kötü davrandığı kanıtlanabildiği takdirde. Ancak belki o zaman bile Sark cezalandırılamazdı. Kanıt bulunamadığı takdirde bu hiç yapılamazdı. Ne olursa olsun Trantor tedbirsiz davranamazdı. Bütün Galaksi Trantor’un saman yoluna tamamiyle yayılmak üzere olduğunun farkındaydı. Ve Trantor imparatorluğundan olmayan dünyaların ona karşı birleşmeleri olasılığı da vardı. Tabii Trantor böyle bir savaşı bile kazanabilirdi Ama herhalde bedeli ağır olurdu. Ve o zaman zafer, yenilginin daha hoş bir adı halini alırdı.</span></p>

  <p class="heading"><span class="sgc1">Onun için Trantor oyunun bu son bölümünde tedbirsizce bir tek adım bile atılmamalıydı. Abel işte bu yüzden ağır ağır hareket etti. Bürokrasi denilen labirent ve ışıltılı Sark Efendilerinin etrafına ağını usulca ördü. Bir gülümseyişle ağız arıyor, karşılaştıklarını belli etmeden sorguya çekiyordu. Trantor gizli Servisine Dr. Junz'u yakından izlemeleri de emretti. Çünkü öfkeli Libair'li&nbsp;</span><span class="sgc3">her şeyi alt üst edebilirdi. Onun bir dakikada vereceği zararı Abel bir yılda onaramazdı belki de.</span></p>

  <p class="heading"><span class="sgc1">Bilimadamının devamlı öfkesi Elçiyi şaşırtıyordu. Bir keresinde Junz’a, "O ajan neden seni bu kadar ilgilendiriyor?" diye de sordu.</span></p>

  <p class="heading"><span class="sgc1">Adamın Y.U.B.’nin dokunulmazlığı, Büronun sadece şu ya da bu dünya değil, bütün insanlık için çalıştığı, bu yüzden herkes tarafından desteklenmesi gerektiği konularında bir nutuk vereceğini sanıyordu.</span></p>

  <p class="heading"><span class="sgc1">Ama Junz kaslarını çatarak, "Çünkü bu sorunun temelinde Florina'yla Sark ilişkileri yatıyor," dedi. "Bu bağlantıyı ortaya çıkarmayı ve yok etmeyi istiyorum."</span></p>

  <p class="heading"><span class="sgc1">Abel'in midesi bulandı. Her zaman, her yerde bir tek dünyayla ilgileniyorlardı. Bu yüzden de Galaksi birliği konusu üzerinde akıllıca bir biçimde duramıyorlardı. Tabii şurada burada toplum bakımından bazı adaletsizlikler görülüyordu. Bazen bu durum dayanılamayacak bir hal de alıyordu. Ama bu tür haksızlıklar ancak Galaksi çapında önlenebilirdi. Başka türlüsü olabilir miydi? Önce savaşa ve uluslararasındaki çekişmeye son verilmeliydi. Ancak o zaman insan iç dertlerle ilgilenebilirdi. Zaten bunlara da en çok dış düşmanlıklar yol açıyordu.</span></p>

  <p class="heading"><span class="sgc1">Ve Junz, Florina’lı bile değildi! Yani duygularının onu böylesine körleştirmesi için bir neden bile yoktu.</span></p>

  <p class="heading"><span class="sgc1">Abel, "Florina’dan sana ne?" dedi.</span></p>

  <p class="heading"><span class="sgc1">Junz kararsızca durakladı. "O dünyayı kendime yakın hissediyorum."'</span></p>

  <p class="heading"><span class="sgc1">"Ama sen Libair'lisin. Ya da ben öyle sanıyorum."</span></p>

  <p class="heading"><span class="sgc1">"Orası öyle Ama yakınlık duymamın nedeni de bu zaten. Biz, 'Ortalama’lardan oluşan bir Galakside yelpazenin iki ucunu temsil ediyoruz."</span></p>

  <p class="heading"><span class="sgc1">"Yelpazenin iki ucunu mu? Anlayamadım."</span></p>

  <p class="heading"><span class="sgc1">Junz, "Deri bakımından," diye açıkladı. "Onların rengi son derece uçuk. Bizimkiyse son derece koyu. Bunun bir anlamı olmalı. Bu gerçek bizi birbirimize bağlıyor. Florina’lılarla ortak bir yanımız var. Galiba atalarımızın tarihleri, farkIı olmaları yüzünden karşılaştıkları olaylarla dolu. Belki de toplum bakımından her zaman azınlıkta kaldılar. Bizler şanssız beyazlar ve siyahlarız. Farklı olduğumuz için kardeşiz."</span></p>

  <p class="heading"><span class="sgc1">Junz, Abel’in kendisine hayretle baktığını fark ederek birdenbire sustu. Ve bu konu bir daha da açılmadı.</span></p>

  <p class="heading"><span class="sgc1">Ve şimdi, hemen hemen bir yıl sonra, birdenbire, durup dururken, Abel’in bu berbat olayın unutulacağını düşündüğü ve Junz'un da eski heyecanı kalmadığı bir sırada her şey alt üst olmuştu.</span></p>

  <p class="heading"><span class="sgc1">Şimdi Elçinin karşısında bir başka Junz vardı sanki. Sadece Sark'a değil, Abel’e de karşı yakıcı bir öfke duyan bir Junz.</span></p>

  <p class="heading"><span class="sgc1">"Ajanlarını peşime takmana kızmıyorum. Sanırım çok tedbirlisin, hiç kimseye ve hiçbir şeye güvenemiyorsun. Bu kadarına bir diyeceğim yok. Ama neden ajanım bulunur bulunmaz bana haber vermedin?"</span></p>

  <p class="heading"><span class="sgc1">Abel, elini koltuğunun dirsek dayanılan yerine sürdü. Sanki bu ılık kumaşı düzeltmeye çalışıyordu. "İşler çok karışık. Her zaman karışık ya zaten. Biri Uzay-analiziyle ilgili kitapları istediği takdirde bunun yalnız sana değil, bazı ajanlarıma da bildirilmesini istedim. Hatta senin korunman gerektiğini de düşünüyordum. Ama Florina’da..."</span></p>

  <p class="heading"><span class="sgc1">Junz acı acı, "Evet," dedi. "Bunu akıl edemediğimiz için aptallık ettik. Hemen bir yıl çalışıp&nbsp;</span><span class="sgc3">çabalayıp onun Sark'ta olmadığını kanıtladık. Aslında ajanımın Florina’da olduğu belli bir şeydi. Ama bu gerçeği göremedik. Her neyse. Artık o elimizde. Daha doğrusu senin elinde. Herhalde ajanımı görmemi sağlayacaksın. Öyle değil mi?"</span></p>

  <p class="heading"><span class="sgc1">Abel bu soruyu doğrudan doğruya cevaplamadı. "Sana Khorov denilen ,o adamın Trantor ajanı olduğunu mu söylediler?"</span></p>

  <p class="heading"><span class="sgc1">"Değil mi? Bana neden yalan söylesinler? Yoksa bu konuda onlara yanlış bilgi mi verildi"?</span></p>

  <p class="heading"><span class="sgc1">"Sana yalan söylemediler. Onlara bu konuda yanlış bilgi de verilmedi. Khorov on yıldan beri bize çalışıyordu. Sark’lıların bunu bilmeleri sarsıcı bir şey benim için. Bu yüzden hakkımızda daha neler bildiklerini düşünüyorum. Kurduğumuz yapı ne dereceye kadar sağlam? Ama Khorov’un bizim ajanımız olduğunu sana açık açık neden söylediklerini merak etmiyor musun?"</span></p>

  <p class="heading"><span class="sgc1">"Çünkü bu doğru. Ve böylece onları rahatsız etmemi, Trantor’la aralarını bozacak isteklerde bulunmamı engellemeye çalıştılar."</span></p>

  <p class="heading"><span class="sgc1">"Diplomatlar için gerçeklerin hiçbir değeri yoktur. Şarklılar bizim hakkımızdaki bilgilerinin genişliğini açıkladılar. Asıl bu, başlarının müthiş derde girmesine yol açabilir. Çünkü bize çok geç kalmadan yer yer parçalanan haberalma ağımızı geri çekme, tamir edip yeniden kullanma fırsatını sağladılar."</span></p>

  <p class="heading"><span class="sgc1">"O halde kendi sorunu yine kendin cevapla."</span></p>

  <p class="heading"><span class="sgc1">"Sana Khorov’un bizim ajanımız olduğunu zafere eriştiklerini açıklamak için söylediler. Bu bilginin artık onlara yararı ya da zararı olmayacağını biliyorlardı. Khorov’un bizim adamlarımızdan biri olduğunu bildiklerini on iki saat önce öğrendim."</span></p>

  <p class="heading"><span class="sgc1">"Ama nasıl?"</span></p>

  <p class="heading"><span class="sgc1">"Anlamı çok açık bir ima yüzünden. Dinle.</span></p>

  <p class="heading"><span class="sgc1">On iki saat önce Trantor ajanı Matt Khorov’u Florina Devriyelerinden biri öldürdü. O sırada Khorov'un fırınında olan bir erkekle bir kadın kaçıp gittiler. Ortadan kayboldular. Herhalde adam senin Uzay-analizcindi. Onların Efendilerin ellerinde olduklarını sanıyorum."</span></p>

  <p class="heading"><span class="sgc1">Junz haykırarak yerinden kalkacak oldu.</span></p>

  <p class="heading"><span class="sgc1">Abel şarap kadehini sakin sakin dudaklarına götürdü. "Benim resmen bir şey yapmam imkânsız. Ölen ajan Florina'lıydı. Ortadan kaybolan o iki kişinin de yine Florina'lı olduğunu iddia edecekler. Bunun aksini kanıtlayamayız. Tabii onlar Florina vatandaşları oldukları için de bu işe karışamayız. Anlayacağın bizi mat ettiler. Bu yetmiyormuş gibi şimdi de alaya kalkışıyorlar."</span></p>

  <p class="heading"><span class="sgc1"><br class="calibre" /></span></p>

  <p class="heading"><span class="sgc1"><br class="calibre" /></span></p>
</body>
</html>
