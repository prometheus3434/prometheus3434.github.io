<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><a id="bookmark0"></a><span class="font4">İSTANBUL</span></p>
<p class="calibre1"><span class="font2">“Hepimiz kısa bir süre için vardık, sonra başka yerlere gidecektik. Hayatta değildik aslında.</span></p>
<p class="calibre1"><span class="font2">Olmaya yaklaşıyor ama olamıyorduk" John Fante</span></p>
<p class="calibre1"><span class="font1">Ağıtçı Kadın, kendisini Malatya’ya götürecek bir otobüs bulmak için bir o yana bir bu yana koştursa da en yakın otobüsün öğleye doğru Bursa’da olacağını öğrendiğinde, çaresizlikle Bursa Otogarı’nın bir köşesine oturdu ve bitmiş, tükenmiş bir ifadeyle ellerine baktı. Elleri sanki giderek kuruyor, kanı çekiliyor, damarları şişip sönüyordu. Buna son zamanlarda kederden değil de yaşlılıktan ıslanan gözleri de eklenince iyiden iyiye sona doğru yaklaştığını hissediyordu. Karnında yine büyük bir boşluk vardı. Bütün eklemlerinden sesler çıkarken zorlukla ayağa kalkıp otogarı çepeçevre saran büfelere yöneldi. Satın aldığı bir parça poğaçayı güçbela ağzına yuvarladığında, aldığı bit kadar bir işaret uğruna boş yere gezip durduğu bütün o şehirleri düşündü.</span></p>
<p class="calibre1"><span class="font1">Yaşlılık, hep sessizce anlatılan bir tekrarlar bütünüydü. Yaşlılar, eğer kendilerini adamakıllı dinleyecek birini bulurlarsa konuşmaya, hayatlarının tüm mahremini anlatmaya bayılırdı. Fakat yaşlı kadının yaktığı ağıtlar hariç dünya üzerinde bir dinleyeni yoktu. Bursa Otogarı'nm orta yerinde kendini yerlere yuvarlasa, o içli sesiyle bir ağıda otursa, şüphesiz başına bin türlü insan toplanırdı. Ama bu şehirde tuvaletlerin yolunu sorduğu insanlar bile ona yüz çevirmişti. Bu yüzden kurumuş ellerini birbirine geçirip hikayesini yalnız kendi kulaklarına mırıldandı.</span></p>
<p class="calibre1"><span class="font1">Konya'da rüyasını gördüğü yeşil şehir ile tekaüt adamın cebinden çıkan adresi birleştirip Bursa'da Heves Ali'nin izini sürdüğü için kendine kızdı. Mezarı durmadan yer değiştiren o talihsiz adamın Heves Ali'yle yakından uzağa bir ilgisi yoktu. Hikayenin bir yerinde dahi kulağına bir türkü sesi çalınmadığı için işin aslını esasını şıp diye anlamış ama ölen her erkeği Heves Ali'nin yerine koyduğu için Setbaşı’ndaki o evde merakla hikayenin devamını dinlemişti. Üstelik, bir zaman sonra küçük çocukların yakasındaki resimdeki adamla Heves Ali'nin sureti arasında Nurhak Dağları kadar bir mesafe olduğunu da fark etmiş ama artık iş işten geçmişti.</span></p>
<p class="calibre1"><span class="font1">Yine yanıldığını, boşa zaman harcadığını, ömrü billah onu bulamayacağını anladığı için başını öne eğip hüsranla hikayenin devamını dinlemiş, mırıldanarak hikayenin bitiminde yakacağı ağıdın provasını yapmıştı. İşin esasını öğrendikten sonra, siyah takım elbiseli çocuklar, o dantelli hanımefendilerle şık giyimli beyefendiler arasında kendisini yeniden toza dumana katması yakışık almayacağı için avlunun bir köşesinde birkaç saat sessizce ağlayıp sabahla birlikte soluğu Bursa Otogarı'nda almıştı.</span></p>
<p class="calibre1"><span class="font1">Bir zaman otogarı dolduran yolculara, kestane şekeri satan seyyar satıcılara, avuçlarında salladıkları jetonlarla telefon kulübesinde sıra bekleyen insanlara, feribota yetişmek için yolcularını aceleyle indirip bindiren otobüslere bakan Ağıtçı Kadın, bütün bu curcuna arasında onu Heves Ali’ye götürecek yeni bir işaret bekledi. Ama ne Heves Ali’den bir işaret vardı Bursa'da, ne de bu oyunu daha fazla sürdürecek takati kalmıştı.</span></p>
<p class="calibre1"><span class="font1">Sabah hafiften ayaklanan lodosta, elbisesindeki çaput-lar otogarda bir adak ağacının dalları gibi çaresizce sallanıp durdu. Yiyemediği poğaçayı bir duvar dibine koyup karşısına çıkan bir simsara hangi günde olduklarını sordu. Aldığı cevapla bütün hikâyelerin sonuna geldiğine, bu yüzden de tez elden Arguvan’a dönmesinin daha iyi bir fikir olacağına bir kez daha kanaat getirdi. Artık şehir şehir gezip Heves Ali’yi aramanın bir manası kalmamıştı. Üstelik eğer yaptığı hesap doğruysa, ölmesine çok zaman kalmamış, tırpanını bileyleyen Azrail Aleyhisselam da çoktan yola çıkmış olmalıydı. Arguvan'a varırsa fazladan birkaç günü kalacak, o günleri de helalleşmek için eş dosta ayıracaktı. Fakat onu Malatya'ya ulaştıracak otobüsün Bursa’ya varmasına henüz dört saat vardı.</span></p>
<p class="calibre1"><span class="font1">Arada bir otogarın çevresinde dönen martılara, sıkışık trafikte feribotu kaçıracağı için bağırıp çağıran şoförlerle bıkkın yolculara aldırmadan bir banka kurulup uyumaya çalıştı. Fakat bankta sürekli dönüp durmasına rağmen bir türlü rahat edemedi. Bu yüzden etraftaki dilencilere sorup kendisini Medine Turizm’in yazıhanesine attı. Uykudan önce yapması gereken önemli bir işi vardı. Otobüsün kötü koltuklarına düşmemek için bir an evvel bilet alması gerekiyordu.</span></p>
<p class="calibre1"><span class="font1">Boynundaki kesesini çıkarıp simsara para uzattığında, gözü içerideki herkes gibi yazıhanedeki televizyona takıldı. Ülkenin bütün işyerlerinde hep açık duran bu otuz yedi ekran televizyonlar sanki uzun uzun seyretmek için değil, kısa bir meraklı bakış için oradaydı. Herkes gibi yaşlı kadın da bir anlığına televizyona bakıp onu Malatya’ya ulaştıracak biletin düzenlenmesini bekledi.</span></p>
<p class="calibre1"><span class="font1">Biletini koynuna sokup Medine Turizm’in yazıhanesindeki yeşil koltuklara kurulduğunda, arada bir gözlerini açıp televizyona baksa da, değil başka bir şehre gitmek, bir adım dahi atacak takatinin kalmadığını hissetti. Asasına tutunarak yerine kurulur kurulmaz, arada bir heyecanla derin bir nefes alıp lodosun uzaklardan getirdiği yosun kokusunu içine çekti. Fakat onca yıl kuru havaya alışmış olan yaşlı ciğerleri bu nemli havayı kabullenmedi. Kirpikleri birkaç kez birbirine değdiyse de gözlerini bir türlü uyku tutmadı. Birkaç kez arka arkaya öksürerek önce yeniden televizyona, sonra da simsarın arkasındaki tek parça takvime baktı.</span></p>
<p class="calibre1"><span class="font1">Takvimde, Şorikli Yaşar’dan Haceli’ye, Mercedes Ka-dir’den Onyedili’ye, Gız Mahmut’tan Mısto Dayı’ya kadar Malatya’nın bütün meşhur delilerinin bir resmi vardı. Her birini adı gibi bildiği, bir vakitler tıpkı onlar gibi delirme isteği duyduğu bu adamların resimlerini görünce birden yaşlı kadının içi kabardı. Kayısı şeklindeki saate bakıp bir an evvel Malatya’ya dönme isteği duydu. Günlerdir şehir şehir gezmekten yorulmuştu. Üstelik, artık gözlerini kapayıp rüyasında Heves Ali’yi görme isteği bile taşımıyordu. Ellerini eteğinde bitiştirip derin bir uykuya dalarken onun bu vazgeçmiş halinden etkilenen elbisesindeki çaputlar da başlarım sessizce öne eğdi. Bileğinden aşağı yavaşça kayan stres bileziğinin metal topları dönüp kaygıyla birbirine baktı. Artık Heves Ali'nin hikayesi değil de kendisi bile çıkıp gelse faydasızdı sanki. Ağıtçı Kadın, kaşlarını çatıp kesinkes karar vermiş, bu kez evine barkına, yolunu gözleyen ölümün kucağına dönecekti. Bir zaman sonra, ellerini yastık niyetine kullanıp oturduğu koltukta yavaşça uyuyakaldı.</span></p>
<p class="calibre1"><span class="font1">Medine Turizm’in yazıhanesinde ne kadar zaman uyudu, hangi rüyaları gördü, kalbi hangi hatıra için sıkıştı kendi de bilemedi. Bilet kesmek, memleketten gönderilen öteberileri almak ya da yolcu karşılamaya hazırlanan insanlar bir an için durup uyurken su gibi terleyen bu kadına baktı merakla ama sonra başlarını yeniden yazıhanenin otuz yedi ekran televizyonuna çevirdiler. Yaşlı kadın arada bir adeta inler gibi koltukta sağa sola yalpalıyor, sonra da sanki bütün ömrünce hiç uyumamış gibi başını yeniden koltuğun kenarına yaslıyordu.</span></p>
<p class="calibre1"><span class="font1">Başında dikilen iki inzibat omuzlarından dürtmese daha da uyuyacak, ya da belki rüyasında yeniden Heves Ali’yi görecekti. Fakat yaşlı kadın, dudaklarından garip sesler çıkarıp omzunu dürten askerlerin çağrısıyla derin uykusundan uyandı ve şaşkınlıkla etrafına baktı.</span></p>
<p class="calibre1"><span class="font1">“Sen Ağıtçı Kadın mısın?” diye sordu kolunda kırmızı bir bandaj taşıyan asker.</span></p>
<p class="calibre1"><span class="font1">“Evet, benim, hayırdır evladım?” dese de, hala nerede olduğunu anlayamamıştı. Ayağa kalkıp üstünü başını düzeltmeye niyetlendiyse de inzibat, yaşlı kadının ayaklanmasına izin vermedi. İşaretparmağını kadının omzuna koyup onu tekrar yerine oturttu.</span></p>
<p class="calibre1"><span class="font1">“Kaçmak yok, bizimle geliyorsun,” dedi boğazındaki beyaz fularını çekiştiren diğer asker.</span></p>
<p class="calibre1"><span class="font1">“Nereye geliyorum?”</span></p>
<p class="calibre1"><span class="font1">“Karakola,” dedi inzibat.</span></p>
<p class="calibre1"><span class="font1">Aslanağızlı asasına davranan Ağıtçı Kadın “Ama ben Malatya’ya dönüyorum,” dedi, “birazdan otobüsüm gelecek!”</span></p>
<p class="calibre1"><span class="font1">“Onu bunu bilmem anacığım,” dedi ilk asker, “komutanım, kadını gördüğünüz yerde tutup getirin diye emir verdi. Uğraştırma bizi!"</span></p>
<p class="calibre1"><span class="font1">Araya giren simsar ve yolcuların itirazlarına rağmen iki inzibat yaşlı kadının koluna girip onu nöbetçi kulübesine sürükledi. Kendini geri çekip mukavemet gösterdi, kollarından kurtulup inzibatlardan kaçmak istedi ama kadının onca çabalayıp yakarması para etmedi. En cevval askerler arasından seçilen ve kendilerinden asker kaçaklarıyla memleketin it kopuklarıyla mücadele etmeleri istenen bu inzibatlar, yaşlı kadının ortalığı velveleye vermesinden usanıp iki koluna girdiler ve ayaklarını yerden keserek onu hızla nöbetçi kulübesine kapattılar.</span></p>
<p class="calibre1"><span class="font1">Bu askerlerin kendisinden ne istediğini, neler olduğunu, durduk yere neden alıkonduğunu hala anlayamayan yaşlı kadın gözyaşlan içinde kulübenin kapısını zorlasa da feveranı kar etmedi. Kulübenin camlarına vurdu, gelen geçene işaret edip kapıyı açmalarını istedi, ellerini açıp Allah'a dualar etti ama kimse yakarmasına aldırmadı. Çaresiz, yere çöme-lip başını ellerinin arasına alıp ağlamaya başladı. Onun yalvarıp yakarmasını bir an bile umursamayan askerlerse telsizlerini çıkarıp komutanlarına “Bulduk!” “Evet, o!”, “Eminiz!” dediler.</span></p>
<p class="calibre1"><span class="font1">“Ben Ağıtçıyım ama aradığınız kadın değilim," dediyse de inzibatlara söz dinletemedi. Açmaya çalıştığı kapının kilidi bir anda yüzüne kapandı ve biri onu kurtarır diye kulübenin içinde gözyaşlarıyla etrafına baktı. Lakin, bir Allah’ın kulu bile yaşlı kadının yardımına koşmadı. Ağıtçı Kadın, mecburen kulübedeki sandalyeye kurulup başına neler geleceğini korkuyla beklemeye başladı. Nihayet, bir yarım saat kadar sonra kulübenin yanına bir askerî cip yanaştı ve kendisini, bir anda bu eski püskü arabanın üzerine tertipler yazılmış arka koltuğunda buldu.</span></p>
<p class="calibre1"><span class="font1">Cip hareket ederken, yaşlı kadının ne suç işlediğini anlamaya çalışan otogar ahalisinden sesler yükseldi. Kimi gözaltına alınan kadının Nilüfer’de altı katlı bir apartman sahibi yankesici olduğunu, kimi askerlerin otogardaki dilencileri topladığını, bir başkası üstüne basa basa bu Roman kadının besbelli bir suçtan arandığını söyledi. Arkasında kara bir duman bırakıp Yalova’ya yönelen cipte korkuyla etrafına bakan Ağıtçı Kadın arada bir ağzını açıp yanına kurulan yeni askerlere hangi suçtan gözaltına alındığını, kendisini nereye götürdüklerini sorduysa da Topçular Feribot Iskelesi'ne varana değin tek bir cevap alamadı. Cip, bir zaman sırasını bekledikten sonra hızla feribota girdi.</span></p>
<p class="calibre1"><span class="font1">Feribot iskeleden yavaş yavaş ayrılırken lodos yerini çoktan ılık bir havaya bırakmıştı. Denizin yüzeyinden kopan hafif bir rüzgâr kalıntısı gökyüzündeki martıları kıyıdaki balıkçı barınaklarına sürüklüyor, kıyı boyunca yükselen gür ağaçlarla kaplı ormanların yeşili denize düşüyordu.</span></p>
<p class="calibre1"><span class="font1">Ağıtçı Kadın, sanki kelepçeliymiş gibi ellerini dizlerinin arasına almış, merakla yanındaki askerlere bakıyordu. Arada bir konuşmaya niyetlense de askerler başlarını çevirip korkuyla cipin ön tarafındaki komutanı gösteriyorlardı. işte o zaman boynunu büküp korkuyla başına gelecekleri düşünüyordu.</span></p>
<p class="calibre1"><span class="font1">Kendisini bildi bileli devlete işi düşmemişti yaşlı kadının. Hastalandığında yarasını kendi sarmış, hastaneye bile gitmemişti. Karakolun nasıl bir yer olduğunu bile bilmiyordu. Bu yüzden, bileklerine taktıklarını düşündüğü kelepçeyi gevşe-tirmiş gibi, ellerini arada bir iki yana açıp devletin kendisinden ne istediğini bulmaya çalışıyor, fakat ne kadar çabalarsa çabalasın, bir sonuca varamıyordu.</span></p>
<p class="calibre1"><span class="font1">Cipin ön tarafında oturan komutan aksi birine benziyordu. Onca yol gitmelerine rağmen bir kez bile yanındaki şoförle konuşmamıştı. Kepini çıkarmış, dirseğine kadar sıvadığı kolunu camdan dışarı sarkıtmıştı.</span></p>
<p class="calibre1"><span class="font1">Yaşlı kadın, komutana seslenmek için fırsat kolluyordu. Fakat komutan, feribot bir süre yol aldıktan sonra arkadaki askerlere dönüp “Kadına göz kulak olun!” dedi ve hızla üst kata çıktı.</span></p>
<p class="calibre1"><span class="font1">Aracın şoförü olan genç asker, arkadaşlarına el sallayıp komutanın peşi sıra koşmaya başladı. Komutanlarının gidişinden cesaret alan diğer askerler telaşla bir sigara yaktılar. Ağıtçı Kadın, işte o vakit kurumuş ağzını yeniden açıp neden alıkonulduğunu, kendisine neden bir açıklama yapılmadığını sordu.</span></p>
<p class="calibre1"><span class="font1">"Biz de bilmiyoruz," dedi askerlerden biri ve avuç içine sakladığı sigarasından bir yudum alıp başını korkuyla feribotun üst katına çevirdi.</span></p>
<p class="calibre1"><span class="font1">“Nereye gidiyoruz, onu söyleyin bari?" dedi Ağıtçı Kadın.</span></p>
<p class="calibre1"><span class="font1">“İstanbul’a gidiyoruz,” dedi asker.</span></p>
<p class="calibre1"><span class="font1">“Sebep?”</span></p>
<p class="calibre1"><span class="font1">Hala araç komutanının yolunu gözleyen asker, “Orasını biz de bilmiyoruz," dedi, “bizi konuşturup da başımızı belaya sokma!”</span></p>
<p class="calibre1"><span class="font1">Bu askerlere soru sorup durmadan üstelemenin bir anlamı yoktu. Çaresiz, üstü brandayla kapalı cipin arka tarafında başını dizlerinin arasına alıp korkuyla yere baktı.</span></p>
<p class="calibre1"><span class="font1">Bir tek gün bile ağıt yakarken devletin adını ağzına almamıştı. Hatta, devletin gazabından korktuğu için darbe zamanında ölen gençlerin cenazesine bile gitmemişti. O bu dünyadan çok öbür dünyanın düzeniyle ilgilenmişti hep. Fakat göründüğü kadarıyla bu kez yerle göğün hesabı karışmış, devlet sonunda ahirete de el atmıştı.</span></p>
<p class="calibre1"><span class="font1">Sıranın kendisine geldiğini düşünüp ona refakat eden askerleri zora sokmamak için ağzını kapadı ve bakışlarını dışarıda feribotun hızıyla yırtılan, arkasında beyaz bir köpük bırakan denize çevirdi. Bir vakit sonra kara tümden kaybolup yerini uçsuz bucaksız denize terk etti.</span></p>
<p class="calibre1"><span class="font1">Uzunca bir zaman denizden başka hiçbir şey görmedi yaşlı kadın. Feribotun alt katındaki araçlarından inen yolcular arada bir yukarı çıkıp tekrar aşağı iniyor, kimileri de görevlilerin uyarılarına aldırmadan feribotun korkuluklarına asılıp dışarı bakıyordu. Birkaç kez cipten aşağı inmeyi teklif ettiyse de askerler bu isteğini kabul etmedi. Zaten çok geçmeden basamaklardan kızgınlıkla inen komutanla şoför, ellerindeki kumanyaları araçta yaşlı kadının başında dikilen askerlere verdi.</span></p>
<p class="calibre1"><span class="font1">“Evladım," dedi, “nereye gidiyoruz, ne kabahat işledim?" diye sordu komutana.</span></p>
<p class="calibre1"><span class="font1">“Kabahatini bilmiyorum ama İstanbul’a gidiyoruz anacığım,” dedi komutan.</span></p>
<p class="calibre1"><span class="font1">Taş çatlasa otuzlu yaşlarında olmasına rağmen tek bakışıyla emrindeki askerleri titreten komutanın “Anacığım!” sözünden güç alan Ağıtçı Kadın, araçtan inmeye yeltendi ama askerler ona izin vermedi.</span></p>
<p class="calibre1"><span class="font1">“Tamam da,” dedi Ağıtçı Kadın, “evim barkım, bekleyenim var memlekette.”</span></p>
<p class="calibre1"><span class="font1">Elindeki dürümlerden birini yaşlı kadına uzatan komutan, “Orası beni ilgilendirmez,” dedi, “gördüğünüz yerde paketleyip bize getirin diye emir verdiler.”</span></p>
<p class="calibre1"><span class="font1">Olacaklar yüzünden beti benzi sararıp el ve ayakları titremeye başladı. Azrail Aleyhisselam’ın gelmesine henüz altı gün vardı ama buraya kadarmış, diye geçirdi içinden. Kendisine verilen dürümü korkuyla geri çevirirken içine adeta bir yumruğun çöktüğünü hissetti.</span></p>
<p class="calibre1"><span class="font1">“Sebep?” diye sordu kekeleye kekeleye.</span></p>
<p class="calibre1"><span class="font1">“Bilmiyorum,” dedi dişlerindeki maydanozu tırnağıyla temizlemeye çalışan komutan, “dünden beri bütün otogarlara haber verildi. Seni bulmak da bize kısmet oldu.”</span></p>
<p class="calibre1"><span class="font1">Ağıtçı Kadın'ın zamanın iki büklüm ettiği sırtı sanki o an bir tırtılmki gibi elli kat oldu. Damarlarında gezinip duran kanı bir noktada durup korkuyla geri çekildi. Gözleri kararırken düşmemek, düşüp de başını yere çarpmamak için aracın kenarlarına tutundu. Tam yeniden ağlayacaktı ki, feribottan kuvvetli bir uyarı sesi duyuldu. Ortalıkta dönüp duran yolcular hemen otobüslerine doğru koşturdu. Araçlarını feribotun alt katma park eden şoförler arabalarını çalıştırıp feribotun Pendik İskelesi’ne yanaşmasını beklediler. Çok geçmeden açılan kapaklarla birlikte feribottan kurtulan arabalar İstanbul'un farklı yönlerine dağılırken Ağıtçı Kadın’ı taşıyan askerî cip de yönünü Kartal’a çevirdi.</span></p>
<p class="calibre1"><span class="font1">Cipin tavanını örten brandadaki pencereden dışarıya bakan yaşlı kadın, ağıt yakmak için defalarca geldiği bu şehre ilk kez bir suçlu olarak getirilmesinin ağır yüküyle nereye gittiklerini anlamaya çalıştı ama bulamadı. Bu şehrin ner-deyse her semtinde ağıt yakmıştı ama sahil boyunca hareket ettikleri için bu kez hangi yöne gittiklerini bir türlü çı-karamıyordu. Yutkunarak, sahilde birbirine sanlan sevgililere, çer çöpün vurduğu kayalıklara, ellerindeki oltayı yavaşça hareket ettiren balıkçılara, denizde uykuya yatmış gibi hareketsiz duran yük gemilerine, adeta yana eğilmiş gibi denizin üzerine abanan evlere baktı.</span></p>
<p class="calibre1"><span class="font1">Yaşlı kadın, Rumlardan Ermenilere, kimi kimsesi kalmamış varlıklı adamlardan memleketin tanınmış simalarına kadar defalarca ağıt yaktığı İstanbul'un hiç değişmediğini düşündü. Onca zaman gezip tozduktan sonra son nefesini İstanbul'da vereceği korkusuyla başını önüne eğdi. Yanındaki askerler, geride kalan sahildeki genç kadınlan gösterip birbirlerinin kollarını dürterken camında “görevli” yazan askerî cip bir süre sahil yolunu dolandıktan sonra Kadıköy'e yöneldi.</span></p>
<p class="calibre1"><span class="font1">Dışarıda hızla geçtikleri Kartal ve Maltepe'ye bakıp yeniden iç çekti. İstanbul, Anadolu'daki her şehirden bir parça koparıp bambaşka bir terkip olmuştu. Ama onlardan parçalar koparırken hem İstanbul'un kendisi bozulmuş hem de geride kalan şehirleri biçimsizleştirmişti. Lakin para demekti İstanbul, aşk demekti, şehvet ve şatafat demekti. Ama herkesin akın akın koştuğu bu şehirde ölmek istemiyordu. Çünkü bu şehre ne zaman gelirse gelsin, kendisini adeta bir sığıntı gibi hissediyor ve hep çabucak kaçmak istiyordu. Bu şehirde yaşamak için köklerinden, evinden barkından kopmak, buraya ait olmak, nereden geldiğini unutmak, bambaşka biri olmak gerekiyordu. Ama o elli yıldır hep aynı kalmıştı.</span></p>
<p class="calibre1"><span class="font1">Arada bir onu bekleyen evini hatırlayıp Heves Ali uğruna başına açtığı dertleri düşünüyor ve başını yeniden kederle önüne eğiyordu. Bir türlü açılmayan trafikte bekledikçe göğsü sıkışıyor, bir an evvel bu cipten inip temiz hava almak istiyordu.</span></p>
<p class="calibre1"><span class="font1">İstanbul gürül gürüldü ama yaşlılar için burada yaşamak tam bir eziyetti. Bu şehir yaşlılar için değil, baştan başa gençler için kurulmuştu sanki. Kadıköy'e yaklaştıklarında sokaklarda gördükleri gençler neşeyle şakalaşıyor, birbirlerini kovalayıp durmadan bir şeyler yiyor, aşıklar etrafta kim var kim yok aldırmadan her köşe başında koklaşıp öpüşüyordu. Sahil yolunda gördüğü sokak müzisyenleri, midye ve </span><span class="font2">ta-</span><span class="font1">vuklu pilav satıcıları, işportacılar, yalnızlar, işsiz güçsüzlerle terk edilmişler sanki bu şehirden kendi paylarını ister gibi arada bir gökyüzüne bakıyor, ardından da yeniden tıpkı yaşlı kadın gibi bakışlarını yollardaki keşmekeşe dikiyorlardı. Bunca görüntü sadece Ağıtçı Kadın için değil, arkada oturan iki asker için bile fazlaydı. Nefeslerini tutmuş, kimbilir bir daha ne zaman görecekleri İstanbul’u son kez zihinlerine kazımaya çalışıyorlardı.</span></p>
<p class="calibre1"><span class="font1">Onları taşıyan cip Kadıköy'ün ara sokaklarından geçerek Fenerbahçe Orduevi’nin kapısında durduğunda hâlâ kendilerine gelememişlerdi. Ön tarafta oturan komutan araçtan inerek önce gür bir tekmil verdi, ardından da kapıdaki nöbetçi subaya görev kâğıdını uzatıp içeriden beklediklerini söyledi.</span></p>
<p class="calibre1"><span class="font1">Nizamiyedeki subay, görev kâğıdını onaylayıp içeri geçmelerine izin verdikten sonra durup gülümseyerek iki askerin kolları arasında iki büklüm duran Ağıtçı Kadm’a baktı. Yaşlı kadının kara teni beyaza çalmış, işkenceye çekileceği korkusuyla beti benzi solmuştu. Arada bir yanından geçen askerî araçlara bakarak yutkunuyor, sonra da gözlerini korkuyla orduevinin şatafatlı binasına çeviriyordu.</span></p>
<p class="calibre1"><span class="font1">Geçişlerine izin verildikten sonra orduevinin kale duvarı gibi yapılan kapısından içeri girip nihayet bir cennet bahçesini andıran yollarda ilerlemeye başladılar. Yanlarından pal</span></p>
<p class="calibre1"><a id="bookmark1"></a><span class="font4">ın</span></p>
<p class="calibre1"><span class="font1">miye ağaçlan, özenli bahçeler, kameriye ve şezlonglar, sahile yakın masalara kurulan gösterişli sofralar, her yana yayılan hafif bir müzik, ortalıkta kurumla gezen emekli generaller geçti. Kısa bir süre sonra orduevindeki gazinonun kapısında durduklarında, araçtaki askerlerin şaşkınlığı hala geçmemişti. Garson kıyafeti giymiş yakışıklı askerler, ellerindeki altın yaldızlı tepsilerle bahçedeki bol yıldızlı komutanlara kahve servisi yapıyordu. Arada bir şık giyimli kadınlar gazinoya girip bir süre sonra tekrar dışarı çıkıyor ve yakalarına iğneledikleri fotoğrafı çıkarıp hızla orduevinin sahiline iniyordu.</span></p>
<p class="calibre1"><span class="font1">Cipteki komutan hepi topu bir astsubaydı. Yanından geçen komutanlara selam vermekten heder olmuştu. Yakalarıyla omuzlarında çelenkli yıldızlar taşıyan, ceplerinde türlü renkte nişanlar olan komutanların rütbeleri astsubayın üç çizgili rütbesini un ufak etmiş, bu yüzden orduevinde kendisini bin kat ezilmiş hissediyordu. Sonunda ortalıkta gezinip duran generallerin hangisine selam vereceğini bilememenin şaşkınlığıyla Ağıtçı Kadın’ın koluna girdi ve onu bir çırpıda orduevi gazinosuna soktu. Karşısına çıkan subaylara tekmil verip her defasında yeniden içeride beklendiklerini söyledi ama yaşlı kadının yırtık pırtık elbisesi ziyadesiyle dikkat çekiyordu. Gazinonun uzun koridorlarında karşılarına çıkan subay eşleri merakla Ağıtçı Kadın’a ve elbisesine bakıp kıkırdaşmaya başladılar.</span></p>
<p class="calibre1"><span class="font1">Duvarlarında Atatürk’ün türlü boylarda fotoğraflarının olduğu orduevi gazinosunun devasa salonuna girdiklerinde, astsubayla yaşlı kadınının karşısında koca bir kalabalık belirdi. Rütbelerine göre sıraya girmiş subaylar, uzun bir masanın arkasında dikilen bir kadının ellerini sıktıktan sonra büyük bir intizamla dışarı çıkıyorlardı.</span></p>
<p class="calibre1"><span class="font1">O zamana kadar başına neler geleceğini bilememenin kaygısıyla hop oturup hop kalkan yaşlı kadın olan biteni anlamaya çalışsa da başarılı olamadı. Sonunda, kendisini kollarından kavrayan subayın yanında dikkatle içeriye baktığında, içeride düpedüz bir merasim olduğunu fark etti.</span></p>
<p class="calibre1"><span class="font1">Upuzun masanın yanında sıraya girmiş subaylar, yüzü gözü kederden dağılmış bir kadına başsağlığı diliyordu. Kapkara bir tayyör giymiş olan san saçlı kadın bir süre kendisine söylenen sözleri sessizce dinliyor, başsağlığı dileklerini kabul ettikten sonra ellerini sıradaki diğer subaya uzatıyordu.</span></p>
<p class="calibre1"><span class="font1">Ağıtçı Kadın ile astsubay, uzunca bir zaman gazinonun kapısında dikilip bu törenin bitmesini bekledi. Fakat subayların geçişi biter bitmez içeriye bu sefer milletvekillerinden belediye başkanlarına kadar büyük bir kalabalık girdi.</span></p>
<p class="calibre1"><span class="font1">Besbelli sarı saçlı kadın da sıkılmıştı bu törenden. Arada bir yerine oturup sırasını yanındaki ikiz gibi görünen kızlarına bırakıyor, alnını ovup derin derin nefes alıyor, bir süre dinlendikten sonra bu acılı görevi yeniden kendisi devralıyordu.</span></p>
<p class="calibre1"><span class="font1">Zamanla gelip gidenlerin sayısı azalmaya başladı. Kapıda görünen bir albay Evren Paşa’nın taziye mesajını sarı saçlı kadına uzatıp bir emri olup olmadığını sordu. Yorulmuştu kadın. Göz torbaları şişmiş, yüzü solmuştu. Yine de, çektiği acıya rağmen metanetli olmaya çalışıyordu.</span></p>
<p class="calibre1"><span class="font1">“Paşamız başımızdan eksik olmasın,” diyebildi sadece.</span></p>
<p class="calibre1"><span class="font1">Mektubu alıp çantasına koydu. Sonra da salona baktı. Kuyrukta kimse kalmamıştı. Bir an evvel evine gitmek, artık acısıyla baş başa kalmak istiyordu. lkiz kızlarının kollarında kapıya yöneldiğinde, astsubay yine gür bir sesle tekmil verip kendisini tanıttı. Ardından da yanındaki kadını gösterip kendisine emredildiği üzere Ağıtçı Kadın’ı getirdiğini söyledi.</span></p>
<p class="calibre1"><span class="font1">“Hoş geldiniz,” dedi üzgün kadın, “sizi de yorduk buraya kadar. Zahmet verdik.”</span></p>
<p class="calibre1"><span class="font1">Olan biteni anlayınca iyiden iyiye rahatlayan Ağıtçı Kadın, “Başınız sağ olsun,” dedi, “toprağı bol olsun rahmetlinin. Zahmet ne kelime, ölümün karşısında boynumuz kıldan ince.”</span></p>
<p class="calibre1"><span class="font1">“Buyrun,” dedi san saçlı kadın, “arabayla bizim eve geçelim. Orda yakarsınız ağıdınızı. Yakışık almaz burada.”</span></p>
<p class="calibre1"><span class="font1">“Peki,” deyip bu ellili yaşlardaki kadına tahsis edilen askerî araca geçtiklerinde, öne törenden sorumlu olan albay, arkaya da şehidin eşiyle Ağıtçı Kadın oturdu. Arka tarafta yer kalmadığı için şehidin üzgün kızlan mecburen başka bir araca geçti.</span></p>
<p class="calibre1"><span class="font1">Simsiyah bir filmle kaplı olan aracın camları kapalı olduğu için boğucu bir hava vardı içeride. Ağıtçı Kadın, Fenerbahçe Orduevi’nden çıkıp Kısıklı'ya doğru yola çıktıklarında, başını çevirip camdan dışarıya bakan sarı saçlı kadına çevirdi gözlerini. Yüzü gözü şişmişti ama asker eşlerine ait bir dirayetle kendine hakim olmaya çalışıyordu kadın. Fakat kendini kastıkça çektiği acı büsbütün yüzüne vuruyordu. Arada bir dişlerini sıkıp dudağını dişliyor, sonra yeniden gözlerine hücum eden gözyaşlarını durdurmaya çalışıyordu.</span></p>
<p class="calibre1"><span class="font1">“Ağla,” dedi Ağıtçı Kadın, “içine atma. Rahatlarsın.”</span></p>
<p class="calibre1"><span class="font1">“Ağlayamıyorum,” dedi kadın, “hiç kimse ağlayamıyor kahramanımın arkasından. Eşim, bir gün ölürsem arkamdan kimse ağlamayacak, diye söz verdirmişti bize. Öleceği içine doğmuş demek. Birkaç ay sonra üniversite imtihanına girecek iki kızı, gencecik yaşta dul kalan ben, banka kredisiyle yeni aldığımız evimiz, kalp hastası bir kayınpeder; öyle kaldık işte bir başımıza."</span></p>
<p class="calibre1"><span class="font1">Önde oturup konuşulanlara kulak kabartan albay “Komutanım çok kıymetli biriydi,” dedi, “onun gibi biri daha gelmez bu ülkeye. Hepimizin başı sağ olsun!”</span></p>
<p class="calibre1"><span class="font1">“Vatan sağ olsun,” dedi kederli kadın.</span></p>
<p class="calibre1"><span class="font1">Ağıtçı Kadın, “ O vakit beni neden çağırdınız?" diye sordu, “Madem ağlamayacaksınız, bana neden ihtiyaç duydunuz?”</span></p>
<p class="calibre1"><span class="font1">“Kısıklı'da bir hoca var,” dedi sarı saçlı kadın, “ölüler göz-yaşlarıyla uğurlanmazsa öbür dünyada işleri zor olurmuş dedi. Biz de eşimin yası için araya taraya seni getirttik. Biz yeminliyiz, ağlamayacağız. Ama konu komşu gözyaşı ister!” Ağıtçı Kadın iç çekerek “Allah taksiratını affetsin kocanızın," dedi, “hepimiz bir gün öleceğiz.”</span></p>
<p class="calibre1"><span class="font1">“Öyle,” dedi biraz hava almak için camı yavaşça indiren kadın, “hepimiz gideceğiz. Ama eşimin ölümü çok ani oldu.” “Rahmetli kimdi, neyin nesiydi, nasıl öldü, anlatın da ağı-dını yakayım eve varınca,” dedi Ağıtçı Kadın.</span></p>
<p class="calibre1"><span class="font1">İki gün önce ölen kocasını toprağa veren sarı saçlı kadın, bir an başını çevirip önce Kısıklı'daki gecekondulara, peşinden de yavaş akan trafikte önlerinde aniden duran bir belediye otobüsüne baktı. Üzerine, Türk Ticaret Bankası'nın reklamı giydirilen otobüs hıncahınç insan doluydu. Kadın, otobüse kederle bakıp sanki her an ağlayacakmış gibi birkaç kez arka arkaya yutkunarak rahmetli kocasının hikâyesini anlatmaya başladı.</span></p>
<p class="calibre1"><span class="font1">ONUNCU BÖLÜM</span></p>
</body>
</html>
