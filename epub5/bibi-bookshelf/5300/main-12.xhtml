<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><a id="bookmark0"></a><span class="font4">ERZURUM</span></p>
<p class="calibre1"><span class="font2">“Herkes</span><span class="font1"> diyannda </span><span class="font2">muhabbetinde </span><span class="font1">Bilmem bizi ne civara yazmışlar" Aşık Sümmani</span></p>
<p class="calibre1"><span class="font1">Ağıtçı Kadın, iki gün iki gece süren bir yolculuktan sonra, önce Haydarpaşa’dan Çetinkaya Istasyonu’na, oradan da Doğu Ekspresi’yle Erzurum Garı'na indiğinde yüzüne buz gibi bir hava çarptı. Yerlerde karyoktu ama duvar diplerinde buz tutmuş kar kütleleri seçiliyordu. Belli ki geceden esen keskin bir ayaz Erzurum’u buza kesmişti. Saatin kaç olduğunu anlamak için gardaki büyük saate baktı ama saatin bile donduğunu, akreple yelkovanın bir noktada çakılı kaldığını gördü. Garın hemen karşısında ulu heybetiyle yükselen Palandöken Dağı hala karla kaplıydı. Trendeyken Aşkale’den sonra beliren irili ufaklı dağların eteklerinde çobanların önlerine kattığı sürüleri görünce, bunu baharın müjdecisi saymıştı. Ama belli ki Erzurum’a geceden hafif bir kar yağmıştı. Kar bir tek çatılarda kalmış ama sokaklarda daha fazla dayanamamıştı. Fakat vakit çoktan öğleni bulmasına rağmen Erzurum sokaklarında hâlâ keskin bir soğuk geziniyordu.</span></p>
<p class="calibre1"><span class="font1">Bütün kışı aç geçirmiş bir kurt gibi burnunu açıp bu soğuk havayı içine çekti. Sokaklar tenhaydı. Arada bir gözüne çarpan insanlar, kaldırım yerine yolları tercih ediyor, sonra da gözden kayboluyordu. İstasyon Caddesi’nin sağına soluna dağılan eski taş dükkânlarla arka arkaya yaşadığı depremlerle iyice güçsüzleşen cumbalı taş evlerin bacalarından dumanlar yükseliyordu. Donmasın diye arabaların üzerine güzelce serilen halılar çekti yaşlı kadının dikkatini. İleride bir bakkal, soba külünü sokağa döküyordu. Fırından çıkan bir çocuk elindeki ekmek poşetinden yükselen buğuyla gülümseyip var gücüyle evine doğru yürüyor, daha ötede bir şoför, bir türlü çalıştıramadığı arabasıyla cebelleşiyordu.</span></p>
<p class="calibre1"><span class="font1">Bu şehir safi beyaz ve siyahtan yapılmıştı. Birileri gelip Erzurum'un resmini çekmiş ama bu resmi sonradan renklendirmeyi aklına getirmemişti sanki. O yüzden daracık bir çerçeveye hapsedilmiş gibi bir hali vardı Erzurum'un. Fakat Ağıtçı Kadın, dışarıdan daracık görünen o çerçevenin içinde her gece uzun masallar, şen şakrak hikâyeler anlatıldığını bilirdi. Oltu taşından yapılma nadide tespihler şak şak diye çekilirken, şekerler kıtlatılıp üzerine kapkara çaylar içilir ve Erzurum’un soğuk yüzünden evlere hapsettiği insanı, zamanı bu uzun hikâyeler yardımıyla dayanıklı hale getirirdi.</span></p>
<p class="calibre1"><span class="font1">Onca zaman sonra rüyasında ona seslenen sesin varlığıyla yeniden yollara düşen yaşlı kadın, zamana ve soğuğa dayanmak için bir hikâyeye ihtiyaç duyuyordu. Ama hikâyenin sahibinin bu şehrin hangi yöresinde olduğunu henüz bilmiyordu. Tıpkı diğer şehirlerde yaptığı gibi başını kaldırıp şehirdeki camilere göz gezdirdi ve şerefeleri bile buz tutmuş minarelerden yükselecek bir sala sesine kulak kesildi. Ama İstanbul'daki yas evinde uyuyakalırken gördüğü, “Erzurum’dayım şimdi! Gel bul beni,” diyen Heves Ali’nin işaretçisi olacak tek bir ses dahi işitmedi.</span></p>
<p class="calibre1"><span class="font1">İstanbul’da ağıt yakıp uyuduğu gece, hafızasında rüya gördüğüne dair tek bir görüntü bile yoktu ama ona “Gel,” diyen bir ses hâlâ kulaklarında çınlıyordu. Bu sesin hangi rüyadan fırlayıp kulaklarına yapıştığını, hangi yollardan geçip kalbine indiğini, göğüs kafesinde nasıl çarpıp durduğunu anlamak için kendisini onca zorlamasına rağmen gördüğü rüyayı bir türlü hatırlayamamıştı. iki gün daha kalması gerekirken sabah erkenden kalkıp ev ahalisiyle vedalaşmış, rahmetli subayın karısıyla kederli kızlarına sarılmış, nemli gözlerini silmiş ve cebine sıkıştırılmaya çalışılan birkaç kuruşu geri çevirerek soluğu Erzurum’da almıştı.</span></p>
<p class="calibre1"><span class="font1">Yırtık pırtık elbisesi ve beline bağladığı çakal ve kurt kuyrukları yüzünden Erzurum ahalisinin şaşkın bakışları eşliğinde Gürcü Kapı’ya doğru yola çıkan Ağıtçı Kadın, bir zaman amaçsızca sokaklarda yürümeye devam etti. Hava erken kararıyordu bu şehirde. Güneş, eğer şehri çevreleyen ulu dağlardan fırsat bulabilirse, bir an için yüzünü gösteriyor, sonra da gözden kayboluyordu. Zaten, anlaşıldığı kadarıyla bu şehirde yalnızca sonbahar, kış ve karakış yaşanıyordu.</span></p>
<p class="calibre1"><span class="font1">Memleketin her tarafında ağaçlar çoktan yaprağa durup doğa bir anda canlanırken Erzurum’a baharın habercisi hâla ulaşmamıştı. Bu yüzden, sokaklarda hiç durmadan yürümesi, bir an evvel Heves Ali'den bir işaret bulması gerekiyordu. Geceye kalırsa işi hepten zorlaşacaktı. Gerçi çok darda kalırsa herhangi bir evin kapısını çalıp derdini anlatır ve muhakkak bu şehirde kalacak bir yer bulurdu ama onun derdi sadece Heves Ali’yi bulmak değildi. Çok fazla vakti kalmadığını, söz verdiği üzere Azrail Aleyhisselam’ın üç gün sonra gelip canını alacağını biliyor, bu yüzden de son nefesinde Heves Ali’den bir işaret alıp onunla göreceği hesabını en azından mahşer gününe havale etmek istemiyordu.</span></p>
<p class="calibre1"><span class="font1">Boy boy apartmanların yükseldiği sokaklarda çaresizce dolaşırken öğleden sonra kendisini eski bir kervansarayın önünde buldu. Köşede kadayıf dolması satan bir-iki dükkân vardı. Bir an, sabahtan beri hiçbir şey yemediğini düşündü. Fakat canı ne lokantalardan yükselen cağ kebaplarından çekti, ne de içine bol miktarda ceviz konulup dolma gibi sarılan bol şireli kadayıflardan yemek istedi. Evden kaçtıktan sonra bir daha ne olduğunu hiç bilemediği annesi, sık sık kızının sıska haline bakıp “Ye!” diye uyarırdı onu, “Yaşlanınca yiyemezsin, şimdi ye!” Gençken parası, yaşlanınca da onca lezzetli yemeği midesine indirmeye iştahı olmazdı insanın.</span></p>
<p class="calibre1"><span class="font1">Sırf bir şey yemiş olmak için, çaresiz, Taş Han'ın önünden geçen bir simitçiye seslendi. Fakat yaşlı kadının kılık kıyafetine bakıp kendisine para vermeyeceğini düşünen simitçi oralı olmayıp yürümeye devam etti. Bunun üzerine, koy-nundan kesesini çıkarıp simitçiye gösterdi. Nihayetinde, eski çağlardan beri havada sallanan bir keseye kimsenin hayır dediği görülmemişti. Keseyi görünce yaylana yaylana yaşlı kadının yanına gelen çocuk yaştaki simitçi gevrek simitlerden birini ona uzattı. Fakat yaşlı kadının gözü onlarca simidin bir halka oluşturduğu tepsideki simitlere değil de, bu halkanın içine yerleştirilmiş bir baş soğana ilişti. Simitle soğanın neden yan yana durduğunu bir türlü anlayamadı. Bir an için Erzurum’da simidin soğanla yendiğini düşündü. Fakat bu ikisinin tadını birbirine yakıştıramadığı için gözlerini yeniden çocuğa çevirdi. Kesesindeki bozukluğu simitçi çocuğa uzatırken tepsideki soğanın sebebini sordu.</span></p>
<p class="calibre1"><span class="font1">Başını sessizce öne eğdi simit satıcısı, yüzü utançtan kıpkırmızı oldu. Sanki her an yere düşüp ağzından köpükler saçacakmış gibi, kapkara gözlerini yere dikerek “Sara hastasıyım,” dedi.</span></p>
<p class="calibre1"><span class="font1">Bir-iki ısırık alabildiği simidin tamamını yiyemedi Ağıtçı Kadın. Çıtır çıtır simidi ağzının içinde onca çevirip durmasına rağmen bir türlü kursağından aşağı yuvarlayamadı. Bir an, Heves Ali’yi aramaktan vazgeçip gerisin geri Arguvan’a dönmeyi geçirdi aklından. “Gerçek acı bu,” diye söylendi kendi kendine, “sara ve soğan taşıyan çocuk. Gerçek acı bu. Elli yıl yaşadığım şey gerçek bir acı değil ki! Yanımda taşıyacağım bir soğanını bile yok bu dünyada," dedi yutkuna yutkuna.</span></p>
<p class="calibre1"><span class="font1">Yürüdüğünü bile fark etmeden ilerlerken bir an ona seslenen kara çarşaflar içindeki bir kadının sesini duydu. Kadın, yüzündeki peçeyi hafifçe aralayıp duvar dipleriyle kaldırımlarda yürümemesi gerektiğini söyledikten sonra kara eldivenler içindeki parmağıyla sarkıtları işaret etti. Binanın ucunda tüm parlaklığıyla dikilen sarkıt yaşlı kadının gözlerinin içine bakıyordu. İşte o zaman Erzurum’da neden herkesin kaldırım yerine yollarda yürüdüğünü daha iyi anladı ama içindeki keder bir türlü geçmek bilmiyordu. İçini kavurup duran merak ve kederle kendisini epeydir dibinde beklediği Taş Han denen eski binaya attı.</span></p>
<p class="calibre1"><span class="font1">Taş Han’ın, tavanına ışıltılı avizeler asılan işlemeli koridorlarında dolaşırken yaşadıklarının adını koymaya çalıştı. Pekâlâ kin de denebilirdi bütün hissettiklerine. Elli yıl önce onu yüzüstü bırakan bir adama karşı duyduğu öfke çoktan azalmış, yerini nefret gibi daha esaslı bir duygu almıştı. Onu veya izini bulduğunda ne yapacağını, hikâyesinin tamamını dinlediğinde ona ne söyleyeceğini kendisi de bilmiyordu. Ama içinde bir türlü dizginleyemediği, delicesine çarpıp duran bir merak vardı. Onca yol ve dağı aşıp yazın girmediği kışın çıkmadığı bu şehre de onun için gelmişti. Fakat Taş Han’ın koridorlarında Heves Ali yerine bıyıkları bile buz tutmuş, sıkıca sarınan, esmer ve kara bakışlı adamlar dolaşıyordu.</span></p>
<p class="calibre1"><span class="font1">Bir an merakla Taş Han'ın bir labirenti andıran koridorlarında yavaşlayıp vitrinlere asılan türlü boy ve fiyatlardaki Oltu taşlı tespihlere baktı. Üç hilalli, Osmanlı tuğralı, ejderha başlı imamelerle yan yana dizilen tespihler çarşıdaki meraklı müşterilerini bekliyordu. Kimi dükkânlarda çıraklar dizlerine serdikleri örtülere sürttükleri taşları arada bir kaldırıp ışığa tutuyor, diğerleri de taşlara şekil verip zımparalıyordu. Soğuktan korunmak için kalın elbiselere sarınan gür bıyıklı adamlar burunlarını vitrinlere yanaştırıp dikkatle tespihlere bakıyor, ardından da ağızlarından buharlar çıkararak Taş Han’ın başka bir koridoruna sapıyordu. Ötede, tüm gün iş yapmadığı anlaşılan esnaflar çay tabaklarına döktükleri çayı yudumluyordu.</span></p>
<p class="calibre1"><span class="font1">Ağıtçı Kadın, birkaç kez bu esnaflardan birine yanaşıp şehirde son günlerde ölen önemli biri var mı diye sormak istedi ama buna her teşebbüs ettiğinde şehre ta İran veya Azerbaycan’dan gelen yapışkan dilencilerden biri sanılarak dükkân önlerinden kovuldu.</span></p>
<p class="calibre1"><span class="font1">Bir müddet sonra Taş Han’ın biraz yukarısındaki Lalapaşa Camii’nden ikindi ezanı okundu. Hızla handan çıkıp caminin yolunu tutmak istedi. Ezan bitmeden bir sala okunacağını düşündü heyecanla. Tespihçi, kuyumcu, saat tamircileri ve savatlı kemercileri hızla geçip dışarı çıkmak istedi ama Taş Han’ın çıkışını bir türlü bulamadı. Onca sefer dönüp durmasına rağmen hep aynı yere varmıştı. Sonunda müezzinin sesi duyulmaz oldu. Üstelik, umduğu gibi, ezanın bitiminde kimsenin salası da okunmadı. Hüsranla yürürken belki birazdan sala okunur diye son bir umutla kulağını sağa sola çevirdi. Lakin, ezanla birlikte birer ikişer kapanan kapı seslerinden başka bir ses işitmedi.</span></p>
<p class="calibre1"><span class="font1">Nihayet, sahanlıktaki merdivenin altında savatlı kemer tamiri yapan bir dükkânın önünde durduğunda, bu şehirde Heves Ali’den bir işaret bulmanın imkânsız olduğunu düşündü. Dükkânın camına baktığında soğuktan kızarmış burnunu, al al olmuş yanaklarını gördü. Yüzüne daha dikkatlice bakmak isterken, içeride türlü boylarda gümüş kemerlerin kırık yerlerini lehimleyen ustayı fark etti. Namaz vakti bile işine ara vermeyen usta içeride harıl harıl çalışıyordu.</span></p>
<p class="calibre1"><span class="font1">Ağıtçı Kadın, belindeki kuşağa bakıp iç geçirdi. Yıllar önce her şey yolunda gitmiş olsa, bu hayvan kuyrukları yerine Erzurum işi gümüş kemerlerden birini beline sarıp kurumla sokaklarda geziyor olacaktı. Oysa, onun hissesine bu birbirinden ışıltılı gümüş kemerler değil, kurutulmuş kurt ve çakal kuyrukları düşmüştü.</span></p>
<p class="calibre1"><span class="font1">Yüzünü kemerci dükkânının camından alıp tekrar sokaklara çevirdi. Akşam çökmek üzereydi. Sağı solu belli olmayan bu şehirde mart sonu olmasına rağmen gece vakti durduk yere kar yağabilirdi. Üşüyen ellerini birbirine sürterek ısınmaya çalıştı ama faydasızdı. Olduğu yerde hareket etmesine, durmadan ellerini hohlamasına rağmen sonuç değişmiyordu. Erzurum’un soğuğuna katlanmak için uzun yıllar bu şehirde yaşamak gerekiyordu ve bu şehirde henüz bir geceyi bile devirmeyen yaşlı kadın ne yaparsa yapsın soğuğu iliklerinde hissediyordu. Üstelik, yavaş yavaş karanlık çöküyordu. Elindeki tepsiyi dikkatle taşıyan bir çaycıdan hanın çıkışını sorup soluğu yeniden dışarıda aldı.</span></p>
<p class="calibre1"><span class="font1">Çaresizce Erzurum sokaklarında yürümeye devam eden Ağıtçı Kadın, arada bir başını çevirip sağa sola bakıyor, sanki bir köşeden her an Heves Ali’nin hikâyesi çıkacakmış gibi merakla insanların yüzüne, sokaklarda ilerleyen ayakkabılara bakıyordu. Kar yoktu sokaklarda ama bütün kış buz tutan yerlere basıp düşmemek için dikkatle yürüyen Erzurumlular, sokakların hâlâ buzla kaplı olduğunu düşünüp bacaklarını bir ördek gibi iki yana açmışlardı. Sırf buzdan korunmak için öğrendikleri bu garip yürüyüş zamanla tabiatlarına sirayet etmiş, bu yüzden de onlarla eğlenmek için can atan komşu şehirlerin maskarası olmuşlardı.</span></p>
<p class="calibre1"><span class="font1">Herkes sıkı sıkıya sarınmış, akşamla yüzlerini bıçak gibi kesecek ayazı bekliyordu sanki. Kadınlar neredeyse bütün bütüne evlere çekilmiş, karanlık sokaklar sadece erkeklere kalmıştı. Onlar da telaşla işlerine güçlerine bakıyor, sonra yeniden yollara düşüyordu.</span></p>
<p class="calibre1"><span class="font1">Erzurum Kalesi’nin dibinde bir süre amaçsızca yürüyen Ağıtçı Kadın, bir haber bekliyormuş gibi arada bir gökyüzüne bakıyor, beklediği haber gelmeyince de üşümüş ellerini yeniden elbisesinin içine sokuyordu. Çok geçmeden omuzlarındaki bağlamalarıyla kalenin dibinde hızla yürüyen birkaç adam çekti dikkatini. Üstü başı düzgün bu adamlar, bir yandan Heves Ali’nin ayakkabılarına benzer kunduralarla yürüyor, bir yandan da aralarında bir şeyler konuşuyorlardı. Kalbi bir anda heyecanla çarpmaya başlayan Ağıtçı Kadın, sonunda Erzurum sokaklarında Heves Ali’den bir işaret bulduğunu düşünerek bu adamların peşi sıra kale dibinde yürümeye başladı.</span></p>
<p class="calibre1"><span class="font1">Kılıflarının içindeki bağlamalarını omuzlarına asan adamlar, bir vakit sonra bir kahvehaneye girdiğinde, Ağıtçı Kadın da onların peşi sıra telaşla içeri daldı. Takip ettiği adamlar haricinde içeride birkaç âşık daha oturmuş, sırayla türkü söylüyordu. Birden sanki dizlerinin bağı çözüldü ve bu alelade kahvehanenin girişine çökerek başını kederle sağa sola salladı. Başının döndüğünü, gözlerinin karardığını hissetti. Fakat bu kez yeniden bayılmamak için var gücüyle yere yapıştı.</span></p>
<p class="calibre1"><span class="font1">O zamana kadar güzel güzel atışan, türküler söyleyip kahvehane ahalisini şenlendiren bu âşıklar çok geçmeden yere kapaklanan Ağıtçı Kadının varlığıyla aniden türkülerine son verip onun başında toplaştı. Kollarına girip onu bir sandalyeye oturtan kahvehaneci yaşlı kadına iyi olup olmadığını sorduğunda, kendi acınası haliyle ilgili birkaç cümle kurmak yerine, doğrudan Heves Ali’nin yaktığı içli türkülerden, sesinin güzelliğinden, bağlamayı çalışındaki hünerden, boy posundan söz edip merakla onu tanıyıp tanımadıklarını sordu.</span></p>
<p class="calibre1"><span class="font1">Saç ve bıyıklarını boyatmış, sakız gibi beyaz gömleklerinin üzerine siyah yelekler giymiş saz âşıkları bir an şaşkınlıkla birbirlerine baksa da kimse böyle birini tanımıyordu. Bazıları yaşlı kadının söylediği türkünün makamını çıkarmaya çalışırken, hin bakışlı bir saz âşığı bıyığını burarak yaşlı kadının yanına kuruldu o anda. Adam, boynunu yana büküp gözlerini süzdü. Sonra, altın gibi parlayan kaplama dişlerini göstermeye özellikle gayret ederek “Say ki benim Heves Ali,” dedi bu yaşı geçkin saz âşığı, “ne söyleyeceksen hele bana söyle?”</span></p>
<p class="calibre1"><span class="font1">Sanki karşısında, bu durmadan kendisine göz süzüp bıyık buran adam değil de Heves Ali varmış gibi, bir damla gözya-şıyla adama cevap verdi yaşlı kadın. Başını hüsranla önüne eğip hem hayal kırıklığı hem de korkuyla kendini yeniden Erzurum sokaklarına attı.</span></p>
<p class="calibre1"><span class="font1">Arada bir asasını yere vurup içindeki öfke ve hayal kırıklığını dindirmeye çalışıyor, sonra yeniden merakla etrafına bakıyordu. Onca zamandır sokaklarında yürüdüğü Erzurum, çayın kaynar olup olmadığına aldırmadan Heves Ali’nin ayak izlerini bir anda hüp diye kafasına dikmişti sanki. Bu şehirde ona dair tek bir işaret bile yoktu.</span></p>
<p class="calibre1"><span class="font1">Nihayet, başka bir sokağa girdiğinde sağlı sollu dizilen dükkânlar çekti dikkatini. Vitrinlerinde garip mallar sergilenmiş olan bu dükkânlar, Taş Han'dakilerin aksine ana baba günü gibi çalışıyordu. Rus votkaları, konserveler, ordu malı botlar, eski madalyalar, üzerinde keçi sakallı bir adamın resminin seçildiği kâğıt paralar, ikinci el fotoğraf makineleri, teyp furyasına çoktan yenilmiş gramofonlar, bez ciltli kitaplar, üzerine heybetli armaların işlendiği kılıçlar, soğuğa iyi gelen ve Erzurum’daki sarkık bıyıklı adamların dahi kafasına geçirdiği kızıl yıldızlı kalpaklar camekânda yan yana dizilmiş, meraklı alıcılarını bekliyordu.</span></p>
<p class="calibre1"><span class="font1">Yaşlı Kadın, sarkıtlar yüzünden bir kaldırım ucuna oturmuş, dikkatle insan yüzlerine bakıyor, aradığı hikâyenin hangisinin dilinin altında saklı olduğunu bulmaya çalışıyordu. Özene bezene sardığı sigarasını yakarken dövmeli ellerinin soğuktan titrediğini fark etti. Yıllar önce bir çingeneye dişlerini yaptırırken, içindeki acı teninde de ışıldasın diye bu dövmeleri yaptırmıştı. Tıpkı ağıt yakarken kendisinin yaptığı gibi Çingene'ye hikâyesini anlatmış ve ondan hikâyesine uygun bir dövme istemişti. O anlattıkça anlatmış, can kulağıyla onu dinleyen dövmeci, iki eline birtakım şekiller çizdikten sonra alnının ortası ve yanaklarına garip işaretler yapmıştı.</span></p>
<p class="calibre1"><span class="font1">Soğuktan, üzerindeki dövmelerin bile büzüştüğünü hissedince ellerini çaresizce koltuk altına alıp ısınmaya çalıştı. Fakat ellerini ısıtırken bu sefer tiril tiril elbisesindeki yırtıklardan gövdesini saran soğuğu hissediyor, böylece küçücük gövdesini bir köpek gibi iyice büzerek soğuktan biraz olsun korunmaya çalışıyordu. Dahası yıllar yılı ona dayanma gücü veren tüm umutlarının da yavaşça buz tuttuğunu, akşam vakti bu şehirde değil Heves Ali’yi, bir Allah’ın kulunu bile bulamayacağını düşünerek, sigarasını bitirir bitirmez kendisini otobüs garına atmanın, yol yakınken evine dönmenin planlarını yapıyordu.</span></p>
<p class="calibre1"><span class="font1">Fakat tam da o anda bir şüphe meleği gelip sol omzuna bağdaş kuruyor, ona rüyasını hatırlatıp Heves Ali’nin tam da şu an kendisine doğru yürüyor olabileceğini söylüyordu. İşte o zaman, biraz olsun ısınmak için parmağını sigarasının ucuna sürtüp kendisine keyifle sırıtan bu meleğin söylediklerinin doğru olup olmayacağını tartıyordu.</span></p>
<p class="calibre1"><span class="font1">Bir zamanlar Ermeni ustaların yanında birer çırakken, ustalarının savaş, deprem veya düpedüz soğuk sebebiyle Erzurum’u terk etmelerinden ötürü bir türlü kalfalığa terfi edemeyen, bu yüzden de hayatları boyunca hep çırak kalmaya yazgılı esnaflar dükkânlarını kapatmaya hazırlanıyor, dükkân önüne istifledikleri şeker, un ve bulgur torbalan ile yağ tenekelerini birer ikişer içeri taşıyordu.</span></p>
<p class="calibre1"><span class="font1">Geçen her dakikayla yaşlı kadının umutsuzluğu bir kat daha artıyor, şimdi evinde güzel güzel uyumak varken akşamla bir kez daha renk değiştiren bu soğuk şehirde ne işi olduğunu sorarak kendisine kızıyordu. Gelen giden olmayınca elbisesindeki çaputları çekiştiriyor, parmağını yırtıklardan içeri sokup bacaklarını kaşıyor ve ne yapacağını bulmaya çalışıyordu. Sokaktaki ışıklar da birer birer sönmüş ve ona daha fazla beklememesini tembihliyordu.</span></p>
<p class="calibre1"><span class="font1">Fakat tam doğrulup bu sokaktan ayrılmak üzereydi ki, sokak başında elinde bir kucak lavaş ekmek olan yaşlı bir adam belirdi. Bir gazeteye sarılan lavaşlardan yükselen buğu tüm sokağa yayılırken, Erzurum’un ne kadar sahipsiz kedi köpeği varsa başlarını kaldırıp bu adamın ellerine yutkunarak baktı. Gazeteden yükselen buğu yüzünden alnı ter içinde kalan yaşlı adam, aceleyle yürüyüp fırından kaptığı sıcak lavaşları yolunu bekleyen diğer esnaflara verdi. Ama elden ele geçen lavaşlardan yükselen buğu soğuk hava yüzünden aniden kesildi ve ekmekler kurumasın diye bir sofra bezine sarıldı.</span></p>
<p class="calibre1"><span class="font1">Dükkânının kepenklerini yarıya kadar indiren zahireci, içeriye gidip kucakladığı koca bir tenekeyi kapı önüne koydu ve kepengin kalanını da aşağıya indirdi. Lavaş ekmekli adamla kucağında ağır bir teneke taşıyan adama, çevreden bir-iki esnaf daha katıldı. Bir vakit aralarında fısır fısır konuştuktan sonra, yüklendikleri malzemelerle Erzurum’un karanlık sokaklarına daldılar.</span></p>
<p class="calibre1"><span class="font1">O zamana kadar sessiz bir şekilde bu telaşlı esnafları izleyen Ağıtçı Kadın’ın kulakları uğuldadı aniden. Garip bir fokurtuyla içinde gezinen bir ses, “Bunlar!” diye seslendi. Gözleri büyüdü. Elbisesindeki çaputlar sağa sola sallandı. Elini ayağını nereye koyacağını bilemedi. Bir dükkânın duvarına yasladığı aslanağızlı asasını alıp taş döşemeli sokaklara tak tak diye vurarak bu adamların izinden yürüdü. O ayaklanınca elli yıl boyunca bu kara elbiseye düğümlenen ölülerin çaputları da Erzurum’un diş takırdatan soğuğunda sağa sola dalgalanıp yollara düştü.</span></p>
<p class="calibre1"><span class="font1">Aslanağızlı asasına tutunarak, sokak boyunca ilerleyen bu adamların arkasından bakan yaşlı kadın, bir an şüpheye düşse de, onca zamandır beklediği haberin sahiden bu adamlarda olabileceğini hissetti yeniden. Yaşlı kadının saatlerdir Erzurum sokaklarında beklediği işaret, gecenin bu soğuk vaktinde bir şeyler çevirmeye hazırlanan bu adamlardı belki de. Bundan emin olunca heyecandan yüreği ağzına gelen yaşlı kadın, adamların peşi sıra eski Erzurum’un taş sokaklarında yürümeye devam etti.</span></p>
<p class="calibre1"><span class="font1">Ellerindeki ağır teneke ve lavaş ekmeklerle yürüyen bu adamların yüzünde en ufak bir keder belirtisi yoktu. Hatta, bazen daracık sokaklarda şakalaşıp kahkahalar atıyor, taşımaktan yoruldukları yağ tenekesini arada bir neşeyle birbirlerine devrediyorlardı. Yine de onca yıllık meslek bilgisine güvenen Ağıtçı Kadın, ortada bir ölü olduğunu düşünerek bu adamların izini sürdü.</span></p>
<p class="calibre1"><span class="font1">Akşam karanlığının çöktüğü Erzurum sokaklarına, yaşlı kadının gündüz vakti tüm iliklerinde hissettiğinden daha da beter bir kuru ayaz da eklenmiş, sadece vücudu değil, takma dişleri bile titriyordu. Ortalıkta hızla dönüp duran ve kursaklarına birkaç lokma attıktan sonra gözden kaybolan kedi köpeğe bakılırsa, Erzurum’u soğuk bir gece daha bekliyordu.</span></p>
<p class="calibre1"><span class="font1">Ellerindeki tenekeyle lavaş ekmekleri taşıyan adamlar, epey bir zaman yürüdükten sonra şehrin göbeğindeki Aziziye Parkı’nın tam ortasında durdular. Çok geçmeden de, kan ter içinde taşıdıkları nevaleleri eskimiş bir bankın üzerine koydular.</span></p>
<p class="calibre1"><span class="font1">Issızdı ortalık. Parkın ışıklandırması kötü olduğu için, üç büyük kuleden oluşan parktaki anıt âdeta bir canavar gibi göğe yükseliyordu. Kulelerin altındaki kaidelerde ellerinde pala, kılıç ve satır tutan adamların olduğu figürler bu korkutucu havanın daha da genişlemesine sebep oluyor, gecenin bir vakti yolu hasbelkader Aziziye Parkı’na düşen Erzurumlular başlarım montlarına gömüp ortalıktan çabucak sıvışmanın bir yolunu arıyordu. Belki de bu yüzden telaşsızdı adamlar. Isınmak için, kalın kabanlarının önünü aceleyle ilikleyip üşümüş ellerini birbirine sürttükten sonra bir dalavere çevirecekmiş gibi kuşkulu gözlerle etraflarına baktılar.</span></p>
<p class="calibre1"><span class="font1">Çiçeklenmek için sabırsızlıkla yaz ortasını bekleyen parkın içindeki ağaç dallan boyunlarını aşağı sarkıttı o an. Donmuş çimenler birbirlerine sokularak başlarını yukarı kaldırdı. Sağda solda gezinip duran Erzurum ayazı, parka geldiğinde durup aşağıdaki hengâmeye çevirdi gözlerini. Nefes nefese bu adamları takip eden Ağıtçı Kadın ise soğuk yüzünden, arada bir ellerini hohlayıp parkın bir köşesine kuruldu ve bu esnafların ne yaptığını merakla izlemeye başladı.</span></p>
<p class="calibre1"><span class="font1">Üzerlerindeki kalın paltolara rağmen soğuktan tir tir titreyen, bazen kılıç kalkan oynar gibi diz kırıp garip hareketler yapan adamlardan biri sonunda elini cebine daldırdı. Kara kalpaklı adam, cebinden çıkardığı bıçakla tenekenin kapağını açarken, diğerleri dört-beş parçaya böldükleri ekmeklerin içine bir şey koyup yoldan geçen Erzurumlulara dağıttı. Gecenin bu vaktinde Aziziye Parkı’nda ellerindekileri dağıtan bu adamlara şaşkınlıkla bakan Erzurumlulara “Ölümüzün ruhu için,” dedi en yaşlıları.</span></p>
<p class="calibre1"><span class="font1">İşte o vakit yaşlı kadının dayanıksız kalbi yeniden heyecanla çarpmaya başladı. Hislerinde yanılmadığını, ortada bir ölü olduğunu, tenekede yağ değil helva olduğunu, bu adamların da ölünün helvasını dağıttığını, ayaklarının sabahtan beri onu boş yere yormadığını düşünerek gözlerine hücum eden gözyaşlarını durdurmaya çalıştı.</span></p>
<p class="calibre1"><span class="font1">Bir saat içinde Aziziye Parkı’ndan geçen her Erzurumlu bu ölü helvasından payını alırken, adamlar çok sonra parkın içinde bir başına oturan yaşlı kadını fark etti. Elindeki bıçağı ikide bir tenekeye daldıran kara kalpaklı adam, çoktan soğumuş ekmeğin içine sardığı helvadan bir parça alıp ona getirdi ama eline tutuşturulan helvayı yemedi yaşlı kadın. Ekmeği iyice sararak oturduğu banka bıraktı.</span></p>
<p class="calibre1"><span class="font1">Sonunda tenekenin dibini görüp işlerini bitiren adamlar, boş helva tenekesine çevreden buldukları birkaç tahta kasayı parçalayıp ateş yaktılar. Soğuktan üşümüş ellerini bir türlü tutuşmayan tahtalar yüzünden güçbela yaktıkları ateşe doğru uzatırken hepsinin yüzünde bir vazifeyi yerine getirmiş olmanın saadeti vardı.</span></p>
<p class="calibre1"><span class="font1">Uzunca bir zaman bu adamları izleyen yaşlı kadın, yerinden doğrulup ısınmak bahanesiyle yanlarına yaklaştığında, sadece elleri değil, bu soğuk şehre tedariksiz geldiği için tüm vücudu da titriyordu. Üstelik, üzerindeki kara elbisenin sökükleri yüzünden şehri yalayan soğuk onun ta içine işliyor, bu soğukla karşılaşan vücudundaki ayva tüyleri dahi bir anda ayaklanıp neler olduğunu anlamaya çalışıyordu. Adamlara doğru yürürken bir yandan kuru kuru öksürüyor, diğer yandan da bu ayazı yiyen ciğerlerinin Erzurum’dan sağ salim çıkamayacağını düşünüyordu.</span></p>
<p class="calibre1"><span class="font1">Sonunda adamların boş tenekede yaktığı ateşe ulaşan Ağıtçı Kadın, önce ellerini kaldırıp selam verdi onlara, ardından da gövdesini ateşe doğru uzattı.</span></p>
<p class="calibre1"><span class="font1">“lyice ısın Nene Hatun!” dedi gençten bir adam, “Bu elbiseyle Erzurum’da sabahı bulmazsın.”</span></p>
<p class="calibre1"><span class="font1">Diğerleri gülmeye başladı ama en yaşlıları gözlerini kötü kötü açıp arkadaşlarını susturdu. Parkın içinde dağılan gülüşmeleri birdenbire kesiliverdi. Bir gece kuşu konduğu daldan başka bir dala kondu. Ortalığı dolduran kömür kokusuna gecenin kokusu karıştı. Nihayet, yaşlı kadın lafı oradan alıp buraya getirdi ve onu şaşkınlıkla dinleyen adamlara uzaklardan geldiğini, ağıtçı olduğunu, rüya gördüğünü, bu şehirden bir ölünün kendisini çağırdığını, bu yüzden yollara düştüğünü söyledi</span></p>
<p class="calibre1"><span class="font1">Hepsi çarşı içinde yıllardır esnaflık yapan bu adamlar, feleğin çemberinden kırk defa geçtikleri için yaşlı kadına ilkin inanmadılar. Haline, yırtık pırtık elbisesine, yüzündeki korkutucu dövmelere, belindeki hayvan kuyruklarına bakıp onun bir meczup olduğunu düşündüler.</span></p>
<p class="calibre1"><span class="font1">Fakat helva dağıtma işini üstlenen en yaşlıları bir zaman sonra gözlerini yaşlı kadına dikerek yanındakilere yıllar önce Kırşehir taraflarında tüccarlık yaparken bu mesleğin namını işittiğini söyledi. Diğerleri olan biteni hâlâ anlamadıkları için, onun sahiden bir ağıtçı olduğuna kanaat getiren yaşlı adam, Ağıtçı Kadın'a yanan ateşin başında hemen yer açtı. Ardından da bire bin katarak ağıtçılığın nasıl bir meslek olduğunu arkadaşlarına heyecanla anlatmaya başladı. Kırşehir görmüş adam, mahcup bir şekilde başlarını öne eğen arkadaşlarının aksine, sanki Erzurum’a kutlu bir zat gelmiş gibi yaşlı kadına dönüp dağıttıkları helvanın nedenini açıkladı. İki gece önce ölen Como Emmi denen bir adam için buradaydılar.</span></p>
<p class="calibre1"><span class="font1">Bu adı duyunca Ağıtçı Kadın’ın yüzündeki heyecan bir anda sönüverdi. Fakat bir vakit sonra, kimsenin bu dünya üzerinde asıl adıyla saklanamayacağını düşünerek kulaklarını yeniden bu adamların anlattıklarına çevirdi.</span></p>
<p class="calibre1"><span class="font1">Merhumun kimi kimsesi olmadığı için, normalde kırk gün sonra yapılması gereken bu vazifeyi öne çekmiş, helvayı dağıtma işini de kendileri üstlenmişti. Mevta daha mezarda olduğunu bile anlamadan, başını taşa çarpmadan, yirminci gün bumu hık diye düşmeden helvasını dağıtmak elbette doğru değildi. Lakin, onun arkasından telaşla bir şey yapmak istemiş ve akıllarına helva dağıtmaktan başka bir şey gelmemişti.</span></p>
<p class="calibre1"><span class="font1">Sadece bu dört adam değil, tüm Erzurum ölüyü tanıyordu. Tek yumruğuyla Muhammed Ali'yi Müslüman yaptığını söyleyen Hasankaleli Teyo Pehlivan kadar olmasa da Erzurum’da onun da kendince bir namı vardı. Lakin, Erzurum'da herkes daha çok bu adamın yaşarken çıkardığı arızaları biliyordu. iki gece önce cesedi bulunan ve sabahına apar topar toprağa verilen Como Emmi’nin esas hikâyesini ise sadece Kırşehir görmüş adam biliyordu. Zaten rahmetlinin bu dünyadaki son gecesine de bir tek bu yaşlı adam şahitlik etmişti. Fakat ilkin, kafasına Erzurum işi kilim desenli bir takke geçiren bu adam yerine, tenekede cozurdayan ateşin başında ısınan ve yaşlı kadını alaya aldıkları için bin pişman olan diğer adamlar konuştu.</span></p>
<p class="calibre1"><span class="font1">Durup bir meseleyi idrak etmekten ziyade ağızlarını yayarak konuşmayı seven her Erzurumlu gibi çeneleri bir türlü kapanmak bilmedi bu adamların. Kimi merhumun yaşarken işlediği kabahatleri sıraladı, kimi de başlarından geçen komik hikayeleri yaşlı kadına anlatmaya kalkıştı.</span></p>
<p class="calibre1"><span class="font1">Bir vakit, diğerlerinin anlattığı hikâyeleri sabırla dinleyen yaşlı adam, gözlerini Ağıtçı Kadın’ın gözlerine dikerek, “Bunların bir şey bildiği yok, ben Como Emmi’nin asıl derdini biliyorum,” dedi. Kilim desenli takkesini düzeltip ufaktan buz tutmaya başlayan bıyıklarını sıvazlayarak “Üstelik, onun son gecesinde bile yanındaydım,” dedi.</span></p>
<p class="calibre1"><span class="font1">Ağıtçı Kadın, o soğuk Erzurum gecesinde, iki parmağıyla elbisesinin diz hizasında bir sökük daha açıp bu kez dinleyeceği hayat hikâyesinin sahiden de Heves Ali’ye ait olmasını umarak, Kırşehir görmüş bu yaşlı adama kulak verdi.</span></p>
<p class="calibre1"><span class="font1">ON ÜÇÜNCÜ BÖLÜM</span></p>
</body>
</html>
