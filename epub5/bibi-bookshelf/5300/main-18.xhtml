<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><a id="bookmark0"></a><span class="font4">MEMLEKET</span></p>
<p class="calibre1"><span class="font2">"Gel gel berü ki savm</span><span class="font1"> u </span><span class="font2">salatın kazası var, Sensiz geçen zaman-ı hayatın kazası yok”</span></p>
<p class="calibre1"><span class="font2">Nesimi</span></p>
<p class="calibre1"><span class="font1">Onca zaman zerre kadar kadir kıymet görmediği şehirlerde sersefil bir halde dolaştıktan sonra, sabahın geç vakitlerinde hangi ağacının ne zaman kayısıya duracağını, hangi sokağının nereye açılacağını, hangi bulutunun ne zaman gürleyeceğini adı gibi bildiği Malatya’ya inen Ağıtçı Kadın, içine yayılan ferahlıkla tez elden otobüsten inip şehrin kokusunu bir güzel içine çekti. Ardından da daha otobüsten iner inmez, etrafında bir çember olup onun hayır duasını almak için birbiriyle yarışan delidolu simsarların latifelerini dinledi. Bu lafazan gençlerin kimi çay içmeye davet etti onu kimi de lokantayı gösterip çorba içme teklifinde bulundu. Bıyıkları yeni terleyen efendi bir çocuk elindeki asayı alıp kadının koluna girmeye çalıştı ama buna izin vermedi. Uzun ömürler dilediği simsarlara çok acelesi olduğunu, hemen Malatya'ya inmesi gerektiğini söyledi. Ardından da aceleyle seyahat firmasının servisine bindi.</span></p>
<p class="calibre1"><span class="font1">Pek de uzun sayılmayan bir zaman önce kendisine biçtiği ömrün sonuna geldiğini fark etmişti. Hatta, ölüm meleği tırpanını omzuna yüklenip çoktan kapısına dayanmış olmalıydı. Borçludan, hısım akrabadan, yardan, kanlı bıçaklı düşmanlardan kaçılırdı ama ölümden kaçılmazdı. Onca zaman dolaşmasına rağmen Heves Ali'nin izini bulamamış ama en azından elli yıldır çektiği bu ezanın artık bir son bulacağını düşünerek kendisini bu sefer son yolculuğuna doğru sürmüştü.</span></p>
<p class="calibre1"><span class="font1">Seyahat firmasının servisinde, ellerini yırtık elbisesinin eteğinde bitiştirip önünden hızla geçtikleri kararmış heykele bakan Ağıtçı Kadın, kendi kendine mırıldanarak “Yaa, işte böyle ismet Paşa’m," dedi, “geldik gidiyoruz bu akşam!"</span></p>
<p class="calibre1"><span class="font1">Önce İsmet İnönü, ardından ondan otuz yıl sonra ülkenin başına geçen Özal sayesinde hep el üstünde tutulan, bir dediği iki edilmeyen Malatya, çoktan yeni güne uyanmış, kendi telaşına düşmüştü. Onu şehir merkezine getiren dolmuşun penceresinden dışarı bakan yaşlı kadın, bu şehirde diğer şehirlerin aksine yeşil, kiremit turuncusu ve beyazın iç içe geçtiğini düşündü. Herkesin dünya üzerinde bir gün kapısından tabutunun çıkacağı bir evi, gömüleceği el kadar bir toprağı olmalıydı. Ama yaşlı kadına göre, herkes dünyada şen şakrak yaşayıp ununu eledikten sonra eğer öleceği varsa, muhakkak sokakları ve havası tertemiz güzide Malatya'ya gelmeliydi.</span></p>
<p class="calibre1"><span class="font1">Sokaklara bakarken yüzü kendiliğinden genişleyen yaşlı kadın, sonunda şehrine kavuştuğu için mesut, meydanın uzak bir köşesindeki Mısır Çarşısı'nda dolmuştan telaşla inip aslanağızlı asasına tutunarak çarşıya daldı. Bir yandan çarşının sağına soluna dizilen kuruyemişçi ve baharatçılara baktı, bir yandan da göğsüne astığı para kesesini yoklayarak, bugünler için biriktirdiği paranın yerinde olup olmadığını kontrol etti. Peşinden de, kendisine selam veren, elini öpmeye çalışan, kolundan tutup dükkânlarına çekmeye çalışan esnafla bir süre çene çaldı.</span></p>
<p class="calibre1"><span class="font1">Çocuk denecek yaşta ticarete atılan bu adamların müteşebbis dede ve babalarını öte dünyaya Ağıtçı Kadın uğurla-mıştı. Şimdi ölülerin fotoğrafları çerçeveletilip duvara asılmıştı. Fotoğraflardaki ölüler, sanki kendilerinden sonra işlerin düzgün yürüyüp yürümediğini, dükkânın vakitlice açılıp açılmadığını, kuruyemişlere dadanan kurtların ayıklanıp ayıklanmadığını anlamak ister gibi işleri devralan çocuklarım kontrol ediyordu.</span></p>
<p class="calibre1"><span class="font1">Yaşlı kadın, kuruyemişçileri geçip tavanına kadın çantalarının asıldığı, önlerinde boy boy ayakkabı kutularının dizildiği ve her yanından plastik ve deri kokuları saçılan, koridor boyunca dizilen dükkânları süzdü. Onu tanıyan tanımayan ayakkabıcılar hürmetle dükkânlarına buyur ederken, o merakla türlü renkteki ayakkabılara baktı. Peşinden de aradığı ayakkabıları bulamamış olmanın keyifsizliğiyle, bir dükkândan içeri girip satıcıya bir çift naylon çarık aradığını söyledi.</span></p>
<p class="calibre1"><span class="font1">Ayakkabı kutularının yan yana dizildiği dükkândaki teypte bir mevlit çalıyordu. Zaman zaman susan bağlamaların yerini önce “Aşk ile!” diyen adamın sesi alıyor, peşinden de belli ki bir tevhit zikrindeki kalabalık, bir ağızdan, “Mu-hammed doğduğu gece!" nakaratını okuyordu. Sonra, “Sen Ali'sin güzel Şah," diyen adam, sözü yeniden dizlerini döven kalabalığa bırakıyordu. Yaşlı kadının içeri girmesiyle bir anda yerinden doğrulup hemen onun ellerini öpen ayakkabıcı, teybin sesini kısıp onu kendi koltuğuna oturtmaya çalışsa da başarılı olamadı. Ağıtçı Kadın, gözlerini duvardaki aslan figürlü Hz. Ali resmiyle cam masadaki On iki İmam resimlerine çevirdi. Ardından da, boynunda Zülfikâr kolyesi taşıyan satıcıya naylon bir çarığa ihtiyacı olduğunu söyledi.</span></p>
<p class="calibre1"><span class="font1">Boynundaki kolyesi sağa sola sallanan satıcı, bir zamanlar kadınların baş tacı olan naylon çarıkların şimdilerde pek bulunmadığını, onun yerine yaşlı teyzesine bir çift güzel An-tep kundurası verebileceğini söylese de onu bir türlü ikna edemedi. Sonunda, çevresini saran tamdık esnaflar sayesinde yaşlı kadının aradığı naylon çarıklar birkaç dükkân ötedeki bir ayakkabıcıdan bulunup sabırsız ayaklarının önüne kondu.</span></p>
<p class="calibre1"><span class="font1">Ağıtçı Kadın, yıllardır yaz kış ayağından çıkarmadığı, rengi solmuş, delik deşik çarıkları çıkarıp bu yemyeşil ayakkabıyı özenle çorapsız ayağına geçirdi. Sanki yirmi yaşında bir genç kızmış gibi oturduğu tabureden onları sağa sola çevirerek heyecanla yeni ayakkabılarına baktı. Peşinden de, koy-nundaki keseden çıkardığı parayı satıcıya uzattı. Satıcı ondan para almamak için ne kadar direttiyse de ikna olmadı. Çaresiz, Zülfikâr kolyeli satıcı, kadının yırtık pırtık ayakkabılarını tertemiz bir kutuya koyup ona doğru uzattı.</span></p>
<p class="calibre1"><span class="font1">“Çöpe at onları!” dedi yaşlı kadın.</span></p>
<p class="calibre1"><span class="font1">Eski ayakkabıları kutudan çıkarıp kendisinden istendiği gibi kapı önündeki çöp kutusuna atan satıcı, “Kutusunu vereyim mi?" diye sordu.</span></p>
<p class="calibre1"><span class="font1">“Kutuyu ne yapacağım," dedi, “onu da at gitsin."</span></p>
<p class="calibre1"><span class="font1">“Belki paranı falan koyarsın içine,” dedi gülümseyen satıcı.</span></p>
<p class="calibre1"><span class="font1">Yaşlı kadın “Bende para ne gezer ki!” deyip gözlerini On İki İmam'larm resmine çevirdi. Hz. Ali'nin arkasında diz kırıp oturan imamların kutlu yüzlerine baktı. Sanki o an satıcıyla değil de yeniden On İki İmam'larla konuştu.</span></p>
<p class="calibre1"><span class="font1">“Bu akşam mühim bir ziyaretçim var,” dedi.</span></p>
<p class="calibre1"><span class="font1">Üstünü başını düzeltip ayağa kalktı ve yeniden ayakkabılarına baktı. Peşinden de, “Misafirim, beni yeni ayakkabılarımla görsün istiyorum,” deyip asasına tutuna tutuna dükkânın kapısına doğru ilerledi.</span></p>
<p class="calibre1"><span class="font1">Ayda yılda bir ayakkabı alan yoksulların çok sevdiği, bir ömür geçse de unutamadıkları bu çarşıdaki plastik ve deri kokusu başını döndürmüştü. Burnunu genişçe açıp sanki bu kokuyu sonsuza dek kendisiyle gezdirmek istiyordu. Onu kapıya kadar uğurlayan satıcıdan manifaturacıların yerini sorup bir çocuk gibi yeni ayakkabılarına bakarak yeniden yürümeye başladı.</span></p>
<p class="calibre1"><span class="font1">Malatya sokaklarını kaplayan, âdeta Mısır Çarşısı’nın içinde yankılanan ezan sesiyle öğle olduğunu anladığında adımlarını iyiden iyiye hızlandıran yaşlı kadın, bir yandan çarşı pazarda karşısına çıkan tanıdıkların meraklı sorularına cevap veriyor, diğer yandan da vaktin epeyce geçtiğini düşünüp hızla yol alıyordu.</span></p>
<p class="calibre1"><span class="font1">Ayakkabıcıdan ayrılalı çok olmuştu ama dükkânda yarım yamalak dinlediği mevlit hâlâ kulaklarında yankılanıyordu. Ara sokaklardan geçerek kasaba minibüslerinin toplaştığı garajın hemen ilerisindeki manifaturacılar çarşısına yöneldiğinde, arada bir durup içinden “Aşk ile!” diye tekrarlıyor, mevlidin sözlerini tam hatırlayamadığı için sanki içli bir cemaatle birlikte bir cem ayinindeymişçesine başını iki yana sallıyordu. Şüphesiz mevlidin tamamını dinlese içinden yarım yarım çıkan bu sesleri susturabileceğini biliyordu. Fakat insanın içinde yarım kalan her şey bir ukdeydi. Tamamlamayınca tamamlanmıyordu insan. Kolu kanadı kırık kalıyordu.</span></p>
<p class="calibre1"><span class="font1">Bir türlü dilinden düşmeyen bu mevlidi unutmaya çalışarak, manifaturacılar çarşısının girişinde durup tıpkı Mısır Çarşısı'nda yaptığı gibi buranın tertemiz kumaşlardan yükselen kokusunu içine çekti. Peşinden de, dükkânların tavanları ile askılara asılmış türlü renklerde etek ve elbiselere, erkek çocuk tişörtlerine, kız çocukları için dikilmiş pembe ve beyaz gelinliklere, düğün ve kına malzemelerine, yan yana dizilmiş çiçek desenli kumaş rulolarına baktı. Dünya bu basmalar gibi renk renkti. Ama o bir ömür boyunca karalara bürünmüştü. Başını eğip kederle üzerindeki yırtık pırtık elbiseye baktı.</span></p>
<p class="calibre1"><span class="font1">Buraya ilk kez gelmesine rağmen onu tanıyan kimi esnaf, tıpkı öncekilerde olduğu gibi bir anda çevresini sarıp hemen ellerine sarıldı. Bir isteği olup olmadığını soran esnaflar, engel olamadıkları bir meslek bilgisi yüzünden bir yandan da onun yırtık pırtık elbisesini, bu söküklere düğüm edilmiş kumaş parçalarını inceledi. Bu kara elbisedeki söküklere düğümlenen kumaş parçalarının her birinin bir ölü için orada olduğunu hatırlayıp ürperen esnaflar onun kendilerinden alışveriş yapması için birbirleriyle didişirken, yaşlı kadının gözleri bir dükkânın camındaki çiçek desenli basma bir elbiseye ilişti. Her yanından kırmızı güllerin fışkırdığı bu kırmızı elbiseye içi geçti. Asasını rap rap yere vurup cama yaklaştı ve satıcıya “Onu istiyorum," dedi.</span></p>
<p class="calibre1"><span class="font1">Kısa zamanda boyu kısaltılıp beli daraltılan basma elbise bir paket haline getirilip hazır edildi ama yaşlı kadın, satıcıya elbiseyi hemen giyeceğini söyledi. O vakit, onun bir hayır duasını almak ya da günün birinde onu kendi taziyelerine çağırmak için dükkân ağzında biriken esnaf kalabalığı da satıcıyla birlikte şaşkınlıkla birbirine baktı.</span></p>
<p class="calibre1"><span class="font1">Malatya, Ağıtçı Kadın’ı çok görmüştü sokaklarında. Bu şehirdeki insanların en az yarısını o uğurlamıştı. Ağıt yakmak için bir şehre gider veyahut bir yerlerden dönerken, taziye evlerinde, seneidevriyelerde, sokak ve caddelerde Malatya’nın en az yarısı ona tesadüf etmiş, kalanlarsa Arguvanlı bu kadının methini muhakkak işitmişlerdi. Onu hep üzerindeki yırtık kara elbiseyle görmüşlerdi. Bu halini ilk zamanlarda yadırgamışlardı ama o elbise sonralan onun alameti farikası haline gelmişti.</span></p>
<p class="calibre1"><span class="font1">“Hayırdır Hacı Ana?” dedi gülümseyen genç manifaturacı, “Bir kısmet mi var yoksa?”</span></p>
<p class="calibre1"><span class="font1">Kasanın yan tarafına bir perdeyle yapılan deneme kabininden yeni elbisesini almak için dövmeli ellerini manifaturacıya uzatan Ağıtçı Kadın, “Ne kısmeti oğlum?" dedi sitemle, “Bu yaşlı kadını kim ne yapsın artık!”</span></p>
<p class="calibre1"><span class="font1">“Öyle deme Hacı Ana,” dedi kapıda bekleyen başka bir esnaf, “güzelliğin dillere destan valla!"</span></p>
<p class="calibre1"><span class="font1">Bu genç manifaturacı, ona duyurmamaya çalışarak diğer esnaflarla beraber kıkırdamaya başladı. lşaretparmağıyla arkadaşlarına sus işareti yaparken “Elbise düğün falan için mi?” diye sordu.</span></p>
<p class="calibre1"><span class="font1">“Yok evladım,” dedi kabinin içinde uflaya puflaya giyinmeye çalışırken, “akşama öleceğim de, bu mintan Azrail Aleyhisselam canımı temiz elbiselerle alsın diye!"</span></p>
<p class="calibre1"><span class="font1">O zamana kadar mis gibi kumaş kokusunun doldurduğu dükkâna nedenini kimsenin bilmediği bir hayretin kokusu da gelip sindi. Daracık dükkâna doluşan esnaflar merakla birbirlerine bakarken, yaşlı kadın kabinden sırılsıklam olmuş bir halde çıkıp elindeki eski elbise için bir poşet istedi. Ardından da masanın üzerindeki paketten bir peçete çıkarıp alnındaki teri sildi.</span></p>
<p class="calibre1"><span class="font1">Üzerine geçirdiği bu yeni elbiseye bakıp sevinmek bir kenara, kendisini âdeta çırılçıplak hissediyordu. Satıcının uzattığı poşeti açmadan önce belki elli yıldır üzerinden eksik etmediği elbiseyi dudaklarına götürüp upuzun bir dua okudu. Dudakları elbiseye üç kere değip ayrılırken, elbisenin yırtık yerlerindeki allı güllü çaputları da hasretle öpüp bu çürümüş, yılların kederiyle ağırlamış elbisesini poşete koydu. Ardından da, sanki elli yıldır sırtında taşıdığı bir yükten kurtulmuşçasına “Müsait olduğunda çöpe atarsın," dedi satıcıya.</span></p>
<p class="calibre1"><span class="font1">içeriye doluşan kalabalık henüz olan bitenin farkında değildi. Ama çok değil, birkaç gün sonra bu çarşıdaki taburelere oturup birbirlerine “Yaşlı kadın söylemişti öleceğini,” diyeceklerdi, “inanmamıştık o zaman.” Sonra, aralarından biri çıkıp “Ben anlamıştım," diyecekti, “solgun görünüyordu kadın. Saati saatine biliyordu öleceğini.” O vakit, ona yepyeni pabuçlar veren Zülfikâr kolyeli satıcı bu esnaflara katılıp “Kırklar şahidimdir ki, ben de anlamıştım öleceğini," diyecekti.</span></p>
<p class="calibre1"><span class="font1">Aynanın karşısına geçen yaşlı kadın, girişteki yazma yığınından yeşil bir yazmayı çekip aldıktan sonra yazmanın sağını solunu inceledi. Bir zamanlar tığlarla göz göz ördükleri kenar işlemeleri artık fabrikasyona emanetti. Hiçbir şey eskisi gibi değildi bu ülkede. Gezip dolaştığı şehirlerin günden güne şahsiyetlerini yitirip birbirine benzediğini görüyordu hayıflanarak. Her şehir bir an evvel İstanbul olmak istiyordu. Bu yüzden de, sanki sadece geçmişi anımsamak için ayakta duran bu çarşıların varlığını görüp seviniyordu yaşlı kadın.</span></p>
<p class="calibre1"><span class="font1">Fakat ömrü hayatında ilk kez lezzetini almaya başladığı bu çarşılarda geçirecek fazla zamanı yoktu. Kırk düğümle çenesine bağladığı kara yazmayı çıkarıp yeni yazmayı bir çırpıda başına geçirdi ve uçlarını yeniden çenesinde bağladı. Peşinden de, elleri bu kez kırmızı bir yazmaya uzandı. Kırmızı yazmayı katlayıp sanki başı ağrıyormuş gibi özene bezene alnına sardı. Başını sağlama aldıktan sonra, dükkândaki şaşkın kalabalığa aldırmadan emir verircesine satıcıya döndü:</span></p>
<p class="calibre1"><span class="font1">“Mezuranı alıp boyumu ölç şimdi!”</span></p>
<p class="calibre1"><span class="font1">“Elbise mi diktireceksin?” diye sordu satıcı.</span></p>
<p class="calibre1"><span class="font1">“Hayır,” dedi.</span></p>
<p class="calibre1"><span class="font1">“Al mezuranı da boyumu ölç,” dedi yaşlı kadın, “hiç kefen satmadın mı bugüne kadar?”</span></p>
<p class="calibre1"><span class="font1">“Sattım da,” dedi birdenbire kekelemeye başlayan satıcı, “bir diriye ilk kez satacağım.”</span></p>
<p class="calibre1"><span class="font1">“Onu da şimdi yapmış oldun işte,” dedi ve satıcının yere yuvarlanan mezurasını, yeşil ayakkabılarından yazmasına uzanan şeridin boyunu ölçmesini izledi. Peşinden de ruloların arasından çekip çıkarılan bembeyaz bir kumaşın bir ölü gibi masaya yatırılışını, keskin makasın tene sokulan bir bıçak gibi ilerlemesini, kesilen kumaşın güzelce katlanıp bir poşete konmasını seyretti.</span></p>
<p class="calibre1"><span class="font1">“Beşik, eşik, keşik!” dedi ellerini iki yana açan yaşlı kadın, “Ecel geldi cihana, baş ağnsı bahane, tedarikli olmak lazım!” Sonra da, kesesinden yüklü bir para çıkarıp manifaturacıya uzattı.</span></p>
<p class="calibre1"><span class="font1">Verdiği paranın fazla olduğunu söyleyen manifaturacı paranın yarısını iade etmeye kalkıştıysa da yaşlı kadın ikna olmadı.</span></p>
<p class="calibre1"><span class="font1">“İstersen terziyi çağır da cep yapsın kefenime," dedi kıkırdayarak.</span></p>
<p class="calibre1"><span class="font1">O zamana kadar dikkatle onu dinleyen meraklı esnaflar bu söz üzerine ister istemez hayretle birbirlerine baktı. İlk anda kadının söylediklerini latife sanıp ciddiye almamışlardı ama iş iyiden iyiye sarpa sarıyordu. İnsanın ne zaman öleceğini ancak Allah bilirdi. Lakin, durmadan akşama öleceğini söyleyen Ağıtçı Kadın’ın söyledikleri sahiden de garipti. Belki de intihar edecekti. Herkes o anda çaresizce birbirine baktı. Yaşlı kadın da, kapıda bekleşen bu kaygılı adamların ne düşündüğünü işitmiş gibi ellerini dizlerine koydu.</span></p>
<p class="calibre1"><span class="font1">Dükkândan çıkarken, yepyeni elbisesiyle sanki ölüme değil de çalgılı çengili bir düğüne gider gibi “Şunun şurasında da zaten bir şey kalmadı ölmeme," dedi ve Mısır Çarşısı’nın insan kaynayan koridorlarında merakla sağına soluna baktı.</span></p>
<p class="calibre1"><span class="font1">Yol üstünde, bir tuhafiyeciden bir çift çorap ve deri bir kemer aldı. Çorabı ayağına, kemeri incecik, varla yok arası karnına doladı. Böylece yıllar yılı belini saran kurt ve çakal kuyruklarından da bu sayede kurtulmuş oldu.</span></p>
<p class="calibre1"><span class="font1">Her kadın gibi, camekânların önünden geçerken kendisine bakmak için içinde dayanılmaz bir istek duydu. Bir kuyumcunun camına yansıyan görüntüsüne aceleyle bakıp kendisine hayret etti. Bir insanın bu kadar sürede değişebileceğine kendi de şaşırdı. Onca germesine karşın hâlâ karnına bol gelen kemerini biraz daha sıkıp ara sokaklardan ağır ağır ilerleyerek karnım doyurmak için bu kez bir lokanta aradı çevrede.</span></p>
<p class="calibre1"><span class="font1">Elli yıl sonra kara elbiselerini değiştirip yeni mintanını üzerine geçirdiği için kendini garip hissediyordu. Teni artık rüzgâr almıyordu. Üzerindeki çaputlardan kurtulduğu için bir yandan kendisini hafiflemiş hissediyor, diğer yandan da onca yıl üzerinde taşıdığı ölü hikâyelerini bir çırpıda çöpe yolladığı için derin bir pişmanlık duyuyordu. Üstelik, bu yeni kıyafetleriyle kimsenin onu tanıdığı da yoktu. Bir zamanlar Malatya sokaklarında önünde hürmetle eğilen esnaflar, vaktiyle taziyelerine davet edip acıyla gözyaşlarını silen ahali, korkutucu görünüşüne bakıp kaçacak delik arayan çoluk çocuk bu kez yanından öylece geçip gidiyordu.</span></p>
<p class="calibre1"><span class="font1">Yaşlı kadın arada bir sokak boyunca sıralanan dükkânların vitrinlerine düşen yeni görüntüsünü görüyor, ayağındaki naylon ayakkabılara, üzerindeki çiçek desenli basmayla kırmızı yazmanın uçlarına bakıyor ve bu yeni haline yeniden şaşırarak ilerlemeye devam ediyordu.</span></p>
<p class="calibre1"><span class="font1">On üç gündür kursağından hiçbir şey geçmemişti sanki. Hiç âdeti olmadığı üzere, bir an evvel bir lokanta bulup leziz yemeklerle karnım tıkabasa doldurmayı planlıyor, elli yıl boyunca bile isteye kendisini mahrum ettiği dünya nimetlerinden son kez faydalanmak ister gibi aç gözlerini yol üstündeki lokantaların üzerinde gezdiriyordu.</span></p>
<p class="calibre1"><span class="font1">Çok sonra, Malatya'nın en meşhur lokantasını bulup içeriye girmeye niyetlendiğinde, lokantanın önünde çığırtkanlık yapan garson, para vermeden içeri girmesine izin vermedi. Yaşlılar bir zaman sonra tuhaf bir özgürlük duygusuyla yaşamaya başlıyordu. Lokantaya girip tıkabasa yemek yer, dolmuşlara binip oradan oraya gider, pazarlarda onu bunu çantasına indirir, sonra da paralarının olmadığını söylerlerdi. Aynısını gençler yapsa, çaresi vardı. Lokantanın arka tarafında, yediklerini çıkarana kadar bir güzel pataklayıp geri gönderirlerdi. Ama yaşlılara aynı şeyi yapamazlardı.</span></p>
<p class="calibre1"><span class="font1">Koynundaki keseden bir yüzlük çıkarıp kapıda dikilen garsonun eline sıkıştıran yaşlı kadın, “Üstü kalsın,” dedi ve türlü kokuların yükseldiği ihtişamlı lokantaya girdi.</span></p>
<p class="calibre1"><span class="font1">İsmet Paşa'dan Turgut Özal’a, Ahmet Kaya'dan Kemal Su-nal’a, onlardan daha meşhur tarikat şeyhlerine kadar, Malatyalı ne kadar tanınmış sima varsa, hepsinin yemek yerken çekilen fotoğrafları bu lokantanın duvarlarına asılmıştı. Medine Turizm’in yazıhanesinde gördüğü takvimin aynısı burada da asılıydı. Fakat bu kez en az bu isimler kadar ünlü olan Ağıtçı Kadın'ı tanımamışlardı. Ne beş-on yıl önce ağıdı-na gittiği lokantacının oğlu bildi onu, ne de ortalıkta koşturup duran garsonlar bu kadının memleketin son ağıtçısı olduğunu fark etti.</span></p>
<p class="calibre1"><span class="font1">Yaşlı kadın, cam kenarındaki tek kişilik masasına kurulup, önce önündeki bakır tasa Malatya’nın buz gibi sularından doldurdu. Dilinin, ağzının içinin bu yumuşak suyun tadını almasını bekledi. Peşinden de bu mayhoş suyu kurumuş gırtlağından aşağı indirdi. Gözlerini kapayıp suyun midesine inmesini dinledi. Dilini ağzının içinde gezdirip sudan geriye kalan ıslaklığı emdi. Ardından da, ağzındaki takma dişleri çıkarıp yeniden yerine yerleştirdi.</span></p>
<p class="calibre1"><span class="font1">Başında sabırsızlıkla bekleyen garsona siparişlerini verdiğinde, gözünün her şeyde ne çok kaldığını fark etti. Sanki Heves Ali'yle birlikte bu dünyanın tüm lezzetlerinden geri kalmış, hiçbir şeye tamah etmemiş, fakat doydu sandığı gözleri hep yutkunarak bakmıştı dünyaya.</span></p>
<p class="calibre1"><span class="font1">Gözü arkada kalmasın diye, üzerinde nane ve pul biber sosu gezdirilmiş bir kâse ekşili sumaklı çorba, kiraz yaprağı sarması, kavurmalı yarmacalı pilav, bulgur dolması, bir porsiyon geleli kebap, iki-üç top sosyete kısırı, pot dolma, yeşil mercimekli köfte ve tatlılardan da cevizli el tatlısıyla kaymaklı gün kurusu dolması sipariş etti ve ellerini yutkunarak kamında bitiştirdi.</span></p>
<p class="calibre1"><span class="font1">Garson, yaşlı kadının el kadar gövdesine bakıp bu kadar yemeği sahiden yiyip yiyemeyeceğini düşünerek bir kâğıda not ettiği siparişleri ustaya vermek üzere yanından ayrıldığında, Ağıtçı Kadın ellerini namaza durur gibi göğsünde bitiştirip sokağa baktı. Ayakkabıcıda yarım yamalak duyduğu mevlit yeniden diline dolandı. İçinden “Aşk ile!” dedi ama devamını yine bir türlü getiremedi. Kendi kendine mırıldanarak dışarıdan geçenleri izlemeye başladı.</span></p>
<p class="calibre1"><span class="font1">Alacak verecek defterini denkleştirmiş ve elli yıl boyunca sırf bu güne hazırlanmıştı sanki. Bir an, bu hayatta kimseye bir borcu olup olmadığını düşündü. Eğer borcunu ödemeden göçüp giderse, yarın sıratta bu borçlular karşısına geçip köprünün esnek iplerini titreterek onu kor ateşlere düşürmek için çabalayacaklardı. Neyse ki bir zaman sonra, yaşarken birinden bir kibrit çöpü isterken dahi helallik aldığını hatırlayıp yatıştı. Fakat yine de zaman zaman içine bir kuşku düşüyor, bir yerlerde birilerine hâlâ borçlu olduğunu düşünüyor ama bu borçluların kim olduğunu bir türlü bulamıyordu. Garson elindeki tepsiyle kendisine doğru ilerlerken kesesindeki paranın kalanını da garip gurebaya dağıtıp bu borçluluk duygusundan kurtulmayı planladı.</span></p>
<p class="calibre1"><span class="font1">Kıtlıktan çıkmış gibi birer ikişer yemeklerden tatmaya başladığında, lokantadaki müşteriler yediklerinin parasını peşin ödeyen bu yaşlı kadının iştahına şaşarak baktı. Yaşlı kadın sanki ömiü hayatında ilk kez yemek yiyordu. Geleli kebabı bırakıp bulgur dolmasına saldırıyor, yamıacalı pilavdan pot dolmaya kadar masada ne var ne yoksa tıknefes bir halde hızla midesine indiriyordu. Fakat bir zaman sonra, ona şaşkınlıkla bakan müşterilerin nazarından olsa gerek, yaşlı kadının hızı yavaşladı ve sonunda hiçbir şey yiyemez oldu. Kaymaklı gün kurusu dolmasından küçük bir ısırık alıp tatlıyı kenara doğru itti.</span></p>
<p class="calibre1"><span class="font1">Midesine indirdiği yiyeceklere yer açmak için sağa sola kıvrandı. Yıllar yılı bir-iki lokmayla doyan kamı ahir ömründe belki de ilk kez bayram yapmıştı. Kamı şişmiş, hareket etmekte zorlanıyordu. Bu yüzden hazmı kolaylaştırsın diye bir şişe Mevsim Gazozu içti. Ardından da ekmek kınn-tılarıyla kaplanan elbisesini silkeleyip başını ona hâlâ şaşkınlıkla bakan müşterilere çevirdi. Garsonundan ustasına, müşterisinden patronuna kadar, içerideki bütün bu meraklı gözlere bir açıklama borçlu olduğunu düşündü.</span></p>
<p class="calibre1"><span class="font1">Utana sıkıla “Bu akşam öleceğim de, canım son bir kez Malatya yemeklerinden istedi," dedi. Peşinden de, aslana-ğızlı asasına tutunarak ayağa kalktı ve lokantanın kocaman salonuna doluşmuş kalabalığa “Allah ziyade etsin!" diye bağırdı.</span></p>
<p class="calibre1"><span class="font1">Kasanın hemen arkasındaki duvarda rahmetli babasının resmi asılı olan lokanta sahibi, bu kadının kim olduğunu fark ettiğinde iş işten geçmiş, yaşlı kadın çoktan gözden kaybolmuştu. Lokantacı, kadının arkasından bir garson gönder-tip sağa sola baktırdı, kasada duran kadının parasını elinde evirip çevirip onun geri dönmesini bekledi ama arkasından ses seda çıkmadı. Yanında bitiveren garsona, “Kör müsünüz lan!" diye kızdı, “Tanımadınız mı kadım?”</span></p>
<p class="calibre1"><span class="font1">Genç çocuk ellerini iki yana açıp çaresizlikle patronuna baktı. Kasaya yanaşan bir müşteri, “O kadın kimdi?” diye sordu.</span></p>
<p class="calibre1"><span class="font1">“Arguvanlı Ağıtçı Kadın var ya, oydu,” dedi sıkıntıyla.</span></p>
<p class="calibre1"><span class="font1">Patron, elindeki parayı kasaya sokuşturup paranın üstünü uzatırken garson, müşteriye kolonya tuttu.</span></p>
<p class="calibre1"><span class="font1">“Ben de tanımadım," dedi müşteri, “elbisesini değiştirmiş.”</span></p>
<p class="calibre1"><span class="font1">“Kadın, elli yıldır bir pezevengin peşinde gezip durmaktan kafayı yedi sonunda," dedi patron.</span></p>
<p class="calibre1"><span class="font1">Kürdanını dişlerinin arasına sıkıştırıp garsonun uzattığı kolonyayı yüzüne süren müşteri başını iki yana sallayıp “Yok ya, sen inanıyor musun o laflara,” dediğinde patron bir cevap vermedi. Peşinden de “Keşke parasını almasaydınız," dedi, “uğursuzluktur."</span></p>
<p class="calibre1"><span class="font1">“Kadının artis gibi giyinip kılık değiştireceğini ne bilirdik," diye söyledi lokanta sahibi, “neyse, olan oldu bir kere!” Ardından içerideki kalabalığı süzüp hemen arkasındaki duvarda resmi bulunan rahmetli babasına baktı. Yaşlı adam, kendisinden sonra lokantayı devralan oğluna kaşlarını çatmış gibi bakıyordu.</span></p>
<p class="calibre1"><span class="font1">Bir veda havasıyla Malatya sokaklarına çıkan Ağıtçı Ka-dın’sa, lokantadayken kendisine söz verdiği üzere, kesesinde yol için birkaç kuruş bıraktıktan sonra, parasının tamamını yol boyunca karşılaştığı dilencilere vermekte tereddüt etti.</span></p>
<p class="calibre1"><span class="font1">Etraf dolandırıcı kaynıyordu. Kalan parasını öyle birine vermeliydi ki yerini bulmuş olmalıydı. Sonunda sokakta aniden önüne çıkan bir adam çekti dikkatini. Uzun uzun bir duvar dibinde oturan adamı izledi. Kucağındaki kızına sıkı sıkıya sarılmış ve yere bakıyordu adam. İçine bir şeyler oturdu. Kararım vermişti. Elini kesesine daldırıp tüm parasını yeryüzünün belki de en kederli adamı olan Malatyalı Abdo’ya verdi. Elindeki yeşil paralara bakıp ömrü hayatında ilk kez gülen bu kocaman bıyıklı adam, kucağındaki kızını yere indirip yaşlı kadına uzun ömürler diledi. Ağıtçı Kadın, dönüp bu kederli adamın yüzüne gülümseyerek baktı. Peşinden de kendisini Arguvan’a ulaştıracak otogara gitmek üzere eski bir dolmuşa bindi.</span></p>
<p class="calibre1"><span class="font1">Yol boyunca dünya aktı camdan. Yanı başından Malatya’nın kayısı yaprağı kokan pirüpak sokakları geçti. Atatürk ve tsmet İnönü’nün paslanmış heykelleri onun için boyunlarını büktü. Binaların turuncu kiremitleri biraz daha yana kayıp bu talihsiz kadın için adeta selama durdu. Kimbilir yine hangi nedenle balkonlara asılan bayraklar sanki onun için yarıya indi. Top akasyalar, sedir ve çam ağaçlarıyla bezeli yemyeşil parklar birdenbire renk değiştirip ona veda etmek için peygamber yeşiline döndü.</span></p>
<p class="calibre1"><span class="font1">İşte o anda, pırıl pırıl gökyüzünde aniden karaların karası bir bulut peyda oldu. Çok geçmeden bu kara kümeye başka bulutlar da eklendi. Yeryüzüne yıldırımlar düştü ve Malatya'nın göğü bir süre şimşeklerin gürültüsüyle çalkalandı.</span></p>
<p class="calibre1"><span class="font1">Lakin, bir kıyamet alameti gibi gürleyip duran o kapkara bulutlar bir türlü yağmur olup yağmadı. Yaşlı kadın, onu tanımayan simsarların yanından sessizce ilerleyip durakta bekleyen eski bir Arguvan dolmuşuna kurulduğunda, bulutlardan kopan bir yağmur damlası gelip arabanın camına damladı. Kapkara bulutlar, sanki asıl vazifeleri burada değil de başka yerdeymiş gibi, dolmuşun peşi sıra Arguvan'a doğru yol almaya başladı.</span></p>
<p class="calibre1"><span class="font1">Yeniden diline dolanan o yarım mevlidi mırıldanmaya başlayan yaşlı kadın, ne yaparsa yapsın mevlidin devamını getiremeyince, günlerdir yastık yüzü görmeyen yorgun başım yol boyu yalpalayıp duran dolmuşun camına koydu. Sonra, sanki birinin sorduğu bir soruya cevap veriyormuş gibi, “Tuz, su, ekmek gördüm," dedi kendi kendine, “bu kadarı kâfi!”</span></p>
<p class="calibre1"><span class="font1">ON DOKUZUNCU BÖLÜM</span></p>
</body>
</html>
