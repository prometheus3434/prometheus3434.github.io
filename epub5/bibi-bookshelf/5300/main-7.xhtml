<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><a id="bookmark0"></a><span class="font4">YER DEĞİŞTİREN BİR MEZARIN AĞIDI</span></p>
<p class="calibre1"><span class="font2">“Sinemaya gitmemeliyiz. Çünkü insan sinemaya gidince yaşadığı kasabayı sevmez oluyor, alıp başını gitmek istiyor buralardan.” William Saroyan</span></p>
<p class="calibre1"><span class="font1">Biz çocukken, şimdiki gibi altı evliya, üstü eşkıya değil idi Bursa'nın. Dört bir yanındaki cami, tekke ve zaviyelerden deyiş, ilahi ve ezanlar duyulurken diğer taraftan kilise çanlarının o mahzun sesi yükselirdi. Bu şehirde etle tırnak gibi değildik elbet, hiçbir zaman da öyle olmadık. Zaman zaman hır gür çıkardı semtimizde. Kavgalar, ev yakmalar, deprem ve yangınlar, şehirden sürülmeler eksik olmazdı başımızdan ama yine de yeşil Bursa’mızda mesuttuk. Bu şehirde atalarımızdan kalma çınarlarımız, özene bezene yaptığımız evlerimiz, binlerce yılın sabrıyla bekleyen mezarlarımız, herkesten daha eski bir tarihimiz vardı. Bursa’daki bu serin zamanda bizim de kendimizce bir hakkımız vardı çünkü. Onca hırgüre rağmen birlikte yaşamaya mecburduk.</span></p>
<p class="calibre1"><span class="font1">Lakin, zaman içinde gidenler, gitmek zorunda kalanlar oldu aramızdan. Ama biz birkaç aile hep bu şehirde kaldık. Kimimiz ipekböcekçiliği kimimiz dokumacılık yaptı, kimimiz rakı üretip meyhaneyle gazino işletti, kimimiz sinemayla uğraştı, kimimiz de yemenicilikten aktarlığa kadar şehrin kalburüstü ne kadar işi varsa geçimini onunla sağladı.</span></p>
<p class="calibre1"><span class="font1">O zamanlar arnavutkaldmmlı sokakların iki yanındaki evlerimizde huzur içinde yaşardık. Sokaktan geçen tatlıcı ve dönme dolapçıların peşinde koşturup ferahfeza çocukluğumuzu tamamlardık. Hep korkuyla çalan çanlara kulak dayar, kilise korosunda ilahiler okur, sonra da üzerimize bir beden büyük gelen o sıkıcı elbiseleri sıyırıp tepeye çıkar, neşeyle uzaktaki dağlara, bereketli tarlalara, geride kalan bu huzur dolu mahallemize bakardık. Kapağı mecburen Amerika'ya atmış, orada çok paralar kazanmış akrabalarımızın hikayelerini birbirimize anlatır fakat yine de tıpkı onlar gibi tası tarağı toplayıp bu şehirden gitmeyi aklımızdan bir an bile geçirmezdik. Mutluyduk çünkü bu şehirde.</span></p>
<p class="calibre1"><span class="font1">Fakat yine de çocukluğumuzdan beri anlaşılmaz bir biçimde bin bir tembihle büyütülüyorduk Bursa'da. Burası nihayetinde bizim de vatanımızdı. Hatta, bu yerlerin belki ilk sahiplerinden biriydik. Sık sık bizi karşılarına oturtup “Geçmişinizi unutmayın,” derdi büyüklerimiz, “kim olduğunuzu unutmayın!”</span></p>
<p class="calibre1"><span class="font1">Evimizdeki her şeyin, örneğin kök boya baskıyla yapılan perdelerimizin bile bir tarihi vardı. Başını mahzun bir şekilde yana eğen Meryem Ana heykelciğinin bir tarihi vardı. Her biri başka bir azizden yadigar kalan adlarımızın bir tarihi vardı. Babam, “Bu perde yüz on yıllık,” derdi mesela; “altın heykelcik iki yüz on yedi yıllık, adınız bin dokuz yüz on beş yıllık.” Biz Ermenilerin bu tarih takıntısını çok sonra anladım. Bu yolla, kendilerini bir sığıntı gibi hissetmemeye, en çok da bu topraklara sonradan gelmediklerini, ezelden beri burada olduklarını anlatmaya çalışıyorlardı.</span></p>
<p class="calibre1"><span class="font1">Fakat sonra tarih dersi biter, milli güvenlik dersi başlardı: Müslüman mahallesine gitmek yasak, onlarla oyun oynamak yasak, Ramazan ayında sokaklarda yiyecek bir şeylerle dolaşmak yasak, Türk çocuklarla kavga etmek yasak. .. Bir türlü bitmezdi bu yasak listesi. Biz Ermeniler, Bursa’da ergenliğe yeni girmiş ve durmadan bacaklarını toplaması istenen kız çocukları gibiydik hep. Kendi bahçe ve mahallemizde mesut ve bahtiyar ama bu mahallenin biraz uzağında hep tedirgindik. Bu yüzden de mahalleden çok fazla açılmadan, soluğu sıklıkla Setbaşı’nın şen şakrak sokaklarında alırdık.</span></p>
<p class="calibre1"><span class="font1">Evvelce şehrin tek sinema ve gazinosu Setbaşı’ndaydı. Geceleri saz semaileri bu şehrin pırıl pırıl göğünden eksik olmazdı. Kanun, tambur, klarnet ve teflerin o büyülü sesi meyhanelerden çıkıp Setbaşı Köprüsü'nde soluklanır, Tophane’deki padişah mezarları bile bu latif seslerden payını alırdı. Gündüzleri Bursa’daki cami ve tekkelerde içleri dışlarına çıkan, çarşılarda cimri müşterilerle pazarlığa tutuşmaktan bitap düşen Bursa eşrafı, köprüden yayılan bu sesin peşinde geceleri fayton ve otomobillerle semtimize akardı.</span></p>
<p class="calibre1"><span class="font1">Dokumacılar, toprak ağaları, fabrikatörler, paşa ve beyler gece yarılarına kadar yiyip içip eğlenir, sonra da naralar ata ata Bursa'ya dönerdi. Bu şişkin cüzdanlı tüccarlar, semtimize gelirken Türk ve Müslüman olduklarını unuturdu. Masalarına oturan mamalarla gülüp eğlenir, Hanende Teraza'nın kısık sesinden çıkan şarkılara ağlaşır, sebil gibi rakı içer, masalarda göbek atıp diz kırardı. Ömürlerini bin yasak üzerine kuran bu Müslümanlar, ilerleyen saatlerde gömleklerinin düğmelerini birer ikişer çözer ve dünyaya gülümseyerek bakmaya başlardı. Fakat fayton ve arabaları Setbaşı Köprü-sü'nün tam ortasına geldiğinde, nihayet akılları başlarına gelir ve onları işret kazanına yuvarladığımızı söyleyerek semtimizden bin pişman ayrılırlardı.</span></p>
<p class="calibre1"><span class="font1">Rumların işlettiği, annelerimizin ev yapımı leziz mezelerinden sattıkları bu meyhane ve gazinolar Bursa’da oldum olası başımıza belaydı. Büyüklerimizin naklettiğine göre, bir vakitler mahalledeki caminin yanında açılan Kirkor’un Mey-hanesi'nde oturanlar, sabah ezanını okumak için şerefeye çıkan müezzine kadeh kaldırarak selam verdikleri için buralarda kızılca kıyamet kopmuş. Olayın duyulmasıyla öğleye doğru meyhaneler taşlanmış, Gökdere'nin puslu havasına yanan evlerimizin dumanları eklenmiş. Kimi Rumlar derdest edilirken, kimileri de o günden sonra bu zanaatı terk edip başka işlerle uğraşmaya başlamış.</span></p>
<p class="calibre1"><span class="font1">Dedem de artık kimden öğrenmişse, sinema işine girişmiş o günlerde. Sermaye için kadınların altınlarını bozdurmuş, ondan bundan borç almış, yetmemiş Yahudi tefecilere hayli borçlanıp Setbaşı’nda Sinema Olimpos Palas adında görkemli bir sinema binası yaptırmış. Tez zamanda küşat edilen sinemayı ben pek hatırlamıyorum ama vakti zamanında bu sinemada gösterilen Amerikan filmlerine akın akın Bursalı gelmiş.</span></p>
<p class="calibre1"><span class="font1">Yıllar sonra Şark Sineması adını alan dedemin sinemasına benle kardeşim Artin ucu ucuna yetiştik. Olimpos Pa-las'ta izlediğimiz siyah beyaz filmler hala hayal meyal aklımda. Geceleri dedemizin peşi sıra sinemaya gider, makine dairesinde oturup gözlerimizi perdeye dikerdik. Ben izlediğim filmlerin büyüsüyle ağzım açık perdeye bakarken, Artin perdeden ziyade dedemin makine dairesindeki alet edevata dikkat kesilirdi.</span></p>
<p class="calibre1"><span class="font1">Dedemin arada bir yağladığı makineye, ipek bir bezle sildiği kameranın camına, sağda solda istiflediği film kutularına, adaba uygun olmadığını düşündüğü için film makaralarından kestiği şerit parçalarına bakar, hep başka alemlere dalardı Artin. Sıcak ve nemli odada alnına yapışan saçlarını arada bir arkaya atar ve pek çoğu öpüşme sahnelerinden oyulmuş film şeritlerini ışığa tutardı. Bazen de dedemin dalgınlığını fırsat bilip elini hınzırca kameraya doğru uzatır, ağızlarının suyu aka aka film izleyen sinemadaki cemaate, ben buradayım! dercesine kendi varlığını duyururdu.</span></p>
<p class="calibre1"><span class="font1">Her dedenin diğerlerinden ayrı tuttuğu, şımartıp durduğu bir torunu vardır. Dedemin gözdesi de Artin'di. Babamın aksine, Artin’e hiç ses etmezdi dedem. Hatta sinemaya merak saldığı için onu benden daha çok severdi. Lakin, babama göre sinemacılığın bu topraklarda bir geleceği yoktu. Bu yüzden, dedemin kuyruğuna yapışan Artin’e kızıp bizim de tez zamanda tıpkı diğer Ermeniler gibi eve para getirecek bir zanaat öğrenmemizi istiyordu.</span></p>
<p class="calibre1"><span class="font1">Sadece memleket değil, dünya da karman çormandı o zaman. Savaşın yaklaştığını, bir vakitler neşeyle yankılanan Setbaşı’na gelen gidenin azalmasıyla anlıyorduk. Mal satamayan Bursalı tüccarlar fabrika ve dükkanlarını birer ikişer elden çıkarıyordu. Üstelik, piyasayı ele geçiren Amerikan bezleri yüzünden ipeğe olan rağbet azalmış, dokumacılık mesleği günden güne gözden düşmüştü. Bir zamanların namlı ticaret merkezi, payitahtın gözbebeği Bursa o yıllar bir kez daha içine kapanıyordu.</span></p>
<p class="calibre1"><span class="font1">Millet çok sıkıntı çekti o vakitler. Ekmek bile karneye bağlandı. Ama sonunda bir gün savaşın bittiği söylendi. Kara günler geride kaldı, yeniden yüzümüz gülecek, artık rahatlarız diye düşünüyorduk ki, devletimiz girmediği bir savaşın zararını bizden tahsil etmeye kalktı. Varlığımız vergiye bağlandı. Neyimiz var, neyimiz yok, el koydular.</span></p>
<p class="calibre1"><span class="font1">Dedem borçlarını ödeyemeyince, bütün gün elinde hesap defterleri günden güne dertli bir adama dönüştü. Sonunda bir gece sinema salonunun perdesinde kafasına dayadığı bir altıpatlarla intihar etti. Tefeciler, borçlular kapımıza dayandı. Salon yok pahasına ona buna verildi. Sandalyeleri kahveciler satın aldı. Film makinesiyle birkaç kutu filmi de bir gece sinemaya giren hırsızlar çaldı. Dedemin anlı şanlı Şark Sineması birkaç günde adı gibi yetim kaldı.</span></p>
<p class="calibre1"><span class="font1">Ben babamın yanında taş ustası olarak çalışmaya devam ettim ama yıkımın büyüğünü ağabeyim Artin yaşadı. Günlerce, kapalı sinema salonunun önünden ayrılmadı. Çocukluk gecelerinin tümü sinemada geçtiği için, akşam olunca ne yapacağını bilemez bir halde evde kıvranıp durdu. Babamla hır gürü eksik olmadı. Bir iş tutmuyor, daima elleri ceplerinde Bursa sokaklarında gezip duruyordu. İlk zamanlar kilise korosundan, daha sonra da kiliseden çekti elini ayağını. Bir şeyler yapacağını adım gibi biliyordum.</span></p>
<p class="calibre1"><span class="font1">Nihayet, günün birinde beni bir kenara çekip “Muhterem," dedi kederle, “ben gidiyorum."</span></p>
<p class="calibre1"><span class="font1">“Nereye gidiyorsun?” dedim şaşkınlıkla.</span></p>
<p class="calibre1"><span class="font1">“Uzaklara," dedi, “çok uzaklara!”</span></p>
<p class="calibre1"><span class="font1">Ben yolumu çizmiştim. Bursa'da, babamın yanında kalıp taşlara şekil verecektim. Duvar örecek, mezar taşı yapacak, ömrümce taş istifleyecektim. Artin benim gibi değildi. Onun başka hayalleri olduğunu, hiçbirimize benzemediğini kameranın perdeye düşen ışığına elini uzattığında anlamıştım. Tefecilerden önce davranıp film makinesiyle birkaç kutu filmi gizli bir yere saklamıştı.</span></p>
<p class="calibre1"><span class="font1">Tıpkı diğer Ermeniler gibi Amerika'ya gideceğini sanırken, o Batı yerine daha da Doğu'ya gitmeye karar vermişti. Onun nazarında bu meslek asıl Doğu’da para edecekti.</span></p>
<p class="calibre1"><span class="font1">Çok dil döktüm, babam senin kahrından ölüp gider dedim, yalvarıp yakardım ama nafile, onu ikna edemedim. Bir gece ansızın, gizlice tası tarağı toplayıp yollara düştü.</span></p>
<p class="calibre1"><span class="font1">*</span></p>
<p class="calibre1"><span class="font1">Elli küsur yıl Artin'den hiç haber alamadım. Memleketteki sinema ve kiliselere onca sordurmama karşın onu tanıyan, ondan haberi olan bir Allah'ın kulu bile karşıma çıkmadı. Babam ölüm döşeğinde yatarken, belki Artin çıkıp gelir diye şu kapıdan öylece bakıp durdu. Ama ağabeyim gelmedi. Annemin ölümünü de göremedi.</span></p>
<p class="calibre1"><span class="font1">Yaşlılar öldü, çocuklar doğup büyüdü, bu avluda düğünler yapılıp cenaze yemekleri yendi. Zaman, Bursa'da bir çınar ağacı gibi kollarını açıp geçti ama ağabeyimden hiç ses seda çıkmadı. Gazetelere gaip ilanı verdik. Kiliselere resmini astık ama bir sonuç alamadık. Bir yerlerde ölüp gittiğine kanaat getirip mecburen katlandık yokluğuna. Yine de elimdeki murçla taşlara şekil verirken, ağabeyim bir kere bile aklımdan çıkmadı.</span></p>
<p class="calibre1"><span class="font1">Geçen yıl, işten çıkmış yorgun argın eve dönerken, Setbaşı Köprüsü'nde birini gördüm. Zaman çok şey alır götürür insandan ama insan ağabeyini tanımaz mı? Yaşlanmış, kilo almış, saçı sakalı beyazlamış bir halde, kırk dokuz yıl sonra bile olsa onu hemen şıp diye tanıdım. Yanında tahta bir bavul, köprünün korkuluklarına sırtını dayamış böyle darmaduman bir halde mahalleye bakıyordu.</span></p>
<p class="calibre1"><span class="font1">Elimdeki malzeme çantası aniden yere düştü. Köprünün iki yanında gözyaşları içinde birbirimize öylece bakakaldık. Onca yıl hiç haber etmediği için ona hala kızgındım. Ama onu o çöküp tükenmiş haliyle görünce dayanamayıp gözyaşlarını koyverdim.</span></p>
<p class="calibre1"><span class="font1">Herkesin bu yeryüzünde iyi ya da kötü, genç ya da yaşlı, kadın veya erkek, pişman ya da galip, mutlu ya da mutsuz bir gün evine barkına geri dönme hakkı vardır. O da bu hakkını kırk dokuz yıl sonra kullanmıştı.</span></p>
<p class="calibre1"><span class="font1">Birbirimize sarılırken, “Dayanamadım muhterem,” dedi bana, “geri geldim sonunda.”</span></p>
<p class="calibre1"><span class="font1">Artin, onca soruma tek bir cevap bile vermedi. Gözlerini kederle kısıp değişen Setbaşı'na baktı. Birer birer yıkılan eski evlere, çoktan lokantaya dönüşmüş meyhanelere, yerini cami ve okullara bırakmış kiliselere yutkunarak göz gezdirdi. Onu daha da kederlendinnemek için soru sormayı bıraktım ve bavulunu alıp babamdan sonra elden geçirdiğim bu eve getirdim. Çoluk çocuk yıllar sonra aniden ortaya çıkan amcalarına merakla bakarken, ben içeriye koşturup Meryem Ana’mı-zm heykelciği önünde diz çöktüm. Ağabeyimi onca yıl sonra sağ salim karşımıza çıkaran Yüce İsa’ya şükürler ettim.</span></p>
<p class="calibre1"><span class="font1">Akşama, mahzende beklettiğim yıllanmış Ermeni şaraplarından çıkarıp Artin için güzel bir sofra donattım. Hanımım, belki Artin özlemiştir diye gün boyu koşturup topikten paskalya çöreğine, ciğer sarmasından uskumru dolmasına kadar türlü yemek ve mezeler yaptı. Haber gönderip Bursa'da kalan üç-beş Ermeni’yi eve davet ettim. Bu avluya upuzun bir masa kurup yıllar sonra evine dönen ağabeyim için dillere destan bir şenlik tertip ettim.</span></p>
<p class="calibre1"><span class="font1">Yaşlanmıştı Artin. Elleri titriyor, arada bir öksürüp sanki bu öksürük hiçbir şeyin habercisi değilmiş gibi ortalıkta koşturan torunlarımla oynuyordu. Bıyıklarını tıpkı Ayhan Işık gibi kesmiş, üzerine de incecik bir balıkçı kazağı geçirmişti. Arada bir kocaman göbeğini zorlayan kemerini gevşetiyor, açılan alnını sıkıntıyla ovuyordu. İçeriye kaçmış masmavi gözleri de olmasa elli yıl öncesinin yakışıklı ağabeyimden eser yoktu.</span></p>
<p class="calibre1"><span class="font1">Gece boyu kendisiyle ilgili hiçbir şey anlatmadı. Bazen durup kırk küsur yıl önce geride bıraktığı bir yeri veya birini soruyor, aradığını bulamayınca, sıkıntısını belli etmemek için yeniden torunlarımla oynuyordu. Parmağının ucu şarap kadehinin ağzında dolaşıyor, ağzını sürmeden baktığı yemeklerden başını kaldırdığında gözlerine tuhafbir boşluk yerleşiyordu.</span></p>
<p class="calibre1"><span class="font1">Setbaşı’nda benden başka ne bir hısım akrabası kalmıştı, ne de görünce sarılabileceği biri vardı artık. Masada ona merakla bakan misafirlerin tekini bile tanımıyordu. Yine de o her zamanki nezaketiyle onlara türlü sorular soruyor, konuştuklarını dinliyormuş gibi yapıyor ve bazen başını kederle kaldırıp bir zamanlar babamın kullandığı üçüncü kattaki odanın ışığına bakıyordu.</span></p>
<p class="calibre1"><span class="font1">Gece boyu hep baş başa kalmayı bekledim. Birbirimizden habersiz geçen yılları konuşmayı, bunca yıl nerede olduğunu, neden haber vermediğini sormak istedim. Rakı ve şaraplar dolup boşalırken gözüm daima onun üzerindeydi. Çoluk çocuk yatmaya gidince avluda bir başımıza kaldık. Rakı bardaklarımızı alıp tıpkı elli yıl önce olduğu gibi avludaki havuzun kenarına oturduk. Ellerini çocukluğundaki gibi suya daldırıp bir vakitler babamın bizim bulmamız için havuza attığı delikli paralan aradı sanki.</span></p>
<p class="calibre1"><span class="font1">Elini sudan çıkarınca, “Biliyorum, yeniden soracaksın ama bir hikayem yok,” dedi. “Dedemden kalma aletleri alıp uzaklara, önce Diyarbakır'a gittim. Oradan da Diyarbakır'ın eski bir kazasına geçtim. Bir sinema salonu işlettim orada. Evlenmedim. Çoluk çocuğa karışmadım. Ölmeden sizi göreyim istedim, hepsi bu," dedi ve sustu Artin.</span></p>
<p class="calibre1"><span class="font1">içini açması için çok üsteledim ama bir daha ağzım açıp kendisiyle ilgili bir şey söylemedi. Babamı, onun arkasından ölen annemi, mezarlarını sordu. Beni, gençlerin ne iş yaptığını merak etti. Ne sorduysa kısacık cevaplar verdim ama gece boyunca kendisini bir kez bile sormama izin vermedi. Uzun yoldan geldi diye üstelemedim.</span></p>
<p class="calibre1"><span class="font1">O gece, onun için hazırladığımız oda yerine, avludaki sedirlerden birinde uyumak istedi. Sabaha karşı ayazın onu buza keseceğini söyledim ama dinletemedim. Diyarbakır’dayken dışarıda yatmaya alıştığını söyledi. Evler içini karartıyor-muş. Çocukluğumuz boyunca koşturup durduğumuz bu avluda bir yastık ve yorganla kıvrılıp uyudu ağabeyim. Yatağında sabaha kadar öksürüp durdu. Ne o uyuyabildi ne de ben gözlerimi kapayabildim. Ara ara uyanıp üst kattan hep onu seyrettim. Uzandığı yerden habire sigara içiyordu.</span></p>
<p class="calibre1"><span class="font1">Ertesi gün, üzerini değişip kendisini sokaklara attı. Çarşı pazarda bir başına dolaşıp elli yıl önce kaybettiği bir şey varmış da şimdi onu arıyormuş gibi dikkatle sağı solu inceledi. Yıkık haldeki eski Rum ve Ermeni evlerine, bir zamanların namlı gazinolarının yerine açılan kahvehanelere, okula çevrilen dedemin sinemasına, yerini asfalta bırakan taş yollara baktı. Ben hiç uzağa gitmemiş, Setbaşı'nı özleyecek kadar uzak düşmemiştim. Belki de sırf bu yüzden, uzaklara gitmek, yıllar sonra dönüp ayrıldığın yere başka gözlerle bakmak nasıldır diye merakla onu izledim.</span></p>
<p class="calibre1"><span class="font1">Artık yerinde yeller esen eski kilisemize geldiğimizde gözleri daha da doldu. Kilisemiz artık bir mezbeleden ibaretti. Ben yıllar içinde bu görüntüye bakıp dişlerimi sıkmayı öğrenmiştim ama o dayanamadı. O gün dudaklarını büzüp ıslıkla, besbelli hiç unutamadığı Gomidas melodisinden bir bölüm çaldı, sonra sessizce gözyaşlarını sildi. Ardından da, tıpkı çocukluğumuzdaki gibi oflaya puflaya, artık her tarafını evlerin sardığı tepeye çıkıp geride kalan mahallemize baktık.</span></p>
<p class="calibre1"><span class="font1">Ağabeyimi galiba ömrümde ilk defa o gün kıskandım. Bu şehre kazık çakmak, çoluk çocuğa karışmak, tıpkı babamın yaptığı gibi ömrümü taşları yontmakla geçirmek yerine, çok uzaklara gidip elli yıl sonra geri gelmek, günün birinde bu tepeye kurulup bir yabancı gibi uzaklara bakmayı istedim. Ölmeden önceki o son yıl, sık sık hangimizin daha şanslı olduğunu sorup durdum kendime. Adını haritada dahi bulamadığım bir kasabada film makaralarına gömülen Artin mi daha şanslıydı, yoksa içindeki öfkeyi keskin murçların yardımıyla taşlara kazıyan ben mi? Bilemedim.</span></p>
<p class="calibre1"><span class="font1">Birkaç sefer, lafı, sırrını surlarına fısıldadığı söylenen Diyarbakır'daki kardeşlerimize getirmeye çalıştıysam da faydasız, ağzını açıp tek kelime bile söylemedi. Ne oralarda kaldığını işittiğim tek tük Ermeni'yle ilgili sorularıma cevap verdi, ne de elli yılı nasıl geçirdiğine dair sorularıma bir karşılık alabildim. Bir defasında, neden evlenmediğini sordum sadece.</span></p>
<p class="calibre1"><span class="font1">“Boşver muhterem,” dedi bana, “bunlar bir ayağı çukurda olanların konuşacağı şeyler değil.”</span></p>
<p class="calibre1"><span class="font1">Ağabeyim, üç-beş gün kalır, buralarda sıkılıp yeniden kayıplara karışır diye kaygıyla bekliyordum. Konağın alt katındaki sokağa bakan küçük odada yatıp kalkıyordu. Onca üstelememe rağmen bir kere bile üst kata çıkıp şimdilerde çocuklarımın kullandığı odasına bakmak istemedi. Sanki geçmişiyle garip bir bağ kurmuştu. Sadece bakmak, o geçmişi zihninde yaşatmak ona kafi geliyordu.</span></p>
<p class="calibre1"><span class="font1">Artin'e Bursa’nın havası iyi gelmişti. Son zamanlarında içini dışına çıkaran öksürük nöbetleri azalmış, yüzü gözü düzelmişti. Sonraki günler çarşı pazara tek başına çıkmaya başladı. Arada bir otobüse atlayıp soluğu Bursa’da aldı. Torunlarım için paket paket oyuncak, kızanlar için türlü hediyeler, hanımım için türlü renkte basmalar getirdi. Neşeyle kapıdan girip neredeyse her akşam bu avluda sofra kurdurdu. Gece yanlarına kadar bir ağızdan türküler söyledik. Çocukluk hatıralarımıza gülüp eğlendik.</span></p>
<p class="calibre1"><span class="font1">Pazarları erkenden kalkıp Bursa’daki kiliseye gitmek için hazırlanırken, o hep bir başına konakta kalmayı tercih etti. Biz, onun günahları için de Tanrıya dua ederken, Artin, kısa zamanda arkadaş olduğu mahallenin Müslüman yaşlılarıyla kahvede zaman geçirdi. Ağabeyim, gün boyu çene çaldığı adamlara bile daha fazla şey anlatırken, bizimle pek konuşmadı. Elli yıl boyunca birikmiş sorularımı gülümseyerek dinleyip lafı hep başka yerlere getirdi.</span></p>
<p class="calibre1"><span class="font1">Mahallede kısa zamanda sevdirdi kendisini. Müslüman ahali, Ermeni olduğunu bilmelerine rağmen onu bizden daha çok bağrına bastı. Kısa vakitte, kendine zamanı tamamlayacak arkadaşlar buldu. Hatta, mahallenin başıboş köpekleri bile onun yolunu gözler oldu. Biz de, Artin sonunda insan içine çıktı diye sevindik haliyle.</span></p>
<p class="calibre1"><span class="font1">■ Ara ara öksürük krizleri oluyor, içi dışına çıkacakmış gibi böğürüp duruyordu ama ağır hasta olduğunu bilmiyorduk. Geldikten tam bir yıl sonra bir akşamüstü, pat diye yere düştü Artin. Doktorlar, ilaçlar, hiçbiri kar etmedi.</span></p>
<p class="calibre1"><span class="font1">Bizim kadar kaygılı değildi. Biliyordu öleceğini. Bu yüzden kendisini İstanbul'daki Surp Prgiç Ermeni Hastanesi'ne götürmemize de izin vermedi. Avludaki peykede rahatça yatabileceği bir yatak yaptık. Lodosta bile içeri geçmeyi kabul etmedi. Gece boyu, iki elinin baş ve işaret parmaklarını bir kameraya dönüştürüp gökyüzüne, avludaki havuzla konağın pencerelerine baktı. Uzandığı yerden sanki bir film çekiyordu. Akşamlan başucuna kurulup ona hep neşeli şeyler anlattık. Biraz ferahlar diye bazı günler avluda saz akşamlan yaptık. Yolu Bursa'ya düşen bir dutluk ustasını eve çağırtıp ona çocukluğumuzun içli ezgilerinden dinlettik. O son günlerinde Setbaşı'ndaki Ermeni ve Rumlar, tez zamanda ahbap olduğu Müslümanlar, devamlı peşinden koşturan torunlarım başucundan eksik olmadı.</span></p>
<p class="calibre1"><span class="font1">Günden güne eridi yatağında. Yüzü gözü çöktükçe karnı tam aksine bir davul gibi şişmeye başladı. Artık su içerken bile zorlanıyordu. Arada sırada ıslak bezle pütür pütür dudaklarını siliyor, ağzına sadece birkaç damla su damlatıyorduk.</span></p>
<p class="calibre1"><span class="font1">Sonunda, on gün önce bu avluda son gecesini geçirdi. Vadesinin dolduğunu anlamıştık. Mecburen Bursa’dan bir papaz çağırıp hazırda beklettik. Çok acı çekiyordu. İnlerken bu acısı bitsin, bir an önce kurtulsun diye Tanrıya dua ediyordum.</span></p>
<p class="calibre1"><span class="font1">Ölmeden hemen önce, yatağın içinde küçük bir çocuk gibi büzülürken, aniden “Muhterem!” diye seslendi bana.</span></p>
<p class="calibre1"><span class="font1">Hemen ellerini tutup “Efendim abi?” dedim heyecanla.</span></p>
<p class="calibre1"><span class="font1">Avluya doluşan Ermeni ve Müslüman ahali suspus olmuş elli yıl sonra doğduğu topraklara gelen ağabeyimin son sözünü bekliyordu. Fakat ağabeyimin dili bir türlü dönmüyordu. Sanki gırtlağında uzun bir cümle vardı ama dili konuşmasına izin vermiyordu. Ama çektiği acı sebebiyle hep ekşittiği yüzü bir anda aydınlandı ve işaretparmağmı havaya kaldırıp “Nur!" dedi.</span></p>
<p class="calibre1"><span class="font1">Sonra da gülümseyerek gözleri açık halde öldü ağabeyim. Havaya kalkan işaretparmağı bir yeri gösterir gibi öylece dikilip kaldı. Ne yaptım ne etlimse de bir minare gibi havaya kalkan parmağını eski haline getiremedim. Aniden çıkan lodosla mahallede ne kadar köpek varsa o anda ulumaya başladı.</span></p>
<p class="calibre1"><span class="font1">Artin'in elini sıkıca kavrayıp avcumun içine aldım. Sanki çocukluğumuza dönmüşüz de yeniden onun ellerinden tutup sokaklarda koşturuyormuşuz gibi günah olduğunu bile bile ağlamaya başladım. Yıllar sonra amcalarına kavuşan çocuklarım, son zamanlarını onun dizlerinde geçirip hikayeler dinleyen torunlarım, onun son anına şahitlik eden Müslüman ahali bile ağlıyordu. Derinden çıkan hıçkırıklarımız avluda yankılanırken, kadınlar içeriden bir örtü getirip ağabeyimin üzerine örttü.</span></p>
<p class="calibre1"><span class="font1">Lakin, ağabeyimin dikilip kalmış işaretparmağı, üzerine örtülen o bembeyaz örtünün altından bile kendini hala belli ediyordu. Bursa’dan rica minnet getirdiğimiz papaz şaşkın şaşkın bana bakıp durumu anlamaya çalıştı ama ben de henüz olan bitenin farkında değildim. Müslümanlar aralarında fısır fısır konuşup evlerine dönerken, papaz kulağıma eğilip bu parmağın sorun olacağını söyledi.</span></p>
<p class="calibre1"><span class="font1">Parmağı öyle yana yakıla gökyüzünü gösteren bir ölünün o halde gömüldüğü nerede görülmüş. Nitekim o gece papazın önerisiyle ağabeyimin parmağını kırma pahasına büküp bir iple ellerine bağladık. Valizinden en güzel elbisesini çıkarıp ağabeyime giydirdik. Artin'in cansız bedeni üç gün üç gece boyunca bu avluda kaldı. Dördüncü günün sabahında en güzel elbiselerimizi giyip ellerimizde çiçek ve buhurla tabutunu tütsüledik. Ardından da ağabeyimin tabutunu çoktandır bir mezbeleye dönen Ermeni mezarlığına götürdük.</span></p>
<p class="calibre1"><span class="font1">Papaz mezar başında içli ilahiler okudu. Altı kişi onun tabutunu iplerle mezara indirirken üzerine güller serptik. Ölünün arkasından ağlamak yakışık almazdı ama ister istemez doldu gözlerimiz. Ardından torunlarımla birlikte sıraya girip “Hoşça kal Artin! ” dedik. Papaz mezarlıktan ayrılırken tutup kederle birbirimize sarıldık.</span></p>
<p class="calibre1"><span class="font1">Öldüğü gecenin aksine mezarlıkta yalnızdık. Onun son nefesinde dahi yanında olan Müslüman ahaliden kimse cenaze törenine katılmamıştı. Akşama kadar, avluda masalar kurup ölü yemeğine gelecek misafirlerimizi bekledik ama evimize gelen giden olmadı. Artin için hazırladığımız yemek ve içkiler öylece bekledi durdu masada. Ağabeyimin son zamanlarında onunla yarenlik eden mahalleli, konu komşu, alışveriş yaptığımız esnaf, bahçe ve ev duvarlarını ördüğüm müşterilerim dahi taziyeye gelmedi. Bu işte bir gariplik vardı ama ağabeyimi kaybetmiş olmanın acısıyla o anda çözemedik.</span></p>
<p class="calibre1"><span class="font1">Ertesi gün akşama doğru, Setbaşı’nda kulaktan kulağa dolaşan dedikodular nihayet bize de ulaştı. Meğer, o gece önce “Nur," diye bağırmış Artin. Biz duymamışız ama hemen ardından da parmağını havaya kaldırıp ölüm döşeğinde ke-lime-i şehadet getirmiş. Allah son andaki bu pişmanlığı için ona takat vermiş. O zamana kadar iki harfi bile yan yana getiremeyen ağabeyim “Allah birdir, Muhammed de onun peygamberidir," demiş. Artin’in, son nefesinde işaretparmağı-nı havaya kaldırıp Müslüman olmasını kendimize yedire-memişiz. O kutlu işaretparmağını kırıp hemen mezara gömmüşüz.</span></p>
<p class="calibre1"><span class="font1">Kulağımıza çalınan bu sözlere gülüp eğlendik o gece. Hatta aramızda şakalar yaptık. Gelinlerim, Artin Amca'nın son nefesinde parmağını kaldırıp su istediğini söyledi. Büyük torunum, Artin’in, parmağını havaya kaldırarak önemli bir şey söylemeye hazırlandığını iddia etti. Küçük oğlum, rahmetli amcasının son nefesinde sarf ettiği iki kelimeyi birleştirip Müslüm Gürses’in sinema yıldızı hanımı Muhterem Nur’un adını andığını söylediğindeyse, düpedüz kahkahalarla yere serildik. O gece sanki yas evi değil de düğün evindeydik. Şaraplarımızı yudumlayıp ağabeyimin arkasından şen kahkahalar attık. Çok sonra başımıza epey iş açacak bu durumun ciddiyetinin farkında değildik henüz.</span></p>
<p class="calibre1"><span class="font1">Çok geçmeden, ağabeyimin ölüm anından kopan söylentiler döne dolaşa bizim konağa da ulaştı. Müslüman ahaliyi, Artin'in ömrü boyunca tam bir Ermeni gibi yaşadığına, ölüm yolculuğuna da bir Ermeni olarak çıktığına, İsa babamızın çoktan elini uzatıp onu yanına aldığına bir türlü inandıramadık. Onlar her şeyin tam aksini iddia edip, Artin'in kim-bilir hangi sebeple havaya dikilmiş işaretparmağı yüzünden aşka geldiler.</span></p>
<p class="calibre1"><span class="font1">Ağabeyimin Yüce İsa'ya kavuştuğu günün ertesi, hem toprağına su dökmek, hem de mezarının ölçülerini almak için mezarlığa gittim. Toprak onu kabul edip, tabut çukurda rahat eder etmez, ona kendi ellerimle taştan bir mezar yapacaktım. Mezarını diğer mezarlar gibi sahipsiz komayacak, sabah akşam ziyaretine gidecek, dua ve çiçeklerini hiç eksik etmeyecektim. Fakat kendimi ne kadar zorlarsam zorlayayım onun o suskun hali gözümün önünden gitmiyordu. Yürürken, yıllar önce dedemin mezarlığa ektiği ağaçlara bakıp ağlamaya başladım. Sonunda gözlerim yaşlı bir halde ağabeyimin mezarına vardım.</span></p>
<p class="calibre1"><span class="font1">O zamana kadar sular seller gibi akan gözyaşlarım işte o an yanağımda donup kaldı. Bizi sürdüler. Çoluk çocuk kırdılar. Atalarımızdan geriye binlerce acı hikaye kaldı. Fakat bu kadarına cesaret edeceklerini hiç tahmin edemezdim. Bi-rileri bizden sonra mezarlığa gelmiş ve Artin'in tabutunu mezarından çıkarmıştı.</span></p>
<p class="calibre1"><span class="font1">Aklıma ilk anda defineciler geldi. Anadolu’daki Ermenilerle defineciler arasındaki husumet bin yıl sonra bile geçmezdi zaten. Küfürler edip sağa sola bakındım. Öfkeyle, mezarın kenarına istif edilmiş toprağı tekmeledim. Bu topraklarda hiç gün yüzü görmeyen, mezarda dahi rahat etmeyen talihimize küfürler ettim. Ağabeyimi verdiğimiz toprağa uzanıp ağlamaya başladım. Olan biteni, kızgınlıkla Setbaşı Karakolu’na doğru yürürken işittim ancak.</span></p>
<p class="calibre1"><span class="font1">Meğerse, Artin’in son nefesinde parmağını kaldırıp keli-me-i şehadet getirdiğine inanan Müslüman ahali gece mezarını kazıp tabutunu Müslüman mezarlığına gömmüş. Akşamüstü, Setbaşı Camii’nden salasını bile okutmuş bu şaşkınlar. Bursa’nm namlı hocaları, önemli tarikat ehli, şeyh ve onların itikatlı müritleri; civar köylerden bile katılanlar olmuş cenazesine. Tabutunu açıp Artin’i dini bütün bir Müslüman gibi kendi mezarlıklarına gömmüşler. Eline bir iple bağladığımız işaretparmağına bakıp bize beddualar okumuşlar.</span></p>
<p class="calibre1"><span class="font1">Polise savcıya koştum ama bir sonuç elde edemedim. Kime dert yandıysam, bana değil, Artin’in havaya kalkan işa-retparmağına ve o gece avluda olan Müslümanlara inandılar.</span></p>
<p class="calibre1"><span class="font1">Setbaşı’nda üç-beş aileyiz zaten. Kimseye gücümüz yetmezdi. Mecburen, gece olmasını bekleyip Artin'in tabutunu Müslüman mezarlığından çıkarıp tekrar Ermeni mezarlığına gömdük. Ertesi gece de aynı şeyi bu sefer Müslümanlar yaptı. Sonraki gece de yeniden biz kazdık mezarını. Artin’in mezarı iki mezarlık arasında gidip geldi böylece. O geceden beri, ne o rahat etti mezarında, ne de biz doğru dürüst bir uyku yüzü gördük.</span></p>
<p class="calibre1"><span class="font1">Bu gece sabaha karşı Artin’in tabutunu yedinci kez Müslüman mezarlığından alıp başka bir yere gömdük. Yağmur çiselerken üstümüz başımız çamur içinde kaldı. Şimdi sıra onlarda. Ama tabutu bu kez hiç tahmin edemeyecekleri bir yere gömdük. Kimse yerini bulamazsa, ağabeyim toprağında artık rahat rahat uyuyacak. Kıçı kırık bir parmak uğruna, hayattayken görmediği kadar kadir kıymet gördü şu son bir haftada Artin. Tanrı günahlarını bize yazsın!</span></p>
<p class="calibre1"><span class="font1">SEKİZİNCİ BÖLÜM</span></p>
</body>
</html>
