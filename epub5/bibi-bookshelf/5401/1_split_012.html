<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_14">2. Sahne</h2>
	<p class="normal">(Portia ve nedimesi Nerissa girerler.)</p>
	<p class="normal1">PORTIA</p>
	<p class="normal">İnan ki Nerissa, bu narin bedenim şu koskoca dünyadan usandı.</p>
	<p class="normal1">NERISSA</p>
	<p class="normal">Güzel hanımım, üzüntüleriniz de zenginliğiniz kadar bol olsaydı, işte o zaman usanmaktan söz edebilirdiniz; demek ki bolluk içinde yüzüp bunalanlar da hiçbir şeyi olmayıp aç olanlar gibi karamsar olabiliyor. Öyleyse, orta halli olmak az mutluluk sayılmaz: Aşırılık saçları zamansız ağartır, ama kararı kaçırmayanın ömrü uzar.</p>
	<p class="normal1">PORTIA</p>
	<p class="normal">Güzel sözler bunlar, iyi de söylendi.</p>
	<p class="normal1">NERISSA</p>
	<p class="normal">Bir de dinlenseydi, daha iyi olurdu.</p>
	<p class="normal1">PORTIA</p>
	<p class="normal">Eğer iyi olanı yapmak bilmek kadar kolay olsaydı, küçük kiliseler katedrallere, yoksulların kulübeleri de kral saraylarına dönerdi. Kendi nasihatlerini dinleyen kişi ancak bir rahip olabilir. Yirmi kişiye birden ne yapması gerektiğini öğretebilirim, ama o yirmi kişiden biri olmaya gelince iş değişir. Beynimiz duygularımızı dizginleyecek yasalar koyabilir, ama ateşli tutkular soğuk kuralların üstünden atlayıp geçer: gençlik denilen çılgınlık öyle bir tavşandır ki kötürüm olan doğru bir öğüdün ağlarının üstünden atlayıverir. Her neyse, böyle akıl yürütmemin koca seçmeme yardımcı olacağını sanmam. Öff, şu “seçme” işi yok mu! İstediğimi seçmek de hoşlanmadığımı reddetmek de elimde değil ki! İşte yaşayan bir kızın iradesi, ölmüş bir babanın istek ve vasiyetiyle kıskıvrak bağlanmış. Ne zor değil mi, Nerissa, ne seçmek elimde ne de reddetmek.</p>
	<p class="normal1">NERISSA</p>
	<p class="normal">Babanız erdemli bir insandı, böyle kutsal kişilere ölümlerinde güzel ilhamlar gelir; bu nedenle, babanızın talipleriniz için tasarladığı şu altın, gümüş ve kurşun kutulardan birinin seçenin sizi kazanacağı düşüncesi, hiç kuşkusuz, hakkıyla sevebileceğiniz kimse doğru cevabı bulacaktır. Söylesenize, size talip soylu kişiler arasından hangisine kanınız daha çok kaynadı?</p>
	<p class="normal1">PORTIA</p>
	<p class="normal">Hadi, sen sırayla adlarını say, ben de ne hissettiğimi söyleyeyim, sen de buna göre, eğilimimin derecelerini çıkarırsın.</p>
	<p class="normal1">NERISSA</p>
	<p class="normal">Önce Napolili prens.</p>
	<p class="normal1">PORTIA</p>
	<p class="normal">Hah, işte sana zekâsız, donuk, dikkafalı bir genç. Atlardan başka bir konusu yok. Marifetmiş gibi atlarını kendi nalladığı için övünüp duruyor. Korkarım anası bir nalbantla işi pişirmiştir.</p>
	<p class="normal1">NERISSA</p>
	<p class="normal">Bir de şu hükümdar yetkisine sahip saraylı kont var.</p>
	<p class="normal1">PORTIA</p>
	<p class="normal">Onun da somurtmaktan başka bir şey bildiği yok. Sanki “beni ister kabul et, ister etme,” der gibi bir ifadesi var. En komik fıkraya bile gülmüyor; gençliğinde bu kadar görgüsüz ve uygunsuz kederler içinde olursa, korkarım yaşlanınca ağlayan filozofa<sup class="calibre3"><a href="1_split_071.html#footnote-100-7" id="footnote-100-7-backlink" name="footnote-100-7-backlink">[7]</a></sup> dönüşebilir. Bunlardan biriyle evleneceğime ağzında kemik tutan bir kurukafayla evlenirim daha iyi. İkisinden de beni Tanrı korusun!</p>
	<p class="normal1">NERISSA</p>
	<p class="normal">Peki şu Fransız soylu Mösyö le Bon’a ne diyorsunuz?</p>
	<p class="normal1">PORTIA</p>
	<p class="normal">Tanrı yarattığına göre, onu erkekten sayabiliriz. Doğrusu, alay etmenin günah olduğunu biliyorum, ama bu öylesi değil. Napolili prensten daha iyi bir atı var, konttan da daha iyi surat asmasını biliyor. Adam hiç kimsenin içinde herkes. Ardıç kuşu ötse, kalkıp oynamaya başlar. Kendi gölgesiyle kılıç tokuşturur bu. Onunla evlenmeye kalksam, yirmi kocayla evlenmiş olurum. Benden nefret etse onu bağışlarım, ama bana çılgınca tutulursa asla karşılık veremem.</p>
	<p class="normal1">NERISSA</p>
	<p class="normal">Ya şu genç İngiliz baron Falconbridge’e ne dersiniz?</p>
	<p class="normal1">PORTIA</p>
	<p class="normal">Sen de biliyorsun, onunla hiçbir şey konuşamıyorum, ne o beni anlıyor ne de ben onu. Ne Latince, ne Fransızca ne de İtalyanca biliyor. Benim üç kuruşluk İngilizcem için de mahkemede yemin etsen başın ağrımaz. Yakışıklı bir adam, ama bir sözsüz oyun gösterisinde kim konuşabilir ki? Giyinişi de bir acayip! Bence cepkeni İtalya’dan, dizliği Fransa’dan, şapkası da Almanya’dan... Davranışını da her bir yandan almış.</p>
	<p class="normal1">NERISSA</p>
	<p class="normal">Peki ya komşusu İskoç lordu için ne düşünüyorsun?</p>
	<p class="normal1">PORTIA</p>
	<p class="normal">Şefkatli, yardımsever bir komşu: İngiliz’den kulak tozuna bir tokat ödünç almış, sonra imkân bulunca bunu geri ödeyeceğine yemin etmiş. Sanırım Fransız kefil olunca, bir şaplak daha yemeyi garantilemiş<sup class="calibre3"><a href="1_split_072.html#footnote-100-8" id="footnote-100-8-backlink" name="footnote-100-8-backlink">[8]</a></sup>.</p>
	<p class="normal1">NERISSA</p>
	<p class="normal">Şu genç Alman’ı, Saksonya dükünün yeğenini nasıl buluyorsunuz?</p>
	<p class="normal1">PORTIA</p>
	<p class="normal">Sabahları ayıkken bayağı, akşamüstü sarhoşken bayağının bayağısı. En iyi haliyle insanın biraz daha altında, en kötü haliyle hayvanın biraz daha üstünde. Başa gelecek belaların en kötüsü. Umarım, bir yolunu bulup ondan kurtulurum.</p>
	<p class="normal1">NERISSA</p>
	<p class="normal">Eğer bir de doğru kutuyu seçerse, siz de onunla evlenmeyi reddederseniz babanızın vasiyetini yerine getirmemiş olursunuz.</p>
	<p class="normal1">PORTIA</p>
	<p class="normal">Bu yüzden, ne olur ne olmaz diye yanlış sandığın üstüne bir bardak dolusu Ren şarabı koy; içinde şeytan olduğunu bilse bile, yine de dayanamaz, o kutuyu seçer. Bir süngere varmaktansa Nerissa, her şeyi yaparım.</p>
	<p class="normal1">NERISSA</p>
	<p class="normal">Bu soylularla evlenirim diye korkmanıza hiç gerek yok, hanımım. Bana niyetlerini açıkladılar: Babanızın zoruyla yapılacak şu kutu seçimi dışında, başka bir yolla sizi kazanamadıkları takdirde, kendi ülkelerine dönüp sizi bir daha rahatsız etmeyecekler.</p>
	<p class="normal1">PORTIA</p>
	<p class="normal">Sibylla<sup class="calibre3"><a href="1_split_073.html#footnote-100-9" id="footnote-100-9-backlink" name="footnote-100-9-backlink">[9]</a></sup> kadar uzun ömürlü olsam, ya babamın vasiyetinde istediği gibi evlenirim ya da Diana gibi bakire olarak ölürüm. Bu talipler takımının böyle makul olmaları doğrusu hoşuma gitti. Çünkü içlerinde yokluğuna düşkün olabileceğim bir tek kişi bile yok. Tanrı yollarını açık etsin!</p>
	<p class="normal1">NERISSA</p>
	<p class="normal">Hanımım, hatırlıyor musunuz, hani babanızın sağlığında buraya Monferrat markisinin yanında bir Venedikli gelmişti: iyi eğitim görmüş bir askerdi.</p>
	<p class="normal1">PORTIA</p>
	<p class="normal">Evet evet, Bassanio; adı buydu sanırım.</p>
	<p class="normal1">NERISSA</p>
	<p class="normal">Doğru, hanımım; bu değersiz gözlerimin gördüğü erkekler arasında güzel bir kadına en layık olanı oydu.</p>
	<p class="normal1">PORTIA</p>
	<p class="normal">Onu çok iyi hatırlıyorum; senin övgüne layık biri olduğunu da hatırlıyorum.</p>
	<p class="indentmetin">(Bir hizmetli girer.)</p>
	<p class="normal">Ne var, ne oldu?</p>
	<p class="normal1">HİZMETLİ</p>
	<p class="normal">Dört yabancı ayrılmadan önce izninizi istemek için aradı, madam. Beşincisinden, yani Fas emirinden bir haberci geldi: Efendisi emir bu gece burada olacakmış.</p>
	<p class="normal1">PORTIA</p>
	<p class="normal">Şu giden dördüne güle güle dediğim kadar, bu gelen beşinciye gönülden hoş geldin diyebilseydim, gelişine memnun olabilirdim. Eğer ermiş karakterli, şeytan görünüşlü bir kimseyse, beni alacağına günahlarımı alsa daha iyi ederdi. Gel, Nerissa.</p>
	<p class="indentmetin">(Hizmetli’ye)</p>
	<p class="normal">Hadi efendi, sen de düş önümüze. Bir talibe kapıyı kapatırken bir başkası kapıyı çalıyor.</p>
	<p class="indentmetin">(Çıkarlar.)</p>
	</body>
</html>