<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_9">Mücevher Kutusu Öyküsü</h2>
	<p class="normal">Shakespeare, “borca karşı et” öyküsü ile “mücevher kutusu” öyküsünü bir potada eritmiştir. “Borca karşı et” öyküsünün en eski metnini Hint destanı Mahabharata’da buluruz. Kral Usinara, kendi etini kesip şahine vererek bir güvercini onun pençelerinden kurtarır. Talmud, aynı minvalde Hazreti Musa’nın bir fedakârlıkta bulunduğunu belirtir. Roma Hukuku’nda borcunu ödeyemeyen kişinin bedeni talep edilebiliyor, hatta ikiye bölünebiliyordu.<sup class="calibre3"><a href="1_split_055.html#footnote-200-21" id="footnote-200-21-backlink" name="footnote-200-21-backlink">[*21]</a></sup></p>
	<p class="normal">Shakespeare, mücevher kutusu öyküsünü, büyük bir olasılıkla, Gesta Romanorum’daki “History 32” bölümünden etkilenerek yazmıştır. Bu öykünün psikolojik ve simgesel anlamı vardır. Roma İmparatoru Ancelmus tek oğlunu Ampluy kralının kızıyla evlendirmeyi kabul ediyor. Birçok zorluklardan, hatta gemilerinin batmasından sonra genç kız nihayet imparator sarayına varıyor. Ama imparatorun oğluyla evlenmeden önce bir sınavdan daha geçmesi gerekmektedir. İmparator kızın önüne biri altın, diğeri gümüş ve sonuncusu kurşun üç kutu koyuyor. Altın kutunun üstü çok değerli mücevherler kaplanmıştır, ama içinde insan kemikleri, üstünde de şu yazı vardır: “Beni seçen layığını bulur.” Toprak ve kurtçuklarla dolu olan gümüş kutunun üstündeki yazı şöyledir: “Beni seçen ne istiyorsa onu alır.” Üstünde, “Beni seçen, Tanrı onun için ne düşünüyorsa o olur,” yazılı kurşun kutunun içi ise değerli taşlarla doldurulmuştur. İnancı olan genç prenses kurşun kutuyu seçer ve prensle evlenir. Bu öyküyü okuyan Shakespeare, kutu üzerinde yazıları değiştirmekle kalmamış, bu öyküyü Bassanio-Antonio-Shylock üçgenine kaynaştırmıştır. Borç alan ve arkadaşının yaşamını tehlikeye atan Bassanio bu kutular önünde seçim yapacaklardan biridir.</p>
	<p class="normal">Sigmund Freud, “üç mücevher kutusu teması” üzerinde durmak için yalnızca Venedik Taciri’ni değil, Kral Lear’i de model oyun olarak almıştır.<sup class="calibre3"><a href="1_split_056.html#footnote-200-22" id="footnote-200-22-backlink" name="footnote-200-22-backlink">[*22]</a></sup> Kendisi her ne kadar tragedyayla daha fazla ilgilenmişse de, komedya konusunda da önemli gözlemler yapmıştır. Freud, incelemesine, öykünün yıldız efsanesine olan ilişkisini belirten Eduard Stucken’in yorumu ile başlamıştır. Bu yoruma göre Fas Emiri güneş, Arragon Prensi ay, Bassanio genç bir yıldızdır.<sup class="calibre3"><a href="1_split_057.html#footnote-200-23" id="footnote-200-23-backlink" name="footnote-200-23-backlink">[*23]</a></sup> Freud biraz daha ileri giderek, yıldız efsanesinin yalnızca insani durumun bir göstergesi olabileceğini, ama asıl önemli olan şeyin efsanenin insani içerikle ilişkisi olduğunu belirtmiştir.</p>
	<p class="normal">Venedik Taciri’nde, seçecek kişilerin erkek olması temanın tersine çevrildiğini gösterir. Mücevher kutuları, paketler, sandıklar, bavullar vb. kadını simgeler. Antik efsanedeki Paris’in seçiminde olduğu gibi, seçim üç kadın arasındadır. Paris’in seçtiği üçüncü kadın, güzel Aşk Tanrıçası Afrodit’tir. Ama kurşun kutu simgesel olarak bu yönelişi göstermez; ölümü işaret eder. Ama hiçbir insan bilinçli olarak ölümü seçmez.</p>
	<p class="normal">Görüldüğü gibi insanlar bu efsaneye başkaldırarak Ölüm Tanrıçası’nın yerine, Aşk Tanrıçası’nı yerleştirmişlerdir. Kız kardeşlerin üçüncüsü artık güzel, iyi, en çok arzu edilen ve en sevilen kadındır. Böylece Bassanio’nun seçimi onun kaderi oluyor ve Afrodit figürü Portia ile aşka dayalı bir kader birliği yapıyor. Ama neşe bozan, ölümün simgesi Shylock bertaraf edilmelidir. Özgün mücevher kutusu öyküsündeki prenses ya da et-senet öyküsündeki akıllı kadın gibi, Portia da yapılması gerekeni yapıyor. Böylece iki öykü birbirinin içine girmiş oluyor.</p>
	</body>
</html>