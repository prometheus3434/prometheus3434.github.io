<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_22">7. Sahne</h2>
	<p class="indentmetin">(Borular öter. Portia, adamlarıyla, </p>
	<p class="indentmetin">Fas Emiri maiyetiyle girerler.)</p>
	<p class="normal1">PORTIA</p>
	<p class="normal">Perdeleri açın, kutuları gösterin soylu emire!</p>
	<p class="indentmetin">(Perdeler açılır, üç kutu ortaya çıkar.)</p>
	<p class="normal">Şimdi buyurun seçin.</p>
	<p class="normal1">FAS EMİRİ</p>
	<p class="normal">Birincisi altından; üstünde şöyle yazıyor:</p>
	<p class="normal">“Beni seçen, birçok erkeğin istediği şeye kavuşur.”</p>
	<p class="normal">İkincisi gümüşten; şunları vaat ediyor:</p>
	<p class="normal">“Beni seçen, layığı neyse onu bulur.”</p>
	<p class="normal">Üçüncüsü kasvetli kurşundan: uyarısı da dosdoğru ve kaba:</p>
	<p class="normal">“Beni seçen vermeyi bilmeli, tüm fedakârlığı göze almalı.”</p>
	<p class="indentmetin">(Portia’ya)</p>
	<p class="normal">Doğruyu seçtiğim nereden anlaşılacak?</p>
	<p class="normal1">PORTIA</p>
	<p class="normal">Birinde benim resmim var, prens,</p>
	<p class="normal">O kutuyu seçerseniz, sizinim demektir.</p>
	<p class="normal1">FAS EMİRİ</p>
	<p class="normal">Tanrının biri bari seçmem için yol gösterse!</p>
	<p class="normal">Dur bakalım: şu yazılara bir daha göz gezdirelim hele.</p>
	<p class="normal">Şu kurşun kutu ne diyor?</p>
	<p class="normal">“Beni seçen vermeyi bilmeli, tüm fedakârlığı göze almalı.”</p>
	<p class="normal">Vermeyi bilmeli: niçin? Kurşun için mi? </p>
	<p class="normal">Kurşun için fedakârlık mı?</p>
	<p class="normal">Bu kutu insanı tehdit ediyor. Her şeyini feda edecek kişi</p>
	<p class="normal">Karşılığında da bir çıkarının olmasını ister.</p>
	<p class="normal">Altın gibi aklı olan boyun eğmez böyle değersiz şeylere.</p>
	<p class="normal">Öyleyse, kurşun için ne bir şey veririm </p>
	<p class="normal">Ne de fedakârlık ederim.</p>
	<p class="normal">Peki, şu bakire rengiyle gümüş kutu ne diyor ki?</p>
	<p class="normal">“Beni seçen, layığı neyse onu bulur.”</p>
	<p class="normal">Layığı neyse onu bulur! Dur orada bakalım Fas emiri</p>
	<p class="normal">Ve kendi değerini tarafsızca şöyle bir tart.</p>
	<p class="normal">Sana verilen değerle itibarın denkse</p>
	<p class="normal">Yeterince layıksın. Ama şu “yeterince”,</p>
	<p class="normal">Yeterli olmayabilir hanımefendiye ulaşmaya.</p>
	<p class="normal">Ama layık olmamdan kuşku duymak da</p>
	<p class="normal">Kendi erdemlerimi küçümsediğim için zayıflık olur.</p>
	<p class="normal">Layık olduğum kadar, –evet, layığım bu hanımefendiye!</p>
	<p class="normal">Doğuştan da, malım mülkümle, görgüm ve soyumla da</p>
	<p class="normal">Layığım; ama her şeyden öte sevgimle layığım ona.</p>
	<p class="normal">Daha ileri gitmesem de bunu mu seçsem acaba?</p>
	<p class="normal">Yine de şu altın kutudaki yazıya bir baksam:</p>
	<p class="normal">“Beni seçen, birçok erkeğin istediği şeye kavuşur.”</p>
	<p class="normal">Elbette ya, hanımefendi işte bu! Bütün dünya onu istiyor:</p>
	<p class="normal">Dünyanın dört bir yanında geliyorlar onu görmeye,</p>
	<p class="normal">Onun mihrabını öpmeye, bu ölümlü ermişe yüz sürmeye.</p>
	<p class="normal">O Karakum bozkırları, Arabistan’ın uçsuz bucaksız çölleri,</p>
	<p class="normal">Güzel Portia’yı görmeye gelen prenslerin</p>
	<p class="normal">İşlek kervan yolları oldu şimdi.</p>
	<p class="normal">Denizler krallığının göklere tüküren şahlanmış başı bile,</p>
	<p class="normal">Engel olamıyor yabancı ruhların gelmesine,</p>
	<p class="normal">Hepsi denizleri aşıp geliyorlar güzel Portia’yı görmeye.</p>
	<p class="normal">Şu üç kutudan birinde Portia’nın kutsal resmi gizli.</p>
	<p class="normal">Peki kurşun kutunun için de olabilir mi?</p>
	<p class="normal">Böyle bayağı bir şeyi düşünmek bile</p>
	<p class="normal">Lanetlenmeye yeter. Bu tıpkı onu mumlu bir kefenle,</p>
	<p class="normal">Kapkara bir mezara kapamak gibidir.</p>
	<p class="normal">Peki ya şu altından on kat değersiz,</p>
	<p class="normal">Gümüş içine kapatılmış olabilir mi?</p>
	<p class="normal">Ah şu günahkâr düşünce!</p>
	<p class="normal">Böylesine bir mücevherin altından daha az değerde</p>
	<p class="normal">Bir yere konulduğu hiç görülmüş müdür?</p>
	<p class="normal">Altından melek resmi basılmış bir para var İngiltere’de</p>
	<p class="normal">Ama bu melek yalnızca bir kabartma;</p>
	<p class="normal">Oysa buradaki melek yatıyor altın bir yatak içinde.</p>
	<p class="normal">Verin şu altın kutunun anahtarını bana.</p>
	<p class="normal">İşte seçimimi yapıyorum, ne çıkarsa bahtıma!</p>
	<p class="normal1">PORTIA</p>
	<p class="normal">Öyleyse, buyurun anahtarı prens;</p>
	<p class="normal">Eğer resmim oradaysa, ben sizinim.</p>
	<p class="indentmetin">(Fas Emiri kutuyu açar.)</p>
	<p class="normal1">FAS EMİRİ</p>
	<p class="normal">Lanet olsun! Bu da ne? Bir kurukafa,</p>
	<p class="normal">Göz çukurunda da dürülmüş bir kâğıt var.</p>
	<p class="normal">Okuyalım şunu:</p>
	<p class="indentmetin">(Okur)</p>
	<p class="normal">“Parıldayan her şeyi altın sanma;</p>
	<p class="normal">Sık işitmişindir bunu, sakın aldanma.</p>
	<p class="normal">Dış görünüşüme bakan,</p>
	<p class="normal">Bu yüzden hayatını satan</p>
	<p class="normal">Sayısız bunca insan.</p>
	<p class="normal">Yaldızlı mezarlardan gözün kamaşır,</p>
	<p class="normal">Ama içlerinde kurtlar kaynaşır.</p>
	<p class="normal">Yürekli olduğun kadar akıllı olsaydın,</p>
	<p class="normal">Bedenen gençsin, ama aklen olgun olsaydın</p>
	<p class="normal">Cevabını bu kâğıttan almazdın.</p>
	<p class="normal">İşin bitti artık, hadi sana uğurlar ola!”</p>
	<p class="normal">Hem de nasıl, boşa gitti bunca çaba.</p>
	<p class="normal">Mutluluğa elveda, yalnızlığa merhaba!</p>
	<p class="normal">Hoşça kal Portia!</p>
	<p class="normal">Uzun uzun vedalaşamam,</p>
	<p class="normal">Sızlayan yüreğim uygun değil buna.</p>
	<p class="normal">Kaybedenler ancak böyle veda ederler.</p>
	<p class="indentmetin">(Borular çalar. Fas emiri maiyetiyle çıkar.)</p>
	<p class="normal1">PORTIA</p>
	<p class="normal">Kibar bir ayrılış. Şimdi şu perdeleri çekin,</p>
	<p class="normal">Bunun gibi olanlar, beni hep böyle seçsin.</p>
	<p class="indentmetin">(Adamlarıyla birlikte çıkar.)</p>
	</body>
</html>