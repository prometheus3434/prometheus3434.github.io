<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_25">1. Sahne</h2>
	<p class="indentmetin">(Solanio ile Salarino girerler.)</p>
	<p class="normal1">SOLANIO</p>
	<p class="normal">Rialto’dan haber var mı?</p>
	<p class="normal1">SALARINO</p>
	<p class="normal">Bilmem ki, Antonio’nun değerli mallarla yüklü bir gemisinin Manş Denizi’nde battığı dedikoduları dolaşıyor ortalıkta, şu Goodwins denilen, o çok tehlikeli ve ölümcül sığ kayalıklarda, dediklerine göre orada birçok büyük gemi enkazı yatıyormuş. Elbette, dedikodu denen kadının sözüne ne kadar güvenilirse!</p>
	<p class="normal1">SOLANIO</p>
	<p class="normal">Dilerim o da, ağzı kokmasın diye zencefilli çörek yiyen ya da komşularına üçüncü kocasının ölümüne nasıl ağladığı masalını anlatan dedikoducu kadın kadar yalancıdır. Ama ne yazık ki, işin doğrusu kelime oyunları yapmadan ya da lafı fazla dolaştırmadan söylemek gerekirse sevgili Antonio, saygıdeğer Antonio –of, onun adına yakışır bir sıfat bulamıyor insan–</p>
	<p class="normal1">SALARINO</p>
	<p class="normal">Hadi, koy noktayı artık.</p>
	<p class="normal1">SOLANIO</p>
	<p class="normal">Ne! Ne dedin? Kısacası, bir gemisini kaybetmiş.</p>
	<p class="normal1">SALARINO</p>
	<p class="normal">Dilerim, bu kayıp sonuncusu olur.</p>
	<p class="normal1">SOLANIO</p>
	<p class="normal">Şeytan araya girmeden, “âmin” derim bu söze; işte Yahudi kılığıyla biri bu yana doğru geliyor.</p>
	<p class="normal">(Shylock girer.)</p>
	<p class="normal">Oo, merhaba Shylock! Piyasada ne var ne yok?</p>
	<p class="normal1">SHYLOCK</p>
	<p class="normal">Kızımın uçup kaçtığını pekâlâ biliyordunuz; hem de herkesten, herkesten iyi biliyordunuz.</p>
	<p class="normal1">SALARINO</p>
	<p class="normal">Elbette. Ben kendi hesabıma onu uçuran kanatları yapan terziyi de tanıyorum.</p>
	<p class="normal1">SOLANIO</p>
	<p class="normal">Shylock da, kendi hesabına kuşun uçmaya hazır olduğunu biliyordu; zamanı geldi mi hepsi yuvalarını bırakmaya eğilimlidirler.</p>
	<p class="normal1">SHYLOCK</p>
	<p class="normal">Bu yüzden lanetlendi o.</p>
	<p class="normal1">SALARINO</p>
	<p class="normal">Orası kesin, hele yargıcı şeytan olursa.</p>
	<p class="normal1">SHYLOCK</p>
	<p class="normal">Benim etim, benim kanım bana başkaldırdı!</p>
	<p class="normal1">SOLANIO</p>
	<p class="normal">Bu yaşta da baş mı kaldırıyor? Kopar at onu, ihtiyar ceset!</p>
	<p class="normal1">SHYLOCK</p>
	<p class="normal">Kızım, benim etimden, benim kanımdan, diyorum size.</p>
	<p class="normal1">SALARINO</p>
	<p class="normal">Senin etinle onunki arasındaki fark, kara abanoz ile fildişi arasındaki farktan fazladır; kanlarınız arasındaki fark da, ucuz kırmızı şarap ile beyaz Ren şarabı arasındaki farktan fazladır. Her neyse, söylesene, Antonio’nun denizde hiç kaybı olmuş mu, olmamış mı?</p>
	<p class="normal1">SHYLOCK</p>
	<p class="normal">Hah işte, yanlış bir pazarlık da orada yaptım. Rialto Borsası’nda kafasını nadiren çıkarmaya cesaret edebilen batakçı, savurgan herifin teki; borsaya gelirken şık giyinmeyi ihmal etmeyen bir dilenci. Sözleşmesine baksın o. Bana tefeci demeyi hiç ihmal etmez; ama sözleşmesine dikkat etsin. Sırf Hıristiyan cömertliğini göstermek için borç vermesini bilir: sözleşmesine iyice baksın.</p>
	<p class="normal1">SALARINO</p>
	<p class="normal">Ne olmuş yani, borcunu zamanında ödeyemezse, etini kesecek değilsin ya. Hem ne işine yarar ki bu?</p>
	<p class="normal1">SHYLOCK</p>
	<p class="normal">Balık yemi olarak kullanılır. Hiç kimseyi doyurmasa bile, intikamımı besler. Beni aşağıladı, beni yarım milyondan etti, kaybettiklerime güldü, kazancımla alay etti, halkımı hor gördü, işlerimi engelledi, dostlarımı benden uzaklaştırdı, düşmanlarımı kışkırttı. Peki, bütün bunlara sebep neydi? Ben Yahudiyim de ondan. Yahudinin gözleri yok mu? Yahudinin elleri, organları, bedeni, duyguları, sevgileri, tutkuları yok mu? Aynı yiyeceklerle beslenmiyor mu? Silahla yaralanınca aynı acıyı duymuyor mu? Aynı hastalıklara yakalanmıyor mu? Aynı ilaçlarla iyileşmiyor mu? Kışın soğuğunu, yazın sıcağını bir Hıristiyan gibi duymaz mıyız? Etimizi kesseniz bizim de kanımız akmaz mı? Gıdıklarsanız, gülmez miyiz? Bizi zehirleseniz ölmez miyiz? Bize haksızlık yaparsanız öcümüzü almayacak mıyız? Her şeyde benzediğimize göre, bunda da benzeyeceğiz elbette. Bir Yahudi, bir Hıristiyan’a haksızlık ederse, karşısında göreceği hoşgörü ne? İntikam. Bir Hıristiyan bir Yahudiye haksızlık ederse, Hıristiyan töresine göre karşılığı ne olmalı? Elbette intikam! Bunu sizlerden öğrendim, sizlere uygulayacağım. Zarar verici bir şey, ama öğrettiklerinizden daha iyisini yapacağım.</p>
	<p class="indentmetin">(Antonio’nun bir adamı girer.)</p>
	<p class="normal">ADAM</p>
	<p class="normal">Baylar, efendim Antonio, evinde her ikinizle de görüşmek istiyor.</p>
	<p class="normal1">SALARINO</p>
	<p class="normal">Biz de her yerde onu arıyorduk.</p>
	<p class="indentmetin">(Tubal girer.)</p>
	<p class="normal1">SOLANIO</p>
	<p class="normal">İşte aynı kavimden biri geliyor. Bunlara uygun bir üçüncüsü daha olması için, Şeytanın Yahudiye dönüşmesi gerek.</p>
	<p class="indentmetin">(Solanio, Salarino ve adam çıkarlar.)</p>
	<p class="normal1">SHYLOCK</p>
	<p class="normal">Ne haber Tubal? Cenova’dan bir haber var mı? Kızımı bulabildin mi?</p>
	<p class="normal1">TUBAL</p>
	<p class="normal">Burada ondan söz edildiğini duydum, ama onu bulamadım.</p>
	<p class="normal1">SHYLOCK</p>
	<p class="normal">Ya işte işte gördün mü bak, işte işte. Frankfurt’ta bana iki bin dükaya mal olan elmaslarım gitti. Bugüne kadar o lanet<sup class="calibre3"><a href="1_split_092.html#footnote-100-28" id="footnote-100-28-backlink" name="footnote-100-28-backlink">[28]</a></sup> kavmimizin üstüne inmemişti; şimdiye kadar hiç hissetmemiştim onu. Yalnız o iki bin düka, ya o değerli mi değerli mücevherler. Keşke kızımın ölüsü ayaklarımın dibinde yatıyor olsaydı, mücevherler de kulaklarında olsaydı! Keşke ayaklarımın dibinde tabutta yatsaydı da, dükalarım da tabutun içinde olsaydı! Onlardan da mı haber yok? Neden ama? Onu ararken ne kadar harcadınız, bilmiyorum. Vah vah, zarar üstüne zarar! Hırsız o kadar şeyi alıp gitsin, sonra da hırsızı bulmak için bir o kadar daha harcansın. Üstüne üstlük, ne tatmin var, ne intikam; uğursuzluk dersen o da benim omuzlarıma binmiş. Benim sesim dışında inilti çıkmıyor, benim döktüklerim dışında bir damla gözyaşı yok.</p>
	<p class="normal1">TUBAL</p>
	<p class="normal">Uğursuzluk başkalarının başına da gelebiliyor. Cenova’da duyduklarıma göre Antonio’nun...</p>
	<p class="normal1">SHYLOCK</p>
	<p class="normal">Ne, ne, ne? Uğursuzluk mu dedin?</p>
	<p class="normal1">TUBAL</p>
	<p class="normal">Trablus’tan gelen bir gemisi batmış.</p>
	<p class="normal1">SHYLOCK</p>
	<p class="normal">Şükürler olsun Tanrım! Şükürler olsun! Doğru mu bu, doğru mu?</p>
	<p class="normal1">TUBAL</p>
	<p class="normal">Batan gemiden kurtulan birkaç denizciyle konuştum.</p>
	<p class="normal1">SHYLOCK</p>
	<p class="normal">Sana teşekkür ederim azizim Tubal. İyi haber bu, iyi haber. Ha hay!</p>
	<p class="normal">Demek Cenova’da duydun ha?</p>
	<p class="normal1">TUBAL</p>
	<p class="normal">Yine duyduğum kadarıyla kızın Cenova’da bir gecede seksen düka altını harcamış.</p>
	<p class="normal1">SHYLOCK</p>
	<p class="normal">İşte şimdi bağrıma bir hançer sapladın. Bu, bir daha altınlarımı göremeyeceğim demek. Bir oturuşta seksen düka ha! Tam seksen düka!</p>
	<p class="normal1">TUBAL</p>
	<p class="normal">Venedik’e dönerken Antonio’nun alacaklıların bazısı ile birlikteydim; iflas etmekten başka çaresi kalmadığına yemin ettiler.</p>
	<p class="normal1">SHYLOCK</p>
	<p class="normal">Bak buna sevindim işte. Onu mahvedeceğim, fitil fitil burnundan getireceğim. Doğrusu bu habere çok sevindim.</p>
	<p class="normal1">TUBAL</p>
	<p class="normal">Onlardan biri bana bir yüzük gösterdi, bir maymuna karşılık ona bu yüzüğü vermiş.</p>
	<p class="normal1">SHYLOCK</p>
	<p class="normal">Yerin dibine batsın! Sen bana işkence ediyorsun, Tubal. O benim turkuaz<sup class="calibre3"><a href="1_split_093.html#footnote-100-29" id="footnote-100-29-backlink" name="footnote-100-29-backlink">[29]</a></sup> yüzüğümdü. Bekârken Leah<sup class="calibre3"><a href="1_split_094.html#footnote-100-30" id="footnote-100-30-backlink" name="footnote-100-30-backlink">[30]</a></sup> vermişti bana. Bir orman dolusu maymuna bile değişmezdim onu.</p>
	<p class="normal1">TUBAL</p>
	<p class="normal">Ama kesinlikle Antonio’nun işi bitti.</p>
	<p class="normal1">SHYLOCK</p>
	<p class="normal">Evet öyle, çok doğru. Hadi Tubal, bana bir icra memuru bul. Onunla iki hafta önceden anlaş. Hele bir borcunu zamanında ödemesin, yemin ederim onun yüreğini sökerim. Ondan bir kurtulduk mu, Venedik’te istediğim pazarlığı yaparım artık. Hadi sevgili Tubal, şimdi git, sinagogda buluşalım. </p>
	<p class="indentmetin">(Ayrı yönlere çıkarlar.)</p>
	</body>
</html>