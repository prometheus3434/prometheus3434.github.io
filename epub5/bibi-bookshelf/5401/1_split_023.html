<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_24">9. Sahne</h2>
	<p class="indentmetin">(Nerissa ve bir hizmetli girerler.)</p>
	<p class="normal1">NERISSA</p>
	<p class="normal">Hadi hadi, çabuk, lütfen; aç şu perdeyi.</p>
	<p class="normal">Arragon prensi yeminini etti,</p>
	<p class="normal">Seçimini yapmak için neredeyse burada olur.</p>
	<p class="indentmetin">(Hizmetli perdeyi açar, üç kutu ortaya çıkar. </p>
	<p class="indentmetin">Borular çalar. Arragon prensi maiyeti ve </p>
	<p class="indentmetin">Portia girerler.)</p>
	<p class="normal1">PORTIA</p>
	<p class="normal">İşte soylu prens kutular orada.</p>
	<p class="normal">Eğer içinde resmim olan kutuyu seçerseniz,</p>
	<p class="normal">Doğrudan nikâh törenine geçebilirsiniz.</p>
	<p class="normal">Ama seçiminizde yanılırsanız lordum,</p>
	<p class="normal">Derhal buradan gitmelisiniz.</p>
	<p class="normal1">ARRAGON</p>
	<p class="normal">Üç şeye dikkat etmek için yemin ettim az önce:</p>
	<p class="normal">Birincisi, hangi kutuyu seçtiğimi kimseye söylemeyeceğim.</p>
	<p class="normal">İkincisi, eğer doğru kutuyu seçemezsem,</p>
	<p class="normal">Evlenme niyetiyle asla bir kızla ilişkiye girmeyeceğim.</p>
	<p class="normal">Son olarak da, şansım yaver gitmezse</p>
	<p class="normal">Derhal sizden ayrılıp gideceğim.</p>
	<p class="normal1">PORTIA</p>
	<p class="normal">Değersiz şahsım için bu zahmete girenler</p>
	<p class="normal">Önceden bu şartları tutmaya yemin ettiler.</p>
	<p class="normal1">ARRAGON</p>
	<p class="normal">Zaten ben de buna hazırladım kendimi.</p>
	<p class="normal">Dilerim, gönlümdeki umuda talihim yardım etsin.</p>
	<p class="normal">Altın, gümüş ve adi kurşun.</p>
	<p class="normal">“Beni seçen vermeyi bilmeli, tüm fedakârlığı göze almalı.”</p>
	<p class="normal">Vermem ve fedakârlık yapmam için daha güzel olmalıydın.</p>
	<p class="normal">Ya şu altın kutu ne diyor? Bir bakalım:</p>
	<p class="normal">“Beni seçen, birçok erkeğin istediği şeye kavuşur.”</p>
	<p class="normal">“Birçok erkeğin istediği...” Şu “birçok” ile kastedilen</p>
	<p class="normal">Sanırım yalnızca dış görünüşe göre seçen </p>
	<p class="normal">Budala kalabalıklar;</p>
	<p class="normal">Akılsız gözlerinin gördüğünden daha fazlasını öğrenmeden,</p>
	<p class="normal">Kentin içersini araştırmadan,</p>
	<p class="normal">Yuvasını tehlikelere, hatta zora ve kazalara açık</p>
	<p class="normal">Kentin dış duvarlarında ören kırlangıç gibidir bunlar.</p>
	<p class="normal">Birçok erkeğin istediğini ben seçmem;</p>
	<p class="normal">Çünkü ben öyle avamın yaptığı gibi</p>
	<p class="normal">Bir şeyin üzerine hemen atlayamam,</p>
	<p class="normal">O barbar yığınıyla kendimi bir tutamam.</p>
	<p class="normal">Öyleyse sen, ey gümüş hazine sandığı,</p>
	<p class="normal">Bir daha söyle bana senin arma düsturun nedir.</p>
	<p class="normal">“Beni seçen, layığı neyse onu bulur.”</p>
	<p class="normal">Çok da doğru bir söz; kim kaderi aldatabilir ki,</p>
	<p class="normal">Erdemin damgası olmadan nasıl onurlu olunabilir?</p>
	<p class="normal">Kimse hak etmediği onuru taşımaya kalkmasın.</p>
	<p class="normal">Ah keşke soyluluk, unvanlar, görevler</p>
	<p class="normal">Yalan dolanla kazanılmasa da,</p>
	<p class="normal">O yüce onur, onu taşıyanın erdemleriyle ortaya çıksa!</p>
	<p class="normal">Kim bilir şimdi başı açık kaç kişi şapka giyerdi o zaman!</p>
	<p class="normal">O zaman emreden kaç kişi emir alırdı acaba!</p>
	<p class="normal">O zaman gerçek onur tohumundan toplanıp alınmış</p>
	<p class="normal">Kim bilir kaç yoksul köylü çıkardı ortaya!</p>
	<p class="normal">Acaba ne kadar onur toplanırdı</p>
	<p class="normal">Samanların altından, zamanın çöplüğünden</p>
	<p class="normal">Işıldasınlar diye yeniden.</p>
	<p class="normal">Evet, benim seçimime gelelim.</p>
	<p class="normal">“Beni seçen, layığı neyse onu bulur.”</p>
	<p class="normal">Ben layık olduğumu iddia ediyorum.</p>
	<p class="normal">Verin anahtarını; kısmetim neyse çıksın ortaya</p>
	<p class="indentmetin">(Gümüş kutuyu açar.)</p>
	<p class="normal1">PORTIA</p>
	<p class="indentmetin">(Kendi kendine)</p>
	<p class="normal">Orada bulduğun şey için fazla duraksadın.</p>
	<p class="normal1">ARRAGON</p>
	<p class="normal">Bu da ne? Göz kırpan bir soytarı resmi</p>
	<p class="normal">Bir kâğıt tomarı uzatıyor bana.</p>
	<p class="normal">Okuyalım. Hiç benzemiyorsun sen Portia’ya!</p>
	<p class="normal">Hiç benzemiyor umutlarıma ve layık olduğuma!</p>
	<p class="normal">“Beni seçen, layığı neyse onu bulur”muş ha!</p>
	<p class="normal">Bir soytarı kellesinden fazlasını hak etmedim mi yani?</p>
	<p class="normal">Ödülüm bu mu? Bu kadarına mı layığım?</p>
	<p class="normal1">PORTIA</p>
	<p class="normal">Yanılmak ile yargılamak ayrı işlerdir,</p>
	<p class="normal">Birbirine karşıt eylemlerdir.</p>
	<p class="normal1">ARRAGON</p>
	<p class="normal">Ne yazıyormuş?</p>
	<p class="indentmetin">(Okur)</p>
	<p class="normal">“Bu gümüş kutu yedi kez ateşte sınandı en az;</p>
	<p class="normal">Yedi kez düşünülmemiş karar da hatasız olamaz.</p>
	<p class="normal">Kimi insan bir resmi öpüp durur;</p>
	<p class="normal">Ama bu hayali bir mutluluktur.</p>
	<p class="normal">Dışı gümüş kaplı soytarı kesinlikle çoktur dışarıda,</p>
	<p class="normal">Görüldüğü gibi onlardan bir tanesi de burada.</p>
	<p class="normal">Yatağını herhangi bir eşle paylaşsan bile</p>
	<p class="normal">Hep ben olacağım kafanın içinde.</p>
	<p class="normal">Hadi artık, işin bitti; acele et, yoluna git.”</p>
	<p class="normal">Ben burada kaldıkça, aptallığım artacak galiba.</p>
	<p class="normal">Bir budala kafasıyla gelmişim kur yapmaya,</p>
	<p class="normal">İkisiyle birlikte dönüyorum şimdi yurduma.</p>
	<p class="normal">Elveda sevgili bayan, yeminimi tutacağım,</p>
	<p class="normal">Üzüntümü sabırla içime atacağım.</p>
	<p class="indentmetin">(Borular çalar. Arragon maiyetiyle çıkar.)</p>
	<p class="normal1">PORTIA</p>
	<p class="normal">İşte mum da pervaneyi böyle yakar.</p>
	<p class="normal">Ah bu çıkarcı, kendini beğenmiş budalalar!</p>
	<p class="normal">İş seçmeye gelince,</p>
	<p class="normal">Mantıklarına yenik düşüp yanlış seçim yaparlar.</p>
	<p class="normal1">NERISSA</p>
	<p class="normal">Eskiler boşuna dememişler:</p>
	<p class="normal">“Asılmak da evlenmek de kader kısmet işidir,” diye</p>
	<p class="normal1">PORTIA</p>
	<p class="normal">Hadi, kapat perdeyi Nerissa.</p>
	<p class="indentmetin">(Nerissa perdeyi kapatır. Haberci girer.)</p>
	<p class="normal1">HABERCİ</p>
	<p class="normal">Leydim nerede?</p>
	<p class="normal1">PORTIA</p>
	<p class="normal">Burada. Ne istediniz lordum<sup class="calibre3"><a href="1_split_091.html#footnote-100-27" id="footnote-100-27-backlink" name="footnote-100-27-backlink">[27]</a></sup>.</p>
	<p class="normal1">HABERCİ</p>
	<p class="normal">Madam, atla Venedikli bir genç geldi, kapıda bekliyor,</p>
	<p class="normal">Efendisinin buraya doğru yaklaştığını bildirmek için gelmiş;</p>
	<p class="normal">Efendisinin sevgi ve saygılarını ilettiğini</p>
	<p class="normal">Ve gönülden kopma armağanlar getirdiğini bildiriyor.</p>
	<p class="normal">Daha önce işine bu kadar uygun bir aşk elçisi görmemiştim:</p>
	<p class="normal">Yazın bereketini müjdeleyen bir nisan günü bile,</p>
	<p class="normal">Atını mahmuzlayıp önden gelen </p>
	<p class="normal">Ve efendisinden haber getiren</p>
	<p class="normal">Bu adam kadar sevimli olamaz.</p>
	<p class="normal1">PORTIA</p>
	<p class="normal">Tamam tamam, bu kadarı yeter.</p>
	<p class="normal">Adamı överken öyle bir bayram havasına girdin ki,</p>
	<p class="normal">Az sonra akraban olduğunu bile söyleyebilirsin.</p>
	<p class="normal">Hadi gel Nerissa.</p>
	<p class="normal">Şu aceleci Cupid’in kibar habercisini </p>
	<p class="normal">Görmek için sabırsızlanıyorum.</p>
	<p class="normal1">NERISSA</p>
	<p class="normal">Ey Aşk Tanrısı, ne olur gelen Bassanio olsun!</p>
	<p class="indentmetin">(Çıkarlar.)</p>
	</body>
</html>