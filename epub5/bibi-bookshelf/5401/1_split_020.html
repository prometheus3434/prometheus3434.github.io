<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_21">6. Sahne</h2>
	<p class="indentmetin">(Graziano, Salarino ve Maskeliler girerler.)</p>
	<p class="normal1">GRAZIANO</p>
	<p class="normal">Lorenzo’nun, bize altında bekleyin dediği cumba bu.</p>
	<p class="normal1">SALARINO</p>
	<p class="normal">Randevu saatini geçirdi.</p>
	<p class="normal1">GRAZIANO</p>
	<p class="normal">Saatini geçirmesi şaşılacak şey doğrusu,</p>
	<p class="normal">Çünkü âşıklar hep saatin önünde koşar.</p>
	<p class="normal1">SALARINO</p>
	<p class="normal">Hele kurulu düzeni korumaya değil de,</p>
	<p class="normal">Yeni bir aşk sözleşmesini mühürlemeye hazırlanıyorsa,</p>
	<p class="normal">On kat daha hızlı uçar Venüs’ün güvercinleri<sup class="calibre3"><a href="1_split_088.html#footnote-100-24" id="footnote-100-24-backlink" name="footnote-100-24-backlink">[24]</a></sup>.</p>
	<p class="normal1">GRAZIANO</p>
	<p class="normal">Bu hep böyledir. Ziyafete otururkenki iştah</p>
	<p class="normal">Kimde kalır ziyafetten kalkarken?</p>
	<p class="normal">İlk adımlarını attığı zamanki gibi,</p>
	<p class="normal">Ona öğretilen karmaşık hareketleri,</p>
	<p class="normal">Yeniden büyük bir şevkle yapabilecek bir at var mı?</p>
	<p class="normal">İnsanlar bir şeyi sahiplenmekten çok</p>
	<p class="normal">Kovalamaktan hoşlanırlar.</p>
	<p class="normal">Nasıl genç bir aristokrat ya da savurgan bir oğul gibi,</p>
	<p class="normal">Flamalarla donanmış bir tekne,</p>
	<p class="normal">Onu kucaklayan ve okşayan uçarı rüzgârın yardımıyla</p>
	<p class="normal">Açılır enginlere demirli duyduğu koydan!</p>
	<p class="normal">Sonra da nasıl savurgan oğul gibi,</p>
	<p class="normal">Omurgası rüzgârdan harap olmuş, yelkenleri parça parça,</p>
	<p class="normal">Uçarı rüzgârın elinde kurumuş, kırılmış, yoksullaşmış,</p>
	<p class="normal">Kadidi çıkmış bir dilenci gibi döner geri!</p>
	<p class="indentmetin">(Lorenzo girer.)</p>
	<p class="normal1">SALARINO</p>
	<p class="normal">İşte Lorenzo da geliyor. Sonra konuşuruz bunları.</p>
	<p class="normal1">LORENZO</p>
	<p class="normal">Sevgili dostlar, geç kaldığım için bağışlayın beni;</p>
	<p class="normal">Geç kalmam işlerim yüzünden.</p>
	<p class="normal">Eğer siz de bir güneş hırsızlığına girişirseniz,</p>
	<p class="normal">Ben de o durumda beklerim gerektiği kadar.</p>
	<p class="normal">Gelin, kayınbabam Yahudi işte burada oturuyor.</p>
	<p class="normal">Hey kimse yok mu?</p>
	<p class="indentmetin">(Jessica bir oğlan kılığında pencerede görünür.)</p>
	<p class="normal1">JESSICA</p>
	<p class="normal">Kimsiniz? Yemin ederim bu ses yabancım değil,</p>
	<p class="normal">Ama emin olmak için kimsiniz söyleyin!</p>
	<p class="normal1">LORENZO</p>
	<p class="normal">Lorenzo, senin âşığın.</p>
	<p class="normal1">JESSICA</p>
	<p class="normal">Evet, Lorenzo’sun, benim gerçek aşkımsın,</p>
	<p class="normal">Başkasını bu kadar sevebilir miyim?</p>
	<p class="normal">Senin olup olmadığımı bilebilir mi senden başkası?</p>
	<p class="normal1">LORENZO</p>
	<p class="normal">Tanrı ve senin düşüncelerin tanıktır ki sen benimsin.</p>
	<p class="normal1">JESSICA</p>
	<p class="normal">Al, şu kutuyu; zahmetine değer.</p>
	<p class="normal">İyi ki şimdi gece, beni göremiyorsun;</p>
	<p class="normal">Yoksa kılığımdan ve bu değiş tokuştan çok utanırdım.</p>
	<p class="normal">Ama aşkın gözü kördür ve sevenler</p>
	<p class="normal">İşledikleri ufak tefek suçları göremezler;</p>
	<p class="normal">Beni böyle oğlan kılığında görselerdi eğer,</p>
	<p class="normal">Cupid bile kıpkırmızı kesilirdi utancından.</p>
	<p class="normal1">LORENZO</p>
	<p class="normal">Hadi aşağı in, benim meşalecim olacaksın.</p>
	<p class="normal1">JESSICA</p>
	<p class="normal">Ne, şu yüz kızartan halime ışık mı tutacağım?</p>
	<p class="normal">Zaten her şey yeterince gerçek, yeterince ortada.</p>
	<p class="normal">Bu iş, her şeyi açığa çıkarır sevgilim,</p>
	<p class="normal">Benim tanınmamam gerekir oysa.</p>
	<p class="normal1">LORENZO</p>
	<p class="normal">Öylesin zaten tatlım, bu sevimli oğlan kılığıyla.</p>
	<p class="normal">Ama hemen gidelim. Çünkü sır saklayan gece</p>
	<p class="normal">Kaçıp gidecek neredeyse,</p>
	<p class="normal">Hem Bassanio’nun şölenine bekliyorlar bizi.</p>
	<p class="normal1">JESSICA</p>
	<p class="normal">Kapıları kilitleyeyim,</p>
	<p class="normal">Kendimi biraz daha altınla süsleyeyim,</p>
	<p class="normal">Hemen geliyorum.</p>
	<p class="indentmetin">(Pencereden çekilir.)</p>
	<p class="normal1">GRAZIANO</p>
	<p class="normal">Şu külahım hakkı için, soylu biri ve Yahudi değil.</p>
	<p class="normal1">LORENZO</p>
	<p class="normal">Onu yürekten sevmiyorsam, lanet olsun bana.</p>
	<p class="normal">Akıllı mı akıllı, bilebildiğim kadarıyla;</p>
	<p class="normal">Güzel mi güzel, gözlerim beni aldatmıyorsa,</p>
	<p class="normal">Sadık mı sadık, kanıtlarıyla ortada;</p>
	<p class="normal">İşte bunun için, o hep olduğu gibi</p>
	<p class="normal">Akıllı, güzel, sadık bir kadın olarak kalacak</p>
	<p class="normal">Benim kararlı ruhumda.</p>
	<p class="indentmetin">(Jessica girer.)</p>
	<p class="normal">Hah geldin mi? Hadi beyler, gidelim!</p>
	<p class="normal">Bizi bekliyor maskeli dostlarımız.</p>
	<p class="indentmetin">(Jessica ile çıkar.)</p>
	<p class="indentmetin">(Antonio girer.)</p>
	<p class="normal1">ANTONIO</p>
	<p class="normal">Kim var orada?</p>
	<p class="normal1">GRAZIANO</p>
	<p class="normal">Sinyor Antonio!</p>
	<p class="normal1">ANTONIO</p>
	<p class="normal">Ayıp, ayıp Graziano, ötekiler nerede?</p>
	<p class="normal">Saat dokuz: Herkes sizi bekliyor.</p>
	<p class="normal">Maskeli eğlence yok bu gece:</p>
	<p class="normal">Rüzgâr çıkmak üzere.</p>
	<p class="normal">Bassanio birazdan yola çıkacak.</p>
	<p class="normal">Sizi aramaları için yirmi kişi gönderdim.</p>
	<p class="normal1">GRAZIANO</p>
	<p class="normal">Benim için hava hoş: Yelken açıp bu gece</p>
	<p class="normal">Yola çıkmaktan daha zevkli bir şey olamaz bence.</p>
	<p class="indentmetin">(Çıkarlar.)</p>
	</body>
</html>