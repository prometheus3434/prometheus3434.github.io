<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_31">1. Sahne</h2>
	<p class="indentmetin">(Dük, devletin ileri gelenleri, Antonio, Bassanio, </p>
	<p class="indentmetin">Salerio, Graziano, memurlar ve hizmetliler girerler.)</p>
	<p class="normal1">DÜK</p>
	<p class="normal">Peki, Antonio burada mı?</p>
	<p class="normal1">ANTONIO</p>
	<p class="normal">Evet, hazırım ekselansları.</p>
	<p class="normal1">DÜK</p>
	<p class="normal">Senin için üzgünüm. Taş yürekli bir hasma,</p>
	<p class="normal">Acımaktan aciz, içinde bir dirhem merhamet olmayan</p>
	<p class="normal">İnsanlık dışı bir sefile cevap vermeye geldin.</p>
	<p class="normal1">ANTONIO</p>
	<p class="normal">Ekselanslarının onun bu katı tavrını yumuşatmak için</p>
	<p class="normal">Büyük zahmetlere girdiklerini duydum,</p>
	<p class="normal">Ama madem inat ediyor,</p>
	<p class="normal">Ve yasanın hiçbir maddesi onun hasedini aşamıyor.</p>
	<p class="normal">Madem beni onun habis niyetinden koruyamıyor;</p>
	<p class="normal">Hıncına karşılık dayanma gücümü koyuyorum ben de</p>
	<p class="normal">Zorbalığına ve öfkesine karşı tek silahım da</p>
	<p class="normal">Sessizce katlanmak olacak yapacaklarına.</p>
	<p class="normal1">DÜK</p>
	<p class="normal">Biriniz gidin, çağırın Yahudiyi mahkemeye.</p>
	<p class="normal1">SALERIO</p>
	<p class="normal">Kapıda bekliyordu; işte geliyor lordum.</p>
	<p class="indentmetin">(Shylock girer.)</p>
	<p class="normal1">DÜK</p>
	<p class="normal">Yol açın, gelsin şöyle karşıma geçsin.</p>
	<p class="normal">Shylock, sanırım herkes ve elbette ben de,</p>
	<p class="normal">Senin bu hain bahaneni, kararın son anına kadar</p>
	<p class="normal">Sürdüreceğini düşünüyoruz; yine sanırız ki,</p>
	<p class="normal">Şu senin görünüşteki garip zulmünden sonra</p>
	<p class="normal">Daha da garip bir biçimde</p>
	<p class="normal">Merhamet gösterip pişman olacaksın.</p>
	<p class="normal">Şimdi sen ceza olarak şu zavallı tüccarın bedeninden</p>
	<p class="normal">Yarım kilo et kesilsin diye diretiyorsun,</p>
	<p class="normal">Ama bununla sadece hakkını kaybetmekle kalmayacaksın,</p>
	<p class="normal">İçindeki insanlık duygusu ve sevgisi ile</p>
	<p class="normal">Borcun bir kısmından da vazgeçeceksin,</p>
	<p class="normal">Onun kayıplarına bir göz atıp ona merhamet edeceksin.</p>
	<p class="normal">Şu soylu tüccarın son zamanlarda</p>
	<p class="normal">Üst üste sırtına yığılan kayıplarını düşün,</p>
	<p class="normal">Onunla kader birliği yap, fazla baskıda da bulunma.</p>
	<p class="normal">Ödün vermeyen, yürekleri çakmaktaşı sertliğinde</p>
	<p class="normal">İnatçı Türkler ve duyarlık, incelik nedir bilmez</p>
	<p class="normal">Tatarlar gibi olma.</p>
	<p class="normal">Hepimiz bir beyefendiye yaraşan</p>
	<p class="normal">Anlayışlı bir yanıt bekliyoruz senden Yahudi.</p>
	<p class="normal1">SHYLOCK</p>
	<p class="normal">Daha önce maksadımı ekselanslarına iletmiştim;</p>
	<p class="normal">Senedin vadesinde paramı alırım diye</p>
	<p class="normal">Kutsal Sebt günü üzerine yemin etmiştim.</p>
	<p class="normal">Eğer bunu inkâr ederseniz, kentin ayrıcalığını<sup class="calibre3"><a href="1_split_106.html#footnote-100-42" id="footnote-100-42-backlink" name="footnote-100-42-backlink">[42]</a></sup></p>
	<p class="normal">Ve Venedik’teki özgürlüğü yıldırım çarpsın.</p>
	<p class="normal">Şimdi bana sorabilirsiniz:</p>
	<p class="normal">Üç bin dükayı geri almak varken,</p>
	<p class="normal">Niye bir ölçü ölü eti alıyorsun diye.</p>
	<p class="normal">Buna cevap vermeyeceğim, ama diyelim ki,</p>
	<p class="normal">Keyfim öyle istedi de ondan; oldu mu?</p>
	<p class="normal">Evime bir fare musallat olsa sözün gelişi,</p>
	<p class="normal">Onu zehirlesinler diye on bin duka vermez miyim?</p>
	<p class="normal">Nasıl, bu yanıt da mı olmadı?</p>
	<p class="normal">Kimi insan vardır,</p>
	<p class="normal">Hoşlanmaz ağzı açık domuz kellesinden<sup class="calibre3"><a href="1_split_107.html#footnote-100-43" id="footnote-100-43-backlink" name="footnote-100-43-backlink">[43]</a></sup>,</p>
	<p class="normal">Kimi de çılgına döner kedi gördü mü,</p>
	<p class="normal">Bazısı da burnundan üfleyerek gayda çalana</p>
	<p class="normal">Gülmekten çişini donuna kaçırır.</p>
	<p class="normal">Duyguya gelince: Tutkulu insanların ruh durumu</p>
	<p class="normal">Sevgisine ya da nefretine göre değişir.</p>
	<p class="normal">Gelelim şimdi cevaba:</p>
	<p class="normal">Biri neden ağzı açık domuz kellesinden hoşlanmaz,</p>
	<p class="normal">Öbürü neden kendi halindeki zararsız kediden,</p>
	<p class="normal">Başka biri neden koyun derisinden tulum üfleyenden?</p>
	<p class="normal">Bunlar neden kendilerini tutamıyorlar da,</p>
	<p class="normal">Hem kendilerini hem de başkalarını utandırıyorlar?</p>
	<p class="normal">Bu yüzden hiçbir sebep gösteremem, hatta göstermem,</p>
	<p class="normal">Böyle bile bile zararı göz alabilmemde,</p>
	<p class="normal">Antonio’ya duyduğum derin nefretin</p>
	<p class="normal">Ve hiç değişmeyen tiksintimin</p>
	<p class="normal">Rolü olduğunu söylemekten öte bir cevabım yok;</p>
	<p class="normal">Aldınız mı şimdi cevabınızı?</p>
	<p class="normal1">BASSANIO</p>
	<p class="normal">Bu bir cevap değil, duygusuz herif,</p>
	<p class="normal">Acımasız davranışını da mazur göstermez.</p>
	<p class="normal1">SHYLOCK</p>
	<p class="normal">Sizin hoşunuza gidecek cevaplar vermek zorunda değilim.</p>
	<p class="normal1">BASSANIO</p>
	<p class="normal">Herkes sevmediğini böyle öldürür mü?</p>
	<p class="normal1">SHYLOCK</p>
	<p class="normal">Öldürmek istemeden insan nefret eder mi?</p>
	<p class="normal1">BASSANIO</p>
	<p class="normal">Her incinme hemen nefrete yol açmaz.</p>
	<p class="normal1">SHYLOCK</p>
	<p class="normal">Ne yani, yılan ikinci kez mi soksun?</p>
	<p class="normal1">ANTONIO</p>
	<p class="normal">Lütfen, Yahudi ile tartışmayı bırak.</p>
	<p class="normal">Kumsala gidip gelgit dalgalarına</p>
	<p class="normal">“Bugün fazla yükselme,” desen daha iyi;</p>
	<p class="normal">“Kuzusunu yiyip niye anasını meletiyorsun,” diye</p>
	<p class="normal">Kurda sorsan daha iyi;</p>
	<p class="normal">Dağlardaki çamlar göklerden esen rüzgâra tutulduğunda</p>
	<p class="normal">Tepelerinin sallanmasına ve ses çıkarmasına</p>
	<p class="normal">Engel olmaya çalışman daha iyi;</p>
	<p class="normal">O her şeyden katı Yahudi yüreğini yumuşatmaktansa</p>
	<p class="normal">Dünyanın en sert şeyini yumuşatmaya çalışman</p>
	<p class="normal">Çok daha mantıklı. Bu yüzden yalvarırım sana,</p>
	<p class="normal">Başka öneride bulunma ona, başka yola da başvurma,</p>
	<p class="normal">Bırak en kısa ve uygun yoldan mahkeme karar versin,</p>
	<p class="normal">Ve Yahudi de muradına ersin.</p>
	<p class="normal1">BASSANIO</p>
	<p class="indentmetin">(Shylock’a)</p>
	<p class="normal">Senin üç bin dükana karşılık işte altı bin.</p>
	<p class="normal1">SHYLOCK</p>
	<p class="normal">Altı bin dükanın her bir parçası altı parça olsa</p>
	<p class="normal">Altı parçanın her teki bir düka olsa</p>
	<p class="normal">Yine de almam. Ben senedimin karşılığını istiyorum.</p>
	<p class="normal1">DÜK</p>
	<p class="normal">Merhamet göstermezsen, nasıl merhamet umabilirsin?</p>
	<p class="normal1">SHYLOCK</p>
	<p class="normal">Yanlış bir şey yapmadım ki hükümden korkayım!</p>
	<p class="normal">Aranızda satın alınmış birçok köle var.</p>
	<p class="normal">Eşeklerinize, köpeklerinize, katırlarınıza yaptırdığınız</p>
	<p class="normal">Ne kadar adi ve aşağılık iş varsa</p>
	<p class="normal">Aynısını layık görürsünüz onlara da;</p>
	<p class="normal">Çünkü adamları para verip aldınız.</p>
	<p class="normal">Peki şimdi size, “Onlara özgürlüklerini verin,</p>
	<p class="normal">Mirasçılarınızla evlendirin” desem!</p>
	<p class="normal">Niye bunlar yük altında bu kadar ter döküyorlar?</p>
	<p class="normal">Onlar da sizler gibi kuş tüyü yataklarda yatsınlar,</p>
	<p class="normal">Onlar da sizin damak tadınızla beslensin!</p>
	<p class="normal">Cevap olarak “O köleler bizim,” dersiniz.</p>
	<p class="normal">Benim de size cevabım aynı.</p>
	<p class="normal">Ondan istediğim yarım kilo et parçası</p>
	<p class="normal">Çok pahalıya patladı: O et benim malım ve alacağım.</p>
	<p class="normal">Eğer buna karşı çıkarsanız, yazıklar olsun yasalarınıza!</p>
	<p class="normal">Venedik’in kararlarında kimseyi zorlayamazsınız.</p>
	<p class="normal">Hakkımı istiyorum. Cevap verin, alacak mıyım?</p>
	<p class="normal1">DÜK</p>
	<p class="normal">Bu davayı sonuçlandırabilmek için çağırdığım</p>
	<p class="normal">Bellario adlı bilgin bir hukuk doktoru var,</p>
	<p class="normal">Bugün buraya gelemezse eğer</p>
	<p class="normal">Yetkime dayanarak mahkemeyi tatil edebilirim.</p>
	<p class="normal1">SALERIO</p>
	<p class="normal">Lordum dışarıda bir haberci var</p>
	<p class="normal">Padova’dan yeni gelmiş,</p>
	<p class="normal">Doktordan mektup getirmiş.</p>
	<p class="normal1">DÜK</p>
	<p class="normal">Getirin mektubu! Haberciyi de çağırın!</p>
	<p class="indentmetin">(Salerio çıkar.)</p>
	<p class="normal1">BASSANIO</p>
	<p class="normal">Neşelen Antonio! Hadi dostum, biraz cesaret!</p>
	<p class="normal">Benim yüzümden bir damla bile kanın akmadan</p>
	<p class="normal">Kendi etimi, kanımı, kemiklerimi, hepsini veririm Yahudiye.</p>
	<p class="normal1">ANTONIO</p>
	<p class="normal">Ben sürünün hastalıklı, hadım edilmiş koçuyum,</p>
	<p class="normal">Kesilmeye en uygun olanı.</p>
	<p class="normal">Meyvenin en zayıfı erken yere düşermiş;</p>
	<p class="normal">Bitti artık. Senin tek yapacağın iş uzun yaşamak</p>
	<p class="normal">Ve mezar taşımın yazıtını yazmak.</p>
	<p class="indentmetin">(Salerio ve avukat kâtibi kılığında Nerissa girerler.)</p>
	<p class="normal1">DÜK</p>
	<p class="normal">Padova’dan, Bellario’dan mı geliyorsun?</p>
	<p class="normal1">NERISSA</p>
	<p class="normal">Her ikisinden de lordum.</p>
	<p class="indentmetin">(Bir mektup verir)</p>
	<p class="normal">Bellario ekselanslarına saygılarını sunar.</p>
	<p class="indentmetin">(Shylock, ayakkabısının tabanında bıçağını biler.)</p>
	<p class="normal1">BASSANIO</p>
	<p class="normal">Ne diye bu kadar hırsla bıçağını biliyorsun?</p>
	<p class="normal1">SHYLOCK</p>
	<p class="normal">Şuradaki batakçıdan hakkımı kesip almak için.</p>
	<p class="normal1">GRAZIANO</p>
	<p class="normal">Aslında bıçağını ayakkabının tabanında değil,</p>
	<p class="normal">Ruhunda biliyorsun, iğrenç Yahudi.</p>
	<p class="normal">Ama hiçbir şey, hatta celladın baltası bile,</p>
	<p class="normal">Sendeki garezin yarısı kadar vahşi ve keskin değildir.</p>
	<p class="normal">Senin içine işleyecek bir dua yok mu?</p>
	<p class="normal1">SHYLOCK</p>
	<p class="normal">Hayır, senin zekânın erişebileceği hiçbir dua yok.</p>
	<p class="normal1">GRAZIANO</p>
	<p class="normal">Tanrı belanı versin, haddini bilmez köpek,</p>
	<p class="normal">Kabahat senin gibilerin yaşamasına göz yuman adalette!</p>
	<p class="normal">Neredeyse senin yüzünden inancımdan dönüp</p>
	<p class="normal">Hayvan ruhunun insan bedenine geçtiğini söyleyen</p>
	<p class="normal">Pythagoras’a inanacağım.</p>
	<p class="normal">Belli ki köpeksi ruhun bir kurttan<sup class="calibre3"><a href="1_split_108.html#footnote-100-44" id="footnote-100-44-backlink" name="footnote-100-44-backlink">[44]</a></sup> gelme,</p>
	<p class="normal">İnsanları parçaladığı için onu astıklarında</p>
	<p class="normal">Zalim ruhu darağacından kaçmış</p>
	<p class="normal">Ve sen o takdis edilmemiş ananın karnında yatarken</p>
	<p class="normal">Belli ki uygun bulup içine girmiş;</p>
	<p class="normal">Çünkü isteklerin tıpatıp kurdunki gibi,</p>
	<p class="normal">Kana susamış, doymak bilmez ve yırtıcısın.</p>
	<p class="normal1">SHYLOCK</p>
	<p class="normal">Senetteki mührü sökemeyeceğine göre,</p>
	<p class="normal">Böyle bağırıp çağırarak ciğerlerine zarar veriyorsun.</p>
	<p class="normal">Sen önce şu zekânı onar delikanlı,</p>
	<p class="normal">Yoksa bir daha düzeltilemeyecek kadar çökecek.</p>
	<p class="normal">Ben adalet için buradayım.</p>
	<p class="normal1">DÜK</p>
	<p class="normal">Bellario’dan gelen mektupta</p>
	<p class="normal">Mahkememize genç ve bilgili bir doktor tavsiye edilmiş.</p>
	<p class="normal">Nerede o?</p>
	<p class="normal1">NERISSA</p>
	<p class="normal">Burada, hazır. Onu kabul edip etmeyeceğinizi bilmediği için,</p>
	<p class="normal">İzninizi bekliyor.</p>
	<p class="normal1">DÜK</p>
	<p class="normal">Bütün kalbimle izin veriyorum.</p>
	<p class="normal">Birkaç kişi koşup nezaketle getirsin üstadı.</p>
	<p class="indentmetin">(Üç dört kişi çıkar.)</p>
	<p class="normal">Bu arada mahkeme Bellario’nun mektubunu dinlesin:</p>
	<p class="indentmetin">(Okur)</p>
	<p class="normal">Haberciniz siz ekselanslarının mektubunu getirdiğinde çok hastaydım, bu mazeretimi anlayacağınızdan eminim. Ama haberciniz geldiği sırada şans eseri Roma’dan genç bir hukuk doktoru dostum da ziyaretime gelmişti; adı Balthasar’dır. Tüccar Antonio ile Yahudi arasındaki anlaşmazlığı kendisine açtım. Birlikte pek çok kitap karıştırdık. Düşüncelerimi ona aktardım, onun bilgisiyle bu bir kat daha arttı –ama gördüm ki onun bu konudaki bilgisi benimkinden üstünmüş– Bu bakımdan kendisini ne kadar tavsiye etsem azdır. Israrım üzerine, ekselanslarının emirlerini yerine getirmek için benim yerime geliyor. Sizden ricam: Bu gencin geride bıraktığı yılların azlığına bakıp bilgi açısından da yetersiz olduğunu sanmayın, çünkü böyle genç bir bedende böylesine olgun bir kafaya ömrümde hiç rastlamadım. Kendisini yüce huzurunuza kabul etmek lütfunda bulursanız, onun değerini kendi gözlerinizle göreceğinize inanıyorum.</p>
	<p class="normal">(Portia, Balthasar olarak hukuk doktoru kıyafetinde </p>
	<p class="indentmetin">yanında üç dört kişiyle girer.)</p>
	<p class="normal">Bilgin Bellario’nun yazdıklarını duydunuz.</p>
	<p class="normal">Hah işte, bu gelen o doktor olmalı.</p>
	<p class="normal">Elinizi verin. Yaşlı Bellario’dan mı geliyorsunuz?</p>
	<p class="normal1">PORTIA</p>
	<p class="normal">Evet lordum.</p>
	<p class="normal1">DÜK</p>
	<p class="normal">Hoş geldiniz. Yerinize geçin.</p>
	<p class="normal">Dava konusu olan anlaşmazlığı biliyor musunuz?</p>
	<p class="normal1">PORTIA</p>
	<p class="normal">Konu hakkında ayrıntılarına kadar bilgilendim.</p>
	<p class="normal">Hangisi tüccar, hangisi Yahudi?</p>
	<p class="normal1">DÜK</p>
	<p class="normal">Antonio ile yaşlı Shylock, ikiniz de öne çıkın.</p>
	<p class="normal1">PORTIA</p>
	<p class="normal">Adınız Shylock mu?</p>
	<p class="normal1">SHYLOCK</p>
	<p class="normal">Adım Shylock.</p>
	<p class="normal1">PORTIA</p>
	<p class="normal">Bu açtığınız oldukça tuhaf bir dava,</p>
	<p class="normal">Ancak aykırı değil Venedik yasalarına,</p>
	<p class="normal">Uygun bütün kurallara.</p>
	<p class="indentmetin">(Antonio’ya)</p>
	<p class="normal">Karşısında zor durumda olan sizsiniz, değil mi?</p>
	<p class="normal1">ANTONIO</p>
	<p class="normal">Evet, kendisi öyle diyor.</p>
	<p class="normal1">PORTIA</p>
	<p class="normal">Senet yaptığınızı kabul ediyor musunuz?</p>
	<p class="normal1">ANTONIO</p>
	<p class="normal">Ediyorum.</p>
	<p class="normal1">PORTIA</p>
	<p class="normal">Öyleyse Yahudi merhamet göstermeli.</p>
	<p class="normal1">SHYLOCK</p>
	<p class="normal">Beni buna zorlayacak bir güç var mı? Söyler misiniz?</p>
	<p class="normal1">PORTIA</p>
	<p class="normal">Zorlama yoktur merhametin özünde.</p>
	<p class="normal">Cennetten yağan ferahlatıcı yağmur gibidir</p>
	<p class="normal">Süzülür gelir aşağıya, yeryüzüne.</p>
	<p class="normal">İki kez kutsanmıştır: Hem verene hem alana rahmettir.</p>
	<p class="normal">O kudretlerin üstünde en büyük kudrettir.</p>
	<p class="normal">Tahtındaki krala tacından daha çok yakışır.</p>
	<p class="normal">Hükümdar asası geçici kudretin simgesidir,</p>
	<p class="normal">Yürekleri titreten hükümdar korkusu gibi</p>
	<p class="normal">Hükümranlıkta o korkunun dayandığı şeydir.</p>
	<p class="normal">Oysa merhametin yeri bütün bunların üstündedir.</p>
	<p class="normal">O kralların yüreğinde taht kurmuştur;</p>
	<p class="normal">Yüce Tanrı’nın bir özelliğidir,</p>
	<p class="normal">Merhamet adaleti yumuşattığı zaman</p>
	<p class="normal">Dünyasal güç tanrısal güce yaklaşır.</p>
	<p class="normal">Bu yüzden Yahudi, dileğin adalet olsa bile,</p>
	<p class="normal">Dikkate al söylediklerimi: Adalet uygulanacak olsa</p>
	<p class="normal">Hiçbirimiz kurtulamazdık.</p>
	<p class="normal">Dua ederken hep merhamet dileriz,</p>
	<p class="normal">Yine bu dua sayesinde merhametli olmayı öğreniriz.</p>
	<p class="normal">Bunları söylememin nedeni,</p>
	<p class="normal">Yumuşatsın istedim senin istediğin adaleti;</p>
	<p class="normal">Ama isteğinde ısrarlıysan adil Venedik mahkemesi</p>
	<p class="normal">Şu tüccarın mahkûmiyet kararını vermek zorundadır.</p>
	<p class="normal1">SHYLOCK</p>
	<p class="normal">Yaptıklarımdan ben sorumluyum! Yasa uygulansın</p>
	<p class="normal">Anlaşma gereği cezası verilsin.</p>
	<p class="normal1">PORTIA</p>
	<p class="normal">Parayı ödeyemiyor mu?</p>
	<p class="normal1">BASSANIO</p>
	<p class="normal">Evet, işte mahkeme huzurunda,</p>
	<p class="normal">Paranın iki katını, onun adına öneriyorum.</p>
	<p class="normal">Bu yetmezse on katını ödemeyi,</p>
	<p class="normal">Karşılığında ellerimi, başımı,</p>
	<p class="normal">Yüreğimi koymayı üstleniyorum.</p>
	<p class="normal">Bu da yetmiyorsa, o zaman işin içinde</p>
	<p class="normal">Anlaşma isteği değil, kötü bir niyet var demek.</p>
	<p class="normal">Size yalvarıyorum, bir kez olsun yasayı</p>
	<p class="normal">Kendi yetkinizle yorumlayın.</p>
	<p class="normal">Doğru bir şey yapmak için azıcık yanlış yapın,</p>
	<p class="normal">Bu acımasız şeytanın azgın arzusuna gem vurun.</p>
	<p class="normal1">PORTIA</p>
	<p class="normal">Bu olmaz. Venedik’te konulmuş yasaların üstünde</p>
	<p class="normal">Hiçbir güç yoktur. Sonra bu bir emsal olur,</p>
	<p class="normal">Aynı örnek öne sürülüp bir sürü yanlış</p>
	<p class="normal">Peş peşe birbirini izler devlet içinde. Hiç olmaz.</p>
	<p class="normal1">SHYLOCK</p>
	<p class="normal">Daniel<sup class="calibre3"><a href="1_split_109.html#footnote-100-45" id="footnote-100-45-backlink" name="footnote-100-45-backlink">[45]</a></sup> gökten inmiş de yargıç olmuş,</p>
	<p class="normal">Evet bir Daniel! Ey genç ve bilge yargıç,</p>
	<p class="normal">En derin saygılarımı sunarım size.</p>
	<p class="normal1">PORTIA</p>
	<p class="normal">Lütfen, şu senede bir bakayım.</p>
	<p class="normal1">SHYLOCK</p>
	<p class="normal">Hemen pek saygıdeğer doktor, işte burada.</p>
	<p class="normal1">PORTIA</p>
	<p class="normal">Shylock, alacağının üç katı öneriliyor sana.</p>
	<p class="normal1">SHYLOCK</p>
	<p class="normal">Yemin ettim, yemin ettim! Yemin borcum var Tanrı’ya!</p>
	<p class="normal">Yeminimi bozup ruhumu azaba mı sokayım?</p>
	<p class="normal">Yoo, Venedik’te böyle şey olmaz.</p>
	<p class="normal1">PORTIA</p>
	<p class="normal">Tamam, bu senedin vadesi dolmuş;</p>
	<p class="normal">Buna göre, Yahudinin yasal olarak</p>
	<p class="normal">Tüccarın kalbine yakın bir yerden</p>
	<p class="normal">Kendi eliyle yarım kilo et kesmeye hakkı var.</p>
	<p class="indentmetin">(Shylock’a)</p>
	<p class="normal">Merhametli ol. Verdiğinin üç katını al,</p>
	<p class="normal">Bırak şu senedi yırtayım.</p>
	<p class="normal1">SHYLOCK</p>
	<p class="normal">Anlaşma maddelerine göre alacağımı alınca yırtarım.</p>
	<p class="normal">Sizin değerli bir yargıç olduğunuz anlaşılıyor;</p>
	<p class="normal">Yasayı biliyorsunuz, yorumunuz kusursuz.</p>
	<p class="normal">Yasanın örnek bir temel direği olan sizden</p>
	<p class="normal">Yine o yasa adına talep ediyorum, karara geçin.</p>
	<p class="normal">Ruhum üzerine yemin ederim,</p>
	<p class="normal">Hiç kimsenin dil dökmesi beni hakkımdan caydıramaz.</p>
	<p class="normal">Ben senedimin peşindeyim.</p>
	<p class="normal1">ANTONIO</p>
	<p class="normal">Mahkemenin karara geçmesini yürekten rica ediyorum.</p>
	<p class="normal1">PORTIA</p>
	<p class="normal">Öyleyse karar şu:</p>
	<p class="normal">Göğsünü Yahudinin bıçağına hazırla.</p>
	<p class="normal1">SHYLOCK</p>
	<p class="normal">İşte soylu bir yargıç! Mükemmel bir genç adam!</p>
	<p class="normal1">PORTIA</p>
	<p class="normal">Anlaşmaya göre, verilmesi gerekli olan ceza,</p>
	<p class="normal">Yasanın ruhuna ve amacına tam olarak uyuyor.</p>
	<p class="normal1">SHYLOCK</p>
	<p class="normal">Çok doğru. Ey bilge ve dürüst yargıç!</p>
	<p class="normal">Aslında göründüğünden çok daha fazla olgunmuşsun!</p>
	<p class="normal1">PORTIA</p>
	<p class="indentmetin">(Antonio’ya)</p>
	<p class="normal">Öyleyse aç göğsünü.</p>
	<p class="normal1">SHYLOCK</p>
	<p class="normal">Evet, göğsü. Senette öyle yazıyor;</p>
	<p class="normal">Öyle değil mi soylu yargıç?</p>
	<p class="normal">“Kalbin yakın bir yerden” diyor tam tamına.</p>
	<p class="normal1">PORTIA</p>
	<p class="normal">Evet, öyle. Eti tartmak için terazi var mı?</p>
	<p class="normal1">SHYLOCK</p>
	<p class="normal">Hazır, burada.</p>
	<p class="normal1">PORTIA</p>
	<p class="normal">Kan kaybından ölmesin diye yarayı sarması için</p>
	<p class="normal">Kendi hesabına bir de cerrah tutman gerekiyor Shylock.</p>
	<p class="normal1">SHYLOCK</p>
	<p class="normal">Bu anlaşmada belirtilmiş mi?</p>
	<p class="normal1">PORTIA</p>
	<p class="normal">Bu şekilde belirtilmemiş, ama ne olmuş yani?</p>
	<p class="normal">İnsanlık açısından yapman iyi bir şey olur.</p>
	<p class="normal1">SHYLOCK</p>
	<p class="normal">Bulamıyorum; senette böyle bir şey yok.</p>
	<p class="normal1">PORTIA</p>
	<p class="normal">Sen tüccar, bu konuda söyleyecek bir şeyin var mı?</p>
	<p class="normal1">ANTONIO</p>
	<p class="normal">Pek az. Kendimi topladım, sonucuna hazırım.</p>
	<p class="normal">Elini ver bana Bassanio; elveda!</p>
	<p class="normal">Bu duruma senin yüzünden düştüm diye kederlenme asla,</p>
	<p class="normal">Çünkü kader bu olayda</p>
	<p class="normal">Alışılandan daha iyi davrandı bana;</p>
	<p class="normal">Genellikle para pul tükendikten sonra</p>
	<p class="normal">İzin verir zavallıcıkların yaşamasına;</p>
	<p class="normal">Gözleri çukura kaçmış, alnı kırışmış,</p>
	<p class="normal">Yoksul bir ihtiyarlığa katlansınlar diye.</p>
	<p class="normal">İşte kader bu uzun sürecek sefaletten</p>
	<p class="normal">Ve eziyetten kesip kurtaracak beni.</p>
	<p class="normal">Sevgilerimi ilet değerli eşine.</p>
	<p class="normal">Antonio’nun sonu ne şekilde geldi, anlat ona.</p>
	<p class="normal">Seni ne kadar sevdiğimi söyle,</p>
	<p class="normal">Ben öldükten sonra iyi konuş hakkımda.</p>
	<p class="normal">Bu hikâye sona erince; bırak o karar versin</p>
	<p class="normal">Bir zamanlar Bassanio’nun bir dostu olup olmadığına.</p>
	<p class="normal">Sen bir dost kaybedeceğine üzül yeter,</p>
	<p class="normal">Çünkü o dost hiç üzülmüyor, senin borcunu ödeyeceğine.</p>
	<p class="normal">Yahudi yeterince derin keserse,</p>
	<p class="normal">O an tüm kalbimle toptan ödemiş olurum olur biter.</p>
	<p class="normal1">BASSANIO</p>
	<p class="normal">Antonio, benim bir eşim var, hayat kadar değerli;</p>
	<p class="normal">Ama ne bu hayat ne eşim ne de şu dünya</p>
	<p class="normal">Senin canından daha değerli değil.</p>
	<p class="normal">Seni kurtarabileceğimi bilsem,</p>
	<p class="normal">Hepsinden vazgeçerdim,</p>
	<p class="normal">Bunların hepsini bu iblise kurban ederdim.</p>
	<p class="normal1">PORTIA</p>
	<p class="indentmetin">(Kendi kendine)</p>
	<p class="normal">Karın burada olup bunları duysaydı,</p>
	<p class="normal">Herhalde sana pek müteşekkir olmazdı.</p>
	<p class="normal1">GRAZIANO</p>
	<p class="normal">Benim de sevdiğim bir karım var.</p>
	<p class="normal">Keşke göklere uçup bir güç edinseydi,</p>
	<p class="normal">Bu it oğlu it Yahudiyi yola getirseydi.</p>
	<p class="normal1">NERISSA</p>
	<p class="indentmetin">(Kendi kendine)</p>
	<p class="normal">İyi ki arkasından söylüyorsun dileğini,</p>
	<p class="normal">Yoksa evin huzuru epey kaçabilirdi.</p>
	<p class="normal1">SHYLOCK</p>
	<p class="indentmetin">(Kendi kendine)</p>
	<p class="normal">Hıristiyan’dan bu kadar koca olur işte.</p>
	<p class="normal">Benim de kızım var. Kocasının Hıristiyan değil de</p>
	<p class="normal">Barabas soyundan biri olmasını tercih ederdim!</p>
	<p class="normal">Boşa vakit geçiriyoruz.</p>
	<p class="normal">Hükmü yerine getirin lütfen.</p>
	<p class="normal1">PORTIA</p>
	<p class="normal">Bu tüccarın etinin yarım kilosu senindir,</p>
	<p class="normal">Yasa izin veriyor, mahkeme uygun görüyor.</p>
	<p class="normal1">SHYLOCK</p>
	<p class="normal">Evet, en adil yargıç.</p>
	<p class="normal1">PORTIA</p>
	<p class="normal">Bu eti göğsünden kesmek zorundasın,</p>
	<p class="normal">Yasa izin veriyor, mahkeme uygun görüyor.</p>
	<p class="normal1">SHYLOCK</p>
	<p class="normal">Tamam en bilgili yargıç! İşte hüküm!</p>
	<p class="indentmetin">(Antonio’ya)</p>
	<p class="normal">Hadi, hazırlan!</p>
	<p class="normal1">PORTIA</p>
	<p class="normal">Bekle biraz; bir şey daha var.</p>
	<p class="normal">Bu anlaşma sana bir damla bile kan vermiyor;</p>
	<p class="normal">Burada sadece “yarım kilo et” ifadesi görülüyor.</p>
	<p class="normal">Sadece hakkın olan yarım kilo etini al.</p>
	<p class="normal">Ama keserken bir damla bile Hıristiyan kanı dökersen,</p>
	<p class="normal">Venedik yasaları uyarınca,</p>
	<p class="normal">Malın mülkün nen varsa</p>
	<p class="normal">El konulur, hepsi Venedik devletine aktarılır.</p>
	<p class="normal1">GRAZIANO</p>
	<p class="normal">Yaşa dürüst yargıç! Dinle Yahudi! Yaşa bilgin yargıç!</p>
	<p class="normal1">SHYLOCK</p>
	<p class="normal">Yasa böyle mi?</p>
	<p class="normal1">PORTIA</p>
	<p class="normal">Yasa maddesini kendin görebilirsin;</p>
	<p class="normal">Madem adalet isterim deyip duruyorsun,</p>
	<p class="normal">Adalet bulacağına emin olabilirsin,</p>
	<p class="normal">Hem de istediğinden fazlasını.</p>
	<p class="normal1">GRAZIANO</p>
	<p class="normal">Yaşa bilgili yargıç! Bak Yahudi! Gör bak, bilgili yargıcı!</p>
	<p class="normal1">SHYLOCK</p>
	<p class="normal">Önerileni kabul ediyorum o zaman.</p>
	<p class="normal">Alacağımın üç katını verin, Hıristiyan serbest kalsın.</p>
	<p class="normal1">BASSANIO</p>
	<p class="normal">İşte para.</p>
	<p class="normal1">PORTIA</p>
	<p class="normal">Durun! Yahudi adalet istiyor. Durun acele etmeyin!</p>
	<p class="normal">Senette ne yazılıysa onu alacak!</p>
	<p class="normal1">GRAZIANO</p>
	<p class="normal">Ah Yahudi ah! Dürüst bir yargıç! Çok bilgili bir yargıç!</p>
	<p class="normal1">PORTIA</p>
	<p class="normal">Bundan dolayı et kesmeye hazırlan:</p>
	<p class="normal">Kan akıtmadan, ne az ne fazla</p>
	<p class="normal">Tam yarım kilo et kesmeye bak,</p>
	<p class="normal">Yarım kilodan fazla ya da az alırsan,</p>
	<p class="normal">Bu takdirde, alacağın parça</p>
	<p class="normal">Tam olarak yirmide birinden daha hafif</p>
	<p class="normal">Ya da ağır olursa; hatta terazinin kefesi</p>
	<p class="normal">Tek bir saç telinin ağırlığı kadar oynarsa,</p>
	<p class="normal">Ölürsün ve bütün mallarına el konur.</p>
	<p class="normal1">GRAZIANO</p>
	<p class="normal">İkinci bir Daniel bu, öyle değil mi Yahudi!</p>
	<p class="normal">İmansız herif, şimdi seni kündeye getirdim işte.</p>
	<p class="normal1">PORTIA</p>
	<p class="normal">Yahudi neden duraksadın? Alsana alacağını.</p>
	<p class="normal1">SHYLOCK</p>
	<p class="normal">Borç verdiğim kadarını verin, gideyim.</p>
	<p class="normal1">BASSANIO</p>
	<p class="normal">İşte senin için hazırladım.</p>
	<p class="normal1">PORTIA</p>
	<p class="normal">Mahkeme huzurunda bunu reddetti.</p>
	<p class="normal">Onun tek istediği adaletti;</p>
	<p class="normal">Anlaşmada ne yazılıysa onu kabul etmek zorunda.</p>
	<p class="normal1">GRAZIANO</p>
	<p class="normal">Bu bir Daniel derim yine, ikinci bir Daniel!</p>
	<p class="normal">Bu kelimeyi bana öğrettiğin için teşekkürler Yahudi.</p>
	<p class="normal1">SHYLOCK</p>
	<p class="normal">Hiç değilse verdiğim kadarını alamaz mıyım?</p>
	<p class="normal1">PORTIA</p>
	<p class="normal">Anlaşmada belirtilen dışında hiçbir şey alamazsın,</p>
	<p class="normal">Onu da alırken dikkat etmezsen yandın Yahudi.</p>
	<p class="normal1">SHYLOCK</p>
	<p class="normal">Pekâlâ, şeytan görsün yüzünü!</p>
	<p class="normal">Burada daha fazla kalıp sizi dinleyecek değilim.</p>
	<p class="normal1">PORTIA</p>
	<p class="normal">Dur bakalım Yahudi,</p>
	<p class="normal">Yasaların seni bağlayan başka bir yönü daha var.</p>
	<p class="normal">Venedik yasalarına göre, bir yabancının</p>
	<p class="normal">Dolaylı ya da dolaysız</p>
	<p class="normal">Herhangi bir vatandaşın canı kastettiği kanıtlanırsa,</p>
	<p class="normal">Mal ile mülkünün yarısı mağdura verilir;</p>
	<p class="normal">Öteki yarısı da devlet hazinesine aktarılır.</p>
	<p class="normal">Suçlunun hayatı yalnızca dükün merhametine kalır;</p>
	<p class="normal">Başka hiçbir merciinin yetkisi yoktur bu konuda.</p>
	<p class="normal">Bana göre, sen şimdi bu durumdasın.</p>
	<p class="normal">Çünkü davranışların açıkça gösteriyor ki</p>
	<p class="normal">Dolaylı, aynı zamandan dolaysız yollardan</p>
	<p class="normal">Davalının canına kastetmiş bulunuyorsun.</p>
	<p class="normal">Sonra az önce belirttiğim</p>
	<p class="normal">Maddenin de kapsamına giriyorsun.</p>
	<p class="normal">Bu yüzden diz çök ve dükten merhamet dile.</p>
	<p class="normal1">GRAZIANO</p>
	<p class="normal">Yalvar da kendini asman için izin versin sana!</p>
	<p class="normal">Ama varın yoğun devlete gittiğine göre,</p>
	<p class="normal">İp alacak paran bile yoktur şimdi</p>
	<p class="normal">Bu yüzden devlet hesabına asılmalısın.</p>
	<p class="normal1">DÜK</p>
	<p class="indentmetin">(Shylock’a)</p>
	<p class="normal">Aramızdaki duygu farkını görebilmen için</p>
	<p class="normal">Sen istemeden bağışlıyorum hayatını.</p>
	<p class="normal">Mal ve mülkünün yarısı Antonio’nundur,</p>
	<p class="normal">Kalan yarısı ise devletin olacaktır.</p>
	<p class="normal">Alçakgönüllü davranman bu cezayı yeterli saydırabilir.</p>
	<p class="normal1">PORTIA</p>
	<p class="normal">Yani devlete kalan yarısı, Antonio’nunki değil.</p>
	<p class="normal1">SHYLOCK</p>
	<p class="normal">Yoo, canımı, her şeyimi alın! Bağışlamayın!</p>
	<p class="normal">Evimi tutan dayanakları alınca zaten evimi de alıyorsunuz;</p>
	<p class="normal">Geçim kaynağımı elimden alınca</p>
	<p class="normal">Zaten canımı da alıp götürüyorsunuz.</p>
	<p class="normal1">PORTIA</p>
	<p class="normal">Ona nasıl bir merhamet gösterebilirsiniz Antonio?</p>
	<p class="normal1">GRAZIANO</p>
	<p class="normal">Bedava bir yağlı ilmik, başka bir şey değil, Tanrı aşkına!</p>
	<p class="normal1">ANTONIO</p>
	<p class="normal">Lordum, dük hazretlerinin ve yüce mahkemenin izniyle,</p>
	<p class="normal">Mallarının yarısıyla ilgili cezanın kaldırılması</p>
	<p class="normal">Benim için tatmin edicidir;</p>
	<p class="normal">Ancak koruma altına alınan öteki yarısı,</p>
	<p class="normal">O öldüğünde, kızını kaçıran delikanlıya verilmek üzere,</p>
	<p class="normal">Emaneten bana bırakılsın. İki dileğim daha var:</p>
	<p class="normal">Bunların ilki: Ona yapılan bu iyilik karşılığında</p>
	<p class="normal">Derhal Hıristiyan olmalı; öteki:</p>
	<p class="normal">Bu mahkeme tarafından yasal bir belge düzenlenmeli</p>
	<p class="normal">Öldüğünde bütün varı yoğu</p>
	<p class="normal">Damadı Lorenzo ile kızı Jessica’ya kalmalı.</p>
	<p class="normal1">DÜK</p>
	<p class="normal">Elbette, hepsini yapacak, yoksa az önce verdiğim</p>
	<p class="normal">Bağışlama kararımı geri alırım.</p>
	<p class="normal1">PORTIA</p>
	<p class="normal">Razı mısın Yahudi? Ne dersin?</p>
	<p class="normal1">SHYLOCK</p>
	<p class="normal">Razıyım.</p>
	<p class="normal1">PORTIA</p>
	<p class="indentmetin">(Nerissa’ya)</p>
	<p class="normal">Kâtip, bir bağış belgesi hazırlayın.</p>
	<p class="normal1">SHYLOCK</p>
	<p class="normal">Lütfen izin verin gideyim buradan,</p>
	<p class="normal">Kendimi iyi hissetmiyorum. Belgeyi gönderin, imzalarım.</p>
	<p class="normal1">DÜK</p>
	<p class="normal">Peki, gidebilirsin. Ama imzalamayı unutma.</p>
	<p class="normal1">GRAZIANO</p>
	<p class="indentmetin">(Shylock’a)</p>
	<p class="normal">Vaftiz töreninde iki vaftiz baban olacak.</p>
	<p class="normal">Yargıç ben olsaydım, on baban daha<sup class="calibre3"><a href="1_split_110.html#footnote-100-46" id="footnote-100-46-backlink" name="footnote-100-46-backlink">[46]</a></sup> olurdu.</p>
	<p class="normal">O zaman vaftiz kurnasına değil, darağacına giderdin.</p>
	<p class="indentmetin">(Shylock çıkar.)</p>
	<p class="normal1">DÜK</p>
	<p class="normal">Bayım, sizi bizim eve yemeğe davet ediyorum.</p>
	<p class="normal1">PORTIA</p>
	<p class="normal">Naçiz kulunuzu bağışlayınız ekselansları.</p>
	<p class="normal">Bu gece Padova’ya doğru yola çıkmalıyım.</p>
	<p class="normal">Bu yüzden hemen buradan ayrılmak zorunayım.</p>
	<p class="normal1">DÜK</p>
	<p class="normal">Vaktiniz olmamasına üzüldüm.</p>
	<p class="normal">Antonio, bu beyefendiyi ödüllendirmelisiniz</p>
	<p class="normal">Bence ona fazlasıyla borçlusunuz.</p>
	<p class="indentmetin">(Dük maiyetiyle çıkar.)</p>
	<p class="normal1">BASSANIO</p>
	<p class="indentmetin">(Portia’ya)</p>
	<p class="normal">Pek değerli efendim, ben ve arkadaşım</p>
	<p class="normal">Sizin bilgeliğiniz sayesinde</p>
	<p class="normal">Bugün çok ciddi bir cezadan kurtulduk.</p>
	<p class="normal">Nazik ilginiz ve zahmetlerinize karşılık</p>
	<p class="normal">Yahudiye verecek olduğumuz üç bin dükayı</p>
	<p class="normal">Size teklif etmekten onur duyuyoruz.</p>
	<p class="normal1">ANTONIO</p>
	<p class="normal">Ayrıca, bunun ötesinde, size sonsuza kadar</p>
	<p class="normal">Sevgi ve hizmet borcumuz olacak.</p>
	<p class="normal1">PORTIA</p>
	<p class="normal">İşinden tatmin olan karşılığını da almış demektir,</p>
	<p class="normal">Sizi kurtarmakla tatmin olduğum için</p>
	<p class="normal">İşimin karşılığını aldım sayıyorum kendimi.</p>
	<p class="normal">Bundan başka bir karşılık hiç aklıma gelmedi.</p>
	<p class="normal">Bir dahaki karşılaşmamızda,</p>
	<p class="normal">Tanımazlık etmeyin beni.</p>
	<p class="normal">Esen kalın, izninizle, ben gidiyorum.</p>
	<p class="normal1">BASSANIO</p>
	<p class="normal">Sayın bayım, bu konuda ısrar ediyorum.</p>
	<p class="normal">Bu bir ücret değil,</p>
	<p class="normal">Bizi anmanızı sağlayacak bir armağan,</p>
	<p class="normal">Lütfen, bana iki şey lütfediniz:</p>
	<p class="normal">Beni geri çevirmeyin ve beni bağışlayın.</p>
	<p class="normal1">PORTIA</p>
	<p class="normal">Madem bu kadar ısrar ediyorsunuz, kabul ediyorum.</p>
	<p class="indentmetin">(Antonio’ya)</p>
	<p class="normal">Eldivenlerinizi verin bana, hatırınız için giyerim onları.</p>
	<p class="indentmetin">(Bassanio’ya),</p>
	<p class="normal">Sevginizin anısı olarak sizden bu yüzüğü alayım.</p>
	<p class="normal">Elinizi çekmeyin, başka bir şey istemeyeceğim sizden,</p>
	<p class="normal">Dostluk aşkına bunu benden esirgemeyin.</p>
	<p class="normal1">BASSANIO</p>
	<p class="normal">Bu yüzüğü mü bayım? Ama o çok ucuz bir şey.</p>
	<p class="normal">Bunu size vererek kendimi utandırmam.</p>
	<p class="normal1">PORTIA</p>
	<p class="normal">Bundan başka hiçbir şey istemeyeceğim,</p>
	<p class="normal">Nedense o yüzüğü şimdi daha da ister oldum.</p>
	<p class="normal1">BASSANIO</p>
	<p class="normal">Maddi değerinden çok manevi değeri var bu yüzüğün,</p>
	<p class="normal">Size Venedik’in en değerli yüzüğünü vermek için</p>
	<p class="normal">Her bir yanı aratacağım,</p>
	<p class="normal">Ama bu yüzük için ne olur beni bağışlayın.</p>
	<p class="normal1">PORTIA</p>
	<p class="normal">Görüyorum ki, vaatlerinizde cömertsiniz.</p>
	<p class="normal">Önce dilenmeyi öğrettiniz,</p>
	<p class="normal">Sonra da dilenciye verilecek cevabı öğretiyorsunuz.</p>
	<p class="normal1">BASSANIO</p>
	<p class="normal">Sayın bayım, bu yüzüğü bana karım verdi,</p>
	<p class="normal">Parmağıma takarken yemin ettirdi:</p>
	<p class="normal">Onu satmayacaksın, kaybetmeyeceksin</p>
	<p class="normal">Ve kimseye vermeyeceksin diye.</p>
	<p class="normal1">PORTIA</p>
	<p class="normal">Bir şeyi hediye etmek istemediklerinde</p>
	<p class="normal">Erkekler hep bu bahaneye sığınır.</p>
	<p class="normal">Karınız eğer aklı başında biriyse,</p>
	<p class="normal">Benim bu yüzüğü ne kadar hak ettiğimi çok iyi bilir.</p>
	<p class="normal">Siz onu bana verdiniz diye</p>
	<p class="normal">Sonsuza dek kızgın kalamaz size.</p>
	<p class="normal">Her neyse, sağlıkla kalın.</p>
	<p class="indentmetin">(Portia ve Nerissa çıkarlar.)</p>
	<p class="normal1">ANTONIO</p>
	<p class="normal">Bassanio, lordum, verin şu yüzüğü ona.</p>
	<p class="normal">Onun bizim için yaptıklarıyla benim sevgimi,</p>
	<p class="normal">Karınızın memnuniyetine karşı değerlendirin</p>
	<p class="normal">Kararınızı öyle verin.</p>
	<p class="normal1">BASSANIO</p>
	<p class="normal">Hemen Graziano, koş ve yetiş ona.</p>
	<p class="normal">Ona bu yüzüğü ver, yapabilirsen eğer</p>
	<p class="normal">Onu Antonio’nun evine getir. Hadi çabuk!</p>
	<p class="indentmetin">(Graziano çıkar.)</p>
	<p class="normal">Hadi gel, biz de gidelim oraya.</p>
	<p class="normal">Sabah erkenden düşeriz Belmont yoluna.</p>
	<p class="normal">Hadi Antonio.</p>
	<p class="indentmetin">(Çıkarlar.)</p>
	</body>
</html>