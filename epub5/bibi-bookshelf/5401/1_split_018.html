<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_19">4. Sahne</h2>
	<p class="indentmetin">(Graziano, Lorenzo, Salarino ve Solanio girerler.)</p>
	<p class="normal1">LORENZO</p>
	<p class="normal">Hayır, yemek vakti sıvışıp bizim evde kıyafetlerimizi giyer,</p>
	<p class="normal">Maskelerimizi takar, bir saat içinde de döneriz.</p>
	<p class="normal1">GRAZIANO</p>
	<p class="normal">Ama hiçbir hazırlığımız yok.</p>
	<p class="normal1">SALARINO</p>
	<p class="normal">Meşaleciler ile de konuşmadık.</p>
	<p class="normal1">SOLANIO</p>
	<p class="normal">Maharetle düzenlenmedikçe her şey berbat olur,</p>
	<p class="normal">Vazgeçmek bence daha doğrudur.</p>
	<p class="normal1">LORENZO</p>
	<p class="normal">Şimdi saat tam dört; hazırlıklar için daha iki saatimiz var.</p>
	<p class="indentmetin">(Lancelot bir mektupla girer.)</p>
	<p class="normal">Ee, arkadaşım Lancelot haberler nasıl?</p>
	<p class="normal1">LANCELOT</p>
	<p class="normal">Mührünü açarsanız mutlaka öğrenirsiniz ne olduğunu.</p>
	<p class="normal1">LORENZO</p>
	<p class="normal">Bu yazıyı tanıyorum, güzel bir elle yazılmış, güzel bir yazı bu.</p>
	<p class="normal">O zarif, güzel el, yazdığı kâğıttan daha beyazdır.</p>
	<p class="normal1">GRAZIANO</p>
	<p class="normal">Oo, bir aşk haberi ha!</p>
	<p class="normal1">LANCELOT</p>
	<p class="normal">İzninizle efendim.</p>
	<p class="normal1">LORENZO</p>
	<p class="normal">Nereye gidiyorsun?</p>
	<p class="normal1">LANCELOT</p>
	<p class="normal">Şey, eski efendim Yahudiyi, yeni efendim Hıristiyan’ın evine yemeğe çağırmaya.</p>
	<p class="normal1">LORENZO</p>
	<p class="normal">Dur bakalım, al şunu. Tatlı Jessica’ya de ki:</p>
	<p class="normal">Onu düş kırıklığına uğratmayacağım. Gizlice söyle emi!</p>
	<p class="normal">Hadi şimdi.</p>
	<p class="indentmetin">(Lancelot çıkar.)</p>
	<p class="normal">Beyler, maskeli eğlence için gidip hazırlanır mısınız?</p>
	<p class="normal">Ben bir meşaleci buldum bile.</p>
	<p class="normal1">SALARINO</p>
	<p class="normal">O zaman ben hemen gidiyorum.</p>
	<p class="normal1">SOLANIO</p>
	<p class="normal">Ben de.</p>
	<p class="normal1">LORENZO</p>
	<p class="normal">Bir saat kadar sonra Graziano’nun evinde buluşalım.</p>
	<p class="normal1">SALARINO</p>
	<p class="normal">İyi, orada oluruz.</p>
	<p class="indentmetin">(Solanio ile çıkarlar.)</p>
	<p class="normal1">GRAZIANO</p>
	<p class="normal">O mektup güzel Jessica’dandı, değil mi?</p>
	<p class="normal1">LORENZO</p>
	<p class="normal">İyisi mi her şeyi anlatayım sana.</p>
	<p class="normal">Onu babasının evinden nasıl kaçıracağımı,</p>
	<p class="normal">Ne kadar altın ve mücevheri olduğunu,</p>
	<p class="normal">Hangi uşak giysilerini giyeceğini yazmış bana.</p>
	<p class="normal">Eğer babası kazaen cennete gidecek olursa</p>
	<p class="normal">O da sevgili kızının sayesinde olacakmış;</p>
	<p class="normal">Ona hiçbir felaketin erişemeyeceğini,</p>
	<p class="normal">Erişirse ancak Hıristiyan olmayan,</p>
	<p class="normal">Güvenilmez babasının günahı yüzünden olacağını yazmış.</p>
	<p class="normal">Hadi biz de gidelim;</p>
	<p class="indentmetin">(Mektubu Graziano’ya verir.)</p>
	<p class="normal">Giderken yazdıklarını oku bak,</p>
	<p class="normal">Benim meşalecim güzel Jessica olacak.</p>
	<p class="indentmetin">(Çıkarlar.)</p>
	</body>
</html>