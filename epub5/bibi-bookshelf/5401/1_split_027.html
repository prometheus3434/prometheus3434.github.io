<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_27">3. Sahne</h2>
	<p class="indentmetin">(Yahudi Shylock, Solanio, Antonio ve </p>
	<p class="indentmetin">Zindancı girerler.)</p>
	<p class="normal1">SHYLOCK</p>
	<p class="normal">Zindancı, ona dikkat et. Bana merhametten de söz etme.</p>
	<p class="normal">Karşılıksız borç para veren budala bu işte.</p>
	<p class="normal">Zindancı, dikkat et ona.</p>
	<p class="normal1">ANTONIO</p>
	<p class="normal">Dinle bak, iyi yürekli Shylock.</p>
	<p class="normal1">SHYLOCK</p>
	<p class="normal">Anlaşma anlaşmadır. İstemiyorum aleyhte konuşmanı.</p>
	<p class="normal">Yemin ettim hakkımı alacağıma.</p>
	<p class="normal">Durup dururken bana “köpek” demeyi biliyorsun ama,</p>
	<p class="normal">Madem bir köpeğim ben, öyleyse sakın dişlerimden.</p>
	<p class="normal">Dük benim hakkımı mutlaka verecektir,</p>
	<p class="normal">Bana bak, aşağılık zindancı, şaşıyorum sana</p>
	<p class="normal">O istedi diye, hapishane dışında</p>
	<p class="normal">Onunla birlikte dolaşacak kadar salak olmana.</p>
	<p class="normal1">ANTONIO</p>
	<p class="normal">Lütfen, dinle beni.</p>
	<p class="normal1">SHYLOCK</p>
	<p class="normal">Hakkımı istiyorum; seni de dinlemek istemiyorum.</p>
	<p class="normal">Hakkımı istiyorum; bunun için artık konuşma.</p>
	<p class="normal">Sakın beni o hoşgörülü, bön budalalardan sanma:</p>
	<p class="normal">Baş sallayan, kararından dönen, duygulanıp gevşeyen</p>
	<p class="normal">Hıristiyan arabulucuları gibi değilim ben. Bırak peşimi.</p>
	<p class="normal">Konuşulacak bir şey yok. Anla artık hakkımı istediğimi.</p>
	<p class="indentmetin">(Çıkar.)</p>
	<p class="normal1">SOLANIO</p>
	<p class="normal">İnsan arasına karışmış, çok inatçı bir it bu.</p>
	<p class="normal1">ANTONIO</p>
	<p class="normal">Bırakın gitsin. Boş yere peşinden gidip</p>
	<p class="normal">Gereksiz ricalarda bulunmayacağım artık.</p>
	<p class="normal">O canımı almak istiyor; nedenini de biliyorum:</p>
	<p class="normal">Zaman zaman bana gelip ondan yakınan birçok borçluyu</p>
	<p class="normal">Elinden kurtarmıştım.</p>
	<p class="normal">Bu yüzden nefret ediyor benden.</p>
	<p class="normal1">SOLANIO</p>
	<p class="normal">Eminim dük bu anlaşmadaki cezanın uygulanmasına</p>
	<p class="normal">Asla izin vermeyecektir.</p>
	<p class="normal1">ANTONIO</p>
	<p class="normal">Dük, karşı gelemez yasanın işleyişine,</p>
	<p class="normal">Bu kentin ticareti ve kazancı</p>
	<p class="normal">Bütün uluslara açık olduğuna göre,</p>
	<p class="normal">Venedik’te birlikte yaşadığımız yabancılara verilen haklar</p>
	<p class="normal">İnkâr edilecek olursa</p>
	<p class="normal">Bu, gölge düşürür devletin adalet anlayışına.</p>
	<p class="normal">İyisi mi sen git.</p>
	<p class="normal">Bu dertler, kayıplar beni o kadar yıprattı ki,</p>
	<p class="normal">Bu durumda yarın kanlı alacaklıma verecek</p>
	<p class="normal">Yarım kilo etim bile kalmamıştır herhalde.</p>
	<p class="normal">Hadi, Zindancı gidelim. Tanrım yalvarırım sana,</p>
	<p class="normal">Bassanio gelse de, borcunu ödediğimi görse,</p>
	<p class="normal">Başka bir şey istemem!</p>
	<p class="indentmetin">(Çıkarlar.)</p>
	</body>
</html>