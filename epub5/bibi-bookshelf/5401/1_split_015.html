<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_16">1. Sahne</h2>
	<p class="indentmetin">(Belmont. Portia’nın konağında bir salon.)</p>
	<p class="indentmetin">(Borular çalınır. Beyazlar giymiş Mağribi Fas emiri yine </p>
	<p class="indentmetin">onun gibi giyinmiş maiyetiyle birlikte, Portia, </p>
	<p class="indentmetin">Nerissa hizmetliler ile girerler.)</p>
	<p class="normal1">FAS EMİRİ</p>
	<p class="normal">Tenimin rengi için beğenmezlik etmeyin beni;</p>
	<p class="normal">Yan yana yaşadığım, birlikte yetiştiğim</p>
	<p class="normal">Yanıp tutuşan güneşin verdiği gölgeli giysim o benim.</p>
	<p class="normal">Phoebus’ün ateşinin buz saçaklarını zorlukla erittiği</p>
	<p class="normal">Kuzeyde doğan en ak pak yaratığı getirin bana,</p>
	<p class="normal">Aşkınız uğruna, ikimiz de birer kesik atalım elimize,</p>
	<p class="normal">Görelim hangimizin kanı daha kırmızı.</p>
	<p class="normal">İnanın, sayın bayan, nice yiğit korku duymuştur yüzümden;</p>
	<p class="normal">Aşkım adına yemin ederim, ülkemin en gözde kızları da</p>
	<p class="normal">Bu yüze tutulmuştur: rengimin değişmesini asla istemem,</p>
	<p class="normal">Sadece, şu sizin aklınızı bir çelebilsem, soylu kraliçem.</p>
	<p class="normal1">PORTIA</p>
	<p class="normal">Seçme konusunda bana yol gösteren</p>
	<p class="normal">Bakire gözlerimin titiz rehberliği değil yalnızca.</p>
	<p class="normal">Hem sonra kaderimin kurası</p>
	<p class="normal">Gönlümce seçme hakkını vermiyor bana.</p>
	<p class="normal">Ama babam, eğer beni sınırlamamış olsaydı,</p>
	<p class="normal">Size söylediğim şartlarla, onun çizdiği yolla</p>
	<p class="normal">Beni kazanacak olana varmamı istememiş olsaydı,</p>
	<p class="normal">Şanlı emir, sizin de gönlümü kazanma şansınız</p>
	<p class="normal">Şimdiye kadar gördüğüm taliplerin hiçbirinden az olmazdı.</p>
	<p class="normal1">FAS EMİRİ</p>
	<p class="normal">Bu kadarı için bile teşekkür ederim size.</p>
	<p class="normal">Öyleyse şansımı denemek için, lütfen kutulara götürün beni.</p>
	<p class="normal">Hem Safevileri ve İran şehzadesini öldüren,</p>
	<p class="normal">Hem Sultan Süleyman’a karşı üç meydan savaşı kazanan</p>
	<p class="normal">Şu pala üzerine yemin ederim,</p>
	<p class="normal">Sizi kazanmak uğruna sayın bayan,</p>
	<p class="normal">Dünyanın en dik bakış gözlerinden daha dik bakabilir,</p>
	<p class="normal">Dünyanın en korkusuz yüreğinden daha yürekli olabilir,</p>
	<p class="normal">Bir ayının yavrusunu memeden koparıp alabilir,</p>
	<p class="normal">Avını görünce kükreyen aslanla eğlenebilirim.</p>
	<p class="normal">Ama heyhat! </p>
	<p class="normal">Herkül ile Lichas, hangimiz üstün diye zar atsalar,</p>
	<p class="normal">İş şansa kaldı mı, bakarsınız güçsüz olan kazanıverir.</p>
	<p class="normal">Böylece Alkides de öfkeyle kölesine yenilir.</p>
	<p class="normal">Elbette rehberim kör talih olursa,</p>
	<p class="normal">Benim seçip bulamadığıma benden değersizi erişebilir;</p>
	<p class="normal">Bana da tasamdan ölmek düşer.</p>
	<p class="normal1">PORTIA</p>
	<p class="normal">Kader kısmet neyse boyun eğmelisiniz.</p>
	<p class="normal">Ya seçme işine girişmeyecek</p>
	<p class="normal">Ya da seçmeden önce yemin edeceksiniz:</p>
	<p class="normal">Yanlış seçim yaparsanız, </p>
	<p class="normal">Bir daha evlenme teklif etmeyeceksiniz,</p>
	<p class="normal">Bu nedenle iyice düşünüp taşının.</p>
	<p class="normal1">FAS EMİRİ</p>
	<p class="normal">Gerek yok. Şimdi, götürün beni kısmetime.</p>
	<p class="normal1">PORTIA</p>
	<p class="normal">Önce kiliseye. Yemekten sonra da şansınızı denemeye.</p>
	<p class="normal1">FAS EMİRİ</p>
	<p class="normal">O zaman talihim açık olsun!</p>
	<p class="normal">Ya en kısmetlisiyim insanların ya da en lanetlisi.</p>
	<p class="indentmetin">(Borular çalar. Çıkarlar.)</p>
	</body>
</html>