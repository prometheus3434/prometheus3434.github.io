<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_20">5. Sahne</h2>
	<p class="indentmetin">(Yahudi Shylock ve adamı soytarı Lancelot girerler.)</p>
	<p class="normal1">SHYLOCK</p>
	<p class="normal">Pekâlâ, görürsün bakalım,</p>
	<p class="normal">İhtiyar Shylock ile Bassanio arasındaki farkı anlamana</p>
	<p class="normal">Kendi gözlerin hakem olacak. Hey Jessica!</p>
	<p class="normal">Benim yanımda yaptığın gibi orada oburluk edemeyeceksin.</p>
	<p class="normal">–Hey Jessica! Yan gelip horlamak da yok orada,</p>
	<p class="normal">Giysi üstüne giysi yırtıp eskitemeyeceksin.</p>
	<p class="normal">–Jessica diyorum!</p>
	<p class="normal1">LANCELOT</p>
	<p class="normal">Jessica diyorum!</p>
	<p class="normal1">SHYLOCK</p>
	<p class="normal">Sana çağır diyen oldu mu? Ben demedim.</p>
	<p class="normal1">LANCELOT</p>
	<p class="normal">Siz sayın efendim, bana hep söylemeden hiçbir şey yapamazsın diye çıkışırdınız da.</p>
	<p class="indentmetin">(Jessica girer.)</p>
	<p class="normal1">JESSICA</p>
	<p class="normal">Beni mi çağırdınız? Bir şey mi istediniz?</p>
	<p class="normal1">SHYLOCK</p>
	<p class="normal">Bu akşam yemeğe davetliyim Jessica:</p>
	<p class="normal">İşte anahtarlarım. Ama ne diye gidecekmişim ki?</p>
	<p class="normal">Sevdikleri için çağırmadılar ya beni.</p>
	<p class="normal">Yaltaklanıyorlar yalnızca.</p>
	<p class="normal">Ama yine de toplayıp bütün nefretimi</p>
	<p class="normal">O savurgan Hıristiyan’ın yemeğini parçalayıp yiyeceğim.</p>
	<p class="normal">Jessica kızım, evim sana emanet.</p>
	<p class="normal">Hiç de gitmek istemiyorum:</p>
	<p class="normal">Huzurumu bozacak bir şeyler dolaşıyor başımda,</p>
	<p class="normal">Dün gece para keseleri gördüm rüyamda<sup class="calibre3"><a href="1_split_083.html#footnote-100-19" id="footnote-100-19-backlink" name="footnote-100-19-backlink">[19]</a></sup>.</p>
	<p class="normal1">LANCELOT</p>
	<p class="normal">Ne olur gidin, efendim. Genç efendim sizin utanmanızı<sup class="calibre3"><a href="1_split_084.html#footnote-100-20" id="footnote-100-20-backlink" name="footnote-100-20-backlink">[20]</a></sup> bekliyor.</p>
	<p class="normal1">SHYLOCK</p>
	<p class="normal">Ben de onun.</p>
	<p class="normal1">LANCELOT</p>
	<p class="normal">Sonra, efendim gizlice bir plan yaptılar. Orada maskeli bir eğlence göreceğinizi söylemeyeceğim ama görecek olursanız, Kara Pazartesi sabah altıda boşuna burnum kanamamış<sup class="calibre3"><a href="1_split_085.html#footnote-100-21" id="footnote-100-21-backlink" name="footnote-100-21-backlink">[21]</a></sup>; o yıl büyük perhizin Kül Çarşamba’sına<sup class="calibre3"><a href="1_split_086.html#footnote-100-22" id="footnote-100-22-backlink" name="footnote-100-22-backlink">[22]</a></sup> rastladığı halde dört yıl ikindilerinde kanadıydı.</p>
	<p class="normal1">SHYLOCK</p>
	<p class="normal">Ne, bir de maskaralık mı var? Beni dinle Jessica:</p>
	<p class="normal">Kapıları kilitle. Davul sesini ve o boynunu eğerek </p>
	<p class="normal">Cırtlak sesler çıkaran flütçüyü duysan bile</p>
	<p class="normal">Pencere çerçevesine tırmanmaya kalkma,</p>
	<p class="normal">Kafanı pencereden dışarıya çıkartıp da</p>
	<p class="normal">O renk renk boyanmış maskelerle geçen</p>
	<p class="normal">Hıristiyan soytarılarına bakma;</p>
	<p class="normal">Evimin kulaklarını tıka, yani pencere kanatlarını kapa:</p>
	<p class="normal">O kof ahmaklığın sesi girsin istemem</p>
	<p class="normal">Haysiyetli evimin içerisine.</p>
	<p class="normal">Yakup’un değneği adına yemin ederim,</p>
	<p class="normal">Bu gece yemeğe hiç gidesim yok.</p>
	<p class="normal">Ama gideceğim.</p>
	<p class="normal">Hadi sen önden git, geleceğimi söyle.</p>
	<p class="normal1">LANCELOT</p>
	<p class="normal">Ben önden gidiyorum efendim.</p>
	<p class="indentmetin">(Jessica’ya fısıldar)</p>
	<p class="normal">Hanımım siz yine pencereden bakın:</p>
	<p class="normal">Çünkü: Yahudi kızı için çok değerli olan</p>
	<p class="normal">Bir Hıristiyan geçecek oradan.</p>
	<p class="normal1">SHYLOCK</p>
	<p class="normal">Ne diyor, Hacer’in<sup class="calibre3"><a href="1_split_087.html#footnote-100-23" id="footnote-100-23-backlink" name="footnote-100-23-backlink">[23]</a></sup> soyundan gelen o fırlama?</p>
	<p class="normal1">JESSICA</p>
	<p class="normal">Hiç, “Hoşça kalın hanımım” dedi, o kadar.</p>
	<p class="normal1">SHYLOCK</p>
	<p class="normal">Oldukça yufka yürekli bir maskara, ama obur mu obur.</p>
	<p class="normal">Kendini geliştirmeye gelince salyangoz hızında,</p>
	<p class="normal">Gün boyu uyuyor yaban kedisinden fazla.</p>
	<p class="normal">Bal vermeyen arıyı barındırmam ben kovanımda;</p>
	<p class="normal">Onu bu yüzden gönderiyorum, gitsin de</p>
	<p class="normal">O adamın borçlu kesesini har vurup harman savurmasına</p>
	<p class="normal">Yardım etsin diye. Hadi içeri Jessica.</p>
	<p class="normal">Bakarsın hemen döner gelirim.</p>
	<p class="normal">Dediğimi yap; kapıları sımsıkı kapa:</p>
	<p class="normal">İşini güvenli yapan, dönüşte kendini güvende bulur;</p>
	<p class="normal">Aklı başında olanlar için eskimeyen bir mesel.</p>
	<p class="indentmetin">(Çıkar.)</p>
	<p class="normal1">JESSICA</p>
	<p class="normal">Elveda; eğer talihim açık olursa,</p>
	<p class="normal">Ben bir baba kaybederim, sen de bir kız.</p>
	<p class="indentmetin">(Çıkar.)</p>
	</body>
</html>