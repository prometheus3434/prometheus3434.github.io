<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_10">Dinsel ve Klasik Göndermeler</h2>
	<p class="normal">Oyun, hem klasik hem dinsel göndermelerle doludur. Konuşma örgüsüne hangisi özellikle eklendi, hangisi farkında olmadan girdi, bunu bilemeyiz. Elbette, bunların ne kadarının seyirci tarafından algılanacağı da kesin değildir; çünkü bu da seyirci profiline göre değişir. Shylock’un Yakup’tan, Lavan ve boyalı kuzularından (I/3), altın posttan (I/1, III/2 vb.) söz etmesini büyük bir kısım seyirci anlamayabilir. Ayrıca, birçok da ince, tersinlemeye dayanan gönderme vardır. Bu göndermeleri seyirci için anlamlı yapmak yönetmenin becerisine bağlıdır. Ama bütün bunlar oyunun boyutlarını genişletir ve evrensel bir açıya oturtur.</p>
	<p class="normal">Şaşırtıcı olan şey Shakespeare’in bu dindışı tiyatrosuna bilerek alegorik öğeleri oturtmasıdır. Yazarın gençliğinde Warwickshire’da gördüğü töre ve tansık oyunları 1590’larda hâlâ geçerliğini koruyordu. Marlowe’un Dr. Fastus’unda olduğu gibi, Lancelot Gobbo da efendisi Yahudiyi bırakıp bırakmama konusunda kendi kendisiyle tartışır (II/2). Bu komik ara oyunu (interlude), töre oyunlarından alınma bir sahnedir. Bir yanında vicdanı, ötekinde şeytanı ile kaçıp kaçmama hesabı yapar:</p>
	<p class="normal">“...Vicdanımın sesini dinlersem, efendim Yahudi’nin yanında kalmam gerekiyor, tövbeler olsun, zaten o da bir çeşit şeytan değil mi! Yahudi’den kaçıp gitsem, bağışlayın ama, bu kez de iblisin ta kendisi olan şeytanın emrine girdim demektir. Yahudi kesinlikle insan kılığında bir şeytan; vicdanıma gelince vicdanım öylesine kaskatı bir vicdan ki, Yahudi’nin yanında kalmam için bana öğüt veriyor. Şeytan daha dostça akıl veriyor: kaçıyorum işte Şeytan, tabanlarım emrinde, kaçıyorum.” (II/2).</p>
	<p class="normal">Lancelot, burada, nasıl davranılmasını gerektiğini anlatan bir “Everyman” karakteridir. IV. perdedeki mahkeme sahnesinde Shylock yasaların yanındadır, Portia –yargıç kılığında– merhametli olmanın erdeminden söz eder ve merhameti savunur. Bu sahne, bir Ortaçağ öyküsü olan Processus Belial’den (Belial Davası) alınmış olabilir. Bu öyküde İblis, cennet mahkemesinde insanlığın ruhunu almak için dilekte bulunur ve bu dileğini adalet yasalarına dayandırır. Meryem Ana araya girer, merhametin Tanrı nimeti olduğunu söyleyerek İblis’e karşı çıkar ve davayı kazanır. Tartışma sırasında İblis, yanında getirdiği ölçü aletini çıkararak insanlığın ona ne kadar borcu olduğunu ölçer. Shylock’un da mahkemeye, keseceği et parçasını tartmak için bir tartıyla gelmesi, yukarıda anlatılan öyküdeki İblis’i anımsatır. Shakespeare bu sahneyi yazarken bu Ortaçağ öyküsünü biliyor muydu? Bunun yanıtını vermek güç.<sup class="calibre3"><a href="1_split_058.html#footnote-200-24" id="footnote-200-24-backlink" name="footnote-200-24-backlink">[*24]</a></sup> Ruhların ağırlığının tartılması Ortaçağ duvar resimlerinde görülebilir. Aynı zamanda, The Castle of Perseverance (Sebat Kalesi) gibi töre oyunlarında da benzer tartışmalar yer alır.</p>
	<p class="normal">Shakespeare, özellikle Shylock karakterini boyutlandırabilmek için İbrani geleneklerini öğrenmek istemiş ve Kutsal Kitap’ın “Cenova” çevirisini okumuştu. Çünkü başlangıçta Yahudiler ve Yahudi tarihi üzerinde çok az bilgisi vardı. Shylock’un uzun uzun Yakup ve Lavan’a gönderme yapması, Esav’ın ve Hacer’in çocuklarının velayetini almak için Rahel’in başvurduğu hile, Shylock’un Sinagog’daki yemini, Yahudi geleneğindeki perhiz vb. hep bu çeviriden öğrendiği konulardı. Shylock’un ve diğer Yahudi kökenlilerin adlarını da bu kaynaktan elde etmiştir.</p>
	<p class="normal">“Tekvin” (Yaratılış) bölümünün 10. ve 11. Baplarında, Shakespeare, ihtiyacı olan adları da bulmuştur. Tubal (Tekvin, 10/2), Cush, Ham’in büyük oğlu, Nimrod’un babası (Tekvin. 10/6-9), İbrahim’in kardeşi Haran’ın kızı Iscah’tan (11/29) Jessica adı türetilmiştir.<sup class="calibre3"><a href="1_split_059.html#footnote-200-25" id="footnote-200-25-backlink" name="footnote-200-25-backlink">[*25]</a></sup> Nuh peygamberin oğulları Şem, Ham ya da Yaspet’in torunlarının adları bu bölümlerde iki kez geçmektedir (Tekvin 10/24 ve 11/12-13). Shylock’un adı büyük bir olasılıkla Şem’in torunu Şelah’tan ya da İbranice Şelak’tan türetilmiştir. Shylock’un karısı Leah’nın adı “Tekvin” 29. Ve 30. Baplarında geçmektedir.</p>
	</body>
</html>