<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_15">3. Sahne</h2>
	<p class="indentmetin">(Bassanio ile Yahudi Shylock girer.)</p>
	<p class="normal1">SHYLOCK</p>
	<p class="normal">Demek üç bin düka<sup class="calibre3"><a href="1_split_074.html#footnote-100-10" id="footnote-100-10-backlink" name="footnote-100-10-backlink">[10]</a></sup>, hımm?</p>
	<p class="normal1">BASSANIO</p>
	<p class="normal">Evet bayım, üç ay için.</p>
	<p class="normal1">SHYLOCK</p>
	<p class="normal">Demek üç ay için?</p>
	<p class="normal1">BASSANIO</p>
	<p class="normal">Söylediğim gibi, Antonio kefilim olacak.</p>
	<p class="normal1">SHYLOCK</p>
	<p class="normal">Antonio kefil olacak, hımm!</p>
	<p class="normal1">BASSANIO</p>
	<p class="normal">Bana yardımcı olacak mısınız? Beni hoşnut edecek misiniz? Cevabınız nedir?</p>
	<p class="normal1">SHYLOCK</p>
	<p class="normal">Üç bin düka, üç ay için ve Antonio da kefil.</p>
	<p class="normal1">BASSANIO</p>
	<p class="normal">Cevabınız?</p>
	<p class="normal1">SHYLOCK</p>
	<p class="normal">Antonio iyi bir insandır.</p>
	<p class="normal1">BASSANIO</p>
	<p class="normal">Bunun aksine bir şey duydunuz mu?</p>
	<p class="normal1">SHYLOCK</p>
	<p class="normal">Yoo, hayır, hayır, hayır. İyi adam deyişimin sebebi, bütün borçlarını ödeyebilecek bir adam olduğunu belirtmek içindi. Ama gel gör ki kefaleti belirsiz; varı yoğu dışarıda: bir gemisi Trablus yolunda, bir başkası Hint adalarına gidiyor. Ayrıca, Rialto’da öğrendim, bir üçüncüsü Meksika’daymış. Dördüncüsü İngiltere’ye doğru yola çıkmış. Diğer gemileri ise oraya buraya dağılmış. Gemi dediğin kereste, gemiciler ise insandır. O teknelerde tarla fareleri, lağım fareleri cirit atar. Deniz hırsızları, yani korsanları, kara soyguncuları vardır. Bunlar bir yana, tehlikeli denizler, fırtınalar, kayalar da cabası. Buna rağmen, kefiliniz yine de itibarlı biri. Üç bin altın düka; sanırım onun kefaletini kabul edebilirim.</p>
	<p class="normal1">BASSANIO</p>
	<p class="normal">Güvenle kabul edebilirsiniz.</p>
	<p class="normal1">SHYLOCK</p>
	<p class="normal">Kabul edebilmem için güvenmem gerekli; güvenmek için de düşünmeliyim. Antonio ile görüşebilir miyim?</p>
	<p class="normal1">BASSANIO</p>
	<p class="normal">Bizimle yemek lütfunda bulunursanız.</p>
	<p class="normal1">SHYLOCK</p>
	<p class="indentmetin">(Kendi kendine)</p>
	<p class="normal">Hıh, bana domuz eti koklatın diye mi? o Nasıralı peygamberinizin ne kadar cin varsa bedenine soktuğu o hayvanın etinden yedirin diye, değil mi! Sizinle mal satar, mal alırım, sizinle konuşurum, sizinle yürürüm vesaire. Ama sizinle yemem, sizinle içmem, sizinle dua etmem. Rialto’da ne haberler var? Bu tarafa doğru gelen de kim?</p>
	<p class="indentmetin">(Antonio girer.)</p>
	<p class="normal1">BASSANIO</p>
	<p class="normal">Bu, sinyor Antonio.</p>
	<p class="indentmetin">(Bassanio ile Antonio uzakta konuşurlar.)</p>
	<p class="normal1">SHYLOCK</p>
	<p class="indentmetin">(Kendi kendine)</p>
	<p class="normal">Sanki kuyruk sallayan bir vergi tahsildarı,</p>
	<p class="normal">Ondan nefret etmeme yeter Hıristiyan olması;</p>
	<p class="normal">Ama nefretimi daha da arttırıyor</p>
	<p class="normal">O aptalca alçakgönüllülüğü ile faizsiz para aktarması,</p>
	<p class="normal">Venedik’te bizim tefecilik işimizi sarsması.</p>
	<p class="normal">Bir punduna getirip kurt kapanı ile yere bir çakarsam</p>
	<p class="normal">Yüzyılların hıncını çıkarırım ondan.</p>
	<p class="normal">O, kutsal soyumuzdan nefret ediyor,</p>
	<p class="normal">Nerede toplanmış bir tüccar grubu bulsa,</p>
	<p class="normal">Bana, yaptığım pazarlıklara,</p>
	<p class="normal">Haram dediği aldığım faize sövüp sayıyor.</p>
	<p class="normal">Kavmime lanet yağsın onu bağışlarsam.</p>
	<p class="normal1">BASSANIO</p>
	<p class="normal">Hey Shylock, işitiyor musun?</p>
	<p class="normal1">SHYLOCK</p>
	<p class="normal">Şimdi hesaplıyordum elimde ne kadar var diye,</p>
	<p class="normal">Hafızam yanıltmıyorsa, tahminime göre,</p>
	<p class="normal">Şu anda tam olarak üç bin düka’yı çıkartamam;</p>
	<p class="normal">Aman adam sende!</p>
	<p class="normal">Tubal, soyumdan gelen varlıklı bir İbrani’dir,</p>
	<p class="normal">O bana kredi açar. Yalnız durun!</p>
	<p class="normal">Kaç aylığına demiştiniz?</p>
	<p class="indentmetin">(Antonio’ya)</p>
	<p class="normal">Merak buyurmayın sayın sinyor;</p>
	<p class="normal">Tam yüce kişiliğinizden söz ederken üstüne geldiniz.</p>
	<p class="normal1">ANTONIO</p>
	<p class="normal">Shylock, aslında ben faizle ne borç verir ne de alırım,</p>
	<p class="normal">Ama arkadaşımın acil ihtiyacı için bu ilkemi bozacağım.</p>
	<p class="indentmetin">(Bassanio’ya)</p>
	<p class="normal">Biliyor mu ne kadar istediğini?</p>
	<p class="normal1">SHYLOCK</p>
	<p class="normal">Evet, evet, üç bin düka.</p>
	<p class="normal1">ANTONIO</p>
	<p class="normal">Ve üç ay vadeyle.</p>
	<p class="normal1">SHYLOCK</p>
	<p class="normal">Unutmuşum; üç ay vadeyle;</p>
	<p class="indentmetin">(Bassanio’ya)</p>
	<p class="normal">Bana söylemiştiniz.</p>
	<p class="normal">Şimdi gelelim vereceğiniz senede;</p>
	<p class="normal">Bir bakalım, ama bir dakika:</p>
	<p class="normal">Siz faizle borç alıp vermem demiştiniz galiba.</p>
	<p class="normal1">ANTONIO</p>
	<p class="normal">Hiç âdetim değildir.</p>
	<p class="normal1">SHYLOCK</p>
	<p class="normal">Yakup, amcası Lavan’ın koyunlarını otlatırdı,</p>
	<p class="normal">Bu Yakup kurnaz annesinin becerisi ile</p>
	<p class="normal">Hazreti İbrahim’in soyundan gelen üçüncü peygamber oldu;</p>
	<p class="normal">Evet, evet üçüncüsü.</p>
	<p class="normal1">ANTONIO</p>
	<p class="normal">Ee, ne olmuş yani? Faiz mi alırdı?</p>
	<p class="normal1">SHYLOCK</p>
	<p class="normal">Hayır, faiz almazdı, sizin bildiğiniz anlamda faiz değildi,</p>
	<p class="normal">Doğrudan kâr sağlamadı. Bakın, Yakup ne yaptı:</p>
	<p class="normal">Lavan’la anlaştı: Postu çizgili, benekli doğan bütün kuzular</p>
	<p class="normal">Ücret diye onun payına düşecekti.</p>
	<p class="normal">Güz sonunda koyunlar kızışınca koçlara yanaştı,</p>
	<p class="normal">Bu yünlü hayvanlar çiftleşmeye başladığında,</p>
	<p class="normal">Bu açıkgöz çoban değneklerin kabuğunu soydu,</p>
	<p class="normal">Ve kabukları çiftleşen koyunların görecekleri yerlere koydu.</p>
	<p class="normal">Bunları görerek gebe kalan koyunlar,</p>
	<p class="normal">Çizgili, benekli yavrular doğurdu.</p>
	<p class="normal">Bunların hepsi de Yakup’un oldu.</p>
	<p class="normal">Bir işi becermenin bu da işte bir yolu.</p>
	<p class="normal">Tanrı da kabul etti. Kazanç mubahtır;</p>
	<p class="normal">Eğer insan çalmıyorsa Tanrı için de makbuldür.</p>
	<p class="normal1">ANTONIO</p>
	<p class="normal">Yakup’un ya tutarsa diye girdiği bir serüvendi, bayım,</p>
	<p class="normal">İşi sonuçlandırmak onun elinde değildi,</p>
	<p class="normal">Bunu sonuçlandıran Tanrı’nın eliydi.</p>
	<p class="normal">Faizin iyi bir şey olduğunu göstermek için mi anlattınız bunu?</p>
	<p class="normal">Yoksa sizin altınınız ve gümüşünüz de koyunla koç mu?</p>
	<p class="normal1">SHYLOCK</p>
	<p class="normal">O kadarını bilemem; ama aynı hızla üretirim onları.</p>
	<p class="normal">İnanın bana Sinyor.</p>
	<p class="normal1">ANTONIO</p>
	<p class="normal">Şunu iyi bil ki, Bassanio, işine geldiğinde</p>
	<p class="normal">Şeytan da Kutsal Kitap’tan örnekler verebilir.</p>
	<p class="normal">Kendine kutsal tanık bulan kötü bir ruh</p>
	<p class="normal">Yüzüne gülen alçağın biridir,</p>
	<p class="normal">Dışı iyi, ama içi çürümüş bir elma gibidir.</p>
	<p class="normal">Ah şu sahtekârlık ne düzgün görünür dışarıdan!</p>
	<p class="normal1">SHYLOCK</p>
	<p class="normal">Üç bin altın düka. Epeyce yüklü bir para.</p>
	<p class="normal">On ikiden üç ayı çıkar; bakalım faizi ne tutar.</p>
	<p class="normal1">ANTONIO</p>
	<p class="normal">Ee, Shylock, borçlanıyor muyuz sana?</p>
	<p class="normal1">SHYLOCK</p>
	<p class="normal">Sinyor Antonio, Rialto’da, herkesin içinde,</p>
	<p class="normal">Param ve faizciliğim yüzünden</p>
	<p class="normal">Hep aşağılayıp durdunuz beni;</p>
	<p class="normal">Ama ben omuz silkip sabırla katlandım bu hareketinize,</p>
	<p class="normal">Çünkü acı da duysa sabretmektir kavmimizin özelliği.</p>
	<p class="normal">Bana inançsız, boğazı kesilesice, köpek dediniz,</p>
	<p class="normal">Ve tükürdünüz Yahudi giysilerime,</p>
	<p class="normal">Hepsi de kendi işimi yürüttüğüm için.</p>
	<p class="normal">Ama görüyorum ki, bana muhtaçsınız şimdi.</p>
	<p class="normal">Her neyse. Şimdi bana gelip diyorsunuz ki,</p>
	<p class="normal">“Shylock, bizim paraya ihtiyacımız var,” öyle diyorsunuz,</p>
	<p class="normal">Sakalıma tüküren, kapınıza gelen bir sokak köpeği gibi</p>
	<p class="normal">Bana tekme atan siz, şimdi benden para istiyorsunuz.</p>
	<p class="normal">Bilmem ki, şimdi ne söyleyeyim ben size?</p>
	<p class="normal">“Bir köpekte para ne arar? </p>
	<p class="normal">Bir köpek üç bin düka verebilir mi?”</p>
	<p class="normal">Demem gerekmez mi?</p>
	<p class="normal">Ya da bir köle gibi yerlere kadar eğilip kul köle ağzıyla</p>
	<p class="normal">Titrek bir sesle, pesten alarak boynum eğik şöyle mi desem:</p>
	<p class="normal">“Yüce efendim, son çarşamba günü bana tükürmüş;</p>
	<p class="normal">Bir gün tekmelemiş, başka bir gün de köpek demiştiniz,</p>
	<p class="normal">Gösterdiğiniz bu nezaket karşılığında</p>
	<p class="normal">Şu kadar borç para verebilirim size.”</p>
	<p class="normal1">ANTONIO</p>
	<p class="normal">Aynı şeyleri sana yine söylerim,</p>
	<p class="normal">Yine sana tükürürüm, yine seni tekmelerim.</p>
	<p class="normal">Eğer bu parayı vereceksen dostuna veriyormuş gibi verme;</p>
	<p class="normal">Dostluk, ne zaman anlamsız bir madenden döl almış ki?</p>
	<p class="normal">Paranı düşmanına veriyormuş gibi ver ki, </p>
	<p class="normal">Gününde geri alamazsan</p>
	<p class="normal">Cezasını ödetesin yüzün kızarmadan.</p>
	<p class="normal1">SHYLOCK</p>
	<p class="normal">Durun canım, bu kadar öfkelenmeyin!</p>
	<p class="normal">Sizinle dost olmak, sevginizi kazanmak istiyorum,</p>
	<p class="normal">Niyetim, beni utanca boğan lekelemelerinizi unutmak,</p>
	<p class="normal">Şu anki ihtiyacınızı gidermek ve tek kuruş faiz almamak;</p>
	<p class="normal">Ama siz beni dinlemiyorsunuz ki.</p>
	<p class="normal">İyiliksever bir teklif bu.</p>
	<p class="normal1">BASSANIO</p>
	<p class="normal">Keşke olsaydı.</p>
	<p class="normal1">SHYLOCK</p>
	<p class="normal">İyilikseverliğimi göstereceğim size. Birlikte notere gidelim,</p>
	<p class="normal">Orada bir borç senedi imzalayıp mühürleyin bana,</p>
	<p class="normal">Sırf eğlencesine, diyelim ki: Filan günde, filan yerde,</p>
	<p class="normal">Şartlarda belirtilen miktarı ödeyemezseniz eğer,</p>
	<p class="normal">Karşılığında vücudunuzun istediğim yerinden</p>
	<p class="normal">Yarım kilo etinizin kesilerek alınması bana yeter.</p>
	<p class="normal1">ANTONIO</p>
	<p class="normal">Tamam, anlaştık. Böyle bir senet imzalayıp mühürlerim;</p>
	<p class="normal">Hem de, Yahudi ne iyiliksevermiş, derim.</p>
	<p class="normal1">BASSANIO</p>
	<p class="normal">Benim için böyle bir senedi kabul edemezsin!</p>
	<p class="normal">Parasız kalayım daha iyi.</p>
	<p class="normal1">ANTONIO</p>
	<p class="normal">Hadi dostum, korkma; gününde öderim borcumu.</p>
	<p class="normal">Hatta en çok iki ay içinde,</p>
	<p class="normal">Yani vadesi dolmadan bir ay önce;</p>
	<p class="normal">Senetteki değerin üç kere üç katı para</p>
	<p class="normal">Sanırım elime geçmiş olacak.</p>
	<p class="normal1">SHYLOCK</p>
	<p class="normal">Ey Hazreti İbrahim, şu Hıristiyanlara bak,</p>
	<p class="normal">Kendileri sıkı pazarlık ediyorlar diye</p>
	<p class="normal">Başkalarının niyetinden kuşku duyuyorlar!</p>
	<p class="indentmetin">(Bassanio’ya)</p>
	<p class="normal">Bana lütfen söyler misiniz:</p>
	<p class="normal">Ödeme gününü geçirdi, diyelim,</p>
	<p class="normal">Kararlaştırılan cezayı uygulayıp da ne kazanacağım?</p>
	<p class="normal">İnsandan alınan yarım kilo et, ne alınır ne satılır,</p>
	<p class="normal">Ne koyun etine benzer ne dana ne keçi etine.</p>
	<p class="normal">Sırf hakkımda iyi düşünsün diye,</p>
	<p class="normal">Dostluk elimi uzatıyorum ona.</p>
	<p class="normal">Alırsa alsın; almazsa, iyi günler.</p>
	<p class="normal">Sevgime karşılık lütfen haksızlık etmeyin bana.</p>
	<p class="normal1">ANTONIO</p>
	<p class="normal">Tamam Shylock, senedi imzalayacağım.</p>
	<p class="normal1">SHYLOCK</p>
	<p class="normal">O zaman hemen noterde buluşalım;</p>
	<p class="normal">Bu eğlenceli senet için şartları yazdırın.</p>
	<p class="normal">Ben de gidip dükaları toplayayım;</p>
	<p class="normal">Bir de dikkatsiz bir sersemin</p>
	<p class="normal">Kaygılandırıcı korumasına bıraktığım evime bakayım.</p>
	<p class="normal">En kısa zamanda yanınıza gelirim.</p>
	<p class="indentmetin">(Çıkar.)</p>
	<p class="normal1">ANTONIO</p>
	<p class="normal">Güle güle, iyi yürekli Yahudi!</p>
	<p class="normal">Anlayışlı davrandığına göre,</p>
	<p class="normal">İbraniliği bırakıp Hıristiyan olacak galiba.</p>
	<p class="normal1">BASSANIO</p>
	<p class="normal">Bir alçağın iyilik ve niyetinden kuşku duyulmalı bence.</p>
	<p class="normal1">ANTONIO</p>
	<p class="normal">Hadi canım, kaygılanacak bir şey yok bunda:</p>
	<p class="normal">Vade gününden bir ay önce gemilerim döner nasıl olsa.</p>
	<p class="indentmetin">(Çıkarlar.)</p>
	</body>
</html>