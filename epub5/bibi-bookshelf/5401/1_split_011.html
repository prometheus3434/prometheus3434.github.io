<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_13">1. Sahne</h2>
	<p class="indentmetin">(Antonio, Salarino ve Solanio girerler.)</p>
	<p class="normal1">ANTONIO</p>
	<p class="normal">Neden bilmem, bir sıkıntı var içimde.</p>
	<p class="normal">Artık bıkkınlık geldi, sizi de bıktırdı dediğinize göre</p>
	<p class="normal">İyi de, bu duygu nereden bulaştı bana,</p>
	<p class="normal">Nereden buldum, nereden sahiplendim ona?</p>
	<p class="normal">Ne anlama geliyor, nereden çıktı, bilmiyorum;</p>
	<p class="normal">Bu sersemce sıkıntı öylesine kavramış ki beni</p>
	<p class="normal">Kendimi tanıyamaz oluyorum neredeyse.</p>
	<p class="normal1">SALARINO</p>
	<p class="normal">Aklınız fikriniz okyanusta,</p>
	<p class="normal">Limana gelmek için yelken açmış gemilerinizde,</p>
	<p class="normal">Akıntıların soylu efendileri, zengin beyleri gibi</p>
	<p class="normal">Ya da gösteri arabaları gibi süzüldükleri denizlerde</p>
	<p class="normal">Aklınız fikriniz önlerinde eğilen küçük tekneleri</p>
	<p class="normal">Yukarıdan bakarak selamlayan,</p>
	<p class="normal">Yelkenleri rüzgârla dolmuş teknelerinizde.</p>
	<p class="normal1">SOLANIO</p>
	<p class="normal">İnanın efendim, benim de böyle riskli bir yatırımım olsaydı,</p>
	<p class="normal">Aklım daha çok orada, beklentilerimin yanında olurdu.</p>
	<p class="normal">Rüzgârın nereden estiğini öğrenmek için</p>
	<p class="normal">Durmadan ot yolar havalara atardım.</p>
	<p class="normal">Korunaklı limanlar, iskeleler, demirleme yerleri nereleri diye</p>
	<p class="normal">Haritalardan başımı kaldırmazdım.</p>
	<p class="normal">Hiç kuşkusuz, yatırımımın başına gelebilecek her şey</p>
	<p class="normal">Beni korkuya salar, bu da beni üzüntüye boğardı.</p>
	<p class="normal1">SALARINO</p>
	<p class="normal">Soğusun diye çorbama üflerken bile,</p>
	<p class="normal">Bir fırtınanın denizde ne büyük bir felakete </p>
	<p class="normal">Yol açacağını düşünür,</p>
	<p class="normal">Sıtma nöbetine tutulmuş gibi titreyip dururdum.</p>
	<p class="normal">Kum saatinin akan kumlarına bakmak yerine,</p>
	<p class="normal">Denizdeki sığlıkları ve resifleri düşünürdüm,</p>
	<p class="normal">Değerli yükle dolu gemim Andrew’u<sup class="calibre3"><a href="1_split_065.html#footnote-100-1" id="footnote-100-1-backlink" name="footnote-100-1-backlink">[1]</a></sup> kumlara saplanmış</p>
	<p class="normal">Gabya çubuğunu, sanki mezarını öpmek ister gibi,</p>
	<p class="normal">Omurgasının altına eğilmiş görürdüm.</p>
	<p class="normal">Kiliseye gidince o kutsal taş yapı içinde</p>
	<p class="normal">Korkulu kayaları düşünmeden edemezdim;</p>
	<p class="normal">Narin teknemin bordasına değdikleri anda,</p>
	<p class="normal">Baharat yükleri açılıp saçılıp denize dökülecekmiş,</p>
	<p class="normal">Azgın dalgalar ipek kumaşlarıma bürünecekmiş,</p>
	<p class="normal">O çok değerli mallar birden yok oluverecekmiş gibi gelirdi.</p>
	<p class="normal">Şimdi bunu düşünüp kurmak mı,</p>
	<p class="normal">Yoksa bu olasılıklar beni üzecek diye hiç kurmamak mı?</p>
	<p class="normal">Onu bunu bilmem; bildiğim Antonio’nun aklı fikri malında,</p>
	<p class="normal">Bu yüzden düşünceli.</p>
	<p class="normal1">ANTONIO</p>
	<p class="normal">İnanın bana, sebep o değil. Çok şükür talihliyim,</p>
	<p class="normal">Mallarım ne tek bir teknede ne de tek bir yerde;</p>
	<p class="normal">Ayrıca bu yılın kazancı da bütün varlığım değil:</p>
	<p class="normal">Bu yüzden malıma filan üzüldüğüm yok.</p>
	<p class="normal1">SOLANIO</p>
	<p class="normal">Öyleyse, âşıksınız.</p>
	<p class="normal1">ANTONIO</p>
	<p class="normal">Daha neler!</p>
	<p class="normal1">SOLANIO</p>
	<p class="normal">Âşık da değilsiniz, ee! O zaman şöyle diyebiliriz:</p>
	<p class="normal">Neşeniz olmadığı için keyfiniz de yok</p>
	<p class="normal">Hoplayıp zıplayıp oynuyor olsaydınız</p>
	<p class="normal">Kederli olmadığınız için neşeniz olduğunu söylerdiniz;</p>
	<p class="normal">O zaman gülümsemeniz de kolaylaşırdı.</p>
	<p class="normal">İki yüzlü Janus<sup class="calibre3"><a href="1_split_066.html#footnote-100-2" id="footnote-100-2-backlink" name="footnote-100-2-backlink">[2]</a></sup> hakkı için,</p>
	<p class="normal">Doğa zamanında garip kişiler yaratmış:</p>
	<p class="normal">Ağlayan gaydacıya gülen papağan gibi,</p>
	<p class="normal">Kiminin kahkaha atarken gözleri kısılır,</p>
	<p class="normal">“Bu fıkra komik,”diye Nestor bile yemin etse,</p>
	<p class="normal">Kimi de suratını ekşitir,</p>
	<p class="normal">Sırıtmaz dişlerini gösterecek kadar bile.</p>
	<p class="indentmetin">(Bassanio, Lorenzo ve Graziano girerler.)</p>
	<p class="normal">İşte soylu hısımınız Bassanio geliyor,</p>
	<p class="normal">Graziano ve Lorenzo da yanında. Şimdilik hoşça kalın, </p>
	<p class="normal">Sizi baş başa bırakalım daha iyi dostlarla.</p>
	<p class="normal1">SALARINO</p>
	<p class="normal">Daha değerli dostlar bu kadar erken davranmasaydı,</p>
	<p class="normal">Sizi neşelendirinceye kadar yanınızda kalırdım.</p>
	<p class="normal1">ANTONIO</p>
	<p class="normal">Sizin değeriniz yüksektir benim gözümde,</p>
	<p class="normal">Anlaşılan görecek bir işiniz var,</p>
	<p class="normal">Bunu fırsat bilip ayrılıyorsunuz benden.</p>
	<p class="normal1">SALARINO</p>
	<p class="normal">İyi sabahlar sayın lordlarım!</p>
	<p class="normal1">BASSANIO</p>
	<p class="normal">Size de iyi sabahlar saygıdeğer efendiler,</p>
	<p class="normal">Ne zaman şöyle birlikte eğleneceğiz? Söyleyin, ne zaman?</p>
	<p class="normal">Yabancıymış gibi davranıyorsunuz: Olur mu hiç öyle?</p>
	<p class="normal1">SALARINO</p>
	<p class="normal">Uygun olduğunuz bir zamanda emrinize amadeyiz.</p>
	<p class="indentmetin">(Salarino ile Solanio çıkarlar.)</p>
	<p class="normal1">LORENZO</p>
	<p class="normal">Lordumuz Bassanio, Antonio’yu bulduğunuza göre,</p>
	<p class="normal">Biz de sizi baş başa bırakalım; </p>
	<p class="normal">Ama lütfen akşam yemeği için</p>
	<p class="normal">Nerede buluşacağımızı unutmayın.</p>
	<p class="normal1">BASSANIO</p>
	<p class="normal">Unutmam, merak etmeyin.</p>
	<p class="normal1">GRAZIANO</p>
	<p class="normal">Keyifsiz görünüyorsunuz Sinyor Antonio,</p>
	<p class="normal">Hayatı fazlasıyla ciddiye alıyorsunuz,</p>
	<p class="normal">Bu da hayatı size zehir eder,</p>
	<p class="normal">İnanın, çok değişmişsiniz.</p>
	<p class="normal1">ANTONIO</p>
	<p class="normal">Benim için hayat neyse odur, Graziano,</p>
	<p class="normal">Hayat herkesin belli bir rol oynadığı sahnedir,</p>
	<p class="normal">Benimki de somurtkan adam rolü.</p>
	<p class="normal1">GRAZIANO</p>
	<p class="normal">Ben de soytarıyı<sup class="calibre3"><a href="1_split_067.html#footnote-100-3" id="footnote-100-3-backlink" name="footnote-100-3-backlink">[3]</a></sup> oynayayım bari:</p>
	<p class="normal">Kırışıklarım neşeyle, kahkahayla gelsin,</p>
	<p class="normal">Yüreğim ölümcül iniltilerle soğuyacağına</p>
	<p class="normal">Karaciğerim şarapla ısınıp alevlensin:</p>
	<p class="normal">Kanı kaynayan bir insan,</p>
	<p class="normal">Niçin dedesinin mermer heykeli gibi öylece donup kalsın?</p>
	<p class="normal">Uyanıkken niçin uyuklasın?</p>
	<p class="normal">Huysuzluğa kapılıp sarılığa yakalansın?</p>
	<p class="normal">Bak Antonio, beni iyi dinle,</p>
	<p class="normal">Seni severim, beni sevgim konuşturuyor,</p>
	<p class="normal">Öyle insanlar vardır ki, suratları durgun sudaki gibi</p>
	<p class="normal">Yosunlardan bir örtüyle kaplanmıştır sanki,</p>
	<p class="normal">İnatçı bir suskunluğu sürdürüp dururlar,</p>
	<p class="normal">Böyle yapmakla sanırlar ki</p>
	<p class="normal">Akıllı, ağırbaşlı ve çok zeki görünecekler;</p>
	<p class="normal">Şöyle söyler gibidirler: “Ben bilicilerin efendisiyim,</p>
	<p class="normal">Ben ağzımı açtığımda hiçbir köpek havlamasın.”</p>
	<p class="normal">Ya benim Antonio’m, ben öylelerini bilirim ki,</p>
	<p class="normal">Hiçbir şey söylemedikleri için adları akıllıya çıkmıştır;</p>
	<p class="normal">Eminim, ağızlarını bir açsalar,</p>
	<p class="normal">Onların budalalılıklarını lanetlememek için</p>
	<p class="normal">Herkes kulaklarını tıkardı.</p>
	<p class="normal">Neyse, daha fazlasını başka bir zamana bırakalım</p>
	<p class="normal">Şu ahmak olduğu için çabuk avlanan</p>
	<p class="normal">Tatlı su balığının melankolik yemiyle avlanmaya kalkma.</p>
	<p class="normal">Hadi gidelim Lorenzo, şimdilik hoşça kalın;</p>
	<p class="normal">Öğütlerime yemekten sonra devam ederim.</p>
	<p class="normal1">LORENZO</p>
	<p class="normal">Eh, yemek sonrasına kadar kafa dinleyeceğiz öyleyse.</p>
	<p class="normal">Şu suskun akıllı adamlardan biri ben olmalıyım</p>
	<p class="normal">Graziano sayesinde hiç söz düşmüyor ki bana.</p>
	<p class="normal1">GRAZIANO</p>
	<p class="normal">Benim yanımda iki yıl daha kalırsan,</p>
	<p class="normal">Kendi sesini bile tanıyamazsın.</p>
	<p class="normal1">ANTONIO</p>
	<p class="normal">Hadi güle güle. Bu vaazdan sonra </p>
	<p class="normal">Benim de konuşasım geldi.</p>
	<p class="normal1">GRAZIANO</p>
	<p class="normal">Hah şöyle, çünkü suskunluk ya kurutulmuş dana diline</p>
	<p class="normal">Ya da evde kalmış kız kurusuna yaraşır.</p>
	<p class="indentmetin">(Graziano ile Lorenzo çıkarlar.)</p>
	<p class="normal1">ANTONIO</p>
	<p class="normal">Bu da ne demek şimdi?</p>
	<p class="normal1">BASSANIO</p>
	<p class="normal">Venedik’te Graziano kadar çok konuşup az şey söyleyen başka biri yoktur. Usturuplu sözleri, iki balya saman içinde iki buğday tanesini geçmez. Onları bulmak için bütün gün ararsın, bulduğunda da aramaya değmediğini anlarsın.</p>
	<p class="normal1">ANTONIO</p>
	<p class="normal">Pekâlâ, söyle bakalım şimdi, gizlice hacca<sup class="calibre3"><a href="1_split_068.html#footnote-100-4" id="footnote-100-4-backlink" name="footnote-100-4-backlink">[4]</a></sup> gider gibi</p>
	<p class="normal">Görmeye ant içtiğin o genç hanım kim?</p>
	<p class="normal">Bugün bana söyleyeceğine söz vermiştin hani.</p>
	<p class="normal1">BASSANIO</p>
	<p class="normal">Benim küçük gelirimin çok üstünde</p>
	<p class="normal">Gösterişli bir şekilde yaşabilme isteğiyle,</p>
	<p class="normal">Varımı yoğumu tamamen tüketmiş olmam</p>
	<p class="normal">Senin bilmediğin bir şey değil Antonio.</p>
	<p class="normal">Bu zengin yaşam tarzım kısıtlanacak diye de yakınmıyorum.</p>
	<p class="normal">Ama şu anda tek amacım, bu savurganlıkla düştüğüm</p>
	<p class="normal">Büyük borç yükünden başımı kurtarmaktır.</p>
	<p class="normal">Sana Antonio, en çok da sana borçluyum</p>
	<p class="normal">Hem para hem de sevgi borçluyum;</p>
	<p class="normal">Şu borçlardan sıyrılıp kurtulabilmem adına</p>
	<p class="normal">Sevginin lütfuna sığınıp bütün plan ve önerilerimi</p>
	<p class="normal">Sayıp dökmeye geldim sana.</p>
	<p class="normal1">ANTONIO</p>
	<p class="normal">Lütfen dostum Bassanio, her şeyi anlat bana</p>
	<p class="normal">Eğer önerilerin de kişiliğin gibi onurluysa,</p>
	<p class="normal">İnan ki, kesem gibi kendim ve bütün varlığım da</p>
	<p class="normal">İhtiyaçların için emrinde olacaktır.</p>
	<p class="normal1">BASSANIO</p>
	<p class="normal">Okul günlerimde, attığım oku kaybedince,</p>
	<p class="normal">İkincisini de aynı yere, aynı şekilde atar,</p>
	<p class="normal">İlkini bulmak için bu kez yönünü dikkatle gözlerdim.</p>
	<p class="normal">Böylece, ikisini de kaybetmeyi göze alıp ikisini de bulurdum.</p>
	<p class="normal">Çocukluğumdaki bu deneyimimden söz etmemin nedeni,</p>
	<p class="normal">Şimdi söyleyeceklerimin de aynı açık yüreklilikle olması:</p>
	<p class="normal">Çok şey borçluyum sana, ama dikkafalı bir çocuk gibi,</p>
	<p class="normal">Sana olan borçlarımı da batırdım.</p>
	<p class="normal">Ama lütfen, ilk oku attığın yere ikincisini de atarsan</p>
	<p class="normal">Bu kez hedefe dikkatle bakarım,</p>
	<p class="normal">Hiç kuşkum yok, ya ikisini birden bulurum</p>
	<p class="normal">Ya da en azından ikincisini sana getirir,</p>
	<p class="normal">İlki için teşekkürlerimle borçlu kalırım.</p>
	<p class="normal1">ANTONIO</p>
	<p class="normal">Sen beni iyi tanırsın, böyle dolambaçlı sözlerle</p>
	<p class="normal">Sevgimi sınayarak vaktini boşa harcıyorsun;</p>
	<p class="normal">Bu konuda benden kuşku duyman,</p>
	<p class="normal">Benim bütün varımı yoğumu batırmış olmaktan</p>
	<p class="normal">Daha büyük haksızlık. Şimdi söyle,</p>
	<p class="normal">Elimden gelen her şeyin sınırlarını bildiğine göre,</p>
	<p class="normal">Yapmam gereken şeyin ne olduğunu söyle yeter.</p>
	<p class="normal">Hadi konuş bakalım.</p>
	<p class="normal1">BASSANIO</p>
	<p class="normal">Belmont’ta büyük bir mirasa konmuş güzel bir hanım var,</p>
	<p class="normal">Güzel sözü az kalır, hayranlık uyandıracak kadar da erdemli.</p>
	<p class="normal">Zaman zaman gözlerinden sessiz, ama hoş mesajlar aldım.</p>
	<p class="normal">Adı Portia, hiç de aşağı kalır yanı yok,</p>
	<p class="normal">Cato’nun kızı, Brutus’un Portia’sından<sup class="calibre3"><a href="1_split_069.html#footnote-100-5" id="footnote-100-5-backlink" name="footnote-100-5-backlink">[5]</a></sup>;</p>
	<p class="normal">Bütün dünya da onun değerinin farkında,</p>
	<p class="normal">Dünyanın dört bir kıyısından esen rüzgârlar</p>
	<p class="normal">Önüne katıp namlı talipler getiriyor sarayına,</p>
	<p class="normal">Onun güneş sarısı bukleleri, altın postun tüyleri gibi,</p>
	<p class="normal">Kıvrılarak süzülüyor şakaklarına,</p>
	<p class="normal">Sarayının olduğu Belmont, Kolhis<sup class="calibre3"><a href="1_split_070.html#footnote-100-6" id="footnote-100-6-backlink" name="footnote-100-6-backlink">[6]</a></sup> sahili gibi şimdi</p>
	<p class="normal">Portia için birçok İason geliyor oraya.</p>
	<p class="normal">Ah Antonio, imkânlarım olsa da</p>
	<p class="normal">Onlarla yarışabilsem; içimden bir ses,</p>
	<p class="normal">Hiç kuşkusuz, talih senin yanında, diyor.</p>
	<p class="normal1">ANTONIO</p>
	<p class="normal">Biliyorsun, şu anda bütün varlığım denizde,</p>
	<p class="normal">Bugün elimde ne hazır param var</p>
	<p class="normal">Ne de kısa zamanda para getirecek bir mal. Bu nedenle</p>
	<p class="normal">Git araştır bakalım, Venedik’te ne kadar kredim varmış.</p>
	<p class="normal">Elinden geleni yap, seni Belmont’a,</p>
	<p class="normal">Güzel Portia’ya götürmeye yetecek parayı bul.</p>
	<p class="normal">Hadi durma git araştır, bir yandan da ben bakınırım.</p>
	<p class="normal">İster kredime karşılık verirler parayı</p>
	<p class="normal">İster benim hatırım için, hiç fark etmez.</p>
	<p class="indentmetin">(Çıkarlar.)</p>
	</body>
</html>