<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_26">2. Sahne</h2>
	<p class="indentmetin">(Bassanio, Portia, Graziano, Nerissa ve hizmetliler </p>
	<p class="indentmetin">girerler. Perdeler açılmıştır, üç mücevher kutusu </p>
	<p class="indentmetin">görülmektedir.)</p>
	<p class="normal1">PORTIA</p>
	<p class="indentmetin">(Bassanio’ya)</p>
	<p class="normal">Yalvarırım, telaş etmeyin</p>
	<p class="normal">Seçiminizi yapmadan önce birkaç gün bekleyin;</p>
	<p class="normal">Çünkü yanlış kutuyu seçtiğiniz anda</p>
	<p class="normal">Birbirimize kavuşamayız bir daha.</p>
	<p class="normal">Onun için sabırlı olun biraz.</p>
	<p class="normal">İçimden bir ses –eğer aşk değilse bile–</p>
	<p class="normal">Sizi kaybetmek istemediğimi söylüyor bana;</p>
	<p class="normal">Siz de çok iyi bilirsiniz ki,</p>
	<p class="normal">Nefret bu tarzda söyletmez böyle bir şeyi.</p>
	<p class="normal">Eğer beni iyi anlamadınızsa</p>
	<p class="normal">–Gerçi bir kız duygularını düşünmeli, ama söylememeli–</p>
	<p class="normal">Benim için bu riski göze almanızdan önce</p>
	<p class="normal">Bir ya da iki ay kadar konuk etmek isterdim sizi.</p>
	<p class="normal">Doğru seçim yapmayı öğretebilirdim size,</p>
	<p class="normal">Ama o zaman da bozmuş olurdum yeminimi.</p>
	<p class="normal">Asla yapamam bunu da. Yani beni bulamayabilirsiniz;</p>
	<p class="normal">Eğer öyle yaparsanız,</p>
	<p class="normal">Yeminimi bozmayı istetecek duruma sokar,</p>
	<p class="normal">Bana günah işletirdiniz.</p>
	<p class="normal">O sizin sihirli gözleriniz, beni büyüleyip iki parça etti.</p>
	<p class="normal">Bir parçam sizin, öteki parçam da öyle.</p>
	<p class="normal">Benim diyecektim, ama benim olan zaten sizin,</p>
	<p class="normal">Öyleyse hepsi sizin. Ah şu günahkâr zamanlar,</p>
	<p class="normal">Demir parmaklıklar koyuyor insanla hakları arasına;</p>
	<p class="normal">İşte böyle, sizin olmama rağmen, sizin olamıyorum.</p>
	<p class="normal">Sonuç olumsuz olursa, benim değil kaderin canı cehenneme.</p>
	<p class="normal">Çok fazla konuştum; ama bu süreyi yavaşlatmak içindi,</p>
	<p class="normal">Sırf seçiminiz geciksin diye</p>
	<p class="normal">Onu uzatıp zaman kazanmak için yaptım.</p>
	<p class="normal1">BASSANIO</p>
	<p class="normal">Bırakınız seçeyim, çünkü gördüğünüz gibi,</p>
	<p class="normal">Hayatım bir işkence çarkında geçiyor.</p>
	<p class="normal1">PORTIA</p>
	<p class="normal">İşkence çarkında mı Bassanio? İtiraf et öyleyse,</p>
	<p class="normal">Nasıl ihanet karıştı sevgimize?</p>
	<p class="normal1">BASSANIO</p>
	<p class="normal">Kaygı denen o çirkin ihanetten başkası değil,</p>
	<p class="normal">Bu vesveseli yapıyor beni, çıkaramıyorum aşkımın tadını.</p>
	<p class="normal">Karla ateş ne kadar dost olabilirse,</p>
	<p class="normal">İhanet ile aşkım da o kadar dost olabilir.</p>
	<p class="normal1">PORTIA</p>
	<p class="normal">Ya, ama işkence çarkında konuştuğunuza göre,</p>
	<p class="normal">Korkarım bu, zora gelip her şeyi söyleyenlerin sözü gibi.</p>
	<p class="normal1">BASSANIO</p>
	<p class="normal">Canımı bağışlayın, gerçeği itiraf edeyim.</p>
	<p class="normal1">PORTIA</p>
	<p class="normal">Pekâlâ, itiraf edin, canınız bağışlansın.</p>
	<p class="normal1">BASSANIO</p>
	<p class="normal">“İtiraf” ve “Aşk”, itirafımın tam bir özeti olurdu.</p>
	<p class="normal">İfademin tüm ipuçlarını işkencecim verdiğine göre,</p>
	<p class="normal">Bundan daha tatlı bir işkence hiç olur mu!</p>
	<p class="normal">Ama şimdi götürün beni alınyazıma ve kutulara.</p>
	<p class="normal1">PORTIA</p>
	<p class="normal">Hadi öyleyse, gidelim. Birinin içinde ben kilitliyim.</p>
	<p class="normal">Eğer beni seviyorsanız, bulup çıkaracaksınız.</p>
	<p class="normal">Nerissa, sizler kenara çekilin şöyle,</p>
	<p class="normal">Müzik çalınsın o seçimini yaparken.</p>
	<p class="normal">Çünkü kaybederse, kuğuların sonu<sup class="calibre3"><a href="1_split_095.html#footnote-100-31" id="footnote-100-31-backlink" name="footnote-100-31-backlink">[31]</a></sup> gibi,</p>
	<p class="normal">Solup gidecek müzik eşliğinde.</p>
	<p class="normal">Şunu da ekleyeyim bu benzetmeye uygun olsun diye:</p>
	<p class="normal">Gözlerim onun yüzdüğü ırmak,</p>
	<p class="normal">Onun su dolu ölüm döşeği olsun.</p>
	<p class="normal">Kazanırsa, o zaman müzik ne olabilir?</p>
	<p class="normal">O zaman da müzik, yeni taç giyen bir kral önünde</p>
	<p class="normal">Sadık bendeleri eğilirken çalan tören boruları olur.</p>
	<p class="normal">Yine o zaman, gün ağarırken, bir aşk serenadı<sup class="calibre3"><a href="1_split_096.html#footnote-100-32" id="footnote-100-32-backlink" name="footnote-100-32-backlink">[32]</a></sup></p>
	<p class="normal">Hayaller içindeki güveyin kulağına süzülür</p>
	<p class="normal">Ve onu düğüne çağıran gizemli bir melodi olur.</p>
	<p class="normal">İşte gidiyor. Feryat eden Troya halkının</p>
	<p class="normal">Deniz canavarına kurban ettiği bakireyi kurtaran</p>
	<p class="normal">Alkides kadar vakur, ama sevgisi ondan daha üstün<sup class="calibre3"><a href="1_split_097.html#footnote-100-33" id="footnote-100-33-backlink" name="footnote-100-33-backlink">[33]</a></sup>.</p>
	<p class="normal">Şimdi o kurban benim, diğerleri de Troyalı kadınlar,</p>
	<p class="normal">Ağlayıp sızlayarak işin sonun görmek için toplanmışlar.</p>
	<p class="normal">Git, Herkül! Sen yaşarsan, ben de yaşarım.</p>
	<p class="normal">Bu dövüşü ben, çatışmanın içindeki senden</p>
	<p class="normal">Çok daha büyük bir heyecanla izliyorum.</p>
	<p class="indentmetin">(Müzik. Bassanio mücevher kutuları üzerindeki </p>
	<p class="indentmetin">düşüncelerini söylerken bir şarkı başlar.)</p>
	<p class="normal1">BİR HİZMETLİ</p>
	<p class="normal">Söyle nerede doğar sevda</p>
	<p class="normal">Gönülde mi, akılda mı?</p>
	<p class="normal">Neyle beslenir o böyle?</p>
	<p class="normal1">HEPSİ</p>
	<p class="normal">Söyle, söyle.</p>
	<p class="normal1">BİR HİZMETLİ</p>
	<p class="normal">Doğduğu yer gözlerdedir,</p>
	<p class="normal">Güzel bir bakışla beslenir;</p>
	<p class="normal">Ölümü ise kendi beşiğinde gelir.</p>
	<p class="normal">Hep birlikte çalalım</p>
	<p class="normal">Sevda çanlarını, başlayalım:</p>
	<p class="normal">Dan ding dong.</p>
	<p class="normal1">HEPSİ</p>
	<p class="normal">Dan ding dong.</p>
	<p class="normal1">BASSANIO</p>
	<p class="indentmetin">(Altın kutuya hitap eder)</p>
	<p class="normal">Dış görünüş çoğu kez yansıtmaz içinin ne olduğunu.</p>
	<p class="normal">Oysa dünya hâlâ süslerle avunup aldanıyor.</p>
	<p class="normal">Hukuku ele alalım: duruşmada en yoz, en çürük dava bile,</p>
	<p class="normal">Etkili bir ses ve sözcüklerle kötülüğü gizlemiyor mu?</p>
	<p class="normal">Dinde de böyle: bir bilgiç ortaya çıkar,</p>
	<p class="normal">İğrenç bir günahı kutsar,</p>
	<p class="normal">Buna da kendine göre, kutsal kitapta bir dayanak arar;</p>
	<p class="normal">İşin yüceliğini birtakım süslerle saklar.</p>
	<p class="normal">Dışarıdan bakıldığında meziyetmiş gibi gösterilmeyecek</p>
	<p class="normal">Kötülük yoktur yeryüzünde.</p>
	<p class="normal">Yürekleri kum tepecikleri gibi sahte</p>
	<p class="normal">Kim bilir kaç ödleğin suratında</p>
	<p class="normal">Herkül ile çatık kaşlı Mars’ın sakalı vardır,</p>
	<p class="normal">Oysa içlerinde ciğerleri süt beyazıdır?<sup class="calibre3"><a href="1_split_098.html#footnote-100-34" id="footnote-100-34-backlink" name="footnote-100-34-backlink">[34]</a></sup></p>
	<p class="normal">Uzattıkları saç sakalla</p>
	<p class="normal">Sanki korkulacak birileriymiş gibi görünürler.</p>
	<p class="normal">Güzelliğe bakın: Ağırlığına göre satın alınır,</p>
	<p class="normal">Doğallığın üstünde bir mucize yaratır;</p>
	<p class="normal">Ne kadar fazla kullanılırsa o kadar hafifletir.</p>
	<p class="normal">O dalgalı, kıvrım kıvrım sarı saçlar,</p>
	<p class="normal">Rüzgârla cilveleşip oynaşan bukleler</p>
	<p class="normal">Çoğu kez ikinci el kellelerin çeyizidir,</p>
	<p class="normal">Mezarlardaki kuru kafalardan miras kalmıştır<sup class="calibre3"><a href="1_split_099.html#footnote-100-35" id="footnote-100-35-backlink" name="footnote-100-35-backlink">[35]</a></sup>.</p>
	<p class="normal">Yani süs dediğin çok tehlikeli bir denizin aldatıcı sahilidir,</p>
	<p class="normal">Hintli bir güzelin yüzünü örten de göz alıcı tül peçesidir.</p>
	<p class="normal">Kısacası, en akıllı insanları bile kafeslemek için</p>
	<p class="normal">Yalan dolanla dolu zamanımızın göstermelik gerçeğidir.</p>
	<p class="normal">Bu yüzden, sen gözalıcı altın, Midas’ın zor lokması,</p>
	<p class="normal">Seninle işim yok benim.</p>
	<p class="indentmetin">(Gümüş mücevher kutusuna)</p>
	<p class="normal">Seni de istemiyorum soluk yüzlü, </p>
	<p class="normal">Herkesin uşağı, sefil köle<sup class="calibre3"><a href="1_split_100.html#footnote-100-36" id="footnote-100-36-backlink" name="footnote-100-36-backlink">[36]</a></sup>.</p>
	<p class="normal">Ama sen zavallı kurşun,</p>
	<p class="normal">Vaatte bulunmak şöyle dursun, tehdit eden bir halin var,</p>
	<p class="normal">Ama sadeliğin parlak sözlerden daha fazla etkiledi beni,</p>
	<p class="normal">Seni seçiyorum ben. Dilerim sonu sevinç getirsin.</p>
	<p class="normal1">PORTIA</p>
	<p class="indentmetin">(Kendi kendine)</p>
	<p class="normal">Nasıl da uçup gitti bütün o yoğun hisler,</p>
	<p class="normal">O kuşku dolu düşünceler, vakitsiz duyulan üzüntüler,</p>
	<p class="normal">Yeşil gözlü kıskançlık ve o tir titreten kaygı.</p>
	<p class="normal">Ah aşk, toparla kendini! Dizginle çılgınlığını!</p>
	<p class="normal">Sevincini ölçülü bir şekilde dök ortaya, aşırıya kaçma!</p>
	<p class="normal">Tanrım, fazla geliyor verdiğin mutluluk bana;</p>
	<p class="normal">Biraz azaltmazsan, tıkanıp kalacağım.</p>
	<p class="normal1">BASSANIO</p>
	<p class="indentmetin">(Kurşun kutuyu açar.)</p>
	<p class="normal">Bakalım ne var burada?</p>
	<p class="normal">Güzel Portia’nın resmi. Hangi yarı tanrının eli</p>
	<p class="normal">Yaratılanın kendisine bu kadar yaklaşabildi?</p>
	<p class="normal">Bu gözler hareket mi ediyor yoksa!</p>
	<p class="normal">Ya da benim gözlerimle birleştiği için mi</p>
	<p class="normal">Öyle görünüyorlar? İşte o baldan soluğuyla</p>
	<p class="normal">Aralanmış acımasız dudaklar.</p>
	<p class="normal">Böylesine tatlı bir engel, en yakın dostları bile</p>
	<p class="normal">Koparıp ayırır birbirinden.</p>
	<p class="normal">Saçlarını yaparken, ressam bir örümcek gibi</p>
	<p class="normal">Sırmadan ağlar örmüş,</p>
	<p class="normal">Sineğin avlanmasından çok daha çabuk</p>
	<p class="normal">Erkeklerin yüreği tuzağa düşsün diye.</p>
	<p class="normal">Ya o gözleri, ressam nasıl görebilmiş de yapmış o gözleri?</p>
	<p class="normal">Çünkü daha ilkini yaparken </p>
	<p class="normal">O gözün büyüsü ressamı kör ederdi,</p>
	<p class="normal">Bence boyayamazdı ikincisini.</p>
	<p class="normal">Övgülerim, nasıl bu resmin değerini biçmede yetersizse,</p>
	<p class="normal">Bu resim de aslının ardından ancak topallayarak gider.</p>
	<p class="normal">İşte bu da kaderimi içeren kâğıt tomarı.</p>
	<p class="indentmetin">(Okur)</p>
	<p class="normal">“Seçimini yaparken görünüşe kapılmıyorsun,</p>
	<p class="normal">Bahtın açık, seçimin hep doğru olsun!</p>
	<p class="normal">İşte talih kuşu kondu başına,</p>
	<p class="normal">Kaderine razı ol, yenisini arama.</p>
	<p class="normal">Hoşnutsan yaptığın seçimden</p>
	<p class="normal">Mutluluğun için kısmetini bırakma.</p>
	<p class="normal">Sevgilin neredeyse dön ona şimdi</p>
	<p class="normal">Ve onu öperek göster sevdiğini.”</p>
	<p class="normal">İncelikle yazılmış bir not. Güzel bayan, izninizle,</p>
	<p class="normal">Bu notun verdiği yetkiye dayanarak geldim alıp vermeye.</p>
	<p class="normal">Hani bir ödül için yarışan iki kişiden biri</p>
	<p class="normal">Düşünür ya halkın gözünde beğenildiğini,</p>
	<p class="normal">Alkışları ve herkesin coşkulu seslerini işitir,</p>
	<p class="normal">Başı döner, ama kuşku hâlâ içini kemirir,</p>
	<p class="normal">Sorar kendine: bu övgü dolu alkışlar bana mı diye;</p>
	<p class="normal">Bu yüzden, sevgili bayan, üç kez soracağım ben de,</p>
	<p class="normal">Siz doğrulamadan, imzanız ve onayınız olmadan</p>
	<p class="normal">Bunların hepsi gerçekten doğru mu inanamam.</p>
	<p class="normal1">PORTIA</p>
	<p class="normal">Lord Bassanio, işte görüyorsunuz</p>
	<p class="normal">Nerede durduğumu, kendim gibi olduğumu.</p>
	<p class="normal">Kendim için olsaydı sadece,</p>
	<p class="normal">Aşırıya kaçmazdım dileğimde,</p>
	<p class="normal">Üstünmüş gibi görünmeyi asla düşünmedim.</p>
	<p class="normal">Ama sizin için,</p>
	<p class="normal">Üç kez, yirmi kat kendim olsaydım derim,</p>
	<p class="normal">Bin kez daha güzel, on bin kez daha zengin;</p>
	<p class="normal">Sadece yücelebilmek için sizin gözünüzde,</p>
	<p class="normal">Erdemde, güzellikte, varlıkta, dostluklarda</p>
	<p class="normal">Sayıların üstüne çıkabilseydim keşke.</p>
	<p class="normal">Oysa sahip olduğum her şeyimle bir hiçim en sonunda;</p>
	<p class="normal">Bilgisiz, eğitimsiz, deneyimsiz bir kız;</p>
	<p class="normal">İşin sevinilecek yanı,</p>
	<p class="normal">Henüz gençtir, bir şeyler öğrenebilir;</p>
	<p class="normal">Daha da sevinilecek şey,</p>
	<p class="normal">Öğrenemeyecek kadar aptal değildir;</p>
	<p class="normal">En sevinilecek olan ise,</p>
	<p class="normal">İnce ruhu, efendisi, eğitmeni, kralı olan</p>
	<p class="normal">Sizin yönlendirmenize teslim edilecektir.</p>
	<p class="normal">Bütün benliğim, sahip olduğum her şey artık sizindir.</p>
	<p class="normal">Şimdiye kadar bu güzel konağın sahibi bendim,</p>
	<p class="normal">Uşaklarımın efendisi, kendimin kraliçesiydim.</p>
	<p class="normal">Bundan böyle bu ev, uşaklar</p>
	<p class="normal">Ve karşınızda duran ben, siz lorduma aidiz.</p>
	<p class="normal">Bu yüzükle birlikte size veriyorum her şeyi,</p>
	<p class="normal">Ondan ayrılır, onu kaybeder ya da başkasına verirseniz</p>
	<p class="normal">Aşkınızı yok olmuş biliniz,</p>
	<p class="normal">O zaman benim reddetme hakkım olacak sizi.</p>
	<p class="normal1">BASSANIO</p>
	<p class="normal">Madam, ne diyeceğimi bilemiyorum bu sözlerinize.</p>
	<p class="normal">Hayat damarlarımdaki tutkum konuşturuyor beni</p>
	<p class="normal">Şu anda öyle altüst ki bütün melekelerim;</p>
	<p class="normal">Sevilen bir prensin güzel konuşmasından hoşlanan halktan</p>
	<p class="normal">Nasıl bir uğultu gelirse;</p>
	<p class="normal">Tek tek çıkarken anlamı olan sesler,</p>
	<p class="normal">Kalabalıkta nasıl anlamsız bir sese dönüşürse,</p>
	<p class="normal">Benim halim de şimdi tıpkı öyle.</p>
	<p class="normal">Eğer bu yüzük bu parmaktan ayrılırsa,</p>
	<p class="normal">Hayatım da bu bedenden ayrılır gider.</p>
	<p class="normal">O zaman “Bassanio öldü” deyin hiç çekinmeden.</p>
	<p class="normal1">NERISSA</p>
	<p class="normal">Lordum ve leydim, şimdi sıra bizde,</p>
	<p class="normal">Burada duran bizlerin arzularına kavuşma,</p>
	<p class="normal">Dileklerinin yerine getirilme, sevinçle haykırma sırası bizde:</p>
	<p class="normal">Lordum, leydim “kutlu olsun, mutluluklar dileriz size!”</p>
	<p class="normal1">GRAZIANO</p>
	<p class="normal">Lordum Bassanio ve aziz leydi,</p>
	<p class="normal">Gönlünüzce mutluluklar dilerim size,</p>
	<p class="normal">Eminim, benim size dilemediğimi siz de dilemezsiniz.</p>
	<p class="normal">Sizler aranızdaki bağlılık sözleşmesini</p>
	<p class="normal">Resmiyete döktüğünüz gün, rica ederim,</p>
	<p class="normal">Ben de evleneyim.</p>
	<p class="normal1">BASSANIO</p>
	<p class="normal">Bütün kalbimle, yeter ki sen bir eş bul.</p>
	<p class="normal1">GRAZIANO</p>
	<p class="normal">Teşekkürler, sayın lordum, siz bana buldunuz bile.</p>
	<p class="normal">Gözlerim, lordum, sizinkiler kadar hızlıdır.</p>
	<p class="normal">Siz hanımı gördünüz, ben nedimesini.</p>
	<p class="normal">Siz sevdiniz, ben de sevdim; bunda gecikme</p>
	<p class="normal">Size nasıl uygun değilse, bana da değil.</p>
	<p class="normal">Sizin kaderiniz şuradaki kutulara bağlıydı,</p>
	<p class="normal">Benimki de öyleymiş demek;</p>
	<p class="normal">Kan ter içinde kaldım gönlünü kazanıncaya dek,</p>
	<p class="normal">Ağzım kurudu durmadan aşk yeminleri etmekten,</p>
	<p class="normal">Sonunda, eğer verilen sözde durulursa,</p>
	<p class="normal">Şuradaki güzelden söz aldım,</p>
	<p class="normal">Talihiniz yaver gider de, hanımı kısmetinize çıkarsa,</p>
	<p class="normal">Aşkımı kabul edecekti.</p>
	<p class="normal1">PORTIA</p>
	<p class="normal">Bu doğru mu Nerissa?</p>
	<p class="normal1">NERISSA</p>
	<p class="normal">Doğru efendim, eğer sizce de uygunsa.</p>
	<p class="normal1">BASSANIO</p>
	<p class="normal">Ya sen Graziano, niyetin ciddi mi?</p>
	<p class="normal1">GRAZIANO</p>
	<p class="normal">Evet öyle lordum.</p>
	<p class="normal1">BASSANIO</p>
	<p class="normal">Evliliğiniz, düğün şölenimiz için büyük onurdur.</p>
	<p class="normal1">GRAZIANO</p>
	<p class="indentmetin">(Nerissa’ya)</p>
	<p class="normal">İlkinin oğlan olacağına onlarla bin dükaya bahse girelim.</p>
	<p class="normal1">NERISSA</p>
	<p class="normal">Ne yani, ortada bir şey yokken para mı koyalım o işe?</p>
	<p class="normal1">GRAZIANO</p>
	<p class="normal">Şaka şaka, o işte asla kazanamayız, hele hazır değilken şeyi.</p>
	<p class="normal">Şu gelenler de kim? Ha, Lorenzo’yla yabancısıymış<sup class="calibre3"><a href="1_split_101.html#footnote-100-37" id="footnote-100-37-backlink" name="footnote-100-37-backlink">[37]</a></sup>.</p>
	<p class="normal">Ne, yanlarında da benim Venedikli eski dostum Salerio!</p>
	<p class="indentmetin">(Lorenzo, Jessica, Salerio ve bir haberci girerler.)</p>
	<p class="normal1">BASSANIO</p>
	<p class="normal">Lorenzo, Salerio hoş geldiniz!</p>
	<p class="normal">Tabii buradaki yeni konumum,</p>
	<p class="normal">Size hoş geldiniz deme hakkı veriyorsa bana.</p>
	<p class="indentmetin">(Portia’ya)</p>
	<p class="normal">İzninizle sevgili Portia</p>
	<p class="normal">Hoş geldiniz demek istiyorum</p>
	<p class="normal">Can dostlarımla, yurttaşlarıma!</p>
	<p class="normal1">PORTIA</p>
	<p class="normal">Ben de lordum, baş üstünde yerleri var.</p>
	<p class="normal1">LORENZO</p>
	<p class="normal">Teşekkür ederim efendim. Lordum,</p>
	<p class="normal">Niyetim, aslında buraya gelip sizi görmek değildi;</p>
	<p class="normal">Ama yolda Salerio’ya rastladım,</p>
	<p class="normal">Çok ısrar edince onunla gelmek zorunda kaldım.</p>
	<p class="normal1">SALERIO</p>
	<p class="normal">Israr etmemin bir nedeni vardı lordum,</p>
	<p class="normal">Sinyor Antonio selamını gönderdi.</p>
	<p class="indentmetin">(Bassanio’ya bir mektup verir.)</p>
	<p class="normal1">BASSANIO</p>
	<p class="normal">Bu mektubu açarken söyleyin lütfen,</p>
	<p class="normal">Benim can dostum nasıl?</p>
	<p class="normal1">SALERIO</p>
	<p class="normal">Hasta değil lordum, moralini saymazsak,</p>
	<p class="normal">İyi de sayılmaz, ama manevi yönden durgun,</p>
	<p class="normal">Mektubu açıklıyor durumunu.</p>
	<p class="indentmetin">(Bassanio mektubu açar ve okur.)</p>
	<p class="normal1">GRAZIANO</p>
	<p class="normal">Nerissa, şu yabancı hanımın yanına git, hoş geldin de.</p>
	<p class="normal">Elini ver Salerio. Venedik’te ne var ne yok?</p>
	<p class="normal">Tüccarlar kralı, iyi yürekli dostumuz Antonio nasıl?</p>
	<p class="normal">Biliyorum, sevinecektir başarımıza.</p>
	<p class="normal">Altın postu bulan İason’larız biz.</p>
	<p class="normal1">SALERIO</p>
	<p class="normal">Keşke onun kaybettiği altın postu da bulsaydınız.</p>
	<p class="normal1">PORTIA</p>
	<p class="indentmetin">(Kendi kendine)</p>
	<p class="normal">Çok kötü bir haber olmalı o kâğıtta,</p>
	<p class="normal">Bassanio’nun yanaklarının rengi uçtu.</p>
	<p class="normal">Sevdiği bir dostu mu öldü yoksa</p>
	<p class="normal">Aksi takdirde, dünyada başka hiç bir şey sarsamazdı</p>
	<p class="normal">Kendine bu kadar hâkim olan bir insanı.</p>
	<p class="normal">Ne, giderek de kötüleşiyor galiba!</p>
	<p class="normal">İzninizle Bassanio, ben artık sizin yarınızım,</p>
	<p class="normal">O kâğıtta yazılan şeylerin yarısı da benim olmalı.</p>
	<p class="normal1">BASSANIO</p>
	<p class="normal">Ah sevgili Portia, şimdiye kadar,</p>
	<p class="normal">Bir kâğıt üzerine yazılmış en tatsız sözler bunlar.</p>
	<p class="normal">Soylu bayan, size aşkımı ilk açıkladığımda</p>
	<p class="normal">Sahip olduğum bütün varlığım</p>
	<p class="normal">Damarlarımdan akan kandadır demiştim:</p>
	<p class="normal">Bir centilmen olarak doğruyu söylemiştim.</p>
	<p class="normal">Oysa sevgili bayan, hiçbir şeyim yok derken,</p>
	<p class="normal">Meğer ne kadar böbürleniyormuşum.</p>
	<p class="normal">Varım yoğum bir hiçtir yerine,</p>
	<p class="normal">Aslında hiçten de beter demeliydim.</p>
	<p class="normal">Doğrusunu isterseniz, para durumumu düzelteyim diye</p>
	<p class="normal">Çok yakın bir dostumu işin içine soktum,</p>
	<p class="normal">Onun can düşmanına borçlanmasına sebep oldum.</p>
	<p class="normal">İşte mektup bu, bu kâğıt sanki dostumun bedeni,</p>
	<p class="normal">Ve açılmış bir yara her kelimesi,</p>
	<p class="normal">Canı gidiyor her damla kanla.</p>
	<p class="normal">Peki ama Salerio, başarısız mı oldu bütün girişimleri de?</p>
	<p class="normal">Biri bile kurtulmadı mı? Trablus’tan, Meksika’dan,</p>
	<p class="normal">İngiltere’den, Lizbon’dan, Berberistan’dan</p>
	<p class="normal">Ve Hindistan’dan gelen teknelerin biri bile</p>
	<p class="normal">Tüccar gemisi katili kayalıkların</p>
	<p class="normal">Ölümcül dokunuşlarından kurtulamadı, ha?</p>
	<p class="normal1">SALERIO</p>
	<p class="normal">Biri bile kurtulamadı lordum.</p>
	<p class="normal">Ayrıca öyle görünüyor ki,</p>
	<p class="normal">Borcunu ödeyecek parası olsaydı bile,</p>
	<p class="normal">Yahudi o parayı kabul etmeyecekti.</p>
	<p class="normal">Hayatımda hiç böyle insan kalıbına girmiş</p>
	<p class="normal">Gözü dönmüş, kana susamış,</p>
	<p class="normal">Bir insanı yok etmeyi kafasına koymuş</p>
	<p class="normal">Bir yaratık görmedim.</p>
	<p class="normal">Gece gündüz demiyor, dükü sıkıştırıp duruyor:</p>
	<p class="normal">“Adalet yerine getirilmezse,</p>
	<p class="normal">Nerede kalır devletin bağımsızlığı,”</p>
	<p class="normal">Diyerek tehditler savuruyor.</p>
	<p class="normal">Yirmi tüccar, devletin ileri gelenleri</p>
	<p class="normal">Ve bizzat dükün kendisi, bunların hepsi</p>
	<p class="normal">Onu yola getirmeye çalıştılar, ama nafile,</p>
	<p class="normal">Hiçbiri onu bu intikamcı davasından vazgeçiremedi:</p>
	<p class="normal">“Hak, adalet, senedim,” diye tutturmuş gidiyor.</p>
	<p class="normal1">JESSICA</p>
	<p class="normal">Ben oradayken, hemşerileri Tubal ile Chus’a</p>
	<p class="normal">“Aldığı borcun yirmi katını verseler,</p>
	<p class="normal">Yine de Antonio’nun etini isterim,” diye</p>
	<p class="normal">Yemin ettiğini duymuştum.</p>
	<p class="normal">Şunu çok iyi biliyorum lordum:</p>
	<p class="normal">Eğer yasalar, yetkililer ya da devlet onu durduramazsa</p>
	<p class="normal">Zavallı Antonio’nun durumu çok kötü olur.</p>
	<p class="normal1">PORTIA</p>
	<p class="indentmetin">(Bassanio’ya)</p>
	<p class="normal">Başı bu kadar dertte olan senin can dostun, değil mi?</p>
	<p class="normal1">BASSANIO</p>
	<p class="normal">Hem de en can dostum, tanıdığım en iyi insan,</p>
	<p class="normal">Başkalarına yardım konusunda</p>
	<p class="normal">En iyi huylu, en yorulmak bilmez insan,</p>
	<p class="normal">Bugün İtalya’da yaşayan insanların birinde bile,</p>
	<p class="normal">Ondaki o belirgin, eski Romalı onurunu göremezsin.</p>
	<p class="normal1">PORTIA</p>
	<p class="normal">Ne kadar borcu var Yahudiye?</p>
	<p class="normal1">BASSANIO</p>
	<p class="normal">Benim yüzümden üç bin düka.</p>
	<p class="normal1">PORTIA</p>
	<p class="normal">Ne, o kadarcık mı? Altı bin verin, yırtın atın senedini.</p>
	<p class="normal">Bassanio yüzünden</p>
	<p class="normal">Böyle bir dostun kılına zarar gelmesindense</p>
	<p class="normal">Altı bini ikiyle çarpın, olmazsa, onu da üçe katlayın.</p>
	<p class="normal">Ama önce benimle kiliseye gelin ve karım diyebilin bana;</p>
	<p class="normal">Sonra da Venedik’e gidin, doğruca dostunuza;</p>
	<p class="normal">Çünkü Portia’nın yanında yatamazsınız </p>
	<p class="normal">Huzurunuz olmadıkça.</p>
	<p class="normal">Bu ufak borcun yirmi mislini ödeyecek altın alın yanınıza.</p>
	<p class="normal">Borcu ödedikten sonra getirin can dostunuzu buraya.</p>
	<p class="normal">Nedimem Nerissa ile ben de,</p>
	<p class="normal">Bakirelerle dullar nasıl yaşıyorlarsa öyle yaşarız.</p>
	<p class="normal">Hadi artık, düğün günü gideceğinize göre,</p>
	<p class="normal">Dostlarınızı güler yüzle karşılayın, gösterin neşenizi:</p>
	<p class="normal">Madem elde ettim büyük değerinizi</p>
	<p class="normal">Ben de değerinizi bilip öyle severim sizi.</p>
	<p class="normal">Ama dostunuzdan gelen şu mektubu bir dinleyeyim hele.</p>
	<p class="normal1">BASSANIO</p>
	<p class="indentmetin">(Okur)</p>
	<p class="normal">“Sevgili Bassanio, gemilerimin hepsi kayboldu, alacaklılarım acımasız oldu, durumum çok kötü, Yahudiye borcumun günü geldi; ödeyemediğim için yaşamam imkânsızlaştığına göre seninle benim aramızda artık alacak verecek kalmadı; ama ölmeden belki seni görebilirim. Yine de sen bilirsin. Eğer sevgin buraya gelmene yetmiyorsa, bu mektubu dikkate alma.”</p>
	<p class="normal1">PORTIA</p>
	<p class="normal">Sevgilim, her şeyi bir yana bırakın, hemen gidin!</p>
	<p class="normal1">BASSANIO</p>
	<p class="normal">Sizin rızanızı aldığıma göre,</p>
	<p class="normal">Gitmek için acele etmeliyim,</p>
	<p class="normal">Ama buraya döndüğümde,</p>
	<p class="normal">Hiçbir yatak beni taşıdığı için suçlu olmayacak</p>
	<p class="normal">Hiçbir dinlenme aramıza giremeyecek.</p>
	<p class="indentmetin">(Çıkarlar.)</p>
	</body>
</html>