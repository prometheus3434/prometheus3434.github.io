<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_11">Diğer Etkilenmeler</h2>
	<p class="normal">Hiçbir yazın ya da tiyatro yapıtı başka bir yapıtın etkisi olmadan yazılamaz. Shakespeare iyi bir okuyucuydu; ayrıca, iyi bir dinleyici olduğu söylenebilir. Çok kitap okuduğu, insanları gözlemlediği, olayları dikkatle izlediği yarattığı karakterlerden ve karakterlerin birbirleriyle olan ilişkilerinden anlaşılıyor. Ayrıca, her gün dostlarıyla konuşmaktan, tartışmaktan hoşlandığını da bazı belgelerden öğreniyoruz. Bazı Shakespeare uzmanlarına göre, Shakespeare V. perdeyi yazarken Chauser’in The Legend of Good Women’deki Thisbe, Dido ve Medea karakterleri, onu izleyen Troilus and Criseyde adlı yapıtı, önünde açık olarak duruyordu. Etkisi daha az olduğu sanılan Boethius’un De İnstitutione Musica, Lorenzo’nun müzik üzerine Jessica ile konuşmasına yardımcı olmuş olabilir.</p>
	<p class="normal">Shakespeare yasaları iyi biliyordu; özellikle eşitlik ve adalet konularında –çoğu çağdaşı gibi– tartışmayı ve çekişmeyi seven biriydi. Onun bu yanı, IV. perdedeki mahkeme sahnesinde açıkça ortaya çıkar.<sup class="calibre3"><a href="1_split_060.html#footnote-200-26" id="footnote-200-26-backlink" name="footnote-200-26-backlink">[*26]</a></sup></p>
	<p class="normal">Shakespeare’in Roma komedyası hakkında da bilgisi olduğu anlaşılıyor; onun ilk oyunlarında biri olan Yanlışlıklar Komedyası, Plautus’un Menaechmi (İkizler) adlı oyunundan esinlenilmiş, ama daha ilginç bir duruma getirilmiştir. Ama Shylock ile kızı daha çok İtalyan halk tiyatrosu Commedia dell’Arte’deki Pantalone ile kızından esinlenilerek yaratılmıştır. Bunda Masuccio’nun öyküsü rol oynamıştır.</p>
	</body>
</html>