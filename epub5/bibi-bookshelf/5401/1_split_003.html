<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_7">Shakespeare’in Semitik Yönelişi</h2>
	<p class="normal">Shakespeare’in özellikle de Venedik Taciri’ndeki Yahudilere olan yönelişi sonu gelmeyen tartışmalara yol açmıştır. Royal Shakespeare Company, 1987 yılında, Venedik Taciri ile Marlowe’un Maltalı Yahudi oyunlarını eşzamanlı sahneye getirmişti. Shakespeare’in oyunu büyük salonda, Marlowe’unki Swan Theatre’da temsil edilmişti. “Maltalı Yahudi’yi büyük bir kahramanlık komedyası olarak oynayıp Shakespeare’in oyununa bir karşıtlık kurmak ve eleştiriyi silahsız bırakmak istenmişti.”<sup class="calibre3"><a href="1_split_039.html#footnote-200-5" id="footnote-200-5-backlink" name="footnote-200-5-backlink">[*5]</a></sup> Bu oyun üzerinde yeni stratejiyi gerçekleştirmek için Güney Afrikalı Yahudi oyuncu Anthony Sher<sup class="calibre3"><a href="1_split_040.html#footnote-200-6" id="footnote-200-6-backlink" name="footnote-200-6-backlink">[*6]</a></sup> Shylock rolü için seçilmişti. Bunda oldukça başarılı olundu, ama tam değil. Sher, sempatik bir Shylock’tu, Nazi svastikaları ve semitizm karşıtı gevelemelerle tefeci Shylock’un suçlu yanı yumuşatılmak istenmişti. Öte yanda, mahkeme sahnesinde Shylock kana susamış bir biçimde gösterilmişti. Bu sahne olabildiği kadar, pagan dönemlerdeki insan kurban etme ritüeli içinde verilmek istenmişti. Bu ise Yahudilerin dinine aykırı bir durumdu; çünkü “Tekvin” (Yaratılış) bölümünün 22. Babı, insan kurban etmeye karşıydı.</p>
	<p class="normal">Gerek Marlowe’un gerekse Shakespeare’in oyunlarından yazıldıkları dönemdeki atmosferi anlamak mümkündür. Yahudiler, 1290’da, Kral I. Edward’ın emri ile İngiltere’den resmen sürgün edilmişlerdi. Ama bu tahliye umulduğu kadar başarılı olmamıştı. Bazı Yahudiler –ister dönme olsunlar ister olmasınlar– İngiltere’de kalma başarısını göstermişlerdi. Bu sürgün, Oliver Cromwell’in başa geçmesine kadar sürdü. Cromwell, on yedinci yüzyılda, Yahudilere kapıları yeniden açtı. Ne ki, Marlowe ile Shakespeare’in Yahudileri yakından tanıdıklarını söylemek pek doğru olmaz.<sup class="calibre3"><a href="1_split_041.html#footnote-200-7" id="footnote-200-7-backlink" name="footnote-200-7-backlink">[*7]</a></sup> Essex Kontu’nun Cadiz’de ele geçirdiği kalyonda bulunan Venedikli bir Yahudi tüccar olan Alonso Nunes de Herrera (Abraham Cohen de Herrera) 40 esirle birlikte 1596’da Londra’ya getirilmiş ve 1600’e kadar burada kalmıştır. Her ne kadar Floransa doğumlu da olsa Shylock’a ya da Marlowe’un Barabas’ına benzer yanı yoktu. Her iki yazar da gördüklerine değil, Yahudiler hakkında söylenenlere göre karakterlerini yaratmışlardır. Bu söylentiler ise, Yahudilerin birer yabancı, tefeci, aykırı ırkın temsilcileri olduklarını belirtiyordu.<sup class="calibre3"><a href="1_split_042.html#footnote-200-8" id="footnote-200-8-backlink" name="footnote-200-8-backlink">[*8]</a></sup> Marlowe’un oyununda Machiavelli’nin ahlakdışılığı, tefecilikten daha önem kazanmıştır.</p>
	<p class="normal">O dönemde, Avrupa’da Yahudilerin nasıl algılandıkları ya da nasıl muamele gördükleri üzerine net bir bilgimiz yok. Ancak şurası kesin ki o dönemlerde, Yahudileri yurttaşlığa kabul eden tek ülke Osmanlı İmparatorluğu idi. On beşinci yüzyılın sonunda, Katolik İspanya’dan çıkarılan Yahudiler, onları kabul eden Osmanlı İmparatorluğu’na sığınmış ve imparatorluğun yurttaşı olarak çeşitli mesleklerde işlerini yürütmüşlerdir.<sup class="calibre3"><a href="1_split_043.html#footnote-200-9" id="footnote-200-9-backlink" name="footnote-200-9-backlink">[*9]</a></sup> Hiçbir Hıristiyan ülke onları kabul etmek istememiştir. Venedik’te ticaretle uğraşan birçok Yahudi olduğu halde yurttaş değil, yabancı sayılıyorlardı. Avrupa’daki Yahudiler, bulundukları ülkenin yöneticisi tarafından korunuyordu. Yurttaşlara verilen haklardan yoksundular. Örneğin, III. Henry’nin ve I. Edward’ın hüküm sürdüğü dönemlerde İngiltere’de kralın koruması altındaydılar. Kral istediği zaman onların mallarına ve paralarına el koyabilir ve ülke dışına sürgün edebilirdi. Ayrıca, Kilise de Yahudilerin ülkede kalmalarına şiddetle karşı duruyordu. Yahudilerin yaşamalarını sağlayan tek güç kralın, dükün ya da yöneticinin varlığıydı.</p>
	<p class="normal">Genel kanının tersine, bütün Yahudiler tefeci ya da tüccar değildi. Birçok yoksul Yahudi de vardı. Bunlar, hem madden hem de zihnen çok kötü koşullarda yaşamaya çalışıyordu.<sup class="calibre3"><a href="1_split_044.html#footnote-200-10" id="footnote-200-10-backlink" name="footnote-200-10-backlink">[*10]</a></sup> Ama Hıristiyan olmadıkları için, topluma yararlı olsalar bile (doktor, araştırmacı gibi), Hıristiyan toplumlarda nefret edilen kişilerdi. Elbette, İngiltere’de bu baskı altında Hıristiyanlığı kabul eden Yahudi dönmeleri de vardı. İspanya’da ise Engizisyon’a dayanamayıp Hıristiyan olanlar Domus Conversorum (Dönmeler Evi) çatısı altında korumaya alınıyordu. Bu, on üçüncü yüzyılda, kralın desteğini gören Dominikan rahiplerinin Yahudileri Hıristiyanlığa döndürme amacıyla oluşturduğu bir kurumdu. İngiltere’deyse, on sekizinci yüzyılda sonlandırılan Lond-ra’daki Chancery Lane (Adalet ve Eşitlik Geçidi) dönme Yahudilere korunak olmuştu. On üçüncü yüzyılda, Yahudiler İngiltere’den kovulmadan önce, bu gibi kurumlar Londra dışında, Exeter, Oxford, Woodstock, Northampton, Norwich, Bristol gibi kentlerde de kurulmuştu.<sup class="calibre3"><a href="1_split_045.html#footnote-200-11" id="footnote-200-11-backlink" name="footnote-200-11-backlink">[*11]</a></sup> Kovulmalarının ardından bazı meslek sahibi Yahudiler yeniden İngiltere’ye çağrılmıştır; örneğin, IV. Henry’i tedavi eden doktor ile on altıncı yüzyılda Galler’de maden ocaklarını açan Joachim Gaunse bunlardan ikisidir.<sup class="calibre3"><a href="1_split_046.html#footnote-200-12" id="footnote-200-12-backlink" name="footnote-200-12-backlink">[*12]</a></sup> VIII. Henry ile I. Elizabeth döneminde az sayıda marrano<sup class="calibre3"><a href="1_split_047.html#footnote-200-13" id="footnote-200-13-backlink" name="footnote-200-13-backlink">[*13]</a></sup> ile kripto Museviler<sup class="calibre3"><a href="1_split_048.html#footnote-200-14" id="footnote-200-14-backlink" name="footnote-200-14-backlink">[*14]</a></sup> Londra ve Bristol’de yaşamışlardır.<sup class="calibre3"><a href="1_split_049.html#footnote-200-15" id="footnote-200-15-backlink" name="footnote-200-15-backlink">[*15]</a></sup></p>
	<p class="normal">Dinsel oyunlarda Yahudi oyuncular da rol almıştır. Özellikle, çarmıha gerilmeyi konu eden oyunlarda Yahudi hakkında ikircikli bir sonuç ortaya çıkmaktaydı. O hem dehşeti, korkuyu ve nefreti hem de düşünceyi, heyecanı ve aşkı temsil eden biri oluyordu. Corpus Christi oyunlarında Yahuda ile Farisiler konusu gelince, Yahudi sıradan insanın inandığı şeyi, onun insan görünümünde bir Şeytan olduğu klişesini desteklemiş olabilir.<sup class="calibre3"><a href="1_split_050.html#footnote-200-16" id="footnote-200-16-backlink" name="footnote-200-16-backlink">[*16]</a></sup> Öte yanda Musa, Daniel, peygamberler, azizler de bu oyunların olumlu kahramanlarıydı ve bunlar aynı zamanda Hıristiyanlığın da kabul ettiği olumlu figürlerdi. Bu açıdan Yahudiler, Hıristiyanlığın hem dışında hem de içindeydi. Yahudiler Hıristiyan toplumu içinde parya ırk sayıldığı kadar, mutlak Hıristiyan doygunluğu için korunmalıydılar. Böylece, “dual imge” ve Hıristiyan düşüncesi ile duygusunun diyalektiği onların içinde bulundukları bir şeydi.<sup class="calibre3"><a href="1_split_051.html#footnote-200-17" id="footnote-200-17-backlink" name="footnote-200-17-backlink">[*17]</a></sup></p>
	<p class="normal">Bu ikili yönelişin anlamı ve İngiltere ya da Avrupa’nın herhangi bir ülkesindeki tarihsel Yahudi aleyhtarlığı Venedik Taciri’nde çok belirgindir. Shakespeare, bu oyununda sadece Yahudilerin klişeleşmiş konumlarına değinmemiştir, aynı zamanda Hıristiyan ikiyüzlülüğünü de eleştirmiştir. Shylock’un IV. Perde, 1. Sahnedeki, Hıristiyanların köle anlayışı üzerine konuşması buna bir örnektir:</p>
	<p class="normal1">SHYLOCK</p>
	<p class="normal">...................................................</p>
	<p class="normal">Aranızda satın alınmış birçok köle var.</p>
	<p class="normal">Eşeklerinize, köpeklerinize, katırlarınıza yaptırdığınız</p>
	<p class="normal">Ne kadar adi ve aşağılık iş varsa</p>
	<p class="normal">Aynısını layık görürsünüz onlara da;</p>
	<p class="normal">Çünkü adamları para verip aldınız.</p>
	<p class="normal">Peki şimdi size, “Onlara özgürlüklerini verin,</p>
	<p class="normal">Mirasçılarınızla evlendirin” desem!</p>
	<p class="normal">Niye bunlar yük altında bu kadar ter döküyorlar?</p>
	<p class="normal">Onlar da sizler gibi kuş tüyü yataklarda yatsınlar,</p>
	<p class="normal">Onlar da sizlerin damak tadınızla beslensin!</p>
	<p class="normal">Cevap olarak “O köleler bizim,” dersiniz.</p>
	<p class="normal">......................................................</p>
	<p class="normal">Ancak Marlowe’un Barabas’ı ile Shakespeare’in Shylock’u arasında çok fark vardır. Her iki yazar da aynı tarihsel ve yazınsal arka plana sahiptir. Marlowe, başkişisi yoluyla komik kötülüğü göstermek istemiştir, karakter boyutuyla fazla ilgilenmemiştir. Öte yanda Shakespeare, Shylock’un karmaşık karakteri ve onun adalet anlayışı üzerinde yoğunlaşmıştır. Shylock yalnızca Barabas gibi komik kötülüğün temsilcisi değildir, ondan daha fazla bir karakterdir. İngiliz tiyatrosunun ilk çok boyutlu Yahudisidir; onu canlı ve ilginç yapan da budur.</p>
	<p class="normal">Bazı eleştirmenler, bu oyunun sadece tefeciliğe değil, tüm Yahudi ırkına zehir zemberek bir saldırı olduğunu yazmışlardır.<sup class="calibre3"><a href="1_split_052.html#footnote-200-18" id="footnote-200-18-backlink" name="footnote-200-18-backlink">[*18]</a></sup> Bunun kanıtı olarak da, oyun boyunca Shylock’a adıyla değil, Yahudi diye hitap edilmesini göstermişlerdir. Shakespeare’in diğer bütün oyunlarına baktığımızda onun düşünce sisteminde anti-semitik bir eğilim göremeyiz. Shakespeare eldeki verilerle, diğer oyunlarında olduğu gibi bir karakter yaratma yoluna gitmiştir. Dikkatle incelendiğinde Venedik Taciri de anti-semitik bir eğilimin temsilcisi değildir. Yazar, her zaman olduğu gibi, insanlar ve insan ilişkileri üzerinde durmuştur. Shylock’tan dolayı yazarı Yahudi aleyhtarı sayarsak, Shakespeare’in yarattığı en kötü karakter olan III. Richard karakteri yüzünden, onu aynı zamanda İngiliz düşmanı da saymamız gerekirdi.</p>
	<p class="normal">Shylock, Shakespeare’in yarattığı trajikomik bir karakterdir. Her gün hakaret eden, yüzüne tüküren, aşağılayıcı bakışlarla onun Yahudiliğini ve inancını yerin dibine batıran Antonio’nun hiç mi suçu yoktur? Kim olursa olsun böyle bir aşağılama sonucunda –hele bir şey yapabilecek konumda da değilse– o kişiden nefret etmez mi? Kanımca, Shylock’un bu nefretini Antonio’nun tavırları beslemiştir, o da fırsatını buldu mu bunun intikamını almak istemiştir. Ama oyunun sonunda kaybetmiştir.</p>
	<p class="normal">Bunları yazmamın nedeni, bazı eleştirmenlerin sandığı gibi Shakespeare’in Yahudilere karşı hiçbir önyargısı olmadığını belirtmektir. Shakespeare, duyduklarına dayanarak, bizzat gözlemlemediği bir karakter yaratma yoluna gitmiştir yalnızca.</p>
	</body>
</html>