<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_12">Venedik “Efsanesi”</h2>
	<p class="normal">Venedik “efsanesi” denilen şey, hiç kuşkusuz, oyunun kurgusunu etkilemiştir. Shakespeare ve çağdaşları için İtalya her bakımdan romantik bir ülkeydi; bu yüzden İngiltere’de yazılan birçok tragedya ve komedyanın konusu İtalya’da, özellikle de Venedik’te geçiyordu. Venedik’in kendine özgü bir çekiciliği vardı. Geleneği olan eski bir cumhuriyetti; siyasette becerikli, zengin ve adalet sisteminde örnekti. Bunun yanı sıra, eğlenceyi seven bir kentti, her yıl çok sayıda turist akınına uğrardı; bu turistlerin büyük bir kısmı da İngilizlerdi.<sup class="calibre3"><a href="1_split_061.html#footnote-200-27" id="footnote-200-27-backlink" name="footnote-200-27-backlink">[*27]</a></sup> Shakespeare’in gerek yazılanlardan gerekse sözlü gelenekten Venedik hakkında bilgisi olduğu anlaşılıyor. Ama oraya gittiğine dair hiçbir belgeye rastlanmamıştır.</p>
	<p class="normal">Venedik Taciri için önemli konulardan biri, uzak ülkelerle geliştirdiği ticaret hacmi açısından ünlenmesidir. Güçlü bir ticaret filosuna sahip olduğundan başka ülkelerin yapamadığı ticareti Venedik yapıyordu. Sözgelimi, Osmanlı İmparatorluğu ile yaptığı alışveriş bu ticaret hacminde epeyi yer tutuyordu. Örneğin, imparatorluk Venedik’ten fes ithal ettikten sonra, sarığın yerini tutarak moda haline gelmiştir. İmparatorluktan Venedik’e ihraç edilen çedik pabuçlar da Venedik’te çok tutulmuştur. Hatta Commedia dell’Arte tiplerinin birçoğunun ayağında çedik pabuç olduğunu izliyoruz.</p>
	<p class="normal">Ayrıca yabancılara karşı iyi davranıldığı için yabancıların en çok para harcadıkları kent durumundaydı. Turizmden elde ettikleri kazançla ticaret filosunu büyütüyorlardı. Bir de öteki kent cumhuriyetlerine olan farkı, adalet sisteminin katılığıydı. 1593-94 yıllarında Venedik’e giden Fynes Moryson, bir senatörün iki oğlunun öteki berikini taciz edip pis şarkılar söyledikleri için idam edildiklerini yazar.<sup class="calibre3"><a href="1_split_062.html#footnote-200-28" id="footnote-200-28-backlink" name="footnote-200-28-backlink">[*28]</a></sup> Sir Lewis Lewkenor’un çevirdiği, Venedik ve Venediklilerden söz eden kitabında Contarini, kurdukları cumhuriyetin büyüklüğünden, prenslerinin ciddiyetinden, senatosunun ihtişamından, yasalarının dokunulmazlığından, insanlarının ılımlı olmasından ve eşitliği sevmelerinden söz eder.<sup class="calibre3"><a href="1_split_063.html#footnote-200-29" id="footnote-200-29-backlink" name="footnote-200-29-backlink">[*29]</a></sup> Sözün kısası, Venedik, o dönemde Avrupa’nın başkentiydi.</p>
	<p class="normal">Her ne kadar, Yahudiler yabancı sayılıyorlarsa da, inançlarında ve ticaretlerinde serbest bırakılıyorlardı. Bu o dönemde, Avrupa’nın hiçbir yerinde görülmeyen bir eğilimdi. Yalnızca özel bir giysi giymeleri gerekiyordu.<sup class="calibre3"><a href="1_split_064.html#footnote-200-30" id="footnote-200-30-backlink" name="footnote-200-30-backlink">[*30]</a></sup> Yahudilerin kendi mahalleleri  vardı, ağır vergi öderler, ama yine de iyi kazanırlardı. Yahudilere ticaret alanları kısıtlandığı için daha çok tefecilik yapmak zorunda kalırlardı. Shakespeare, bu ayrıntıların bir kısmını biliyordu. Örneğin Shylock getto’da değil, Venediklilerin yaşadığı mahallerinden birinde yaşar.</p>
	<p class="normal">Bu yazımızda oyunun yorumunu bu oyunu sahneleyecek yönetmene bıraktık. Burada yoruma katkıda bulunabileceğine inandığımız bilgiler verdik. Sanırım oyunu sahneye koyacak yönetmen açısından da bu bilgiler yararlı olacaktır.</p>
	<p class="sagnormal">Özdemir Nutku, 2010</p>
	</body>
</html>