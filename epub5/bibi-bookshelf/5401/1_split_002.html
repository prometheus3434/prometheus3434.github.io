<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_1">Oyun Üzerine</h1>
	<p class="normal">Venedik Taciri, her ne kadar 1600 yılında basılmış olsa da, kayda girdiği tarih 22 Temmuz 1598’dir.<sup class="calibre3"><a href="1_split_035.html#footnote-200-1" id="footnote-200-1-backlink" name="footnote-200-1-backlink">[*1]</a></sup> Altı hafta sonra, 7 Eylül’de, Francis Meres’in Paliadis Tamia adlı yapıtı kayda alınmıştır. Meres bu yapıtında Venedik Taciri’nden Shakespeare’in komedyalarından biri olarak söz etmiştir. Bu da, oyunun olası tarihini saptamak açısından aydınlatıcıdır.</p>
	<p class="normal">Oyunun tam olarak hangi tarihte yazıldığını saptamak bir hayli zordur. Ancak bazı kaynaklar oyunun yazılış tarihi üzerine ipuçları verebilir. San Andrés adlı bir İspanyol kalyonu fırtına yüzünden Cadiz limanına sığınmış ve Essex Kontu’nun gemileri bir baskında bulunarak, Haziran 1596’da, bütün yüküyle birlikte, bu kalyona ganimet olarak el koymuştur.<sup class="calibre3"><a href="1_split_036.html#footnote-200-2" id="footnote-200-2-backlink" name="footnote-200-2-backlink">[*2]</a></sup> Sonradan Saint Andrew adı verilen gemi ertesi yıl yine kötü serüvenler yaşamış bunun için de 1596-1597 yıllarında haberlerin başında yer almıştır. Bunun üzerine, Essex Kontu, gemisini tehlikeye atmamak için –Venedik Taciri’nde sözü geçen (III/1)– Goodwin sığlığından geçirmemek için büyük çaba harcamıştır.</p>
	<p class="normal">Başka iki olay da bu oyunun tahminen 1596 ile 1597 yıllarında yazıldığını göstermektedir. Christopher Marlowe’un The Jew of Malta (Maltalı Yahudi) 1596 yılında, Shake-speare’e rakip olan Lord Admiral’s Men topluluğu tarafından sekiz kez temsil edilmişti.<sup class="calibre3"><a href="1_split_037.html#footnote-200-3" id="footnote-200-3-backlink" name="footnote-200-3-backlink">[*3]</a></sup> Venedik Taciri’nin de, Yahudi konusunun halk arasındaki popülaritesi göz önüne alınarak bu sıralarda yazılmış olduğu düşünülmektedir. Ayrıca, Swan Tiyatrosu’nun sahibi Francis Langley, kendi tiyatrosunda oynamalarını sağlamak için oyuncularla –o dönem için büyük bir meblağ olan– yüz sterlinlik bir senet yapmıştı. Bu senedin maddelerinde ne olduğu bilinmiyor, ama Shakespeare bu senede karşılık Venedik Taciri’ni yazmıştır.<sup class="calibre3"><a href="1_split_038.html#footnote-200-4" id="footnote-200-4-backlink" name="footnote-200-4-backlink">[*4]</a></sup></p>
	<p class="normal">Metin açısından da, bu oyunun yukarıda belirtilen tarihler arasında yazıldığı üzerine bazı ipuçları bulabiliriz. Oxford Complete Works’ün editörlerine göre, metin <br class="chapter"/>
    IV. Henry’lerinin yazıldığı döneme rastlamaktadır; çünkü imgeler ve nazım henüz yeterli olgunlukta değildir. Kronolojik olarak bir tahmin yürütmek gerekirse lirik dönemden sonra (Bir Yaz Gecesi Rüyası, Romeo ile Juliet, II. Richard) ve Kral John ile birinci IV. Henry’nin ortaya çıktığı tarihler arasında yazılmıştır. Manzum bölümler, özellikle de <br class="chapter"/>V. perdedekiler lirik dönemde yazdığı oyunlardaki nazma benzer. Ancak düzyazı bölümler, Shylock’un “Yahudi’nin gözleri yok mu? Yahudi’nin elleri, organları, bedeni, duyuları, sevgileri, tutkuları yok mu?” sözleri, yazarın ilk büyük komik kişilerinden biri olan IV. Henry’deki Falstaff karakterini anımsatır. Büyük ve kişilikli kadın karakterlerinin ilki olan Portia’yı, daha sonra Beatrice, Rosalind ve Viola izlemiştir. Aynı şekilde, yakışıklı ama oldukça beceriksiz romantik kahraman Bassanio’yu, Kuru Gürültü’de Claudio, Nasıl Hoşunuza Giderse’de Orlando izlemiştir. Olumsuz komik karakterleri ortaya çıkarmada Shakespeare Shylock karakterinden çok şey öğrenmiş ve bunu geliştirerek On İkinci Gece’deki Malvolio karakterinde doruğa tırmanmıştır; çünkü burada olumlu ile olumsuzu birbiri içinde göstererek daha karmaşık bir karakter yaratmıştır. Bu da komikliğin yanı sıra burukluk duygusunu da getirmiştir.</p>
	</body>
</html>