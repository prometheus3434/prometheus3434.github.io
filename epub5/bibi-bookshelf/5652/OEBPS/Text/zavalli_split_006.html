<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zavalli</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">5</h1>

  <p class="normal">Sabahleyin gözlerimi açtığım zaman kendimi gerçek dünyada buldum. Vücudumda öyle bir yorgunluk duyuyordum ki... Düşünürken, düş ile gerçek arasında geçirdiğim bu aşk gecesini, bu gecenin ayrıntılarını, tatlarını düşünürken oda kapısının vurulmakta olduğunu duydum. Yatağımdan kalktım. Arkama sabahlık alarak kapıyı açtım, bir de baktım ki Ferit Saffet Bey...</p>

  <p class="normal">– Canım, ne var, dedim, bu kadar erken...</p>

  <p class="normal">Bilmem neden, kalbim heyecan içinde idi.</p>

  <p class="normal">Ferit Saffet Bey’in hâline, tavrına dikkat ediyordum. Düşüncesini, amacını, o suretle anlamaya çalışıyordum. Enişte bey güler yüz ile duruyor ve bana sevinçle cevap veriyordu:</p>

  <p class="normal">– Nasıl erken canım, ne diyorsun Allah aşkına? Öğle vakti yaklaşıyor.</p>

  <p class="normal">Hayretimi engelleyemedim:</p>

  <p class="normal">– Sahi mi? dedim.</p>

  <p class="normal">Buna gerçekten mi hayret etmek lâzımdı. Bu kadar uyumuş olabilmeme olanak veremiyordum. Hemen kendimi topladım:</p>

  <p class="normal">– Fırtına beni uyutmadı, dedim, sinirlerimde öyle bozuktu ki...</p>

  <p class="normal">– Neyse canım, sana bir müjde vermek için geldim. Seni rahatsız etmeye onun için cesaret aldım. Ey, ne olduğunu daha hâlâ sormuyorsun?</p>

  <p class="normal">– Neyi a benim efendim? Anlamıyorum ki...</p>

  <p class="normal">– Müjdemin ne olduğunu...</p>

  <p class="normal">– Nasıl müjde? Ne var Allah aşkına?</p>

  <p class="normal">– Büyük bir haber, bilsen ne kadar sevineceksin!</p>

  <p class="normal">Yorgun gözlerle kendisine bakıyordum. Ferit Saffet Bey beni bu kadar üzmüş olduğunu yeterli görmüş olmalı ki sağ eliyle arkasında sakladığı kırmızı renkli bir kâğıdı bana göstererek:</p>

  <p class="normal">– Telgraf, dedi, İbrahim Şemsi Bey geliyormuş, hem de bu akşam...</p>

  <p class="normal">– Ya, öyle mi? demiş bulundum.</p>

  <p class="normal">Buna sevinmek mi, yoksa üzülmek mi gerekirdi? Ne diyeceğimi âdeta şaşırmıştım. Enişte Bey:</p>

  <p class="normal">– Nasıl, diyordu, bu müjdem kıymetli değil mi?</p>

  <p class="normal">Şaşkınlığımı belli etmemeye çalışarak:</p>

  <p class="normal">– Çok kıymetli, çok kıymetli, dedim. Dudaklarımdan dökülen bu sözler beni utancımdan öldürmüştü. Bakışlarımı aşağı doğru indirmeye mecbur oldum. Göz kapaklarımın üzerine sanki yüzlerce kiloluk bir ağırlık binmişti. O sırada yerde gözüme bir şey ilişti. Aman yarabbi! Beyaz bir kurdela karyolamın önündeki halının üzerine serilmiş duruyordu. Bu kurdela Meliha’nın boynunda dün akşam fiyonk yapılmış olduğu hâlde bulunuyordu.</p>

  <p class="normal">Bedenim korkudan, kederden titriyordu. Saffet, karşımda duran şu vicdanlı çocuk; gözlerini biraz oraya doğru çevirse dün gece kız kardeşinin boynunda bağlı olan kurdeleyi şimdi benim karyolamın ayak ucunda görecekti. İşte o zaman... Aman Tanrım, ne hâle girecektim? Ayağımı kurdelenin üzerine yavaşça bastım ve:</p>

  <p class="normal">– Rica ederim, dedim, perdeleri açar mısınız?</p>

  <p class="normal">Enişte bey perdeleri açmak için yürüdü. O, perdeleri açmak ve çivilerine asmakla meşgul iken ben yavaşça eğildim. Ellerim, ayaklarım, bütün vücudum titriyordu. Suçüstü yakalanmış bir suçlunun duyabileceği bir korku ve tereddütle halının üzerinden kurdeleyi aldım, koynuma soktum. Oh, bu bez parçasını elime aldığım zaman bir ateşe yapışmış olduğumu sandım. O kadar yakıcıydı ki...</p>

  <p class="normal">Artık rahat bir nefes aldım. Kendimi âdeta büyük bir yük altından kurtulmuş zannettim. O kadar terlemiştim ki... Bütün vücudum su içinde kalmıştı. Suçlular, caniler gibi korkuyordum, titriyordum. Bununla beraber uğradığım şu hâli saklamak da istiyordum. Ferit Saffet Bey perdeleri tamamıyla açmıştı:</p>

  <p class="normal">– Mutlak fırtına için perdeleri böyle sıkı sıkıya kapamışsın, diyordu, hakikaten o ne gürültüydü...</p>

  <p class="normal">Cevap verdim:</p>

  <p class="normal">– Evet, öyle bir kıyamet ki... Cehennemler, iblisler...</p>

  <p class="normal">– Ey, cehennemler, iblisler ne oluyordu?</p>

  <p class="normal">– Ne olacak, dedim, ateş püskürüyorlardı. Korkunç sesleriyle bağırıyorlardı.</p>

  <p class="normal">Sonra enişte beyi biraz rahatlatmak istedim:</p>

  <p class="normal">– Şimşekler, gök gürlemeleri sinirlerime dokundu. Bir türlü uyuyamadım. Pencereleri kapadım. Korkaklığımı, densizliğimi dünyadan saklamak istedim.</p>

  <p class="normal">– Neler söylüyorsun Allah aşkına?</p>

  <p class="normal">– İşte, uykusuz kaldığım zaman ne söyleyeceğimi bile bilemiyorum, âdeta şaşırıyorum. Kardeşim, beni hoş gör!</p>

  <p class="normal">– Sen hâlâ çocuksun Necdet! dedi ve sonra ilâve etti, şimdi de gidip hemşiremi uyandırayım. Sanırım oda fırtınadan dün akşam uyuyamamış olmalı, şimdiye kadar kalkmadığına bakılırsa... Öyle değil mi?</p>

  <p class="normal">– Kuşkusuz, kuşkusuz...</p>

  <p class="normal">– O da bu habere kim bilir ne kadar sevinecek.</p>

  <p class="normal">– Değil mi ya, dedim.</p>

  <p class="normal">Enişte bey gitti. Kalbimin eridiğini duyar gibi oluyordum. Sanıyordum ki bedenimde dolaşmakta olan kan, sıvı değil; ateştir. O çok yakıcı madde kalbimi o kadar yakıyordu ki... Fakat bir süre sonra bedenim buz kesilmişti. Ayaklarım titriyordu. Karyolamın ayak ucuna yavaşça oturdum. Oraya âdeta yıkıldım. Biraz sonra yavaş yavaş kalktım. Akşam oturmakta olduğum koltuğa kadar ilerledim. Felç olmuş bir vücut gibi oraya düştüm. Kurdeleyi titreyen ellerimle koynumdan çıkardım. Bir müddet hayretle baktım. Sonra avuçlarımın içinde onu hırsla buruşturdum. Suçuma bir kanıt olan bu kurdeleyi gözlerimden bile saklamak istiyordum. Kendi kendime diyordum ki “Bu kurdele... Ah bu kurdele...”</p>

  <p class="normal">Akşamki durumu gözümün önüne getirdiğim zaman tüylerim ürperdi: Bir aşk gecesi görüyordum. Ben bir saadet yuvasına girmiştim. Onu hayal, rüya sanıyordum. Fakat bu kurdele... Ah bu kurdele...</p>

  <p class="normal">Şimdi pek güzel hatırlıyorum: Damarlarıma enjekte ettiğim o uğursuz sıvı kanımın zerreleri arasına karıştığı zaman vücudum uyuşmuş, beynim hayallere kapılmıştı. Ben bu hayallerle meşgulken kapı açılmıştı, Meliha içeriye girmişti. Beyaz gecelik giyinmişti. Boynunda beyaz kurdeleden bir fiyonk vardı. Omzuna atmış olduğu beyaz, ipekli, geniş şal da ona ne kadar yakışmıştı. Göz kamaştıran büyülü, sihirli edası ile perdeleri kapamamı rica etmişti. Ben perdeleri kapadım, bunu da hatırlıyorum. Döndüğüm zaman odayı karanlık içinde buldum. Meliha’nın omzunda bulunan ipekli şal düşmüş mini mini ayaklarını öpüyordu. Açık geceliğinin beyazlıkları, parlaklıkları arasında Meliha’nın solmuş rengini, baygın bakışlarını fark ediyordum. Bunu da tamamen hatırlıyorum. Sonra kalktım, birkaç adım atabildim; iki yumuşak kol arasına düştüm. Evet, sonralarını ben artık bir düş olarak kabul ettim.</p>

  <p class="normal">Fakat bu kurdele... Demek bu bir gerçekti. Ben kendimi bir cinayet uçurumunun derinliğine atmıştım; fakat bilmeyerek, elimde olmayarak... Cinayetimde ne kasıt var, ne de plan. Fakat bu, beni suçsuz gösterebilir mi? Alnımdaki “cani” lekesinden beni kurtarabilir mi acaba? Ah, işte ben bir cinayet işledim. Fakat ne diyorum, neler söylemek istiyorum. Kime sesleniyorum. Kimden af istiyorum? Vicdanımdan mı? Bak o, ne diyor: “Sefil... Alçak... Talihsiz...”</p>

  <p class="normal">Evet, evet. Ben bir talihsizim. İşte şu kurdele o talihsizliğimin bir göstergesidir.</p>

  <p class="normal">Talih beni bir uçurumdan yuvarladı. Ben o uçurumun dibinde bir aşk gecesi buldum. Ben onu hayal ediyordum, arzu ediyordum. O hayale daldım. Fakat şimdi kurdele parçası bana kabahatimi, buna cinayet diyemeyeceğim bütün kabahatimi gösterdi. Pek doğru, ben bir talihsizim. Sonraları birçok defa ağladım. Cinayetimin tanığı olan o bez parçasını gözlerime tutarak, yaşlarımı onunla silerek ağladım, ağladım.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Bu satırları yazdığım zaman yine damarlarıma şırınga ettiğim o maddenin etkisi altında bitkin bir hâldeydim. Damarlarımda o dolaşmasa da ben bunu nasıl itiraf edebilirim? İşte onun gücüne sığındım ve sana verilmek için bu kurdele parçasını sakladım. Ben onunla pek çok kereler gözyaşlarımı sildim. Bir gün o kurdele parçasını gördüğün zaman acaba bana acıyacak mısın? Yoksa vicdanımın bana hitap ettiği gibi sen, de: “Sefil! Alçak!.. Mutsuz mu” diyeceksin? Ah kardeşim; ben alçak değildim, fakat mutsuz idim... Mutsuz...</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Bilmem, bu hâlde ne kadar zaman kalmışım. Ferit Saffet Bey tekrar odama girdiği zaman geldiğini bile duymamıştım. Hayretle yüzüme bakarak demişti ki:</p>

  <p class="normal">– Ne o? Sen hâlâ giyinmemişsin! Sabah postasının son vapuruna yetişmek lâzım değil mi ya?</p>

  <p class="normal">– Neden? diye sorabildim.</p>

  <p class="normal">Fakat bu soruyu niçin sorduğumu bilmiyordum. Sanırım Ferit Saffet Bey’e karşı bir söz söylemek zorunluluğu beni öyle söyletmeye yöneltmişti.</p>

  <p class="normal">– İbrahim Şemsi Bey’i karşılamak istemiyorsan, o başka.</p>

  <p class="normal">– Neden canım? Benim de onu karşılayanlar arasında bulunmam pek tabii olamaz mı?</p>

  <p class="normal">– Öyle ise sabah postasının son vapuru ile İstanbul’a inmeye mecburuz. Yok, eğer İstanbul’a inmek istemiyorsanız kardeşinizle beraber kalınız! O kadar ısrar ettiğim hâlde o, bir türlü Şişli’ye gitmek istemedi.</p>

  <p class="normal">Ferit Saffet’e cevap verdim:</p>

  <p class="normal">– Kardeşime olan hiddetini şimdi benim üzerime mi püskürmek istiyorsun?</p>

  <p class="normal">– Yok canım! Ben ısrar ettim. O, ağladı. Gereksiz yere canını sıktığıma üzüldüm. Şimdiye kadar o benim hiçbir arzuma itaatsizlik göstermezken...</p>

  <p class="normal">– Kim bilir, belki bir gerekçesi vardır...</p>

  <p class="normal">Ferit Saffet Bey yüzüme dikkatle bakıyordu. Hayretle dedi ki:</p>

  <p class="normal">– Sen de ağlamışsın? Gözlerin kıpkırmızı...</p>

  <p class="normal">– Çocuk gibi söyleme Allah aşkına! Ağlayacak ne var ki? Akşam uyuyamadım. İşte onun eseri...</p>

  <p class="normal">– Doğrusunu söyleyeyim mi Necdet, bu sabah ben hakikaten şaşırdım. Çocuk gibi söz söylüyorum. Seni uyandırdıktan sonra Meliha’yı da kaldırdım. Telgrafı kendisine gösterdiğim zaman o da ağlamaya başladı. Kendisini tutamadığını görüyordum; çocuk gibi ağlamıyordu. Fakat gözyaşları kendiliğinden dökülüyordu.</p>

  <p class="normal">– Bu da tabii. Kocası geliyor. Sevincinden gözyaşlarını akıtmaz mı?</p>

  <p class="normal">– Evet, o da öyle. Fakat ben bir duygusallık eseri hissediyorum da...</p>

  <p class="normal">– İnsan duygularında genellikle yanılır. Bana biraz müsaade et de giyineyim.</p>

  <p class="normal">– Peki. Fakat çabuk ol. Ben salonda bekliyorum.</p>

  <p class="normal">Elbisemi acele giydim. Ufak tefek eşyamı çantamın içine doldurdum. Güzelce kilitledikten sonra anahtarını cebime koydum. Salona çıkmaya hazırlandım. Meliha ile karşılaştığım zaman ne diyecektim, nasıl bir davranışta bulunacaktım. Nihayet gücümü topladım. Salonun kapısını açtım. İçeriye girdim. Meliha orada yoktu. Enişte beyle kardeşim sessiz oturuyorlardı. Ferit Saffet Bey dedi ki:</p>

  <p class="normal">– Hele giyinebildiniz. Meliha bizi beklemedi. Arabaya binip gitti. Biz de artık gidelim. Vapurun hareketine ancak yirmi dakika kadar var.</p>

  <p class="normal">– Peki, gidelim.</p>

  <p class="normal">Ayağa kalktık, salondan çıkarak dehlizden ilerliyorduk. Kardeşime dedim ki:</p>

  <p class="normal">– Çantamı yalıya giden bir uşakla gönderirsiniz, olmaz mı kardeşim?</p>

  <p class="normal">– Niçin? Siz artık buraya gelmeyecek misiniz?</p>

  <p class="normal">– Biraz yalıya gitmek istiyorum. Bir müddet sonra yine gelirim.</p>

  <p class="normal">Vedalaştık. Selâmlar söylendi. Bir iki adım ilerledikten sonra kardeşim arkamdan seslendi:</p>

  <p class="normal">– Ağabey!</p>

  <p class="normal">Bir şey sormayı unutmuş bir adam tavrı ile fakat utanarak dedi ki:</p>

  <p class="normal">– Bu gece biz yattıktan sonra... Yok, canım sabaha karşı demek istiyorum, salonda bir sandalye deviren siz miydiniz?</p>

  <p class="normal">– Nasıl sandalye sen çıldırdın mı?</p>

  <p class="normal">– Uyanıktım. Öyle bir gürültü işittim de...</p>

  <p class="normal">Kendimi topladım, işi anlamıştım. Gayet kayıtsız ravranmaya çalıştım. Fakat bilmem buna başarabildim mi? Kardeşime olayın önemsizliğini gösterecek bir tavırla dedim ki:</p>

  <p class="normal">– Ha, şimdi anladım, sabaha yakın dışarı çıkmak gerekti. Kibritimi bulamadım. Mumu yakamadım. Karanlıkta salondan geçiyordum, bir sandalyeye çarptım, devrildi. Anlıyorsun ya, bundan ibaret...</p>

  <p class="normal">Bundan fazla birşey söylemeye gücüm yetmedi. Bu yalan sözler boğazımda düğümlenip kalıyordu. Kardeşim yaptığım açıklamaya pek de inanmış gibi görünmüyordu.</p>

  <p class="normal">Artık arkama bile bakmadan merdivenlerden indim. Çünkü Ferit Saffet Bey aşağıdaki kapının yanında bağırıyordu:</p>

  <p class="normal">– Necdet Bey! Vapura yetişemeyeceğiz.</p>

  <p class="normal">Araba hazırdı, bindik. Şimdi yokuş aşağı inerken düşünüyordum: Acaba kardeşim neden şüphelenmişti? Salonda bir sandalyenin devrilmiş olması onda ne gibi düşünceler, kuşkular yaratmıştı? Yoksa... Tüylerimin ürperdiğini duydum. İskeleye yaklaşmıştık. Vapur da Büyükada’dan hareket etmişti.</p>

  <p class="normal">Arabadan indik. Meliha’yı iskele üzerinde gördüm. Hareketsiz bir hâlde, bir heykel gibi duruyordu. Yüzündeki peçe, çehresinin mutsuzluğunu benden bile gizlemekte idi. Vapura girdik. Kendisini artık göremedim. Köprüye çıktığımız zaman enişte bey diyordu ki:</p>

  <p class="normal">– Vakit erken... Vapur ancak akşama doğru gelebilir. Şişli’ye, bizim köşke gidelim, olmaz mı? Öğle yemeğini de orada yemiş oluruz.</p>

  <p class="normal">Şişli’ye gitmek benim hiç işime gelmiyordu. Özür diledim. Yapılacak bazı işlerim olduğunu söyledim, vedalaştık. Enişte bey ayrılırken:</p>

  <p class="normal">– Akşamüstü rıhtımda buluşuruz değil mi? diyordu:</p>

  <p class="normal">– Peki! diye cevap verdim.</p>

  <p class="normal">Ayrıldık.</p>

  <p class="normal">Ne yapacağını, nasıl vakit geçireceğini bilmeyen sersem, serseri adamlar gibiydim. Bir müddet Beyoğlu’nda gezdim. Yalnız ayaklarım hareket ediyor, bedenim de onlara uyuyordu. Fakat aklım... O kadar meşguldu ki ne düşündüğümü bir türlü özetleyemiyordum. Düşünüyordum. Fakat neleri düşünüyordum? Onu kestirebilmek mümkün müydü? Ben bir suç işlemiştim. Bunu tamir mümkün değil. O hâlde neyi düşünüyordum? İşte böyle bir şaşkınlık içinde dolaşıyordum. Nihayet acıktığımı hissettim. Tokatlıyan’da yemek yedim. Ondan sonra Galata’ya indim. Rıhtım üzerindeki gazinoların birinde oturdum. Canım o kadar sıkılıyordu ki... Sigaraların birini söndürüp birini yakıyordum. Fakat zaman bir türlü geçmiyordu. Oradan da kalktım, yavaş yavaş yürüdüm, Cenyo Lokantası’na girdim. En geri taraftaki köşeye, o karanlık yere oturdum. Talihim kadar kara hayatımın sonu kadar karanlık düşünceler içinde kara hülyalara, kara düşüncelere uğramak için düşündüm, düşündüm.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Mesajeri Maritim Şirketi’ne ait bir vapurun merdivenlerini çıkmış idik ki İbrahim Şemsi beni kucakladı:</p>

  <p class="normal">– Ah kardeşim! Sizi o kadar özledim ki... diyordu. Sonra tekrar tekrar beni geniş göğsü üzerinde sıkıyordu ve meğer benim hayatımın tadı sizin aranızdaymış. Yolculuğum bana bu gerçeği anlattı, diyordu.</p>

  <p class="normal">Zavallı İbrahim Şemsi, beni kalbi üzerinde içten bir sevgiyle sıktığı zaman cebimde duran o kurdele parçası bir bıçak gibi sanki kalbimi yırtıyordu.</p>

  <p class="normal">Vapurda çok kalabalık vardı. Bundan kurtulmak içini birinci sınıf salonunda oturduk. İbrahim Şemsi mahcup bir tavırla sordu:</p>

  <p class="normal">– Meliha nasıl, iyidir ya?</p>

  <p class="normal">Ferit Saffet Bey buna cevap verdi. Dediğine dikkat bile etmedim. Aklım o derece perişandı. Geceki o hüzünlü sahne gözümün önünden bir türlü gitmiyordu. Yarabbi ben ne yapmıştım? Ne büyük bir suç işlemiştim. Ne büyük bir cinayette bulunmuştum. İbrahim Şemsi soruyordu:</p>

  <p class="normal">– Ben bulunmadığım zaman üzülmedi ya! Elbette kendisini yalnız bırakmadınız, benim yokluğumu hissettirmediniz?</p>

  <p class="normal">Cevap verebilmek mümkün müydü? Tepemden aşağı bir kova sıcak suyun dökülmüş olduğunu hisseder gibi olmuştum. Utancımdan eriyorum sandım. O, ne büyük acıydı. Bereket versin İbrahim Şemsi sorusunun cevabını beklemeye zaman bulamadı.</p>

  <p class="normal">Ferit Saffet Bey:</p>

  <p class="normal">– Haydi, ortalık tenhalaştı, çıkabiliriz artık, dedi.</p>

  <p class="normal">Kalktık, vapur hakikaten tenhalaşmıştı. Beraber getirdiğimiz uşaklar İbrahim Şemsi’nin eşyasını aldı. Vapurdan rıhtıma indik. Kalbim titriyordu. Beynim, ne diyeceğimi bilmeyecek kadar perişandı. Bir densizlik etmeden onlardan ayrılmak istedim.</p>

  <p class="normal">– Bana izin veriniz! dedim.</p>

  <p class="normal">İbrahim Şemsi sordu:</p>

  <p class="normal">– Niçin bu gece Şişli’ye gelmeyecek misiniz? Benim ise size anlatacak o kadar şeylerim var ki.</p>

  <p class="normal">– Birkaç gün sonra gelirim. Dört gün oluyor annemi görmedim.</p>

  <p class="normal">– Neredeydiniz?</p>

  <p class="normal">– Enişte beyde.</p>

  <p class="normal">Ferit Saffet Bey söze karıştı:</p>

  <p class="normal">– Dört beş gündür Ada’daydık. Heybeli’nin ne kadar güzel olduğunu bilsen... Kardeşim de orada idi. Ne güzel eğleniyorduk.</p>

  <p class="normal">Daha fazla dinlemek mümkün mü? Saatimi çıkarıp baktım:</p>

  <p class="normal">– Vapura on dakika var, dedim. Siz ise gümrükte biraz beklemeye mecbursunuz. Bana izin veriniz.</p>

  <p class="normal">İbrahim Semsi Bey elimi sıkarken üzüntü ile dedi ki:</p>

  <p class="normal">– Sen ateşler içinde yanıyorsun, ellerin titriyor. İki gözüm, sen yine hastasın! Kendini biraz tedavi ettirmiş olsan...</p>

  <p class="normal">Kibarca elimi kurtararak hızlı adımlarla yürümeye başladım. Sanki kaçıyordum.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Güneş henüz batıyordu, ben de yalıya gidiyordum, Annemin elini öperken şefkatle yüzüme baktı, ellerimi tuttu:</p>

  <p class="normal">– Oğlum, sende yüksek bir ateş var, dedi, yoksa hasta mısın?</p>

  <p class="normal">– Bilmem, gelirken vapurun güvertesinde oturdum. Serin bir rüzgâr esiyordu. Biraz soğuk almışsam.</p>

  <p class="normal">– Bir doktor çağırtalım mı?</p>

  <p class="normal">– Ne gerek var. Ha! Sana bir müjde var. İbrahim Şemsi Bey bugün geldi.</p>

  <p class="normal">– Ben de sana bir haber vereyim ama biraz kederli. İzmir’de halan vefat etmiş. Ada’ya gittiğinin ertesi günü bir telgraf aldım. Bize bu kara haberi veriyordu. Müzehher, şu zavallı kız, o da yürekler acısı. Orada yalnız kaldı. Ben de bir telgraf çektirdim, onu buraya çağırdım. İyi etmedim mi yavrum?</p>

  <p class="normal">– Ona şüphe mi var? İyi, iyi.</p>

  <p class="normal">Odama çekildiğim zaman çok rahatsız olduğumu artık anlamıştım. Soyunup yatağa yattım. Ateşler içinde yanıyordum. Ateşin yüksekliği beynimi yakıyordu, bedenimi kavuruyordu. Birtakım hayaller, kâbuslar gözlerimin önünde dolaşıyor gibi görüyordum. Fakat o hayaller, o korkunç kâbuslar, ateşlerden, cehennem alevlerinden mi yapılmışlardı acaba? Bu ateşe dayanabilmek kolay değildi. Gözlerimi kapadım, bayılmışım, öyle kalmışım.</p>

  <p class="normal">Kendime geldiğim zaman kulağıma bir ağlayış sesi geldi. Başımın ucunda bu ağlayan kim olabilirdi ve niçin ağlıyordu? Meliha mı acaba? Buna ihtimal vermiyordum. O hâlde... Gözlerimi açtığım zaman başucumda Müzehher’i gördüm. Parlak siyah gözleri ile siyah saçları ile Müzehher’i gördüm. Gözleri kıpkırmızı kesilmiş, yüzü üzüntüden, uykusuzluktan sararmıştı.</p>

  <p class="normal">Müzehher İstanbul’a ne zaman gelmişti? Bunu hatırlamıyordum. Fakat ben ne kadar halsiz idim ki... Kımıldamaya bile kuvvetim, gücüm yok.</p>

  <p class="normal">Lakin Müzehher benim yatak odamda ne arıyor? Kendisine bir şeyler sormak istedim. Konuşmamda da güç kalmamıştı. Nihayet son bir gevret ile:</p>

  <p class="normal">– Müzehher Hanım! dedim.</p>

  <p class="normal">Yerinden sevinçle fırladı. Yine öyle bir sevinç içinde bana baktı. Zavallı kız şaşırmıştı. Aklındaki perişanlığı gösteren bir tavırla dedi ki:</p>

  <p class="normal">– Annenize haber vereyim.</p>

  <p class="normal">Ne oluyordu? Ben ne olmuştum? Bunu bir türlü hatırlayamıyordum. Müzehher kapıdan birini çağırdı. Çabuk çabuk bir şeyler söyledi. Masanın üzerinde iki mum yanıyordu. Bakışlarımı odanın içinde sezdirdim. Masanın üzerinde birtakım ilâç şişeleri duruyordu. Artık anladım. Demek oluyor ki ben büyük bir hastalık atlatmışım. Müzehher tekrar içeriye girdi. Kuvvetimi toplayarak kendisine sordum:</p>

  <p class="normal">– Saat kaç?</p>

  <p class="normal">– Dokuz efendim.</p>

  <p class="normal">Saat dokuz. Demek bu zavallı kız dinlenmesini, uykusunu terk ederek gece yarılarından sonraya kadar yatağımın baş ucunda bekliyor. Ben ise onun hakkında ne kadar insafsız, ne derece merhametsiz bulunmuştum. Ben onun için bir zamanlar zevkimi, eğlencemi bile bırakmamıştım. O dakikada kendi kendime lanet ettim: “Vicdansız nankör!” dedim. Annem koşa koşa odaya girdi. Zavallı kadın ne kadar zayıflamıştı:</p>

  <p class="normal">– Sana çok şükür Yarabbi! diyordu.</p>

  <p class="normal">– Ne var? Ne oldu anne? diye sordum.</p>

  <p class="normal">– Hasta oldun yavrum. Fakat artık kurtuldun! Merak edecek bir şey kalmadı.</p>

  <p class="normal">– Kaç günden beri hasta idim?</p>

  <p class="normal">– On iki günden beri evlâdım. Sana ilâcını vereyim doktorlar öyle diyorlardı. Ayılırsa kurtulur diyorlardı. Yarabbi şükür! Sana bin şükür!</p>

  <p class="normal">Bu şefkatli kadın şimdi yine yavaş yavaş ağlıyordu. Fakat bu ağlayış, belli, sevinçten, neşedendi. Demek ben korkulu bir hastalığa tutulmuşum. On iki gün kendimi bilmemek... Evet; sıtma, buna şüphe yok.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Ertesi sabah kendimde biraz daha güç bulur gibi oldum. Yatağımın içinde hareket edebiliyordum. Ferit Saffet Bey’le kardeşim de yanıma geldi. O zavallılar da hastalığımdan beri bizim yalıda kalmışlar. Çevremde hep sevdiklerimi görüyordum. Uzun söz söylemeye gücüm yoktu. Fakat onları dinlemekten zevk alıyordum. Konuşmaları beni eğlendiriyordu. O gün öğleden sonra İbrahim Şemsi ile Ferit Saffet Bey’in annesi de geldi. Zavallı İbrahim Şemsi ne kadar üzgün görünüyordu. Ne derece düşünceli, kederli bulunuyordu. Doktorlar tehlikeyi atlattığımı müjdelediler. Demek kefeni yırtmıştım. Hâlbuki on iki gün dalmış olduğum o ölüm uykusundan keşke sonsuza dek uyanmamış olsaydım. Fakat kader. Kim bilir?</p>

  <p class="normal">Annemin, kardeşimin, bütün sevdiklerimin sözlerini dinleyerek kendimi unutmaya çalışıyordum. Bir aralık İbrahim Şemsi bir iskemle alarak baş ucuma yakın bir yere oturdu. İçtenlikle elimi sıkarak, sonra da dudaklarına götürüp sevgiyle öperek diyordu ki:</p>

  <p class="normal">– Ne kadar acı çekmiş olduğumuzu bilsen... Hepimiz seninle âdeta hasta olduk. Ya Meliha, o zavallı kardeşin yatağa serildi. Tehlikeyi geçirmiş olduğunuza dair bu sabah telgrafı aldığımız zaman kendisini güç tuttuk. “Mutlaka gitmeliyim,” diye ısrara başladı. Hâlbuki altı günden beri kendisini tedavi ettiriyoruz. Kandırıncaya kadar öyle zorluk çektik ki... Nihayet ben kendisinin ne derece hasta olduğunu sana, senin de sağlığının durumunu ona söyleyeceğimi yemin ederek kandırabildim.</p>

  <p class="normal">Şimdi Meliha’ya da acımaya başladım. Eğer ben ölmüş olsaydım bunların hepsi bitecek, her şey normale dönecek, zaman geçtikçe acılar da unutulacaktı.</p>

  <p class="normal">İbrahim Şemsi Bey’e sordum:</p>

  <p class="normal">– Hastalığı nedir?</p>

  <p class="normal">– Bilinmeyen bir hastalık... Pek çok acı çekiyor, birçok kereler de ağlıyor. Fakat bilsen nasıl bir ağlayış...</p>

  <p class="normal">– Meliha’nın bu hâli bana da dokunur. Her ikimiz de iyi olmadıktan sonra onu buraya getirmek tabii uygun olmaz.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Yatağı terk etmek için daha on gün beklemek gerekti. Havalar kışlamış, soğuklar şiddetlenmişti. Ben genelde odada oturmaya mecburdum. Ferit Saffet Bey’le kardeşim Ada’ya taşındılar. İbrahim Şemsi ara sıra bana uğruyordu. Yalıda annem, Müzehher, ben kendi kendimize kalmıştık. Bu zavallı kız, bana o derece şefkat ve sevgi gösteriyordu ki... Beni eğlendirmek, oyalamak için bütün gün yanımdan ayrılmıyor, ilâçlarımı, yemeğimi hep kendi eliyle hazırlıyordu. Ben bunda ağlayan bir aşk, fedakâr bir sevda örneği görüyordum. Gündüzleri kitap okuyarak eğlendiriyordu. Geceleri ise kendisine çekilmesini söyleyene kadar benimle beraber otururdu. Gece vakti bir lüzum üzerine zile basmış olsam annemden önce o yetişirdi. Mahcup bir tavırla:</p>

  <p class="normal">– Efendim, bir emriniz mi var, diye sorardı.</p>

  <p class="normal">– Uykum kaçmıştı da...</p>

  <p class="normal">Beni rahat ettirmek için hemen arkama yastıklar koyar ve sonra bir sandalye alarak karşımda terbiye ile otururdu.</p>

  <p class="normal">Annem, Müzehher’in ud çalmakta olduğunu söylemişti. Birkaç defalar rica ettiğim hâlde bir türlü çaldıramadım. Ben ısrar ettikçe o yalvaran bir tavır alarak:</p>

  <p class="normal">– Dinletecek bir şey değil, rica ederim ısrar buyurmayınız, derdi.</p>

  <p class="normal">Müzehher’le bir gün yalnız bulunuyorduk, beni bir zamandan beri acı içinde bırakan bir derdi, bir düşünceyi halletmek istedim. Kendisine dedim ki:</p>

  <p class="normal">– Müzehher Hanım size bir şey sormak istiyorum. Doğru söyleyeceğinize söz verir misiniz?</p>

  <p class="normal">– Efendim, doğru söyleyeceğimden şüphe mi ediyorsunuz?</p>

  <p class="normal">– Hayır. Fakat gönlüm böyle istiyor, söz veriniz lütfen…</p>

  <p class="normal">– Doğru söyleyeceğime emin olunuz efendim!</p>

  <p class="normal">– Hastalığım zamanında birçok defalar sayıklamış olacağım tabiidir. Ateşin etkisi böyledir. Çoğu zaman yanımda siz bulunuyordunuz, neler söylediğimi hatırlıyor musunuz?</p>

  <p class="normal">Müzehher’in yüzüne dikkatle bakıyordum. Zavallı kız gözlerini yere indirdi. Yüzü kıpkırmızı olmuştu:</p>

  <p class="normal">– Niçin cevap vermiyorsunuz, dedim.</p>

  <p class="normal">Müzehher’in üzüntüsü pek belli idi. Onu için için ağlar gibi görüyordum. Bakışları yere dikilmiş olduğu hâlde cevap verdi:</p>

  <p class="normal">– Evet, pek çok defalar sayıklıyordunuz. Fakat neler söylediğinizi hatırlayamıyorum, çünkü biz o sırada o kadar büyük bir telâş ve keder içindeydik ki...</p>

  <p class="normal">Görüyordum. Zavallı kızın o dakikadaki üzüntülerini hissediyordum. Bana karşı bu konuda yalan söylemeyi daha hayırlı, daha uygun buluyordu. Fakat onda gördüğüm üzgün, o mahcup davranış bana bütün gerçeği gösteriyordu.</p>

  <p class="normal">Hastalığım sırasında ben cinayetimi acaba itiraf etmiş miydim? Müzehher benim ağzımdan bu acı gerçeği öğrenmiş miydi?</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Yataktan kalktıktan sonra bir ay kadar geçtiği hâlde Meliha yalıya gelmemişti. Ben artık tamamıyla iyileşmiştim. Ancak kış şiddetle devam ediyordu. Onun için yalıdan dışarı çıkmağı uygun bulmuyordum. Ferit Saffet Bey’le İbrahim Şemsi yine ara sıra bize geliyorlardı. Bir akşam da kardeşim yalıya gelmişti. Bu, cumartesi günüydü. Hava biraz açık görünüyordu. Bulutlar gökten sıyrılmıştı, kar, yağmur yoktu. Yalının deniz yönündeki bir odasında Müzehher ile oturuyorduk. O sırada hizmetçi kız odadan içeri girdi:</p>

  <p class="normal">– Efendim, Meliha Hanımefendi geliyor, dedi.</p>

  <p class="normal">O dakikada kalbime bir ateş düşmüş kadar acı içinde kalmış olduğumu hissettim. Vücudumdan soğuk terler akıyordu.</p>

  <p class="normal">Müzehher’e baktım. O, benden daha ziyade kederli görünüyordu. Kuvvetimi topladım:</p>

  <p class="normal">– Meliha Hanım’ı karşılayalım, dedim.</p>

  <p class="normal">Karşılamaya çıktık. Meliha Hanım da diğer bir odada çarşafını çıkarmış olduğu hâlde bize doğru geliyordu. Meliha’nın yanında annesi de vardı. Rengi biraz sararmış, fark edilecek derecede zayıflamıştı. Bu hâli Meliha’nın da pek ziyade acılar çekmiş olduğunu kanıtlıyordu. Zorla güler yüz göstermeye çalışarak Meliha elimden tuttu:</p>

  <p class="normal">– Sizi pekiyi görüyorum, dedi, hâlbuki beni çok korkutmuşlardı.</p>

  <p class="normal">– Evet, şimdi iyi olduğumu ben de hissediyorum, fakat önceden görmüş olsaydınız...</p>

  <p class="normal">Müzehher biraz ileride piyanoya dayanmış olduğu hâlde hareketsiz duruyordu. Fakat yüzünde öyle hoşnutsuzluk belirtileri görüyordum ki bu hâl bana da acı veriyordu. Sözü başka bir yere çevirmek için Meliha’ya dedim ki:</p>

  <p class="normal">– Müzehher Hanım’ı tanımazsınız değil mi? Halamın kızı şimdi de çok şefkatli arkadaşım.</p>

  <p class="normal">İki kadın birbirlerini selamladılar. Müzehher sonra da Meliha’nın annesine doğru yürüdü, hürmetle eteğini öptü. Meliha onun bu hâllerine çok dikkat ediyordu. Sonra bu kızın rekabete değer bir şey olmadığını bana anlatmak istiyormuşçasına ve Müzehher’e işittirecek derecede yüksek bir sesle demişti ki:</p>

  <p class="normal">– Müzehher Hanım’ı annem pek övüyordu. Belli, gerçekten melek...</p>

  <p class="normal">Bu sözleri söylediği sırada alayı andıran bir gülüşü tutamamış gibi görünüyordu. Sabredemedim, Müzehher’i böyle bir alay altında ezdirmek istemedim. Dedim ki:</p>

  <p class="normal">– Hastalığım sırasında bana etmiş olduğu hizmetleri bilseniz...</p>

  <p class="normal">– O hâlde kendisine teşekkür etmeye borçluyum, öyle değil mi Müzehher Hanımefendi? dedi.</p>

  <p class="normal">Müzehher, zavallı kız sapsarı kesildi. Bir dakika sonra yüzüne hücum eden kan o esmer çehreyi pembeleştirmişti. Kendisini toplayarak ve utancını saklamak isteyerek:</p>

  <p class="normal">– Estağfurullah efendim, dedi, zaten bu benim görevimdi.</p>

  <p class="normal">Meliha bu esmer yüzlü kızın nezaketinden sıkıldı. Zehir saçan bir tebessümle bana dedi ki:</p>

  <p class="normal">– Sizi tebrik ederim. Şefkatli arkadaşınız hakikaten pek nazik, pek değerli!</p>

  <p class="normal">Müzehher üzüntüsünü gizleyemiyordu. Minimini dudaklarının titremekte olduğunu görüyordum. Müzehher’e dedim ki:</p>

  <p class="normal">– Meliha Hanım’a rica ederiz, bugün bize piyano çalarlar.</p>

  <p class="normal">Meliha bu sözümde sanki bir alay noktası bulunduğunu bana anlatmak isteyerek cevap verdi:</p>

  <p class="normal">– Artık o kadar dinlenecek bir şey ki... Müzehher Hanım, düşününüz. Ben ne zaman piyano çalsam Necdet Bey’in sinirleri tutar.</p>

  <p class="normal">– Siz yine böyle insafsızlık ediyorsunuz, dedim.</p>

  <p class="normal">– Siz böyle alay ettikçe...</p>

  <p class="normal">– Yok, rica ederim.</p>

  <p class="normal">– Ricaya gerek yok; Allah aşkına öyle değil mi kardeşim?</p>

  <p class="normal">Meliha Müzehher’e kardeş diye hitap ediyordu. Zavallı kız bundan sıkılarak ezilip büzülüyordu. Nihayet ne söyleyeceğini şaşırmış bir tavırla:</p>

  <p class="normal">– Bilmem efendim, dedi.</p>

  <p class="normal">Meliha bir kere beni, bir kere de Müzehher’i süzdü. Bu aptal, söz anlamaz, espri bilmez kızı kendisiyle rekabete değer görmüyordu. Elinde olmadan bir kahkaha fırlattı. Fakat bu kahkahayı açıklamak için Müzehher’e dedi ki:</p>

  <p class="normal">– Siz Necdet Bey’i fazla tanımıyorsunuz. Benim bildiğim gibi onu bilseniz...</p>

  <p class="normal">Müzehher çok gergin görünüyordu. Gözlerini yere indirdi:</p>

  <p class="normal">– Gerçekten öyle… Kendisini sizin gibi bilmem efendim, dedi.</p>

  <p class="normal">İşte bu Meliha’ya karşı çok müthiş bir darbe idi. Meliha o dakikada ateş püsküren bakışlarını bana çevirdi. Sonra da Müzehher’i süzmeye başladı.</p>

  <p class="normal">Zavallı kız, verdiği cevabın anlamsız düşmüş olmasından korkuyor gibi gözlerini yerden kaldıramıyordu. Annem ve Meliha’nın annesi odanın bir köşesine çekilmiş kendi kendilerine konuşuyorlar, bizim sohbetimize katılmaya gerek bile görmüyorlardı.</p>

  <p class="normal">Müzehher artık odada durmak istemedi. Öyle sanırım ki elinde olmaksızın Meliha’ya vurduğu darbenin önemini anlamıştı. Onun için çekildi. O, çıktıktan sonra Meliha’ya sordum:</p>

  <p class="normal">– Müzehher Hanım nasıl?</p>

  <p class="normal">Alaylı bir bakışla yüzüme baktı. Omuzlarını hafif bir surette silkti ve:</p>

  <p class="normal">– Aptal, dedi.</p>

  <p class="normal">– Fakat o kadar duygulu, o derece vicdanlı bir kız ki... Gerçi terbiyesi biraz noksanca ama...</p>

  <p class="normal">– Öyle ise sizi tebrik ederim.</p>

  <p class="normal">Sonra bir köşede konuşan annelerimize dönerek:</p>

  <p class="normal">– Bizi yalnız bıraktınız, dedi.</p>

  <p class="normal">Meliha konuşmayı kesmek istiyordu.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Akşama kadar beraber oturduk. Müzehher de ara sıra yanımıza geliyor, sonra bir iş bahane ederek tekrar çekiliyordu. Meliha’ya o kadar rica etmiş olduğumuz hâlde piyano çaldıramadık. Akşam yaklaştığı sırada:</p>

  <p class="normal">– Anne! Artık gidelim, dedi. Sordum:</p>

  <p class="normal">– Nasıl, siz bu gece burada kalmayacak mısınız?</p>

  <p class="normal">Meliha dudaklarının ucunu biraz büktü:</p>

  <p class="normal">– Beyden izin almadık da... dedi.</p>

  <p class="normal">Ağzımdan elimde olmayarak şu sözler döküldü:</p>

  <p class="normal">– Ne zarar var? İbrahim Şemsi benim kardeşim...</p>

  <p class="normal">Meliha kızardı, önüne baktı. Sonra yüzünde birtakım hoşnutsuzluk belirtisi görüldü. Müzehher de son derece üzüntülü görünüyordu. Bu hâlini saklamak için yüzünü biraz öbür tarafa çevirmişti. Ya ben… Yerlere, evet yerlere geçmiştim. Meliha tahammülsüzlüğünü gösterir bir tavırla:</p>

  <p class="normal">– Anne, dedi, rica ederim artık kalkalım!</p>

  <p class="normal">Meliha şu dakikada pek sinirli, üzgündü. Fakat bu durumu başka bir tarafa bağlamak için:</p>

  <p class="normal">– Ya, bey bizi beklerse, diyordu.</p>

  <p class="normal">Ah bu sahte tavırları, bu yalancı davranışları gösteren bu hırçına karşı kahkahalarla gülmek lazımdı. Fakat kendimi kontrol etmeyi başardım. Dedim ki:</p>

  <p class="normal">– İbrahim Şemsi Bey hakikaten merak eder. Fakat siz?</p>

  <p class="normal">– Ben mi, diye soruyordu. Sonra cevap bulamamış olmaktan sıkılarak:</p>

  <p class="normal">– Çarşafımı, diyor, anne, rica ederim kalkalım, geç kalıyoruz.</p>

  <p class="normal">Acele ile çarşaflandılar. Giderken merdivenin yanında elini sıktım:</p>

  <p class="normal">– Ara sıra buyurunuz! Beni de görünüz! Bir yere çıkmıyorum, dedim.</p>

  <p class="normal">Eli ateşler içinde yanıyordu. Meliha’nın hareketlerinden, sözlerinden, muamelelerinden çok iyi anladım... O, Müzehher’i kıskanmıştı. Onlar gittikten sonra Müzehher’e sordum:</p>

  <p class="normal">– Meliha Hanım’ı nasıl buldunuz bakayım?</p>

  <p class="normal">– Oh! Pek nazik, cevabını verdi, o kadar nazik, o kadar terbiyeli ki...</p>

  <p class="normal">Soğuklar olanca şiddeti ile devam ettiği için hiçbir yere çıkamıyordum. Şubat ayı girmişti. Ben de artık tamamıyla iyileşmiştim. Vücudumda az bir güçsüzlükten başka bir şey duymuyordum. Müzehher de pek memnun görünüyordu. Meliha’nın ilk ziyaretinden doğan etki geçmişti. Genç kızın her hâline dikkat ediyordum. Süsüne pek önem veriyordu. Bana güzel görünmek, sevdirmek daha doğrusu kendisine acındırmak için zekâsının ve inceliğinin en ince noktalarını meydana koymaya çalışıyordu. Benim kalbimde de bu gamlı, hüzünlü kıza karşı merhamet duygusu uyandırıyordu. Evet; acımaya başlamıştım. Fakat kendisini sevemiyordum. Sevebilmek ihtimalini de göremiyordum. Fakat Meliha... Ben onu bütün o ihanetleri ile bütün o kusurları, ayıplar ile seviyordum. Meliha denildiği zaman ciğerlerimin geniş bir nefes aldığını, kalbimin bin türlü acılar arasında bir aşk eseri duyduğunu hissederdim.</p>

  <p class="normal">Hayır! Ben bu uğursuz aşkı kalbimi tırnaklarımla paralasam oradan çıkarmak yine mümkün olamayacak. O aşk artık kanıma karışmış. Bu kan damarlarımda dolaştıkça, bu kalp hareketinde devam ettikçe o aşkın benden geçmek ihtimali de yok.</p>

  <p class="normal">Bir gün, gökyüzünden kucak kucak karlar dökülüyordu. Havada şiddetli bir soğuk vardı. Ortalık bembeyaz kesilmişti. Her taraf buz tutmuştu. Parmaklarımla camların buzlarını siliyordum. O sırada Müzehher odaya girdi. Keyifsizliğini gösterir bir sesle:</p>

  <p class="normal">– Meliha hanımefendi geldi, dedi.</p>

  <p class="normal">Böyle bir havada Meliha’nın yalıya gelmesine bir türlü anlam veremiyordum. Salona gittim. Meliha’nın rengi evvelce gördüğümden daha çok sararmıştı. Beni görür görmez ayağa kalktı. Muhabbetle elimi sıktı ve dedi ki:</p>

  <p class="normal">– Böyle bir havada ziyaretimi garip görüyorsunuz değil mi? Bakışlarınız bana bu soruyu soruyor.</p>

  <p class="normal">Bir dakika durdu, dikkat ettim; bakışlarından dökülen aşkın sıcaklığı yüzümü okşuyordu. Gayet yavaş ve hiç kimsenin işitemeyeceği bir sesle:</p>

  <p class="normal">– Merhametsiz. Seni görmeden yaşayamıyorum, sözlerini heyecanla söyledi.</p>

  <p class="normal">– Rica ederim, dedim. Kalbimde öyle bir heyecan olmuştu ki... Bu cesur kızın tavrından, her hareketinden korkuyordum. Müzehher uzakta duruyordu. Fakat bizi de göz önünde bulunduruyordu. Müzehher’in yüzünün çokça sararmakta olduğunu görüyordum. Selamlar alınıp verildikten sonra koltuklara oturduk. Öteden beriden konuştuk. Meliha bir aralık elimden tuttu. Beni piyanonun önüne götürdü. Titreyen elleri ile notaları karıştırıyor ve pek yavaş bir sesle bana diyordu:</p>

  <p class="normal">– Sizinle biraz gizlice görüşmek isterdim.</p>

  <p class="normal">– O, imkânsız. Çünkü Müzehher...</p>

  <p class="normal">– Müzehher, Müzehher, hep bu kız...</p>

  <p class="normal">– Canım bu zavallı kızın ne günahı var?</p>

  <p class="normal">Meliha cevap vermedi. Beni bir defa süzmüş, sonra kahkaha ile gülmüştü. Salıverdiği kahkahada öyle olaylar vardı ki zavallı Müzehher’i eritmeye yeterdi. Sonra masaya doğru ilerledi. Orada bıraktığı çantasının içinden uzun, gayet zarif bir kitap çıkardı. Koltuğun üzerine uzandı. Kıvrak, önemli bir sesle dedi ki:</p>

  <p class="normal">– Necdet Bey, şöyle gelmez misiniz?</p>

  <p class="normal">Yanında bulunan koltuğa oturdum:</p>

  <p class="normal">– Andre Turye’nin bir kitabı, dedi, “Hayatımın Baharı”, hoş bir isim değil mi?</p>

  <p class="normal">Sonra bana doğru biraz eğilerek kitabın kabı üzerinde bulunan baş başa dayanmış zarif, güzel iki kız resmini göstermek bahanesi ile ve pek yavaş bir sesle sordu:</p>

  <p class="normal">– Müzehher Hanım Fransızca bilmez değil mi?</p>

  <p class="normal">– Hayır, cevabını verdim. O, güldü. Bu gülüş onun memnun olduğunu gösteriyordu. Kitabın yapraklarını biraz karıştırdı. Ve herkese işittirebilecek şekilde:</p>

  <p class="normal">– Ne güzel kitap, dedi, vapurda biraz gözden geçirdim. O kadar beğendim ki... Rahatsız etmezsem size biraz okuyayım.</p>

  <p class="normal">Meliha kitabı açtı. Titrek, etkili bir ses ile Fransızca olarak bana bir şeyler söylüyor ve yaprakları çeviriyordu. Gözlerini kitabın sahifelerinden ayırmadığı hâlde bana söylediklerinin özeti şu idi:</p>

  <p class="normal">– Beni dinleyiniz! Bugün sizinle tartışmaya gelmiştim. Artık böyle yaşamaktan bıktım. Siz hastalığınızı bahane ederek hiçbir yere çıkmıyorsunuz. Ben ise her zaman gelmeye cesaret edemiyorum. Böyle ayrı yaşamaktansa... Ne için saklayayım! Bir de sizi şimdi kıskanıyorum. Bu sözlerime güleceksiniz. Fakat bunları çok ciddi söylüyorum. Sizi şiddetle kıskanıyorum. Kimden? Esmer, çirkin, terbiyesiz bir kızdan... Niçin kıskanıyorum, biliyor musunuz? Çünkü o artık sizinle daima beraber bulunuyor. Ben ise sizden uzak kalıyorum. Onu sevmeyeceğinizi biliyorum. Oh, buna kesinlikle eminim. Kendisini size sevdirecek özelliklerin, cazibelerin hiçbirisi onda yok. Fakat ben onun şansını, yerini kıskanıyorum. Bu sabah bunları düşünüyordum. Birdenbire sinirim tuttu. Anneme “Bugün yalıya gidelim!” dedim. Yalvardım ısrar ettim. Nihayet kendisini razı ettim. Buraya niçin geldim, biliyor musunuz? Sizi alıp Şişli’ye götürmek için...</p>

  <p class="normal">Fransızca olarak kendisine birdenbire dedim ki:</p>

  <p class="normal">– Buna ihtimal veriyor muydunuz?</p>

  <p class="normal">– Neden? Neden?</p>

  <p class="normal">Sanki biz kitap üzerine tartışıyormuşuz gibi bir tavır almıştık. Fakat Meliha artık kaybetmişti. Çünkü kitaptan çevirmiş olduğu yirmi otuz sahifeyi kapayarak ve kitabı da kucağına bırakarak hiddetle yüzüme bakıyordu. Türkçe olarak dedim ki:</p>

  <p class="normal">– Fakat bu o kadar güzel bir kitap değil. Bu, ‘hayatın baharı’ değil, ‘ömrün sonbaharı’.</p>

  <p class="normal">– Evet, evet. Sonbahar pek doğru...</p>

  <p class="normal">Müzehher hayretle bizi izliyordu. Zavallı kız bir şey anlamış görünmemekle beraber üzüntüsünü engelleyemiyordu. Kadınlar o kadar hassastırlar ki... Eminim, Müzehher, Meliha’nın sözlerinden bir şey anlamıştı. Çünkü artık dayanamadı. Rengi sapsarı kesildi. Yüreğinin çarpıntısı titremesinden anlaşılıyordu. Müzehher duramadı, dışarıya çıktı. Onun çıkmasından yararlanarak valideye dedi ki:</p>

  <p class="normal">– Büyük Hanımefendi, Necdet Bey’i beraber alıp götürmek istiyoruz. Müsaade buyurur musunuz?</p>

  <p class="normal">– O, kendi bilir, kızım.</p>

  <p class="normal">– Yok, Meliha Hanım, böyle havada çıkmak doğrusu çılgınlık, dedim.</p>

  <p class="normal">– Siz bize çılgın mı diyorsunuz yani?</p>

  <p class="normal">– Hayır. Kendim için demek istiyorum.</p>

  <p class="normal">O sırada Müzehher içeri girdi. Sıkılarak büzülerek yine o heyecanla dedi ki:</p>

  <p class="normal">– Selamlığa misafir gelmiş, efendim.</p>

  <p class="normal">Ayağa kalktım. Af isteyen bir şekilde:</p>

  <p class="normal">– Müsaade buyurursunuz ya! dedim.</p>

  <p class="normal">Meliha suratını biraz asmıştı. Selamlığa çıktığım zaman orada kimseyi bulamadım. O anda bütün gerçeği anladım. Zavallı Müzehher, seni sevebilmek mümkün olsa...</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Selamlıkta iki üç saat zaman geçirdim. Hareme girdiğim zaman Meliha gitmişti. Müzehher’i aradım. Bir ara annemle beraber içeri girdim. Rengi çok sararmıştı:</p>

  <p class="normal">– Müzehher Hanım ne oldunuz, dedim.</p>

  <p class="normal">Eliyle kalbini gösterdi. Kesik bir sesle cevap verdi:</p>

  <p class="normal">– Heyecan, bir şey değil, geçer.</p>

  <p class="normal">– Bir doktor çağırmış olsak...</p>

  <p class="normal">– Gerek yok, efendim. İzmir’de de bana böyle çarpıntı gelirdi.</p>

  <p class="normal">Zavallı kız çok kuvvetsiz görünüyor, kalbinin şiddetle atmakta olduğu fark ediliyordu.</p>

  <p class="normal">Müzehher’in sözünü dinlemedim. Bize yakın bir yalıda oturan doktora haber gönderdim! Gelip muayene ettiği zaman hastaya gülümseyerek:</p>

  <p class="normal">– O kadar önemli değil, yarına kadar bir şeyiniz kalmaz. Merak etmeyiniz, dedi.</p>

  <p class="normal">Doktorla beraber selamlığa çıktım. Bana ciddi bir tavırla dedi ki:</p>

  <p class="normal">– Size gerçeği söylemeye mecburum. Hanımda kalp hastalığı var. Şimdilik tehlikeli diyemem. Fakat ona eğilimi var.</p>

  <p class="normal">– Aman doktor! Bunu nasıl tedavi edebiliriz?</p>

  <p class="normal">– Kendisini sıkmazsınız. Kalp her zaman ferah ve rahat olmalıdır. Acı, endişe kendisi için çok zararlı. Gıdalı ve hafif yemekler yemeli. Bilimin gösterdiği tedavi işte bu...</p>

  <p class="normal">Doktor çekilip gittiği zaman beni dehşetli bir endişe aldı. Müzehher’i sıkmamak, düşündürmemek... O, mümkün müydü? Arada Meliha varken...</p>

  <p class="normal">Gerçi ertesi gün Müzehher’in heyecanı geçmişti. Fakat istirahat etmek için odasından çıkmasına mani oldum. O akşam onun yatak odasında birleştik. Fransızca resimli bir kitap getirmiştim. Ona bakıyorduk. Resimlerini de tarif ediyordum. Başlarımız kitabın üzerine eğilmişti. Saçlarımız, birbirine değiyordu. Birbirimize o kadar yakın bulunuyorduk. Annem bizim bu hâlimizi seyrediyordu. Bilinçsiz bir hareketle başımı çevirip kendisine baktığım zaman, göz kapaklarının arasından kurtulmuş olan bir damla yaşın yuvarlanmakta olduğunu gördüm.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Bir hafta sonra bir sabah odama annem geldi. Yanımdaki koltuğa oturarak, minimini çocuklar gibi beni sevdi, okşadı. Hissediyordum ki bana söylemek istediği birtakım şeyler var. Fakat söylemeye cesaret edemiyordu. Nihayet cesaretini topladı ve:</p>

  <p class="normal">– Oğlum sana bir şey söylemek istiyorum ama canının sıkılmayacağını bilsem...</p>

  <p class="normal">– Niçin böyle yapıyorsun anneciğim. Asıl bu muameleler beni üzer. Ben senin evladın değil miyim? İstediğini söylemek hakkına sahip değil misin?</p>

  <p class="normal">– Necdet, bugün seninle iki arkadaş gibi konuşmak istiyorum. Daha doğrusu seninle sohbet etmek istiyorum.</p>

  <p class="normal">– Pekâlâ... Nasıl arzu edersen...</p>

  <p class="normal">Annem sandalyesini bana biraz daha yaklaştırdı. Sanki söyleyeceği sözün kimse tarafından işitilmiş olmasından korkuyormuş gibi bana daha ziyade yakın bulunmak istiyordu:</p>

  <p class="normal">– Oğlum dedi, bu kız yavaş yavaş ölüyor.</p>

  <p class="normal">– Hangi kız, diyebildim.</p>

  <p class="normal">– Müzehher, cevabını verdi ve ekledi, hissetmiyor musun yavrum, bu zavallı kızın günden güne eridiğini, sarardığını hissetmiyor musun?</p>

  <p class="normal">– Evet, ben de görüyorum. Fakat çare ne?</p>

  <p class="normal">– Çare mi? O pek kolay. Âdeta senin elinde.</p>

  <p class="normal">– Anneciğim ne demek istiyorsun? Anlamıyorum ki.</p>

  <p class="normal">– Bunda anlaşılmayacak bir şey yok yavrum. Beni dinleyecek olsan...</p>

  <p class="normal">– Peki, diyelim ki sizi dinlemiş olayım, o zaman ne yapmam gerekecek?</p>

  <p class="normal">– Müzehher’i alırsın, ikiniz de mutlu olursunuz olur biter.</p>

  <p class="normal">– Müzehher’i almak mı? Mutlu olacağımızı nasıl anlayabiliyorsunuz?</p>

  <p class="normal">– Beni açıktan açığa söyletme oğlum! Müzehher seni çıldırasıya seviyor. Sen bu kızın duygularını fark edemiyorsun.</p>

  <p class="normal">– Anlıyorum, ben de bunu tahmin ediyorum. Fakat doğrusunu söyleyeyim mi anne! Ben Müzehher’i alamam.</p>

  <p class="normal">– Niçin?</p>

  <p class="normal">– Çünkü ben kendisini asla sevmedim. Sevemeyeceğimi de anlıyorum. Birinci engel bu. İkincisine gelince; ben kendisini mutlu edemem.</p>

  <p class="normal">– Niçin, canım, niçin?</p>

  <p class="normal">– Çünkü o... anlatması uzun.</p>

  <p class="normal">Kendimi topladım. Anneme karşı ben neyi itiraf edecektim. Hangi emellerimi, hangi hislerimi söyleyecektim? Annem mahzun mahzun yüzüme bakıyordu. Onun gönlünü almak için:</p>

  <p class="normal">– Anneciğim, dedim, ben kendimi biliyorum. Müzehher’i mutlu edemeyeceğimi pekâlâ hissediyorum.</p>

  <p class="normal">– O halde şu zavallı kız bu gidişle ölecek. Gözümüzün önünde yavaş yavaş söndüğünü göreceğiz. Sen buna acımaz mısın oğlum?</p>

  <p class="normal">– Ne kadar acıdığımı bir bilse...</p>

  <p class="normal">– O halde?</p>

  <p class="normal">– Bana bir iki gün müsaade ediniz! Bu meseleyi ayrıntılı düşüneyim.</p>

  <p class="normal">– Merhametsiz!</p>

  <p class="normal">Annem bu son kelimeyi söylediği zaman neredeyse ağlayacaktı.</p>

  <p class="normal">Zavallı kadın benim ne acılı günler ve geceler geçirdiğimi nereden bilsin? Ne dayanılmaz işkenceler çektiğimi nereden hissetsin?</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Düşünüyordum. Müzehher’i almamak, son ümitlerini kırmak, onu öldürmek demekti. Bununla nefsime karşı bir ikinci cinayet işlemiş olacaktım. Bu cinayetim öncekinden çok daha beter olacaktı. Çünkü bunda kasıt var.</p>

  <p class="normal">Onu almak... Meliha’yı kıskançlığından çıldırtmak demekti. Meliha, bu hırçın kız o zaman her türlü çılgınlıklar yapmaya başlayacak, beni bezdirecekti. Belki...</p>

  <p class="normal">Düşüncelerim hep acı sonuçlar, hüzünlü noktalar gösteriyordu. Uzun uzun düşündüm. Bir aralık bir ümit güneşi görür gibi oldum. Şu idi: Bunu evvelce Meliha’ya sorsam, Müzehher’in, bu zavallı kızın acılarını anlatsam... Belki kim bilir...</p>

  <p class="normal">Ertesi gün sabahleyin giyindim. İki buçuk aydan beri ilk defa olarak evden çıktım. Hava da o gün iyice açıktı. Şişli’ye gittim. Meliha benim gelişimi memnuniyetle karşıladı:</p>

  <p class="normal">– Bizim için bu ne büyük şeref, diyordu.</p>

  <p class="normal">– Sizinle uzun uzadıya görüşmek için geldim, dedim.</p>

  <p class="normal">– Öyle mi? Söyleyeceğiniz sözler mutlaka önemli olmalı.</p>

  <p class="normal">– Evet, gerçekten önemli.</p>

  <p class="normal">İbrahim Şemsi köşkte yoktu. Annesi ile bir müddet görüştük. O da çekildi. Biz yalnız kaldık. Meliha bir sandalye alarak karşıma oturdu. Eli ile saçlarımı okşamak istiyordu. Kendisine yalvaran bir bakışla baktım:</p>

  <p class="normal">– Ciddi olalım, dedim. Meliha gülüyordu:</p>

  <p class="normal">– Demek ki cidden mühim bir mesele var, öyle mi?</p>

  <p class="normal">– Evet, size büyük bir rica için geldim.</p>

  <p class="normal">– Tuhaf... Ne gibi bir rica?</p>

  <p class="normal">– Sizden bir izin isteyecektim.</p>

  <p class="normal">– Bu ne demek? Doğrusu anlayamıyorum.</p>

  <p class="normal">– Öyle ise izin veriniz de söyleyeyim. Bir zavallı kız var ki tehlikeli bir derde tutulmuş bulunuyor. Kalp hastası... İşte o kız adına sizden izin istemeye geldim...</p>

  <p class="normal">– Müzehher’den bahsetmek istiyorsunuz, değil mi? Anlıyorum, siz birbirinizi seviyorsunuz veya öyle görünmek istiyorsunuz. Yalıya geldiğim zaman onun sizi çıldırasıya sevdiğini anlamıştım. Kadınlar, birbirlerinin hislerini kolayca keşfedebilirler. Evet, o sizi şiddetle seviyor. Ya siz?</p>

  <p class="normal">– Ben mi? Ben yalnız acıyorum. Bu zavallı öksüz kızı ölümden kurtarmak istiyorum. İşte o kadar...</p>

  <p class="normal">– Necdet Bey! Siz hakikaten pek merhametlisiniz! Kadınların acılarını, üzüntülerini anlayıp, onları teselli etmek... Oh! Doğrusu bu, size özgü bir büyüklük...</p>

  <p class="normal">– Rica ederim beni incitmeyiniz! Ben ise sizinle ciddi konuşabileceğimi zannetmiştim.</p>

  <p class="normal">– Ciddi mi konuşalım? Pekâlâ... Siz merhamet ettiğiniz bir kızın hayatını kurtarmak istiyorsunuz. Ne güzel... Ne âlâ... Fakat hiç düşünmüyorsunuz ki ötede bir kız, size âdeta tapmaktan başka suçu olmayan bir zavallı bu hareketinizden dolayı mahvolup gidecek. Birini kurtarmak için diğerini feda etmek... Beyefendi! Bu bir tercih meselesidir. Demek oluyor ki siz de Müzehher Hanım’ı seviyorsunuz. Onun masum, lekelenmemiş gönlü sizin uğrunuza kendisini ve namusunu feda etmiş diğer birinin sevgisinden, aşkından daha kıymetli öyle mi? Oh, şimdi bunu takdir ediyorum. Hatamı şimdi daha iyi anlıyorum. Yaptıklarımın cezasını çekiyorum. Ben de sizin yerinizde olmuş olsaydım öyle hareket edecektim. Oh, ben şimdi kendime lanet etmeliyim. Evet, size karşı zayıf bulundum. Kendimi yönetmekten acizdim. Siz de benim o zayıflığımdan yararlandınız.</p>

  <p class="normal">– Ben mi, ben mi? Sizden yararlanmak mı? Ah, bunu yüzüme vuruyorsunuz, öyle mi? Meliha Hanım siz gerçekten pek merhametsizsiniz!</p>

  <p class="normal">– Siz de pek merhametlisiniz beyefendi!</p>

  <p class="normal">Her ikimizde öfke ve üzüntüden titriyorduk. Sinirlerimiz yine gerilmişti. Fakat birbirimize karşı hücum etmek istemiyorduk. O, elinden avının kaçırmış bir avcı gibi hiddetli, sinirli idi.</p>

  <p class="normal">– Konuyu uzatmayalım, dedi, amacınız Müzehher Hanım’ı almak değil mi? Peki, alınız, mutlu olunuz!</p>

  <p class="normal">Artık sabrım taşmıştı. Kendisine sordum:</p>

  <p class="normal">– Meliha, benim mutlu olacağımı umuyor musun?</p>

  <p class="normal">– O hâlde, o mutlu olsun; biz azap içinde kalalım O, ölümden kurtulsun, biz geberip gidelim!</p>

  <p class="normal">Meliha hiddetinden öfke ve üzüntü ile titriyor, büyük bir bunalım geçiriyordu. Oh, buna da acımamak mümkün mü? Kendime acındıracak doğal bir tavırla dedim ki:</p>

  <p class="normal">– Sen müsaade etmedikten sonra...</p>

  <p class="normal">– Hayır, hayır. Ben öyle olmasını istiyorum. Müzehher Hanım’ı alacaksınız! Anlıyor musunuz Necdet Bey, Müzehher Hanım’ı alacaksınız! Onu mutlu etmeye çalışacaksınız, ben öyle istiyorum...</p>

  <p class="normal">Meliha’nın bunalımı daha çok artmaya başlamıştı. Ah! Biraz ağlayabilse, rahatlayacaktı. Fakat öfkesinin şiddeti onu ağlatmıyordu. Titrek elleriyle ellerimi yakaladı. Kendisinde bulunacağını hiç tahmin edemediğim bir kuvvetle kollarımı sarstı:</p>

  <p class="normal">– İşitiyor musunuz? Ben öyle istiyorum, ben öyle istiyorum, diyordu.</p>

  <p class="normal">O bağırırken ellerimi kurtardım. Yumuşak saçlarını bir elimle okşadım:</p>

  <p class="normal">– Meliha! Kendine, bana acımıyor musun, dedim.</p>

  <p class="normal">Vahşi bir eda ile yerinden hemen kalktı:</p>

  <p class="normal">– Ciddi olalım, dedi, hem beni artık yalnız bırakınız! Konuşacak bir şeyimiz yok artık...</p>

  <p class="normal">Ne diyeceğimi bilemeyecek bir hâle gelmiştim. Sersem sersem köşkten çıktım. O akşam annemi bir tarafa çektim:</p>

  <p class="normal">– Düşündüm, dedim, teklifinizi kabul ediyorum.</p>

  <p class="normal">Annem sevincinden ne cevap vereceğini bilemedi. Minimini bir çocuk gibi beni kucağında sıktı, şefkatle saçlarımdan öptü. O dakikada ben de kendimi mutlu sanıyordum. Bu haber ailemiz arasında hemen yayıldı. Artık aileden olanların ağızlarında şu cümleler dönüp dolaşıyordu. “Necdet Bey Müzehher Hanım’ı alıyormuş. Kız biraz çirkin... Kendisinin yaşıtı değil ama...” Bizi birbirimizin dengi görmüyorlardı. Nikâhı biraz erteledik. Çünkü annesinin ölümünden hiç olmazsa altı ay geçmesi gerekirdi.</p>

  <p class="normal">Evlilik kararı Müzehher’le aramızda hiçbir değişiklik yapmadı. Birbirimize karşı aynı davranışlarda bulunuyorduk.</p>

  <p class="normal">Meliha son görüşmemizden sonra yalıya gelmedi. Ben de oraya gitmeye artık gerek görmedim.</p>

  <p class="normal">İbrahim Şemsi, Ferit Saffet bu evliliği tebrik için bizi ziyarete gelmişlerdi. Meliha ile aramızdaki sorunun sona erdiğine artık inanacağım geliyordu.</p>

  <p class="normal">Mart başındaydı, bir gün Beyoğlu’na çıkmıştım. Müzehher’e ufak tefek bazı hediyeler aldım. Sonra bir çiçekçiye uğradım. Yalı için büyük yapraklı, daima yeşil duran çiçekli saksılar sipariş ettim. O sırada çiçekçi bana gayet hoş açık sarı renkli bir gül verdi. Zannederim yapay yetiştirilmiş olacak. Yakama taktım.</p>

  <p class="normal">Kim bilir hangi serada büyümüş ve henüz açılmış olan bu gonca ile Müzehher arasında ne kadar ilişki ve benzerlik vardı. O zavallı kızın da rengi böyle sararıp gitmiyor muydu? O da böyle yavaş yavaş solup gidecek değil mi?</p>

  <p class="normal">Akşam yalıya döndüğüm zaman İbrahim Şemsi ile Meliha’yı orada buldum. Beni görür görmez:</p>

  <p class="normal">– Seni özledik, geldik, dediler.</p>

  <p class="normal">– Çok isabet etmişsiniz, cevabını verdim, ben de sizi o kadar özlemiştim ki...</p>

  <p class="normal">Meliha biraz dikkatlice yüzüme baktı. Sitemli bir tavırla:</p>

  <p class="normal">– Eğer öyle olmuş olsaydı, diyordu, Beyoğlu’na geldiğiniz zaman lütfedip bize uğrardınız!</p>

  <p class="normal">– Emin olunuz, dedim, bugün Beyoğlu’na ilk defa çıktım.</p>

  <p class="normal">Müzehher, İbrahim Şemsi’ye çıkmıyordu. Onun için bu konuşmada o bulunmadı. Bir müddet öteden beriden konuştuktan sonra İbrahim Şemsi ile ikimiz ayrı bir odaya çekildik. Kadınları kendi hâline bırakmak istiyorduk. Yemekleri yedikten sonra annem bizim odaya gelmişti. Nikâh ve düğün için onlar uzun bir sohbet açtılar. Ben bunları dinlemek istemiyordum. Bu yönden Meliha’nın yanına gittim. Müzehher’le beraber oturuyorlar, konuşuyorlardı. Meliha beni görünce yerinden kalktı. Bir iki adım ilerledikten sonra saygı ile önümde biraz eğildi:</p>

  <p class="normal">– Müsaade buyurunuz da sizi tebrik edeyim, dedi, nişanlınız bir melek, size lâyık bir melek...</p>

  <p class="normal">Ben de eğilerek kendisine teşekkür ettim. Susuyordum. Meliha’nın bu densiz hâlleri canımı sıkmıştı. Zavallı Müzehher, utancından yerlere geçiyordu. Yüzünün kıpkırmızı olduğuna dikkat ettim. Gözlerini yere dikmiş olduğu hâlde bir heykel, ruhsuz bir cisim gibi karşımızda duruyordu. Meliha yine alaycı bir gülümsemeyle sözüne devam etti.</p>

  <p class="normal">– Bu kararınıza ne kadar sevinmiş olduğumu bilseniz... Necdet Bey, açık söylüyorum, bu kız bir melek... Nişanlınızı kucaklamama izin var değil mi?</p>

  <p class="normal">Bu sözleri söylerken hemen kalktı ve Müzehher’i kolları arasına aldı, kalbi üzerinde hırsla sıktı. Onun solgun yanakları üzerine birer öpücük kondurdu.</p>

  <p class="normal">Ve bu hareketiyle sevincini, sevgisini göstermeyi başaramamış gibi zavallı kızı kolları arasında olduğu halde sert bir hareketle biraz ileriye doğru itti ve Müzehher’i alaylı bir bakışla süzerek:</p>

  <p class="normal">– Bu, ne güzel bir kız; bunu sevmemek elde mi, diyordu. Sonra da hiddetli bir bakışla bana bakarak ekliyordu:</p>

  <p class="normal">– Öyle değil mi Necdet Bey? Bu, sevilmeyecek bir kız mı Allah aşkına?</p>

  <p class="normal">Cevap vermedim. Hoşnutsuzluk belirtileri gösteriyordum. Bu zavallı kızın böyle alaylarla ezilmesine gönlüm razı olmuyordu.</p>

  <p class="normal">Müzehher’in bu davranışlardan ne kadar rahatsız olduğunu görüyordum, üzüntüsünü hissediyordum. Rengi de ne kadar sararmıştı. Artık sabredemedim. Bu zavallı kızı biraz teselli etmek istedim. Yakamdaki sarı gül hatırıma geldi. Hemen onu iliğinden çıkardım. Zorla gülmeye çalışarak Müzehher’e uzattım:</p>

  <p class="normal">– Bugün sizin için almıştım, dedim, renkçe size ne kadar uyuyor, bilseniz...</p>

  <p class="normal">– Teşekkür ederim, dedi, almış olduğunuz diğer şeylerden çok daha kıymetli... Bana benzemesine gelince...</p>

  <p class="normal">Meliha’ya döndü ve:</p>

  <p class="normal">– Pek benzemiyor değil mi kardeş, dedi.</p>

  <p class="normal">Meliha Müzehher’in bu sözlerle anlatmak istediği noktayı keşfetmişti. Rengi biraz sarardı, bu saf kızın serbestliğine kızmıştı. Birkaç adım Müzehher’e doğru ilerledi. Oynak bir tavır ve sesle:</p>

  <p class="normal">– Müsaade buyurur musunuz, dedi. Bu ne kadar güzel bir gül. Oh, bu renk ne kadar güzel; öyle değil mi Müzehher Hanım?</p>

  <p class="normal">Meliha, Müzehher’in elinden gülü almış, küçük bir iğne ile kendi göğsünün üzerine iliştirmişti. Alaycı bir sesle ona diyordu ki:</p>

  <p class="normal">– İzin verirsiniz değil mi efendim?</p>

  <p class="normal">Sonra bana döndü:</p>

  <p class="normal">– Necdet Bey! Bana yakıştı değil mi?</p>

  <p class="normal">Meliha’nın pembe dudakları titriyordu. Sinirleri heyecana gelmiş gibi görünüyordu. Kavga fırtınasına işaret eden kara bulutlar başımızın üzerinde artık dolaşmaya başlamıştı. Müzehher bu hakarete dayanamadı. Gözleri sulandı. Zavallı kız ağlamak üzereydi. Meliha bu darbesinin etkisinden memnun gibi görünüyordu. Güzel bedenini gösterir nazlı bir eda ile piyanoya doğru ilerledi:</p>

  <p class="normal">– Bu gece havamdayım, dedi, size piyano çalayım.</p>

  <p class="normal">Piyanonun önüne oturdu. Çalmaya başladı. Karmen’ in serenadını birkaç kere tekrar etti. Hatta neşesinden söylüyordu.</p>

  <p class="normal">Müzehher’le ben yan yana birer koltukta oturuyorduk. Her ikimiz de susmayı uygun görmüş piyanoyu dinliyorduk. Fakat Müzehher ne kadar kötüydü. Meliha birdenbire döndü. Müzehher’e seslenerek dedi ki:</p>

  <p class="normal">– Sizin ud çaldığınızı söylediler. Bunu dinlemek zevkine varamayacak mıyız?</p>

  <p class="normal">Müzehher hüzünlü bir sesle cevap verdi:</p>

  <p class="normal">– O kadar az ki... Buna bir türlü cesaret edemem.</p>

  <p class="normal">Fakat Meliha o dakikada nasıl bir üzüntüye uğradı bilemem. Bizim yan yana oturmakta olduğumuzu görmek onu çok rahatsız etmiş olmalıdır, sanırım rengi birdenbire sarardı. Dudaklarına bir titreme gelmişti, Müzehher’e dedi ki:</p>

  <p class="normal">– Rica ederim, udunuzu getiriniz!</p>

  <p class="normal">– Müsaade buyurunuz! Boşuna ısrar etmeyiniz!</p>

  <p class="normal">Meliha, Müzehher’in kolundan tutmuş olduğu hâlde onu ayağa kaldırmak istiyordu ve heyecanlı bir tavırla diyordu:</p>

  <p class="normal">– Necdet Bey’in başı için... Udunuzu getiriniz!</p>

  <p class="normal">Müzehher direnemedi. Kapıdan dışarı çıktı. O çıkar çıkmaz Meliha ellerimi yakaladı, hiddetle beni sarsıyor ve:</p>

  <p class="normal">– Hata yapmışım diyordu, sizin mutluluğunuza tahammül edemeyeceğim, sizi bir arada görmeye dayanamayacağım. Necdet Bey anlıyor musun? Bu kızın mutluluğu beni öldürüyor. Bu evlilik bozulmalı! Mutlak bozulmalı!</p>

  <p class="normal">– Ne söylüyorsunuz, Allah aşkına! Buna siz izin vermemiş miydiniz?</p>

  <p class="normal">– O zaman ne yaptığımı, ne söylediğimi biliyor muydum? O gün benim gururuma dokundunuz! Bu bana çok ağır geldi. Hiddetle, kıskançlıkla size öyle söylemiş bulundum, ısrar ettim. Siz bunun mümkün olamayacağını anlamış olmalıydınız! Benim buna tahammül edemeyeceğimi düşünmeliydiniz! Necdet Bey! Bu evlilik mümkün değil. Hayır, olası değil.</p>

  <p class="normal">– Lâkin siz, Meliha Hanım, hakikaten hiç düşünmüyorsunuz! Böyle bir darbe ile bu çaresiz kızı öldürebileceğinizi düşünmüyor musunuz? Kalbinden rahatsız. Hastalıklı bir kız...</p>

  <p class="normal">– Evet, hiçbir şey düşünemiyorum. Ben böyle rahatsız olduktan, ciğerlerimi kustuktan sonra hiçbir şey düşünemem. Bu evlilik bozulacak sonuçta...</p>

  <p class="normal">– Yok, müsaade buyurunuz da sizi biraz sakinliğe davet edeyim. Bir kere bu evlilik kararlaştırıldı. Dünyaya yayıldı. Bunu bozmak rezaleti çağırmaktır, ben buna razı olamam.</p>

  <p class="normal">– Evlilik bozmak neden rezalet olsun, buna kim ne diyebilir?</p>

  <p class="normal">– Ya vicdanım?</p>

  <p class="normal">– Oh, yine vicdandan söz ediyorsun! Beni rahatsız etmek, öldürmek vicdanınıza dokunmuyor mu beyefendi?</p>

  <p class="normal">– Meliha Hanım! Beni cidden üzüyorsunuz. Düşünemiyor musunuz ki ben bekâr bir erkeğim. Siz ise diğer bir erkeğe bağlı bir kadınsınız! Aramızda başka bir bağ göremiyorum.</p>

  <p class="normal">– Ya! Öyle mi sanıyorsunuz? Peki, demek benim size hiçbir türlü bağlantım, ilişkim yok. Beni zevkiniz için göğsünüze taktığınız bir gül gibi kokladınız! Sonra asabi bir darbe ile göğsünüzden çıkarıp attınız!</p>

  <p class="normal">Meliha bu sözleri söylediği zaman Müzehher’in elinden alıp göğsüne taktığı sarı gülü hırsla kopardı, ayaklarının altına attı. Bir dakika sustu. Sonra hiddetle yüzüme bakarak yere attığı o gülün üzerine ayakkabı ile bastı. Titreyen ellerini tehdit eder bir vaziyetle bana doğru uzatarak sözüne devam etti:</p>

  <p class="normal">– Evet, yere attınız, sonra böyle çiğnemek istediniz öyle mi? Buna razı olacağımı sanıyordunuz, aldandığınızı size temin ederim. Aramızda bağ yok mu buyurdunuz? Tersine ben bir bağ buluyorum. Hem de canlı bir bağ...</p>

  <p class="normal">Bana doğru bir iki adım ilerledi. Hiddetle elimi tuttu. Karnının üzerine temas ettirerek dedi ki:</p>

  <p class="normal">– Burada bir hareket hissediyorsunuz değil mi? İşte o, bizim bağımızdır.</p>

  <p class="normal">Acı bir feryat çıkardım:</p>

  <p class="normal">– Meliha sus! Allah aşkına sus, diyordum. Neler söylüyorsun? Ben buna nasıl inanabilirim?</p>

  <p class="normal">Artık bundan çok dinlemeye bende derman kalmamıştı. Üzerime doğru gelmekte olan Melihayı ellerimle ittim:</p>

  <p class="normal">– Siz bu akşam çıldırmışsınız, dedim.</p>

  <p class="normal">– Yok, henüz çıldırmadım. Fakat siz beni çıldırtacak mısınız! Bunu iyice düşününüz Necdet Bey, yanıtını verdi. Kendimi dışarı attım. Müzehher elinde udu olduğu hâlde ruhsuz bir vücut gibi duruyordu. Bu manzara tüylerimi ürpertti. Onun yüzüne bakamadım, bir şey söyleyemedim. İbrahim Şemsi’nin yanına koşup gittim.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Acılarımı saklamaya çalışıyordum. Fakat bunu başarabildiğimi hiç zannetmem. O kadar fenaydım ki... Bereket versin İbrahim Şemsi ile konuşacak çok şeyler bulmuştuk. Bana saadetinden, mutluluğundan bahsediyordu. Ellerimi sıktı, sevinçle dedi ki:</p>

  <p class="normal">– Sana bir müjdem var. Kalbimde açık kalan bir eski acı, bir yara artık kapanacak. Necdet, kardeşim, ben baba olacağım. Anlıyor musun? Bu, benim için ne büyük mutluluk, ne yüksek bir şeref, değil mi?</p>

  <p class="normal">Bir dakika durduktan sonra bana tekrar soruyordu:</p>

  <p class="normal">– Ne dersin, acaba kız mıdır, yoksa erkek mi?</p>

  <p class="normal">Aman Yarabbi! Bayılacaktım. Neler işitiyorum?</p>

  <p class="normal">Ertesi gün Meliha ile İbrahim Şemsi gittiler, Veda ederken Meliha kederli bir bakışla bana gece aramızda geçen sahneyi ima etti. O, kederli bakışlarla demek istiyordu ki:</p>

  <p class="normal">– Necdet düşün! Bu işin sonucunun ne derece korkunç olduğunu düşün!</p>

  <p class="normal">Onlar gittiler. Biz yine yalnız kaldık. Düşünüyordum: Yarabbi! Ne yapayım? Bu evlilikten dönmek imkânsızdı. Fakat ya Meliha? Ya onun karnındaki o uğursuz bağ... Düşünüyordum, bunlara nasıl dayanabilecektim?</p>

  <p class="normal">O gece Müzehher’le salonda yalnız oturuyorduk. O, son derece mahzun duruyordu. Ben suskundum. Müzehher gözlerini bana dikti:</p>

  <p class="normal">– Size bir şey söylemek istiyorum. Fakat sıkılıyorum, cesaret edemiyorum, dedi, müsaade buyurur musunuz?</p>

  <p class="normal">– Hay hay. Söylemeye niçin sıkılıyorsunuz?</p>

  <p class="normal">Müzehher gayet utanmıştı. Kâh sararan, kâh pembeleşen yüzünü elleriyle kapamaya çalışarak diyordu ki:</p>

  <p class="normal">– Anneniz hanımefendinin verdiği karar gerçekleşemeyecek sanırım.</p>

  <p class="normal">– Niçin? Ne demek istiyorsunuz?</p>

  <p class="normal">– Bu evlilik konusunu kapatalım, diyorum. Çünkü hissediyorum ki sizi mutlu edemeyeceğim. Böyle kardeş kalmak aramızda daha büyük bir mutluluk olacak.</p>

  <p class="normal">– Yok, buna ben razı olamam. Vicdanım müsaade etmez. Hem buna ne gibi sebepler buluyorsunuz bakayım?</p>

  <p class="normal">– Mesela birtakım bağlar... Rica ederim beni söyletmeyiniz! Bunu artık unutalım! Ben sizin yine kız kardeşiniz kalayım, olmaz mı?</p>

  <p class="normal">Artık anlamıştım. Müzehher her şeyi duymuştu. Benim namusumu koruyabilmek için o, bu fedakârlığı yapıyordu. Meliha’nın çılgınlıklarına, meydana çıkaracağı rezaletlere kendi aşkını, hayatını feda ederek engel olmak istiyordu. Ah, saf kalpli kız! Seni şu dakikada tanıdığım gibi vaktiyle bilmiş olsaydım...</p>

  <p class="normal">Saçlarını ellerimle şefkatle okşayarak:</p>

  <p class="normal">– Peki! dedim, haklısınız, biz böyle ağabey kardeş kalmalıyız. Sizin gibi saf kalpli bir meleğe açılacak temiz kucak bende yok.</p>

  <p class="normal">Zavallı Müzehher kolumun üzerine başını dayayarak ağlayan tebessümleri ile bana karşılık veriyordu. Ya rabbi! Bu ne hüzünlü manzaraydı...</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Ertesi sabah annemi gördüğüm zaman bana üzüntü ile dedi ki:</p>

  <p class="normal">– Ne var Allah aşkına? Müzehher bana şimdi bir şeyler söyledi.</p>

  <p class="normal">– Ne gibi şeyler?</p>

  <p class="normal">– Bizim evlenmemiz mümkün değildir, diyor. Necdet Bey benim kardeşim kalmalıdır, diyor.</p>

  <p class="normal">– Bunlar ne?</p>

  <p class="normal">– Ne olacak.</p>

  <p class="normal">– Ben size vakti ile Müzehher’i mutlu edemem dememiş miydim? İşte onun eseri.</p>

  <p class="normal">Bu evlilik konusu bozulduktan sonra da Müzehher bana karşı davranışını kesinlikle değiştirmemişti. Ama dikkat ediyordum. Yüzünün rengi sararıyordu. Acı içinde olduğu anlaşılıyordu ve onun bu durumu beni o kadar üzüyordu ki...</p>

  <p class="normal">Meliha’nın bize son ziyaretinden sonra beş altı gün geçmişti. Bir akşamüzeri bahçeye çıktım. Biraz dolaştım. Güneş batmadan evvel köşke döndüğümde Müzehher’i beni bekler bir vaziyette gördüm. Bana bir zarf uzatarak:</p>

  <p class="normal">– Meliha Hanım, size şu mektubu göndermiş efendim, dedi.</p>

  <p class="normal">Zavallı kız o kadar üzgündü ki şaşırdım. Mektubu elime almaya cesaret edemedim.</p>

  <p class="normal">– Kiminle göndermiş, diye sordum.</p>

  <p class="normal">– Kalfa bugün Şişli’ye gitmişti de... Onunla göndermişler efendim!</p>

  <p class="normal">Bahçe üzerindeki yemek odasına girmiştik. Ben mektubu almaya hâlâ cesaret edemiyordum. Nihayet zarfı aldım. Titreyen parmaklarımla yırttım ve şu satırları okudum:</p>

  <p class="normal"><span class="ideitalik">“... Bugün o büyük müjdeyi bana getirdiler. Çok akıllı hareketinizi sevinçle öğrendim. Veremli, ölmeye mahkûm bir kız için...”</span></p>

  <p class="normal">Aşağısını artık okuyamadım. Gözlerimin feri gidiyor, kalbim eriyor sandım. Mektubu avucumun içinde sinirli bir şekilde buruşturdum. Açık olan pencereden aşağı attım. Müzehher bu hareketimi sevinçli bir tavırla seyrediyordu. Merakını gidermek için:</p>

  <p class="normal">– Beni Şişli’ye çağırıyor, dedim.</p>

  <p class="normal">– Gidecek misiniz, diye sordu.</p>

  <p class="normal">– Ne münasebet, yanıtını verdim.</p>

  <p class="normal">Müzehher bundan pek sevinmiş gibi göründü. Bir müddet sonra annem geldi. Sofraya oturduk. Yemeklerimizi sessizlik içinde yedik.</p>

  <p class="normal">O gece mehtap vardı. Hava pek güzeldi. Gökte tek parça bile bulut yoktu.</p>

  <p class="normal">Odalarımıza çekildikten sonra penceremin önüne geçerek oturdum. Vakit gece yarısına yaklaşıyordu. Bir müddet düşündüm. Sonra kendi kendime: “Meliha’dan gelen o mektubu bahçeye atmakla büyük bir hata yaptım. Ya bu, başkalarının eline geçerse?”</p>

  <p class="normal">Bu düşünce bana heyecan verdi. Kalbim heyecanlı bir şekilde çarpıyordu. Hemen kalktım, kalın hırkamı arkama aldım. Odadan çıktım, sofayı geçtim, merdivenleri inerek bahçeye çıktım. Bir hayal, ağaçlar arasından köşke doğru geliyordu. Bu, kim olabilirdi? Dikkat ettim; bu, bir kadındı. Bana yaklaştığı zaman bunun Müzehher olduğunu fark ettim. Titredim. Ah, o mektup... Acaba aldı mı?</p>

  <p class="normal">Ağır adımlarla yanıma geldi. Dedim ki:</p>

  <p class="normal">– Bahçede gezindiğinizi gördüm. Üşürsünüz diye çok korktum. Sizi yukarıya çıkarmak için ben de inmeye mecbur kaldım.</p>

  <p class="normal">Bu uydurma sözler ağzımdan çıkarken gözlerimi yere indirmiştim… Müzehher bu sözlerime cevap vermedi. O zaman başımı kaldırarak yüzüne baktım. Aman Yarabbi! Rengi ne kadar atmıştı. Ter içinde kalan yüzüne, şakaklarına saçları âdeta yapışmış gibiydi:</p>

  <p class="normal">– Terlemişsiniz, dedim, içeriye girelim. Ne var, yine rahatsız mısınız?</p>

  <p class="normal">Eli ile kalbini gösterdi. Kesik bir sesle cevap verdi:</p>

  <p class="normal">– Bu gece sıkıldım. Çok heyecanlı idim. Hava almak için bahçeye çıktım; şimdi daha fenayım.</p>

  <p class="normal">Müzehher ayakta duramayacak bir hâlde bulunuyordu. Yalvarır gibi bir sesle:</p>

  <p class="normal">– Kolunuzu bana verir misiniz, dedi. Cevap verdim:</p>

  <p class="normal">– Memnuniyetle...</p>

  <p class="normal">Hemen koluma girdi. Kalbi yaralı bir kuş gibi çırpınıyordu. Yavaş yavaş yukarı çıktık. Müzehher çok kuvvetsizdi. Âdeta ben sürükleyip götürüyordum. Kendisinin yatak odasına girdik, karyola henüz bozulmamış, düzenli bir hâlde duruyordu. Müzehher’in bu gece hiç yatmadığını, uyku uyumadığını bundan anladım. Kendisinin rahatça yatabilmesi için ben artık çekilmek istiyordum. O, yalvaran bakışlarıyla:</p>

  <p class="normal">– Oturunuz, dedi, çok fena olduğumu hissediyorum. Yanımda bulununuz, olmaz mı?</p>

  <p class="normal">– Peki, dedim, nasıl arzu edersen...</p>

  <p class="normal">Birer koltuğa oturduk. Konsolun üzerinde bir mum yanıyor, mehtabın yardımıyla odayı hafif bir ışık içinde bırakıyordu:</p>

  <p class="normal">– Mumu şuraya getirir misiniz, dedi. Yerimden kalktım. Mumu alarak Müzehher’in önüne getirdim. Ne yapacağını bilemiyordum. Elini açtı. Buruşmuş bir kâğıt parçası o dakikada gözlerime ilişti.</p>

  <p class="normal">Müzehher o buruşuk kâğıdı mumun alevine tuttu. Parlak, maviye benzer bir ışık saçarak yandı. O parlak ışık, zavallı Müzehher’in sarı rengini koyulaştırmış, ona korkunç bir renk aldırmıştı.</p>

  <p class="normal">Meliha’nın koyu kurşuni renkli bir külden ibaret kalan mektubuna üzgün üzgün baktıktan sonra onu titreyen elleriyle itti. Küller dağıldı. Pek acılı ve yavaş bir sesle:</p>

  <p class="normal">– Kendisine söyleyiniz, diyordu, her ikinizi lekeleyecek böyle bir mektup yazmaktan...</p>

  <p class="normal">O, sözünü bitiremedi. Çünkü pencerenin karşısındaki ağacın üzerinden gelen boğuk bir ses onun sesini kesmişti: Baykuş ötüyordu.</p>

  <p class="normal">Sönük bakışlarımı pencereye doğru, o boğuk, o soğuk baykuş sesinin geldiği ağaca çevirdim.</p>

  <p class="normal">Bu sırada boğulmakta, zor nefes almakta olan birinin sesini duyudum. Etrafıma baktığım zaman Müzehher’i koltuğun üzerine serilmiş gördüm. Yüzü simsiyah, kalbi heyecan içindeydi, boğuluyordu. Zavallı kız, kanın hücumu ile nefes alamayarak boğuluyordu. Kan benim de beynime hücum etmişti.</p>

  <p class="normal">Müzehher’i kollarımın arasına aldım. Ona doğru yürüdüğüm zaman ayağım muma değerek devrilmiş, mum sönmüştü. Fakat mehtap bize yine lâzım olduğu kadar sönük, ağır bir ışık veriyordu. Müzehher nefes almakta pek ziyade güçlük çekiyor, boğazında kalmış olan bir yumru ona nefes aldırtmıyordu. Kuvvetsiz elleriyle göğsünü, giysilerini yırtmak istiyordu. Ben hemen kuvvetimi topladım. Evvela ceketini yırttım, sonra da çamaşırını parçaladım. Şimdi çıplak kalan göğsünden, tam kalbinin üzerinden bir şey fırladı; parmaklarımın arasına kurumuş bir çiçek düştü. Oh Allah’ım! O sarı gül... Meliha’nın ayakları altına attığı, çiğnediği o sarı gül...</p>

  <p class="normal">Müzehher genişçe bir nefes alabilmişti. Şimdi güler yüzle bana bakıyordu. Gücüm kalmamıştı. Kendisini kollarımın arasından koltuğun üzerine yavaş yavaş bıraktım. Gözlerini kapadı. Tekrar morardı. Kendimi kaybetmek derecesine gelmiştim. Bu kız ölüyordu. Acı bir çığlık kopardım. Bu çığlığa uyananlar bir dakika sonra sersem sersem, perişan tavırları ile odaya girdiler, Bize hayretle bakıyorlardı. Müzehher’in göğsü, bağrı açıktı, ceketi yartılmış, çamaşırları parçalanmıştı.</p>

  <p class="normal">– Aman bir doktor, diye bağırdım.</p>

  <p class="normal">Öteye beriye koşup giden hizmetçilerin gürültüleriyle şamatalarıyla yalı, gecenin derin sessizliği içinde sanki inliyordu. Annem, şaşkın şaşkın bana soruyordu:</p>

  <p class="normal">– Ne oldu oğlum, ne oldu?</p>

  <p class="normal">Gözleri kapalı olarak yatan Müzehher’i elimle gösterdim. Ve yavaşça:</p>

  <p class="normal">– Ölüyor, dedim.</p>

  <p class="normal">Hastayı yatağına yatırdık. Kadınlar ellerini, göğsünü kolonyalarla ovuyorlardı. Doktor hâlâ yetişememişti. Ben odayı devamlı dolaşıyordum. Sıkı sıkıya tutmakta olduğum kurumuş gülü avuçlarımın içinde ezmek istiyordum. Müzehher bu sırada inlemeye başladı. Etrafındakiler kendisine bir şeyler soruyorlar, fakat o, bir ölü gibi gözlerini açamıyor, cevap veremiyordu. Karyolaya yaklaştım:</p>

  <p class="normal">– Müzehher Hanım, nereniz ağrıyor?</p>

  <p class="normal">Gözlerini yavaş yavaş açtı. Ağlayan bir gülüşle yüzümü okşadı. Yavaşça elini kaldırarak kalbinin üzerine koydu. Bu sırada:</p>

  <p class="normal">– Doktor gelmiş! dediler.</p>

  <p class="normal">Bizim yalı komşusu olan doktor yine imdadımıza yetişmişti. Hastayı muayene ettikten sonra reçeteyi yazdı:</p>

  <p class="normal">– Bu ilaçları derhâl şimdi yaptırsınlar, dedi. Sonra benim kolumu tutarak odadan dışarı çıkardı:</p>

  <p class="normal">– Bu hastalık anjin de puatrin, dedi. Ve ekledi, eğer ikinci bir kriz gelirse... Fakat Allahtan hiçbir vakit ümidimizi kesmeyelim!</p>

  <p class="normal">Doktor çıktı gitti. Bütün ev halkı şaşkınlık içindeydi. Müzehher ölü gibi yatıyordu. Ben perişan bir hêldeydim. Bu sırada pencerenin karşısındaki o ağaçtan uğursuz baykuşun boğuk sesi, gecenin derin sessizliği içinde yine kulaklarımı tırmaladı. Annem kederli gözleriyle yüzüme bakarak:</p>

  <p class="normal">– Ah, oğlum, dedi, baykuş ötüyor.</p>

  <p class="normal">Ne yapacaktım? Ne yapmalıydı? Bilmiyordum, bilemiyordum:</p>

  <p class="normal">– Allahım, dedim, bu kötü geceden sonra bize hayırlı bir sabah göster!</p>

  <p class="normal">Biraz sonra uzaktan ince tatlı bir ses geldi. Bir dakika sonra da bu sesler birbirini takip etti: Horozlar ötüyordu. Oh, sabah oluyordu. Hava aydınlanıyordu. Müzehher bu sırada yine inlemeye başladı. Yanına yaklaştım. Gözlerini bir kere daha açarak yüzüme baktı. Tekrar kapadı.</p>

  <p class="normal">Doktorun dediği olmuş, ikinci ve şiddetli bir kriz gelerek zavallı kızı pençesi altında sıkmaya başlamıştı. Dikkat ettim, can çekişiyordu. Nihayet sabahın ilk donuk ışığı Müzehher’in sararmış yüzüne vurduğu, yuvalarından çıkan kuşlar ağaçların dalları üstünde aşk, sevda şarkıları okudukları bir sırada onun ruhu uçmuş, yükseklere doğru uçmuştu. Bir ağızdan kopan çığlıklar, büyük yalıyı iniltiler içinde bıraktı. Şimdi kızlardan biri ölünün ayak ucunda Kur’an okuyor, kadınlar için için ağlıyorlardı. Annem yanıma yaklaştı. Beni kolları içine alarak kalbinin üzerinde sıktı. Kesik, titrek bir sesle:</p>

  <p class="normal">– Merhametsiz, dedi, kızı öldürdün! Sonunda öldürdün!</p>

  <p class="normal">Artık sabredemedim. Sinirlerim boşalmıştı. Hüngür hüngür ağlıyordum. Küçük bir çocuk gibi ağlıyordum. Müzehher’i ben mi öldürmüştüm?</p>

  <p class="normal">O gün beni oyalamak için başka bir yalıya götürdüler, gezdirdiler. Cenazenin kaldırılmasında, gömülmesinde bulunmadım.</p>

  <p class="normal">Akşam yalıya döndüğüm zaman acıdan sanki aptallaşmıştım. Annem bana bakıyor, ben ona bakıyordum. Birbirimize kederli bakışlarımızla soruyorduk:</p>

  <p class="normal">– Müzehher nerede?</p>

  <p class="normal">Yalıda her şey bize onu hatırlatıyordu. Dağlardan gelen yankılar, boğazdan esen rüzgârlar, sahile çarpan dalgalar, yalının harap mutfağı bacasında yuva yapmış olan baykuşun boğuk sesleri, her şey, her şey onu soruyor, onu arıyordu:</p>

  <p class="normal">– Müzehher nerede? diyordu.</p>

  <p class="normal">Üç gün sonra mezarını ziyaret etmek istedim. Şehitliğin üstüne çıkardılar. Orada bir toprak yığını gösterdiler:</p>

  <p class="normal">– İşte Müzehher’in mezarı, dediler.</p>

  <p class="normal">İlkbahar, dünyaya hayat veriyordu. Etraf yeşillikler içinde... Bir kere Boğaz’ın mavi sularına, göğün mavi rengine baktım. Bunlar ne kadar neşeli, ne kadar parlak... Bir kere de yeşil çimenler arasında biraz kabartılmış olan önümdeki mezara, o siyah toprağa baktım. Bu toprak da ne kadar siyah, ne kadar gamlı.</p>

  <p class="normal">O günkü ziyaretimden sonra artık her gün şehitliğe çıkıyordum. Oranın manzarası bana pek dokunuyordu. Orada beni kendisine çeken bir şey, sanki bir çekim gücü vardı.</p>

  <p class="normal">Müzehher’in mezarını kendi gözlerimin önünde yaptırdım. Üzerine birkaç gül fidanı diktirdim.</p>

  <p class="normal">Bu güller acaba sarı mı açacaklardı? Onları kendi elimle yetiştirmek istiyordum. Her tarafı arattım. Açılmış sarı güller buldurttum. Bunları kalbimin üzerinde sıka sıka şehitliğe gittim. Bu sarı gülleri kabrin her tarafına serptim, serptim, serptim.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">O sırada sen yolculuktan dönmüştün! Beni ziyarete geldiğin zaman o acılarımı sana anlatmak isteği kalbimde birkaç defa uyandı. Fakat bunu anlatmak için evvelâ cinayetimi itiraf etmek gerekliydi. Buna cesaret edemedim. Seni yalanlarımla aldatmaya çalıştım. Fakat gözlerinden, bakışlarından anlıyordum ki sen benim acılarımı hissedebiliyordun…</p>

  <p class="normal">O akşam yalnız kaldığım zaman düşünmeye başladım: Böyle sahte tavırlar, yalan muameleler, yalan davranışlarla geçen hayatta ne zevk bulunabilirdi? Hiç değil mi?</p>

  <p class="normal">Maceramı sana yazmaya karar verdiğim zaman masanın bir gözünü açtım. İçinden küçük bir kutu çıkardım. Bu kutuya ben, beyaz kurdele ile o sarı gülü koymuştum. O zamandan beri ilk defa olarak bunları açmaya cesaret ettim. Birbirinin kucağına atılmış olan bu bez parçası ile kuru çiçek, o hüzünlü hatıraların kalıntıları...</p>

  <p class="normal">Bunları kutudan çıkardım. Gül kurumuş, rengini kaybetmişti. Fakat hayalim ona eski tazeliğini, eski doğal rengini veriyordu. Onlara baktım. Sonra tekrar birbirine sardım. O kurumuş gülü gözyaşlarımla lekelenmiş kurdelenin kıvrımları arasında kutuya koydum.</p>

  <p class="normal">Zamanım, böyle üzüntüler, acılar içinde geçiyordu. Meliha birkaç defa yalıya gelmişti. Kendisine karşı o kadar soğuk davranmaya çalışmıştım ki...</p>

  <p class="normal">O da acımı anlayarak beni rahatsız edecek tavırlardan, hareketlerden çekiniyordu.</p>

  <p class="normal">Müzehher vefat ettikten sonra Meliha hareketini değiştirmişti. Hırçınlığı bir dereceye kadar geçmiş gibi görünüyordu. Benden merhamet isteyen bakışları üzerimden eksik olmazdı. O hırçın kıza şimdi tuhaf bir sakinlik gelmişti. Meliha’nın bu hâli beni bir dereceye kadar teselli ediyordu.</p>

  <p class="normal">Günler de geçiyordu. Ağustos başlarına gelmiştik. Ben İstanbul’a inmiyordum. Hiçbir yere gitmiyordum. Ancak hava iyi olduğu günler şehitliğe doğru bir gezinti yapıyordum.</p>

  <p class="normal">O sırada bize bir sabah İbrahim Şemsi geldi. Utangaçlığını gizlemeye çalışarak dedi ki:</p>

  <p class="normal">– Meliha Fener’de fena hâlde sıkılıyor. Doktorlar Boğaziçi’ni tavsiye ettiler. Şu civarda bir ufak yalı bulsak...</p>

  <p class="normal">– Çocuk musun, dedim, bizim kocaman yalı dururken...</p>

  <p class="normal">– Yok, sizi rahatsız etmek istemem.</p>

  <p class="normal">– Rahatsızlık ne demek Allah aşkına? Yalının bir tarafında oturursunuz, biz de yalnızlıktan kurtulmuş oluruz.</p>

  <p class="normal">– Bunu kabule hâlâ cesaret edemiyorum, ama mecburiyete karşı...</p>

  <p class="normal">– O kadar resmiyete lüzum yok. İki kardeş arasında...</p>

  <p class="normal">Benim ısrarım üzerine kabul etmiş gibi göründü. Hâlbuki ben İbrahim Şemsi’nin tavrından bunun Meliha tarafından bir ısrar üzerine yapıldığını hissetmiştim. İbrahim Şemsi’yi zevcesinin yanında mahcup bırakmamak için ısrarımı o dereceye vardırmıştım. Birkaç gün sonra karısıyla geleceklerini söyledi ve gitti.</p>

  <p class="normal">Bu haberi anneme söylediğim zaman:</p>

  <p class="normal">– Çok iyi... Sen de biraz eğlenirsin, dedi.</p>

  <p class="normal">Zavallı kadın, gerçeği nereden fark etsin? Birkaç gün sonra geldiler. Harap yalı büyük... Beraberlerinde getirdikleri eşya ile üç dört odalık bir daireye yerleştiler.</p>

  <p class="normal">Ben Meliha’dan mümkün olduğu kadar uzakta kalmak istiyordum. Gündüzleri çok az görüşüyorduk. Sabah yemeğini odamda yiyordum. Sonra şehitliğe doğru çıkıyordum. Yalnız akşam yemeklerinde beraber bulunuyorduk. İbrahim Şemsi’nin o zamanlarda bizimle birlikte bulunması sohbetimizi samimiyet derecesinden dışarı çıkarmıyordu.</p>

  <p class="normal">Meliha, geçmişi unutmuş gibi görünüyordu. Bu şekilde sakin bir zaman geçiyordu.</p>

  <p class="normal">Sabahları yatak odamdan çıkmamayı gelenek hâline getirmiştim. Meliha’nın yalıya taşınmasından on beş gün sonraydı. Bir sabah sütümü içmiş, kanepenin üzerine uzanmıştım. Oda kapısına yavaşça vuruldu ve biraz sonra kapının kanadı açıldı. Meliha ağır adımlarla içeriye girdi:</p>

  <p class="normal">– Sizi rahatsız ettim, dedi.</p>

  <p class="normal">Yerimden fırlayarak toparlanmak istedim. Gayet üzgün gözlerle, bakışlarla rica eder gibi bulundu. Ve sonra kalbi gıcıklayan güzel bir sesle:</p>

  <p class="normal">– Rahatınızı bozmayınız, dedi, bugün sizinle ağabey, kardeş gibi konuşmak istiyorum.</p>

  <p class="normal">– Her zaman öyle deği mi ya?</p>

  <p class="normal">– Rica ederim, bari bugün için o sahte tavırları bir tarafa bırakınız! Sizinle pek samimi, ciddi konuşmak arzusundayım. İşte bunun için ziyaretimle rahatsız ettim.</p>

  <p class="normal">– Peki, mademki arzu ediyorsunuz, öyle olsun, konuşalım, cevabını verdim.</p>

  <p class="normal">Kanepenin bir tarafına biraz zorlukla oturdu. Çünkü karnındaki çocuk kendisini rahatsız edecek bir hâle gelmişti:</p>

  <p class="normal">– Tutun ki, bu dakikada siz benim ağabeyim bulunuyorsunuz. Benim hakkımda büyük bir şefkatiniz, ilginiz var. Ben de sizi öyle bir samimiyetle seviyorum. Anasız, babasız bir öksüzüm. Her şeyim sizsininiz! Kendimizi böyle bir vaziyette hayal edelim! Bu şefkat ve samimiyet içinde konuşalım! Buna gerek var, hem de çok ciddi bir nedenle...</p>

  <p class="normal">– Rica ederim, diyebildim, şimdi rahat, üzüntüsüz yaşarken...</p>

  <p class="normal">– Rahat, üzüntüsüz... Bunu siz mi söylüyorsunuz Necdet Bey? Merhamet buyurunuz! Sözlerimi bir defa dinleyiniz! Acımın derecesini anladıktan sonra.</p>

  <p class="normal">– Ee sonra?</p>

  <p class="normal">– Ne yapılması gerektiğini düşünürsünüz.</p>

  <p class="normal">– Peki, öyle ise sizi dinliyorum.</p>

  <p class="normal">– Mahvedici, yürek parçalayıcı bir sevda düşününüz! Öyle bir sevda ki beni, benim elimden alıyor ve davranışlarımı şaşırtıyor. Bu şaşkınlığın doğurduğu çılgınlıklar sırasında bir tesadüf, kötü bir tesadüf beni aşkın kanatları arasına, onun kucağına atıyor ve aşk semasının yüksekliklerine çıkarıyor, uçuruyor. Korkunç, derin, yüz kızartıcı bir uçuruma düşüyorum. Fakat bu uçuştan ve bu düşüşten bende canlı bir anı kalıyor. İşte bu canlı anı karnımdaki çocuktur. Şimdi size bir ağabey olarak kalbimin sırlarını söylüyorum. Beni bu rezaletten kurtarınız! Çocuğumun babasını bana veriniz diyorum. O da benim gibi üzgün, benim gibi talihsiz... Kendisine vazifesini hatırlatınız! Bana acısın, çocuğuna merhamet etsin! Vicdanını göz önüne getirsin! Bunu kendine söyleyiniz, söyleyiniz!</p>

  <p class="normal">Meliha’nın daha fazla konuşmaya dermanı kalmamıştı. Nefesi kesilmiş, ağlıyordu. Ellerimi sıkı sıkıya tutmuş, onları gözyaşlarıyla ıslatıyordu.</p>

  <p class="normal">– Meliha, Meliha, diye bağırdım. Beni kalpsiz, duygusuz bir insan mı sanıyorsun? Rica ederim, artık yeter...</p>

  <p class="normal">Gözyaşları kurumuştu. Şimdi hayretle, üzüntüyle yüzüme bakıyordu. Huzurumda dökülen bu gözyaşlarının beni nasıl olup da mağlup edemediğine şaşıyordu zannederim. Düşününüz, o derece kibirli ve azametli olan bu kızın yanımda böyle gözyaşları ile merhamet dilenmesi bana bile garip geliyordu:</p>

  <p class="normal">– Anladım, amacınızı tamamıyla anladım. Fakat bunun olamayacağını düşünmüyor musunuz? cevabını verdim.</p>

  <p class="normal">O hayretinden kendini toplayarak üzüntülü bir şekilde dedi ki:</p>

  <p class="normal">– Tersine bunun mümkün olduğunu düşünüyorum. Evet, kolay bir çaresini buldum. Söyleyeyim.</p>

  <p class="normal">– Söylememiş olsanız...</p>

  <p class="normal">– Hayır... Sizi inandırmak için o çareleri söylemeliyim. Eşim...</p>

  <p class="normal">Bu sözleri söylediği zaman Meliha’nın yüzünde nefret eseri görünüyordu. Sözünde devam edemeyecek bir derecede kendisine tutkunluk gelmişti. Bir dakika kadar durduktan sonra sözüne tekrar başladı:</p>

  <p class="normal">– Eşim beni ve sizi fevkalâde bir muhabbetle sever. Bunu birçok kereler, pek çok şekilde sınadım tecrübe ettim. Her ikimize de çılgıncasına bir sevgisi vardır. Bizim mutlu olmamızı ister. Kendi mutluluğunu o yolda feda eder, buna eminim. Siz hiçbir şeye karışmayınız! Bu işin olurunu bana bırakınız! Ben kendisine iki kelimeden ibaret bir söz söylerim. O, bunu işitir işitmez beni bırakır. Bundan da eminim. Sonrada bizden uzakta olmak için taşraya gider, yapabilse beni terk eder, bundan da eminim. O zaman beni alırsınız! Her ikimiz de sonsuz bir işkenceden, bir acıdan kurtuluruz.</p>

  <p class="normal">– Vicdanıma ters bir harekete cesaret edemem. Beni hoş görünüz! Kardeşim yerinde olan İbrahim Şemsi’nin boşadığı kadını ben alamam. Kendisine bilerek ölüm darbesi vuramam.</p>

  <p class="normal">– Öyle mi sanıyorsunuz? Yanılmış olduğunuzu bu defa da size kanıtlayayım. Ben bu işi yapmaya karar verdim, öyle bir karar ki kesin... Bunu böyle yapacağım, ben dul olacağım. Çocuğumuz öksüz kalacak. O zaman sefaletimize acıyacaksınız, beni alacaksınız. Tahminimde aldanmıyorum, değil mi?</p>

  <p class="normal">– Rica ederim, artık bu konuşmaya bir son verelim. Bana on gün müsaade veriniz! Düşüneyim. Bu izin ile beraber sizden başka bir söz de isterim. Son cevabımı almadan çılgıncasına bir harekette bulunmayacaksınız, evlâdınızın başı için, benim başım için bu ricamı kabul edeceksiniz, değil mi?</p>

  <p class="normal">– Peki, bu şartınızı da kabul, ediyorum.</p>

  <p class="normal">– Teşekkür ederim, diyebildim.</p>

  <p class="normal">– Fakat yalnız on gün, bundan fazla acıya tahammül edebileceğimi zannetmiyorum. Yine kardeşçesine ayrılalım! Bundan dolayı benim hakkımda şimdi bir nefret duyuyor musunuz?</p>

  <p class="normal">– Hayır, efendim, hayır.</p>

  <p class="normal">Meliha, elimi sıcak ellerinin içinde sıktı; sonra dudaklarına götürerek öptü:</p>

  <p class="normal">– Teşekkür ederim, dedi, işte böyle akıllıca hareket etmiş olalım!</p>

  <p class="normal">Gitmek üzere yerinden kalktı. Ben hareketsiz bir hâlde düşünüp duruyordum. Kapıdan çıkmak üzereyken döndü. İniltiyi andıran bir sesle:</p>

  <p class="normal">– Çocuğunuzu unutmayınız, dedi, sonucun onun hayatına etki edeceğini unutmayınız!</p>

  <p class="normal">Meliha odadan çıktı, beni yalnız bıraktı, fakat nasıl büyük bir acı içinde...</p>

  <p class="normal">Bu çılgın kız kesin kararını vermişti. Güle güle, hiç çekinmeyerek kocasına her şeyi itiraf edecekti. O zaman... İbrahim Şemsi, bu mert, vicdanlı çocuk bu darbeye dayanamayarak onu bırakacak, sonra da görünmez bir yere, alaycı bakışların kendisine yetişemeyeceği uzak bir yere gidecek, çekilecekti. Ve hatıra, hayale sığmayacak acılar içinde mahvolup gidecekti. Buna da ben neden olacaktım öyle mi?</p>

  <p class="normal">Boğuluyorum sandım. Yerimden fırladım. Pencereyi açtım. Solumak için temiz hava arıyordum. Pencereyi, açtığım zaman göğün maviliği, ormanın yeşilliği gözüme çarptı:</p>

  <p class="normal">– Daha on gün var, dedim, bu mavilikler arasında ve o müddet içinde sen bana bir ümit, bir kurtulma yolu, ışığı göster Yarabbi!</p>

  <p class="normal">Birkaç gün düşündüm. Olası değil, İbrahim Şemsi’ye karşı böyle bir şey yapmaya cesaret edemeyeceğim. Bu gerçeği açıkça görüyordum. Verdiğim kararın neticesini Meliha’ya hissettirmemek için şen görünmeye de gayret ediyordum. Gündüzleri zamanımın birçok kısmını şehitlikte geçiriyordum. Oralarda serseri gibi dolaşıp durmaktan ne zevk alıyordum bilmem. Karşı gelemediğim bir güç beni oraya doğru çekip götürüyordu. Meliha ile konuşmamızın dokuzuncu günü akşamı yalıya ben dağ yoluyla döndüğüm zaman İbrahim Şemsi’yi bahçede buldum. Karısını arıyordu. Doktor doğum yaklaştığı için Meliha’ya yavaş yavaş gezmeyi tavsiye ediyordu. Beni görür görmez yanıma geldi:</p>

  <p class="normal">– Nereden geliyorsun, diye sordu.</p>

  <p class="normal">– Şehitlikten, yanıtını verdim.</p>

  <p class="normal">– Orada her gün gezmekten ne zevk alıyorsun bilmem?</p>

  <p class="normal">– Öyle yüce bir zevk ki tarif edemem.</p>

  <p class="normal">– Hakkın var, o zavallı kız...</p>

  <p class="normal">İbrahim Şemsi o noktada bir parça durdu, başlayacağı cümleyi bitirmeye cesaret edemiyor gibi kararsızdı. Mahcup bir vaziyetle yüzüme baktı ve yavaşça sordu:</p>

  <p class="normal">– Seni severdi değil mi?</p>

  <p class="normal">– Pek çok.</p>

  <p class="normal">– Ah, ne mutluluk!</p>

  <p class="normal">Sonra beni kucaklayarak dedi ki:</p>

  <p class="normal">– Kardeşim senden hiçbir şeyimi saklayamam. Kalbimi kemiren bir gizi sana söyleyeceğim. Bu sıralarda nasıl bir acı çektiğimi bir bilsen.</p>

  <p class="normal">– Nasıl acı? Ne diyorsun?</p>

  <p class="normal">– Bir şüphe kalbimi kemiriyor, öyle hissediyorum ki karım beni bir zamandan beri sevmiyor!</p>

  <p class="normal">– Bunu nereden anlıyorsun?</p>

  <p class="normal">– Hiçbir şeyden. Yalnız bir şüphe. Fakat kalbimdeki ince sızılar bana anlatıyor ki...</p>

  <p class="normal">– Neyi?</p>

  <p class="normal">– Mutlu olmadığımı!</p>

  <p class="normal">– Hayale kapılma!</p>

  <p class="normal">– Hayal değil, gerçek.</p>

  <p class="normal">– Nasıl gerçek?</p>

  <p class="normal">– Eşim beni sevmiyor, dedim ya! O kadarı yeter. Fakat çocuğum, ah; onun yüzünü bir kere görmüş olsam... O şüpheyi kalbimden çıkaracağım. Onun güler yüzünü o acımı unutacağım. Zannediyorum ki onun masum gülüşleri beni avutacak, mutlu edecek yahut ben öyle tahmin ediyorum, belki de aldanıyorum. Fakat doğru kalpler pek az aldanır. Her ne ise...Gerçek... Sana bir şey de göstereceğim.</p>

  <p class="normal">Cebinden bir kutu çıkararak açtı:</p>

  <p class="normal">– Çocuğum için, dedi, nasıl güzel değil mi?</p>

  <p class="normal">Pırlantalı bir maşallah. Ne kadar da zarif, ne derece güzel.</p>

  <p class="normal">– Resmini kendi elimle çizdim, diyordu, nasıl, güzel değil mi? Yoksa beğenmedin mi?</p>

  <p class="normal">– Pek güzel, pek güzel.</p>

  <p class="normal">– Meliha’ya bir şey demeyiniz! Kendisine şimdilik bunu göstermek istemiyorum,</p>

  <p class="normal">Öyle bir hâle gelmiştim ki titreyen ayaklarım artık beni taşıyamıyordu. Sanki vücudumdan hayat çekilmişti. Yanımdaki ağaca hemen dayandım.</p>

  <p class="normal">– Yine nen var, diye sordu.</p>

  <p class="normal">– Çok gezdim, yorulmuşum, cevabını verdim.</p>

  <p class="normal">– Meliha’nın koruluğa doğru çıktığını bana söylediler. Siz rastlamadınız mı?</p>

  <p class="normal">– Hayır.</p>

  <p class="normal">– Tuhaf şey... Kendisini gidip arayayım. Beraber gelmez misiniz?</p>

  <p class="normal">– Çok yorgunum. Bana izin verir misiniz?</p>

  <p class="normal">İbrahim Şemsi ağır adımlarla benden ayrıldı, orman yolunu izleyerek ileriye doğru yürümeye başladı. Ben hayretle arkasından bakıyordum. Kendi kendime: “Bu kadar temiz, vicdanlı bir çocuğa karşı bu son ihanet edilmez,” dedim. Onun mutluluğunu hayatın tadını bütün bütün yok etmektense... Artık kararımı vermiştim. İçim rahat olarak köşke doğru yürüdüm.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Ertesi gün uyandığım zaman vicdan azabından tamamıyla kurtulmuş gibi kendimde bir canlılık buluyordum. Giyindim. Saçlarımı taradım, süslendim. Sabah yemeğini hepimiz beraber yedik. İbrahim Şemsi’de İstanbul’a inmemişti. O derece neşeliydim ki... Sofradakiler de benim bu neşeme katılmaya mecbur oldular. Yemekten sonra biraz beraber oturduk. Ben yine gülmeye, söylemeye gayret ediyordum. İkindiye doğru şehitliğe çıkmak istedim. İbrahim Şemsi de benimle gelmek istedi. İkimiz koru içinden, patika yollardan şehitliğe çıktık.</p>

  <p class="normal">Müzehher’in mezarını ziyaret ettik, ben otlarını topladım. Gül fidanlarının topraklarını parmaklarımla kazıyarak köklerini doldurdum. İbrahim Şemsi Bey’e diyordum ki:</p>

  <p class="normal">– Mevsimi geldiği zaman şu iki fidanı sarı güle aşılattırınız, olmaz mı?</p>

  <p class="normal">– Pekâlâ, ama sen burada yok musun?</p>

  <p class="normal">– Buradayım ya! Fakat hatırınızda kalsın!</p>

  <p class="normal">Hisar’ın etrafına doğru ilerledik. Kayalar arasında gezdik. Boğazın yeşil, mavi suları akıp gidiyordu. Mavi bir sema, mavi bir havuz... Bu ne hoş manzara!</p>

  <p class="normal">– Ben buranın manzarasına bayılırım, dedim. Görüyor musun, şu mavi lekesiz gökyüzünü görüyor musun?</p>

  <p class="normal">– Evet, bulunmaz bir manzara...</p>

  <p class="normal">Döndük. Yolumuz tekrar Müzehher’in mezarı yakınından geçiyordu. Elimle orasını işaret ederek:</p>

  <p class="normal">– Ben ölürsem, dedim, beni şuraya Müzehher’in yanına gömünüz! Bu manzaradan ruhum da zevk alır.</p>

  <p class="normal">– Necdet, sen hâlâ çocuksun!</p>

  <p class="normal">– Evet, galiba bu çocukluktan da kurtulamayacağım.</p>

  <p class="normal">Yalıya döndüğümüz zaman akşam yaklaşıyordu. Meliha’yı bahçede bulduk. Biz de birer iskemle alarak oturduk. Bende gördüğü neşeden, zannederim, Meliha kendi arzusuna hak vermiş olduğumu düşünüyordu. O da memnuniyetini saklamıyordu. Masum çocuklar gibi koştuk, güldük, söyledik.</p>

  <p class="normal">Artık güneş batmaya hazırlanıyordu. İbrahim Şemsi:</p>

  <p class="normal">– İçeri girelim, dedi.</p>

  <p class="normal">– Daha erken, cevabını verdim. Burada güzel güzel konuşuyorduk.</p>

  <p class="normal">– Sen üşümeyesin diye korkuyorum.</p>

  <p class="normal">– Hayır. Hava sıcak.</p>

  <p class="normal">Biraz daha oturduk. Güneş tamamıyla battı. Etrafımızı karanlık bastı. Yalının lâmbaları bize biraz donuk ışık yetiştiriyordu. İbrahim Şemsi kolumdan tutup kaldırarak:</p>

  <p class="normal">– Annen yemeğe bekler, artık gidelim, dedi.</p>

  <p class="normal">Kalktık. İbrahim Şemsi önden gidiyordu.</p>

  <p class="normal">Meliha pek ağır yürümeye mecburdu. Ben de kendisine eşlik ediyordum:</p>

  <p class="normal">– Sözünüzü unutmadınız ya, dedi.</p>

  <p class="normal">Cevap verdim:</p>

  <p class="normal">– Hayır. Kararımı verdim.</p>

  <p class="normal">– Lütfen söyler misiniz?</p>

  <p class="normal">– Burada olmaz. Bu gece, sabaha karşı sizi yatak odamda beklerim.</p>

  <p class="normal">– Peki gelirim.</p>

  <p class="normal">Yalıdan içeri girdik. Yemek odasına çıktık. Güle güle, eğlene eğlene yemek yedik. Ben de ne kadar şen, keyifli bulunuyordum. Benim bu hâlimden annem seviniyor, herkes seviniyordu. Hatta ben bile seviniyordum. Yemekten sonra salona çıktık. Koltuklarımıza uzanarak sohbete başladık... Bir müddet sonra Meliha’nın kolundan tuttum piyanonun başına götürdüm:</p>

  <p class="normal">– Bu akşam çok keyifliyim, dedim, bize biraz piyano çalınız!</p>

  <p class="normal">– Bu durumda nasıl piyano çalabilirim? İnsaf etmez misiniz?</p>

  <p class="normal">– Biraz piyano çalmakla ne olur ki?</p>

  <p class="normal">İbrahim Şemsi Bey de benim ısrarıma katıldı, Meliha’yı piyanonun başına oturttuk:</p>

  <p class="normal">– Ne çalayım, diye sordu.</p>

  <p class="normal">– Bize’nin ölüm marşını, cevabını verdim.</p>

  <p class="normal">– Canım, o ağır bir müziktir. Size Şopen’den bir parça çalayım.</p>

  <p class="normal">Şimdi Meliha çalıyor, ben büyük bir zevkle dinliyordum. Müzik bittiği zaman Meliha yerinden kalkmak istedi. Ben razı olmadım:</p>

  <p class="normal">– O parçayı, o ebedi veda nağmelerini çalınız, rica ederim, dedim.</p>

  <p class="normal">Meliha parlak gözlerini bana çevirerek güldü:</p>

  <p class="normal">– Sonsuz veda nağmeleri öyle mi? Acılarımıza artık sonsuz veda diyeceğiz, öyle değil mi Necdet Bey?</p>

  <p class="normal">Başımla onayladım. O, çalmaya başladı. Bittiği zaman:</p>

  <p class="normal">– Bir kere daha, diye yalvardım. Rica ederim, bizim başımız için...</p>

  <p class="normal">Meliha sihirli parmaklarını fildişi tuşlar üzerinde gezdirdikçe o etkili nağmeler kalbimi gıcıklıyordu. Meliha, ikinci defa olarak bu parçayı bitirdiği zaman yerinden fırladı, kanepeye biraz uzandı:</p>

  <p class="normal">– İnsafsızlar! Beni yordunuz, dedi.</p>

  <p class="normal">Biraz daha güldük, konuştuk. Sonra hepsinden izin aldım. Annemin elini öptüm. Benim bu neşeli hâlime o da katıldı.</p>

  <p class="normal">İbrahim Şemsi ile Meliha güldüler. Ben:</p>

  <p class="normal">– Bu gece pek keyifliyim de, dedim.</p>

  <p class="normal">Meliha’yı başımla selamladım. Yatak odama çekildim. Oraya girdiğim zaman şamdanın iki ucundaki mumu yaktım. Bu yetmedi. Diğer şamdanın da iki mumunu yakmak arzusuna yenildim. Zannediyordum ki her tarafı koyu bir karanlık kaplamıştı. Pencereyi açtım, göğe baktım. Siyah, siyah, siyah... Benim içim bir ümit ışığı yok, görünmüyor, göremiyorum. Siyah, her taraf, bütün her şey siyah...</p>

  <p class="normal">Masanın başına oturdum. Anneme bir mektup yazdım. Kendisinden özür diledim. Yazacağım mektupların yerli yerine verilmesini rica ettim. Anneme yazdığım bu mektup “Beni Müzehher’in yanına gömünüz.” sözleriyle son buluyordu.</p>

  <p class="normal">Sonra düşündüm; İbrahim Şemsi’ye karşı suçumu anlatmalı mıyım? Sonuç olarak bunun gerektiğine karar verdim. Ben ona suçumu itiraf etmeliyim, dedim.</p>

  <p class="normal">Kendisine uzunca bir mektup yazdım. Gerçeği, bütün çıplaklığıyla sırf gerçeği bildirdim. Hep birden yapılan bu işler beni yormuştu. Kanepenin üzerine yatarak hayale daldım. Ben ne yapacaktım? Oh bunda tereddüt mü edecektim? Hayır, hayır...</p>

  <p class="normal">Konsolun gözünü açtım. Küçük lavanta kutusunu çıkardım. İçinden beyaz kurdeleye sarılmış kuru gülü elime aldım ve bütün sinirimle bunların üzerine sonsuz bir ayrılık öpücüğü kondurdum. Hayatımın son dakikasında aldığım zevk işte bundan ibaret kaldı. Bunları tekrar yerine koydum. Kenarını kırmızı mumla mühürledim. Bunların senin elinden başkasına geçmesini, kimsenin görmesini istemiyordum. Bu işlerimi bitirdikten sonra küçük masanın üzerine koydum. Biraz sonra artık vicdan azabından kurtulacağıma şüphem yoktu. Artık o zaman öyle zannederim, Meliha da çılgınlıklarına pişman olacak, kocasının kucağına atılacak ve sevdiğim o bedenler mutlu olacaklar. Onların bu mutluluklarından duyacağı zevk ile böyle karanlık, acılı hayatın zevki arasında bir karşılaştırma yapmak mümkün müdür? Yalnız, evet, yalnız bir şeye hasret olarak gidiyorum. Çocuğumun yüzünü bir kerecik olsun görseydim... Budala, sefil, neler söylüyorsun? Cinayetinin eserini görmek seni daha çok rahatsız etmeyecek mi? İhanetini her dakika yüzüne çarpmayacak mı? Öyle... Fakat hissediyorum ki o zaman buna, kendimi fedaya cesaret edemeyeceğim. Çocuğumun bir gülüşü bana her şeyi unutturacak. Her türlü aşağılanmayı kabul ettirecek. Oh, bedbaht! Bunları açıklamak... Böyle adi duygulara sahip olduğunu itiraf etmek, bu da bir suç, cinayet; fakat ne yapayım, gerçek.</p>

  <p class="normal">Saat gece yarısını geçiyor. Sabah gelmeden mektubumu bitirmeye, işimi sona erdirmeye çalışıyordum. Veda kardeşim! Bazen şehitliğe geldiğin, kabrimi ziyaret ettiğin zaman bize sarı gül demetleri getir! Müzehher’in kabri üzerine serp! O zaman ruhlarımızın gül yaprakları arasında uçtuğunu duvarsın? Hayatlarında mutlu olmayan bu iki ruhun gül yaprakları arasında seviştiğini hissetmek de zannederim, sende bir neşe, bir mutluluk uyandırır.</p>

  <p class="normal">Meliha, bir saat sonra bu odaya girdiği zaman ben ölmüş olacağım. O, bin türlü ümitlerle mutlu olarak buraya girdiği zaman beni sonsuz uykuda bulacak. O zaman hayretle, kıskançlıkla, kederle, yüzüme bakarak acaba “Zavallı Necdet” diyecek mi? Ne gezer! Hiç sanmam. O, avını elinden kaçırmış insafsız bir avcı gibi hiddetinden sapsarı kesilecek: “Mutluluğu elinden kaçırdı; Budala!” diyecek. O zaman kalpleri eriten bu insafsızlığa, bu merhametsizliğe karşı ruhum ağlayacak, sonsuza dek ağlayacak.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Necdet Feridun’un bana yazdığı mektup burada son buluyordu. Bu uzun acıklı mektubu birkaç kere okudum. Her okuyuşumda gözlerimden akamayan yaşların yüreğime damladığını hissederdim. Bundan sonra İbrahim Şemsi’yi aramadım. Hatta kendisine tesadüf edebileceğim yerlere gitmekten bile çekinirdim. Onun için bu acıklı maceraya ait bildiğim şeyler bundan ibaret kalmıştı. Hikâye de burada nihayet buluyordu. Tam dört yıl sonra bir rastlantı bu hüzünlü hikâyeye son bir bölüm ekledi.</p>

  <p class="normal">Geçenlerde Beyoğlu’nda bir elbise mağazasına uğramıştım. Aradığım şeylere bakmakla meşgulken biraz ilerde bir subay ağır, gururlu bir sesle mağaza çalışanlarından birine söylüyordu:</p>

  <p class="normal">– Rengi mutlak siyah olacak.</p>

  <p class="normal">Dikkatle baktım. İbrahim Şemsi Bey. Fakat biraz yaşlanmış gibi görünüyor, saçlarında kırışıklıklar göze çarpıyordu. Yanında dört yaşında sarı saçlı, mavi gözlü melek gibi bir çocuk vardı. Beyaz yanakları üzerinde kan; yuvarlak kırmızılıklar oluşmuş. Kendisine görünmeden oradan ayrılmak gerekliydi. Ama çocukta gördüğüm bir hâl, bir benzeyiş beni oraya mıhlamış, hareketsiz bir hâlde bırakmıştı. Bu melek gibi çocuk Necdet Feridun’a ne kadar, ne kadar benziyordu. Minimini çocuğu arkadan ve kollarından tutarak biraz havaya kaldırdım:</p>

  <p class="normal">– İbrahim Şemsi Bey, bu bir melek, dedim,</p>

  <p class="normal">– Oğlum, Haldun Fikret, cevabını verdi.</p>

  <p class="normal">Çocuk, ilk gördüğü bu laubali adama karşı, tuhaf tuhaf bakıyordu. Bu ne kadar benzeyişti Allah’ım!</p>

  <p class="normal">O mavi gözlerde Necdet Feridun’un gözlerinde gördüğüm aynı zekâ nurları vardı. Bu minimini yavruyu kollarımın arasına almıştım. Gözlerimi Haldun Fikret’in çehresinden bir türlü ayıramıyordum. İbrahim Şemsi Bey bu dikkatimin sebebini anladı:</p>

  <p class="normal">– Necdet’e benziyor, değil mi, dedi.</p>

  <p class="normal">– Hakikaten ne kadar benzeyiş, cevabını verdim.</p>

  <p class="normal">– Evet, Allah bize acıdı. Onun bir benzerini hediye etti. Fikret’i onun için ne kadar sevdiğimizi bilsen...</p>

  <p class="normal">Ben de eğildim, pembe yanaklarından öptüm. Dudaklarım buz kesilmişti. O hayatın hikâyesi başlangıcından sonuna kadar gözümün önünden geçti. Şimdi bu çocuk Necdet Feridun’un canlı bir örneği öyle mi? Fakat onun nasıl vücuda gelmiş olduğunu bilemeyen şu vicdanlı, iyi kalpli adam ona karşı “Oğlum, Fikret Haldun,” diyor. Ben Fikret’in sarı saçlarını okşarken bu hâlini gözümün önüne getirdim, tüylerim ürperdi, vücudum buz kesildi. İbrahim Şemsi Bey bana diyordu ki:</p>

  <p class="normal">– Fikret mavi rengi pek seviyor. Elbisem mutlak mavi olsun, diyor. Hâlbuki ben siyah bir giysi almak istiyorum. Siz ne dersiniz?</p>

  <p class="normal">– Evet, siyah, siyah uygundur, yanıtını verdi. Sonra ne demek istediğimi anlatmak istercesine:</p>

  <p class="normal">– Siyah giysi daha yakışıyor, sanırım, dedim.</p>

  <p class="normal">Çocuk dudaklarını büktü. Ağlama belirtileri gösteriyordu. Yüreğimin parçalandığını duydum, Fikret’in o güzel mavi gözlerini öpmeye çalışarak:</p>

  <p class="normal">– Bir kat da mavi giysi alınız, diyebildim. Böyle melek gibi bir çocuk üzülmesin...</p>

  <p class="normal">Fikret sevindi. Gözleri parladı. İbrahim Şemsi Bey’in yüzüne yalvaran bakışlarla bakarak:</p>

  <p class="normal">– Bir tane de ondan alalım! Benim, güzel babacığım, dedi.</p>

  <p class="normal">O dakikada etrafımı bir karanlık kapladı sandım. “Beybaba, beybabacığım...” Bu minimini ağızdan çıkan bu deyiş kalbimi sanki delmişti. Konuşmayı değiştirmek istedim:</p>

  <p class="normal">– Nerede oturuyorsunuz, diye sordum.</p>

  <p class="normal">– Bebek’te, cevabını verdi.</p>

  <p class="normal">Kulaklarıma inanamıyordum. Bebek’te İbrahim Şemsi’nin artık ne işi vardı? Hayretle yüzüne baktığımdan o da maksadımı anladı. Bana biraz açıklama yapmayı gerek gördü:</p>

  <p class="normal">– Evet, Bebek’te, dedi. Necdet’in annesiyle birlikte yaşıyoruz. Ne çare, her ikimiz de yalnız.</p>

  <p class="normal">– Niçin, diye elimde olmayarak sordum.</p>

  <p class="normal">Bu sorum İbrahim Şemsi’nin canını sıkmıştı. Ne cevap vereceğini şaşırmış gibiydi. Biraz düşündükten sonra bana doğru eğildi. Çocuğun işitemeyeceği bir surette ve göz ile onu işaret ederek dedi ki:</p>

  <p class="normal">– Annesi vefat etti.</p>

  <p class="normal">Ve beni bu olayda bir dereceye kadar yakın görmüş olmalı ki açıklama yapmaktan çekinmedi. Derin bir yorgunluk ve acı eseri göstererek:</p>

  <p class="normal">– Ah! Ne ölüm? dedi. Çok feci, çok korkunç! Necdet’in vefatından yirmi gün sonraydı. Oğlum Fikret’i doğurdu. Fikret dünyaya ayak bastığı zaman annesi o bu dünyaya veda ediyordu. Ne türlü acılar, dayanılmaz işkenceler çekmiş olduğunu anlatmak, oh, mümkün değil, mümkün değil...</p>

  <p class="normal">İbrahim Şemsi Bey sözüne devam edemez olmuştu. Çocuk gibi ağlamaktan çekiniyormuşçasına yüzünü ekşitti. Başını diğer tarafa çevirdi. Mağazanın orada beklemekte olan hizmetkârına:</p>

  <p class="normal">– Çocuğa o mavi renkli giysiyi deneyebilir misiniz, dedi. Bu sırada gözlerinin ucunda toplanmış olan yaşları titrek parmaklarıyla siliyordu. Haldun Fikret biraz ileride önüne çıkarılmış olan bir sürü giyisi arasında sevinçle çırpınırken İbrahim Şemsi bana:</p>

  <p class="normal">– Biraz oturalım, dedi, ayakta durmak beni o kadar yoruyor ki...</p>

  <p class="normal">Görüyordum; keder, üzüntü, endişe o iyi yürekli adamı bitirmiş, böyle ayakta duramayacak bir vaziyete getirmişti. Bana bir sandalye uzattı, kendisi de karşıma oturdu:</p>

  <p class="normal">– Tam on saat, dedi, o işkence, o acı devam etti. Meliha acının şiddetinden göğsünü tırnaklarıyla paralıyordu. Bu öyle feci bir manzara hâlini almıştı ki...</p>

  <p class="normal">İbrahim Şemsi Bey artık bu defa üzüntüsünü saklamaya gerek görmedi. Cebinden çıkardığı mendille gözlerini sildi, sonra yavaş yavaş sözüne devam etti:</p>

  <p class="normal">– Evet, tam on saat, nihayet çocuğu aletlerle, bin bir zorlukla aldırdık. Çocuğu kurtardık. Fakat annesini kurtarmak mümkün olamadı. Mutluluğumuzun tek yadigarı olarak Fikret kaldı. Evet, yalnız o...</p>

  <p class="normal">İbrahim Şemsi, elimi avuçlarının içine almış sıkıyordu. Bu konuşmanın bende yarattığı üzüntüye son vermek için sözünü bitirmek istedi:</p>

  <p class="normal">– O, öldü. Bizi de kalpten öldürdü. Onu da şehitliğe gömdük. Oraya, şu bildiğin yere, Necdet’in sağ tarafına... Şimdi orada üç mezar görülüyor. Onların yakınında da iki ölmüş yürek bulunuyor; benimle Necdet’in annesi... O merhametli kadın bu çocuğu büyüttü, sevdi. Görüyorsunuz ya! Sanki biz de yaşıyoruz. Ömür sürüyoruz.</p>

  <p class="normal">İbrahim Şemsi’nin gözlerinin tekrar sulandığını gördüm. Kalbinin ezildiğini duydum. Bu mert, iyi kalpli adam o hain kadının anısına acaba hâlâ hürmet mi ediyordu?</p>

  <p class="normal">– Onun hayalini sevmeye hâlâ mı devam ediyordu? Bu acı, bu ıstırap açık olarak onu göstermiyor muydu? Kendisini teselli için:</p>

  <p class="normal">– Ne çare, dedim, hayat mücadelesi kardeşim!</p>

  <p class="normal">– Tabii, tabii... Özellikle insanın böyle kuzu gibi bir çocuğu olursa... Onun ufak bir gülüşü hayatın acılarını bana unutturmaya yetiyor. Siz Fikret’i bilmezsiniz; ne kadar sevimli, ne kadar zeki bir çocuk olduğunu bilseniz hayatın acılarına dayanabilmemin sebebini anlardınız!</p>

  <p class="normal">Cuma günleri şehitliğe birlikte çıkarız. Fikret, o üç mezarın üzerine minimini elleri ile sarı güller serper. O zaman hayatın acılarını bir dakika için unutmuş olurum.</p>

  <p class="normal">Bu açıklamayı vermiş olmaktan rahatsız olduğunu gösterecek bir şekilde yüzünü ekşittikten sonra sözünü başka tarafa çekmek istedi:</p>

  <p class="normal">– Ama bizi niçin aramıyorsunuz, dedi.</p>

  <p class="normal">İbrahim Şemsi’nin bu sorusuna karşı söyleyecek bir lâf bulamamıştım. Bundan böyle ziyaret edeceğimi söyleyerek oradan ayrıldım. Haldun Fikret’in o mavi gözlerinden doya doya öptüm.</p>

  <p class="normal">İbrahim Şemsi’den ayrıldığım vakit kalbimden kadınlara karşı lanet eden bir ses gelmişti. “Ah. Bu kadınlar, bu kadınlar!” dedim.</p>

  <p class="normal">Mağazadan çıktıktan sonra ağır adımlarla, düşüne düşüne Tepebaşı’na doğru geldim. Bahçeye girdim. Ağaçların altına oturdum. Bahçede kimse yoktu. Ben yalnızdım. Mevsim, sonbahar... Yapraklar dökülürken, ağaçlardan hayat eseri çekilirken orada kimin işi olabilirdi? O yalnızlık içinde düşünmeye daldım. Kendi kendime, “Zavallı Necdet! Zavallı Müzehher!” dedim. Meliha’yı bu iki zavallı arasında anmaya yüreğim bir türlü razı olamıyordu. Ama o, işte onların arasında bulunuyordu. Sonsuza kadar orada bulunacaktı. Ah bu sevgili bedenler şimdi...</p>

  <p class="normal">“İşte hayat!” dedim. “Bunun zevki nerede? Tadı mutluluğu hangi yerinde?”</p>

  <p class="normal">Bu ara yüzüme kurumuş bir yaprak düştü. Düşten uyandım.</p>

  <p class="normal">İşte bu yaprak da, en hafif bir rüzgâra bile dayanamayarak yere düşen, çürüyüp yok olmaya mahkum olan şu yaprağın düşüşü de bana hayatın anlamını, gerçek yüzünü gösteriyordu.</p>

  <p class="ortayazi">SON</p>

  <div class="calibre1" id="calibre_pb_7"></div>
</body>
</html>
