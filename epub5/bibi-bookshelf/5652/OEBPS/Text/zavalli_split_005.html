<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zavalli</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">4</h1>

  <p class="normal">Ağustos içinde bir cuma günü, gökyüzü yere sanki ateş püskürüyordu. O derece sıcak ki. Sabahleyin evimden kendimi dışarı attığım zaman biraz rüzgâr, bir taze saf hava bulabilmek için Köprü’nün üzerine koşmuş, Rumeli gazinosunda oturmuştum. Halk akın akın geliyor. Şişman efendiler, kırmızı suratları üzerinden aralıksız akıp giden terlerini durdurabilmek için mendilleriyle yüzlerini silmekte, bilet alabilmek amacıyla gişenin önünde oluşan kalabalığı yarabilmeye uğraşmakta iken diğer sesler:</p>

  <p class="normal">– Hisar burnu mevkii... Büyük dere ikinci mevki... Sözlerini etrafa saçmakta idiler. Dolup dolup gitmekte olan Şirketi Hayriye vapurları, sıcağın şiddetinden bunalan halkı, saf bir hava serin bir rüzgâr bulabilmek ümidi ile Boğaziçi’nin çeşitli yerlerine taşıyordu. Kalabalığın arkası alınmıyor, hanımlar, efendiler, madamlar, mösyöler geliyorlardı. Bende de onlara karışmak arzusu uyandı. Herkes Boğaziçi’nin en uç noktalarına gidiyorlardı. Gerçekten Boğaz’ın çıkışına doğru yaklaştıkça Karadeniz’in enginlerinden hava dalgalarına yenik olarak süzülüp gelen rüzgâr, o doğal haliyle ciğerlere ne kadar ferah verir. Düşündüm. Şehrin yakıcı havası altında akşama kadar bunalmaktansa Sarıyer’e, surlara gitmeye karar verdim. Hemen yerimden fırlayarak gişe önündeki kalabalığa karıştım. Birçok ağızdan çıkan sesler, her taraftan uzatılan eller arasında biz de sesimizi işittirerek paramızı aldırttık. Bileti almayı başardıktan sonra vapura binmek için yine biraz beklemek lazım geldi. Çünkü yeni yanaşmış olan vapurun yolcuları çıkıyordu. Oh, vapura kendimi atabilirdim. Yukarı güverteye çıktım. Rüzgâr yok. Hava durgun. Herkesin mendili elinde sürekli yüzler siliniyor. Madamlar, matmazeller yelpazeleri ile serin hava arıyor. Vapurumuz hareket etti. Yine rüzgârsızlık.</p>

  <p class="normal">Kabataş önüne geldiğimiz zaman havada bir değişiklik olur gibi göründü. Hafif bir serinlik... Saf, serin havayı solumak için geniş nefesler alınıyordu. Rumeli sahili iskelelerine uğraya uğraya ilerliyorduk. Yanımda konuşacak birini bulsam bir buçuk saatten fazla uzayacak olan şu yolculuktan bu derece sıkılmayacaktım. Fakat çevremde hiçbir tanıdık göremiyordum. Vapur, Bebek iskelesine yanaşmıştı. Gayet sevdiğim birini iskele üzerinde gördüm. Vapura binmeye hazırlanıyordu. Kendisine elimle işaret ettim. Başı ile karşılık verdi. İki dakika sonra yanıma geldi. Vapur da hareket etti. Ben biraz sıkışarak, yanımızda oturanları da rica eden bakışlarla sıkışmaya mecbur ederek bu bey için biraz yer açtım, yanıma oturdu:</p>

  <p class="normal">– Bu ne sıcak hava, diyordu. Etrafımızda sıkışmış kalmış olanlar da bakışlarıyla sanki şöyle cevap veriyorlardı.</p>

  <p class="normal">– Bu, ne tahammül edilmez kalabalık.</p>

  <p class="normal">Bu kişi, Necdet Feridun’un yalı komşusudur. Kendisine rastlamama memnun oldum. Öyle ya! Dört ay oluyor ki Necdet Feridun’u görmedim. Sağlığı hakkında bu beyden bilgi alabilirdim. Sordum:</p>

  <p class="normal">– Necdet ne halde? Kendisini görüyor musunuz? Arkadaşım birdenbire fena halde bozuldu. Ne diyeceğini şaşırmış insanlarda görülen tuhaf bir hâl ile:</p>

  <p class="normal">– Ha Necdet mi, dedi, zavallı gitti.</p>

  <p class="normal">– Ben şaşkınlıkla sordum</p>

  <p class="normal">– Nereye?</p>

  <p class="normal">– Sonsuzluğa...</p>

  <p class="normal">– Allah aşkına! Sahi mi söylüyorsun?</p>

  <p class="normal">– Pek sahi. Dün Şehitlik civarındaki mezarlığa gömdük.</p>

  <p class="normal">Yerimden fırladım. Vapur Rumelihisarı’na yanaşmak üzere idi. Kendimi iskele üzerine attım. Orada ilk tesadüf ettiğim kayığa bindim. Aşağı doğru çekmesini kayıkçıya işaret ettim. Akıntıya kapılmış, süratle gidiyorduk, ben neler düşünüyordum. Hiç... Gene de zihnim karmakarışık birtakım şeylerle dolu idi. Korkunç hayaller gözümün önünden geçiyordu. Yalnız arada bir dilimden “O da öldü, o da öldü” sözleri dökülüyordu. Yalının önüne gelmiştik. İşaret ettim. Kayıkçı durdu. Hemen rıhtım üzerine atladım. Yalıda tam bir sessizlik hüküm sürüyordu. Sanki bu eski, büyük yalıyı saygılı bir sessizlik kaplamıştı.</p>

  <p class="normal">Kapının önüne geldiğim zaman düşündüm. Ben şimdi buraya niçin geliyordum? Bilmem. Bu çevre, Necdet’in yaşadığı, son nefesini aldığı bu yer bana derin bir etki yöneltiyordu. Oraya ne maksatla gidiyordum? Bunu anlayabilmek mümkün müydü? Elimi çıngırağın düğmesine uzattığım zaman titriyordum. Karşıma önceki ziyaretimde gördüğüm uşak çıktı. Ne diyeceğini şaşırmış bir adam tavrı ile yüzüme bakıyordu. Kendisine ne soracağımı zihnimde bir türlü toplayamıyordum. Ben bu evde artık kimi sorabilirdim? Nihayet uşak halimdeki perişanlıktan, kararsızlıktan maksadımı anlayarak:</p>

  <p class="normal">– Beyler burada değil, dedi İbrahim Şemsi bey yarım saat evvel çıktı. Saffet bey de sabahleyin erkenden İstanbul’a indi.</p>

  <p class="normal">Artık orada durmaya gerek var mıydı? Dışarı çıktım. O büyük eski kapı, ızdıraplı bir iniltiyi andıran kulak tırmalayıcı bir gıcırtı ile üzerime kapandı. Sahil boyunca yavaş yavaş yürüyordum. Biraz daha ilerleyince gözümün önüne selviler, mezar taşları dikildi. Kalbimi bir korku, tuhaf bir ürperme kapladı. Kendimde anlayamadığım bir duygu bundan dört ay evvel Necdet Feridun ile indiğimiz mezarlık yolunu bana tutturdu. Taşlıklar kayalıklar arasından tırmanarak yukarıya doğru çıkmaya başlamıştım. Sıcak, sıcak. Her taraf yanıyor. Mezar taşları ateş püskürüyor. Selviler gölge yerine yere sıcak bir örtü yayıyor. Ciğerlerim şüphesiz sıcak bir hava soluyordu ki kalbim böyle ateşler içinde yanıyordu. Durmayarak ilerliyordum. İşte bu aralık o küçük fidan, ziyaret ettiğimiz mezar, iki yüz adım ileride görünüyordu. Dizlerime bir yorgunluk, dehşetli bir kesiklik geldi. Şimdi evvelki gibi süratle yürüyemiyordum. Yavaş yavaş ilerledim. Serin bir rüzgâr esmeye başlamıştı. İşte o küçük fidan, sağ taraftaki mezar aynı duruyor. Üzerinde kurumuş ne olduğu belirsiz bir gül. Acaba Necdet Feridun’u nereye gömmüşlerdi? Bakınarak etrafı arıyordum. Civarda öyle yeni bir mezar yok. Bir ses sanki öteki dünyadan gelen bir ses bana şöyle seslendi.</p>

  <p class="normal">– Mutsuz! Ayaklarının ucunda şu yeni kazılmış toprağı görüyor musun? Yerinden yükselmiş olan şu toprağın altında işte Necdet Feridun yatıyor.</p>

  <p class="normal">– Dikkatle baktım, küçücük fidanın sol tarafında bir tepecik, taze toprak yığıntısı. Başucuna dikilmiş bir tahta parçası... Hayatın gerçeği bundan mı ibaretti? O güzel bedenin dünyaya gelip gittiğine şimdi şu tahta parçası mı tanıklık edecekti? Oradan kaçmak, uzaklaşmak istiyordum. Gücüm kalmamıştı. Yukarıya çıkabilmek için sarf ettiğim kuvvet beni güçsüz bırakmıştı. Bununla beraber büyük bir gayretle aşağıya doğru koşmaya başladım.</p>

  <p class="normal">Ertesi gün evden çıkmak üzere iken bir subayın beni görmek istediğini haber verdiler. Kim olduğunu birden bire anlayamadım. Kendisinin kabul edildiği odaya girdiğim zaman İbrahim Şemsi’nin karşısında bulunuyordum. Birbirimizin elini sıktık. Her ikimiz de hayret içinde idik. Üzgün, kederli gözlerle birbirimize derdimizi anlatmaya çalışacaktık. Nerede! Nihayet İbrahim Şemsi gücünü toplayarak dedi ki:</p>

  <p class="normal">– Evet! O gün vapurda işittim. Yalıya koştum. Hiçbiriniz orada yoktunuz! Şehitliğe çıktım. Bir yığın toprak...</p>

  <p class="normal">– Biz o talihsiz bedeni işte toprak altına gömdük, Birdenbire bir ölüm... Âdeta utanmasam... Hayır söylemeyeceğim. O akşam beraber güle güle yemek yemiştik.</p>

  <p class="normal">– Yemekten sonra sinirlerinde bir rahatsızlık hissetmekte olduğunu söyledi. Bizden müsaade isteyerek geç vakit odasına çekildi. Biz geç vakte kadar piyano çalmış, eğlenmiştik. Sabahleyin kalktığımız zaman matem içinde bulunuyorduk. Annesi odasına girmiş. Oğlunu yatak içinde serili bulmuş. Halının üzerine atılmış ufak bir enjektör masanın üzerinde bırakılmış küçük bir şişe, mühürlü bir zarf olayın önemini zavallı anneye anlatmış. Acı bir çığlık hepimizi uyandırdı. Koştuk. Necdet hayattan çoktan uzaklaşmıştı.</p>

  <p class="normal">– Ölümü bu şekilde oldu. Nedenine gelince, Bu dakikada nasıl bir yürek heyecanına uğradığımı bilemiyordum. İbrahim Şemsi acaba o gerçeği biliyor muydu? Belki. Fakat her nasıl olursa olsun ona ait açıklamayı almamak arzusu ile dedim ki:</p>

  <p class="normal">– Kardeşim, bu gibi durumda pek de neden aranmaz. Kuvvetli heyecanlar, dışardan hissedilmez.</p>

  <p class="normal">– Evet, evet... İşte bu gibi şeyler zayıf kalplileri mezara götürüyor. Fakat neler diyorum. Böyle uzun uzadıya gevezelik etmekten ise görevimi yapayım.</p>

  <p class="normal">Bunu söylerken cebinden büyük bir zarf çıkardı:</p>

  <p class="normal">– Sizin için, dedi. Sonra da ufak bir lavanta kutusu... Bu da yan tarafından kırmızı mumla mühürlü idi.</p>

  <p class="normal">– Bu da sizin için, sözlerini ekledi. Biraz sustuk, sonra dedi ki:</p>

  <p class="normal">– Masa üzerinde bıraktığı mektup annesine hitaben yazılmıştı. Uzun bir mektup... Bütün bu gibi biçarelerde görüldüğü gibi o da yaşamaktan usandığını, ölmeye karar verdiğini bütün sevdiklerinden özür diliyor onları rahatsız ederse ruhunun acı içinde kalacağını yazıyordu. Anlıyorsunuz ya, birtakım şairane tesirli sözler.</p>

  <p class="normal">Oh! Onu okurken askerliğimi unutarak ben de hüngür hüngür ağladım. Sonra da beni şehitliğe gömünüz, diyor biz bundan amacını anladık. Kendisinden önce vefat eden bir talihsiz kızın yanına gömdük.</p>

  <p class="normal">Kendimi tutamayarak dedim ki:</p>

  <p class="normal">– Müzehher’in yanına değil mi?</p>

  <p class="normal">– Evet, fakat siz Müzehher’i nereden biliyorsunuz?</p>

  <p class="normal">– Dün mezar taşının üzerinde adını okumuştum da.</p>

  <p class="normal">– Hakkınız var, üzüntü beni böyle ahmak etti. Şehitliğe gittiniz az evvel söylemiştiniz! Annesine yazdığı mektupta kütüphanenin üzerinde duran iki mektupla bu kutunun yerlerine verilmesini rica ediyordu. O iki mektuptan biri bana aitti. Diğer mektupla kutu ise size ait. Son vasiyetini yaptım. İşte onları getirip size verdim. Bana ait olan mektup ise...</p>

  <p class="normal">– Onda ne yazıyor?</p>

  <p class="normal">– Okumadım.</p>

  <p class="normal">– Niçin?</p>

  <p class="normal">– Çünkü zarfı yırttığım zaman içinden diğer bir zarf çıktı. Üzerinde “cinayetlerim, itiraflarım” diye yazılı idi. Ölmüş bir kardeşin cinayetlerini bilmek ayrıcalığına sahip olamazdım. O itirafları öğrenmek haksızlığında bulunamazdım. Saf, temiz olarak tanıdığım bir bedenin hatıralarını kirletmek istemedim. Bunun için yaktım. Fena mı etmiş oldum? O ince kalp cinayet işleyecek yapıda değildir. Meğerki o cinayet kendine nefsine ait olsun! Zavallı Necdet!</p>

  <p class="normal">O dakikada her ikimizin de gözlerinde birkaç damla üzüntü yaşı görüldü. Bu birkaç damla tuzlu suyun ne önemi olabilir? Biz ona yürekten ağlıyorduk.</p>

  <p class="normal">İbrahim Şemsi kalktı, vedalaşarak odadan çıktı. Ayrılırken bir şey söylemeyi unutmuş unutkan bir tavırla dedi ki:</p>

  <p class="normal">– Rica ederim, size yazılmış olan mektupta neler olduğunu bize söylemeyiniz! Belki bazı acıklı şeyler...</p>

  <p class="normal">Tekrar elimi sıktı. Ağır adımlarla uzaklaştı. Kendi kendime diyordum ki: “Saf kalpli kahraman; iyi yürekli vicdanlı arkadaş.”</p>

  <p class="normal">Hemen odama çekildim. O gün bir yere çıkmaktan vazgeçtim. Kalbimi yakan bir merakla Necdet Feridun’un bana emanet ettiği son hatıralarını okumak istiyordum. Evvela küçük lavanta kutusunu dikkatle açtım. İçinden kurumuş sarı bir gül, buna sarılmış bir de minimini beyaz bir kumaş... Bunlar ne olacaktı? Kim bilir? Bunları kutudan çıkardım. Kurdeleye dikkatle baktım. Bazı yerleri lekeli idi. Beyaz, parlak ipekli kurdelenin ötesinde berisinde görülen bu küçük krem rengindeki lekeler acaba gözyaşlarından mı hâsıl olmuştu. Sarı, kurumuş bir gül. Bundan ne anlaşılabilirdi? Bir süre düşündüm. Bu aşk bilmecesinin anahtarı işte orada, gözümün önünde hazırdı. Mektubu hemen elime aldım. Büyük bir zarf... Açtım. Oh, şüphesiz bunu okuyacaktım! Okumak için bir mecburiyet hissediyordum. İbrahim Şemsi’nin gücü bende yoktu, onu okumakta haklı sayılabilirdim. “cinayetlerim, itiraflarım” İbrahim Şemsi bu kelimeleri söylerken kalbim nasıl titremişti. Aman Yarabbi! Demek oluyor ki Necdet Feridun’un hareketlerinde cinayet sayılacak bir şey var. O da İbrahim Şemsiye karşı yapılmış bulunuyor. Evet, anlaşılıyor ki Necdet ona yazmış olduğu mektubunda bu cinayetleri itiraf etmiş, ondan af istemiş... Bu konular bir dakika içinde aklımdan geçti. Mektubu titreyen ellerimle açtım, zarfın içinden birçok kâğıt çıktı. Renklerinin başka başka olduğuna bakılırsa bunların değişik zamanlarda yazılmış olduğu anlaşılıyordu. Bunları sırasına koymak beni bir iki dakika işgal etti. Bu uzun mektubu sohbet şeklinde de yazılmıştı. Bana şöyle hitap ediyordu:</p>

  <p class="normal">“Kardeşim! Hatırladın mı, bilmem. Sen seyahatinden dönüp de Bebek’e beni görmeye geldiğin zaman şehitliğe doğru beraber bir gezinti yapmıştık. Orada sana bir mezar göstermiştim. Bu konuda benden açıklama istemekte olduğunu bakışlarından anlamıştım. O zaman başını bildiğin hikâyenin pek acıklı olan sonlarını da sana yalnız, sana söylemek isteği kalbimde şiddetle vardı. Birkaç defa söylemeye cesaret eder gibi oldum. O an gerçeği sana itiraf etmek için kelimeler dudaklarıma kadar geliyordu. Fakat itiraf edemeyecektim. Maceramın sonlarını söylemeyecektim. Çünkü ben hatada bulundum. Yok, yok şimdi sana her şeyi itiraf edebilirim. Çünkü bu satırları okuduğun zaman ben bu dünyanın acılarından kurtulmuş olacağım, sonsuzluğa çekilmiş bulunacağım. İşte o sırada artık sen bana lanet edemeyeceksin! Yüzüme karşı “Alçak, senin yaptığın kabahat değil, cinayet!” diyemeyeceksin! Evet, bunun için itiraf edeceğim, oh! Tamamen söyleyeceğim. Yaptığım bir cinayetti. Hem de müthiş bir cinayet, fakat elimde olmayarak yapılmış bir cinayet. Hareketlerimde kasıt olmayarak işlenmiş bir cinayet. Beni talihim, kötü talihim –gözlerim bağlı olduğu hâlde- bir uçurumun kenarına getirmişti. Gözlerimi açtığım zaman bilinçsiz hareketlerim beni uçurumdan aşağı yuvarladı. O dakikada ne yapabilirdim? Kaderimin yaptığına itaat etmekten başka elimden ne gelirdi. İşte ben de öyle yaptım. İtaat ettim. Fakat bu itaaten bir cinayet oldu. O vicdansızca hareketimin cezasını sonra çekeceğim. Bilmem şu tavrım iyi yüreklerde merhamet, vefa hisleri uyandıracak mı? Heyhat... Yine o gün bana hasta olup olmadığımı sormuştun! Ben de rahatsız olmadığımı, artık hayatımın son macerasının acılarını, etkilerini unutmuş olduğumu söylemiştim. Bilsen bu cevabı verinceye kadar ne derece sıkıldım, nasıl ızdıraplar içinde kaldım. Çünkü o gün bu sözlerimle seni aldatıyordum. İlk defa olarak sana karşı da yalan söylemeye mecbur bulunuyordum. Hâlbuki o zamanlar ben çok sıkıntılı bir hayat geçiriyordum. Bunu itiraf edemezdim. Çünkü bunu itiraf etmek, hikâyemin söylemediğim kısımlarını da söylemeye beni itecekti. Kalbim buna razı olmuyordu. En sevdiğim kimselerden de “sefil” hitabına uğramayı nasıl isteyebilirdim? Bunun için yalan söyledim, seni aldattığımdan dolayı da vicdanım çok azap duydu. Fakat görmüştüm, gözlerinden hissetmiştim ki sen o sözlerime bu laflarıma inanmamıştın!</p>

  <p class="normal">Şu satırları yazarken tüylerimin yine ürpermekte olduğunu duyuyorum. Bilmediğim tanımadığım bir ses, bilinmezden gelen bir ses bana. “Hayatının o siyah sahifelerini anlatan kâğıdı yırt at, cinayetini, kimse bilmesin sonra sana lanet ederler.” diyor. Hayır, yırtmayacağım! Bu açıklamayı ben sana borçluyum. Çünkü benim felaketimi en iyi bilen, bana acıyanlardan biri sensin! Ben seni de istemeyerek aldattım ve elimde olmayarak yalan söyledim. Onun için bu ayrıntıyı vermeye mecburum. Fakat bilmem hikâyemi okuyup bitirdiğin zaman bana lanet edecek misin? Yoksa felaketle sonuçlanan aşkıma acıyacak mısın? “Talihsiz çocuk” sözüne layık görecek misin? Bu satırları okuduğun zaman ben bu dünyadan göçmüş olacağım. Fakat ya ruhum, ya ruhum. O eziyet çekmeyecek mi? Bilmem. Fakat ben ruhun varlığına eminim.</p>

  <p class="normal">Önsöz... Evet, sanki sohbetimin önsözü olarak yazdığım şu birkaç satırı tekrar gözden geçirdiğim zaman kalem orada durdu. Onu harekete geçiren parmaklarımda güç kalmamıştı. Yazamıyordum, yazamayacaktım. Suçunu itiraf etmek bir insan için meğer ne kadar zormuş. Hareketime cinayet diyemiyorum. Fikrim birtakım hafifletici neden arıyor ve buluyor. Gözüm o hareketimi cinayet değil de suç hâline getiriyor. Her ne ise...</p>

  <p class="normal">Suç, cinayet, ne ad verilirse verilsin, ah şu vicdan azabı yok mu? İnsanı en müthiş ızdıraplardan, en korkunç işkencelerden daha acı veriyor, daha çok rahatsız ediyor.</p>

  <p class="normal">Tam bir hafta her gece yatak odama çekilip de kalemi elime aldığım zaman o vicdan azabı, bana yazmayı yasaklardı. Bir aralık bunu düşünmeyerek, o düşüncelerden kurtularak yazdığım yazıları sonradan okuduğum zaman hayret ederdim. Çünkü bu karmakarışık yazıların ne olduğunu anlamakta güçlük çekerdim. Yalnız birtakım yerlerinde ancak şu kelimeleri fark ederdim: “Felaket, talihsizlik, ah Meliha”</p>

  <p class="normal">Meliha... Evet, Meliha, işte ben sana ondan bahsetmek istiyorum.</p>

  <p class="normal">Hatırına geliyor mu? Midilli’den geldikten bir süre sonra Tokatlıyan’ın İstanbul’daki lokantasında sana rastlamıştım. O zaman maceramın bazı bölümlerini anlattığım sırada Meliha’dan pek çekinmekte olduğumu ve bu işin sonucundan korktuğumu söylemiştim. Ah! Bunda ne kadar haklıymışım. Bir öngörü felaketlerimin henüz bitmediğini bana ihtar eder dururdu. Meğer ne kadar doğruymuş. O zaman demiştim ya. Midilli’den döndüğüm zaman Meliha’yı pek fazla sabırsızlık içinde görmüştüm. Ah, o beni aşkının, kahrından pençesi altında ezmek istiyordu. Ben o pamuk pençenin altında ezilmekten çekiniyordum, ezilmemekten üzülüyordum. Bu ince noktaları, bilmem ki gerektiği gibi hissediyor musun? Sonraları çok iyi anlamıştım ki Meliha gerçek aşktan yoksundur. Eğer onun aşkında, onun sevdasında samimiyet bulunmuş olsaydı zavallı İbrahim Şemsi hayatının sonuna kadar mutlu yaşardı, mutlu ölürdü. Bu saf, bu vicdanlı çocuk mutlu olmaya layıktı. Fakat onun saf, sessiz bir aşkla taptığı karısı hiç de o tipte yaratılmış biri değildi.</p>

  <p class="normal">Genç kadında yalnız şiddetli bir tutku vardı. İşte bu kadar... Bir senelik, incelemem bana bu gerçeği gösteriyordu. Meliha istiyordu ki kendisi biraz sevsin! Fakat pek çok sevilsin! Aşkı kendisine özgü kalsın! Sevdiğinin tutkuları, zevkleri, hevesleri, bütün hayatı, her şeyi, her şeyi kendisine ait olsun! Fakat kendisi o aşktan, o sevdadan bıktı mı âşıktan bir hiç gibi, bir oyuncak gibi kıymetsiz bir şey gibi kırıp atıversin!</p>

  <p class="normal">Meliha kendisini sevenleri sevmezdi. Onun arzusu, emellerine isteklerine uymayanları ele geçirmek, ele geçirebildikten sonra da yok etmek, perişan etmekti. O, kendisini sevmeyenleri severdi. Şiddetli bir tutku ile severdi. Fevkalade bir çılgınlıkla severdi. Onu pençesi altına almak, onu sevdası altında ezebilmek için her şeyi feda ederdi. Kocasını, çocuğunu, namusunu, yokluğu her şeyi, her şeyi göze aldırırdı. İşte bunlar tutkuların hayvani cinsel arzularının neticeleridir. Bunlar öyle doğal nedenlerdir ki sonucu genellikle çok korkunç olur. Fakat ne çare? Tabii. İçgüdülere karşı konulabilir mi?</p>

  <p class="normal">Azizim! Sana bu satırları yazmak için kalemi elime aldığım zaman bedenimde şiddetli bir yorgunluk vardı. Kalemi bırakarak düşünmeye dalmak istiyorum.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Midilli’den döndükten sonra Meliha ile pek az buluşmaya karar vermiştim. Ama bu gerçekleşmedi. Her iki aile Fener’de bulunuyordu. Köşkler birbirine pek yakındı. Meliha, çocuk düşürmeden dolayı rahatsız... Gidip görmemek, hatırını sormamak pek ayıp olacak, özellikle bu durum aile arasında birtakım dedikoduları da doğuracak. Öyle ya, Midilli’ye birdenbire seyahat etmem, orada üç aydan fazla kalmayı kararlaştırmışken bu zamandan evvel ansızın dönmem, döndükten sonra da beni bir sene tamamıyla meşgul etmiş olan Meliha’ya karşı pek yabancı davranmam birtakım şüpheler uyandıramaz mıydı? Bundan dolayı yine kibarlığın gerektirdiği ziyaretlerde kusur etmiyordum. Meliha ile odada yalnız kaldığımız zaman bana biraz dargınlık tavrı gösterdi.</p>

  <p class="normal">Vedalaşıp gitmeye hazırlandığım vakit bir garip bakışı, sonra da pek sitemli bir el sıkışı vardı ki... Bu bakışlar, bu el sıkışlar bana neler, ah neler hatırlatıyordu. Genelde ben onları anlamamayı tercih ediyordum. Zavallı İbrahim Şemsi o günlerde ne kadar mutsuz, ne kadar üzgün bulunuyordu, Karısının rahatsızlığı onu böyle bir acı içinde bırakmıştı. Karısına karşı içten bir aşka sahip olan İbrahim Şemsi yalnız kaldığımız bir gün âdeta bir çocuk gibi ağlamıştı. O, bu çocuk düşürme meselesinde karısının dikkatsizliğinden şikâyet ediyordu. Eğer gerçeği bilse?</p>

  <p class="normal">Ben de kendisinin itirafına kadar böyle bir şeye ihtimal vermemiş, hatta şüphe bile etmemiştim. Bir gün pembe köşkün küçük salonunda yalnızca oturuyorduk. Meliha’nın rahatsızlığı artık geçmiş, iyileşmişti. Yalnız biraz kansızlığı, güçsüzlüğü vardı, İşte o kadar... Sohbeti birtakım hafif sözlere ayırmak istiyordum. Nihayet. Meliha, hastalığı sırasında geçirdiği sıkıntıdan bahsetti. Kadınlık hayatının nasıl ağır bir yük olduğunu anlatmaya girişti. Ben kendisine dedim ki:</p>

  <p class="normal">– Hemşire, gebeliğinizi niçin umursamadınız? Çocuk düşürmenin ne kadar zor ve bazen de pek korkulu olduğunu bilmiyor muydunuz? Kocanız, aileniz bu yüzden ne kadar sıkıldılar, ne kadar eziyet çektiler, gördünüz. Artık başka bir defa böyle bir tedbirsizlikte, kayıtsızlıkta bulunmazsınız değil mi?</p>

  <p class="normal">Meliha bu sözleri dikkatle dinledi. Sonra ciddi bir tavır gösterir bir duruşla yaslanmış olduğu koltukta bir doğruldu. Kollarını kavuşturdu, uzun bir tartışmaya hazırlanmış olduğu görülüyordu. Alayı andıran bir gülüşle dudaklarından dökülerek sert bakışlarla bana bakıyordu. Birdenbire dedi ki:</p>

  <p class="normal">– Necdet Bey! Sizinle biraz ciddi konuşalım mı? Bence buna gerek var, hem de kesinlikle... Çünkü artık sahte tavırlardan, maske altında yaşamaktan bıktım. Buna emin olunuz. Bundan sonra o maskeyi atalım! Ciddi, samimi konuşalım olmaz mı? Ben kalbimin hissettiklerini açıktan açığa size söylemeye işte başlıyorum.</p>

  <p class="normal">Meliha bir dakika durdu. Sonra iri mavi gözlerini gözlerime dikerek sözlerine yavaş yavaş devam etti:</p>

  <p class="normal">– Beni seviyorsunuz değil mi? Oh! Bunu inkâra gerek yok. Sizi sevdiğime emin olduğum kadar ben buna da eminim. Hem de şiddetle seviyorsunuz! Bunu da anlıyorum. Fakat bu aşkın sonucundan korkarak benden daima uzaklaşmak istiyorsunuz, çünkü sevginize benden karşılık göremeyeceğinizden korkuyorsunuz. Bu sevdanın yanlışlığından ürküyorsunuz. İşte... İşte bu noktada aldanıyorsunuz. Çünkü sizi seviyorum. Sevginizin layık olduğu derecede, belki ondan fazla seviyorum.</p>

  <p class="normal">Bu son cümleleri söylerken Meliha önüne bakıyordu. Tam bir itaati gösterir bir tavır ile kollarını yanlara bıraktı. Kendisine ne cevap vereceğimi bekliyordu. Hâlbuki ben bir söz söylemiyordum. Çünkü söyleyemiyordum. Hiç beklemediğim, akla getirmediğim zor bir durum karşısında kalmıştım. Sanki kalbimden, beynimden vurulmuştum. Vücudumun ter içinde kaldığını duydum. Koltuk sandalyesi üzerine kendimi bırakıvermiş, sanki yağılıp kalmıştım. Meliha güçlü bir sesle ve kuvvetli bir ifade ile sözüne devam ederek dedi ki:</p>

  <p class="normal">– Sözlerime inanmıyorsunuz, cevap vermeye bile değer görmüyorsunuz. O halde sizi inandırmak için her şeyi itiraf etmeliyim. Çektiklerimi, duygularımı söylemeliyim beyefendi! Şimdi benim için uğursuz olan evlilik henüz gerçekleşmeden, daha doğrusu biz Fener’e taşınır taşınmaz beni sevmeye başladınız, değil mi? Boşuna inkâr etmeyiniz. O sıradaki bütün halleriniz, bütün hareketleriniz bunu bana anlatır dururdu. O zaman ben aşkınıza inanmamıştım güvenmemiştim. Çünkü sizin eski halleriniz beni korkutuyordu. Siz her çiçeğe konan kelebeklere benziyordunuz. Sevdalarınız geçici, arzularınız pek kararsızdı. Görüyorsunuz ya! Sizin hakkınızda ne güzel araştırma yapmıştım. O sırada ben size iltifat yüzü göstermiş olsaydım, diğer maceranızdaki gibi bu sevda hikâyesi de arkadaşlarınıza güle güle anlatılacak, zevkli bir mesele oluşturacaktı. Fakat ben öyle yapmadım. Kırdığınız bütün kalplerin intikamını almak istedim, sevdanızı çiğnedim, bedeninize önem vermedim. Çünkü o sevdanın bana layık olduğunu anlayamamıştım. Çünkü o bedenin benim istek, arzularımı, özeli olan bir kişi olduğunu anlayamamıştım. İnsafsızca hareket ettiğimi şimdi çok iyi anlıyorum. Ama siz de o insafsızlıklarımın cezasını bana çektiriyorsunuz, beni harap ediyorsunuz, çünkü benden kaçıyorsunuz.</p>

  <p class="normal">Meliha sesini yavaş yavaş yükseltiyordu. Facia sahnelerindeki aktörler gibi sesine ezici bir incelik, imdat isteyenlerde görülen bir yalvarma tarzı vermekte başarılı oluyordu. Sözünü keserek dedim ki:</p>

  <p class="normal">– Rica ederim, bu meseleyi burada bırakalım! Bu konuşma beni üzüyor, acılar içinde kalmamı istemezsiniz değil mi, hemşire?</p>

  <p class="normal">– Bu sefer de elimden kurtulmak, kaçmak istiyorsunuz öyle mi? Hayır, itiraflarıma başladım, bitirmeliyim. Bir de rica ederim, bir daha bana hemşire diye hitap etmeyiniz, bu deyim de beni çok üzüyor. Rahatsız olmamı istemezsiniz değil mi beyefendi?</p>

  <p class="normal">Meliha bir dakika sustu. Sonra yalvarır gibi tavır alarak titrek bir sesle sözüne devam etti:</p>

  <p class="normal">– Evet, o zaman ben size önem vermemiştim. İbrahim Şemsi Bey beni istediği zaman işte bunun için hemen razı oldum. Çünkü ileride sizi sevebilmekten çekiniyordum. Bir de bizim beyin her türlü özel durumları beğenime uygun gibi görünmüştü. Aldanmışım. Bunu sonradan takdir ettim. Ben aşk konusunda tutkuluyum. Kıskançlığı çok severim. Evlendikten sonra kocamı kendime, arzularıma uygun bulmadım. Hayalimde senelerden beri besleyip büyüttüğüm koca İbrahim Şemsi Bey’e hiç benzemiyordu. Kocam beni şüphe yok seviyordu. Fakat sevgisi pek sakindi. Benimle o kadar meşgul olamıyordu. İstiyordum ki kocamın her dakika düşüncesi ben olayım. Kalbi, vücudu, hayati her şeyi bana ait olsun! Hâlbuki o, kalbini de, vücudunu da, hayatını da görevine ayırıyordu. Ben kalbimin bütün tutkularıyla buna razı olamazdım. Onun için kendisini sevmedim. Sevgiye dair kalbimde bir hareket duymadım. Fakat kocamın hâlindeki saflığa, sevgisine acıyordum. Kendisine hürmet ettim, saygı gösterdim. Eğer evlendikten sonra yolumuzda size tesadüf etmemiş olsaydım belki bu hayata alışacaktım. Mutlu denebilecek bir derecede yaşayacaktım. Fakat size tesadüf ettim, siz benimle ilgilendiniz. O sırada ben de sizi inceledim. Düşüncelerimde, ihtimallerimde yanılmış olduğumu günden güne anlıyordum. Sizin bana olan sevginizi, duygularıma daha uygun buldum. Ben o kadar sakin içli muhabbeti sevmem. Romanlarda görülen kahramanlıklarla dolu aşklara âdeta tapınırım. Sizin muhabbetinizi kahramanlığa daha benzer buldum. Sonuçta sizi sevdim...</p>

  <p class="normal">Meliha koltuk sandalyesinden birdenbire kalkarak iki elini omuzlarıma dayamıştı. Bakışları hüzünlüydü. Derdine çare arayanlara özgü bir hâl vardı. Omuzlarımı pek yavaş bir şekilde sarsarak tatlı bir sesle dedi ki:</p>

  <p class="normal">– İşitiyor musun, Necdet, seni sevdim, sevmeye alışmamış bir kalbin bütün hırsı ile bütün hevesi ile sevdim.</p>

  <p class="normal">Meliha, şimdiye kadar “sen” diye bana hitap etmemişti. Demek ki aramızdaki resmiyeti kırmak, yakınlaşmak istiyordu.</p>

  <p class="normal">– Rica ederim, dedim. Kendinize geliniz. Artık bu konuşmaya son verelim. Birinin içeri girme ihtimali var. Sizi bu hâlde görürlerse...</p>

  <p class="normal">– Görürlerse ne önemi var? Ben kahramanca bir aşk istemiyor muydum? İşte onun sonuçları ortaya çıkar. Bu iş de biter böylece.</p>

  <p class="normal">– İzin verin de bendeniz çekileyim. Ne kadar eziyet çekmekte olduğumu bilseniz bana merhamet edersiniz.</p>

  <p class="normal">– Yok, itiraflarımı tamamıyla dinleyeceksiniz, bunun için ben de sizin merhametinizi rica ederim. Evet, sizi sevmekte olduğumu anladıktan sonra benden çekinmeye başladınız. O derecede ki kendimi çok güç tutabiliyordum. Gereksiz bir hareket yapmaktan korkuyordum.</p>

  <p class="normal">Nihayet... Nihayet sizin sinir hastalığının tedavisi için keman çalmayı kabul etmiş olduğuma beni pişman ettiniz. Ben size her ne şekilde olursa olsun yakın bulunmak istiyorum. Bunun sonuçlarından korkmuyordum. Bunda da hata ettiğimi sonradan anladım. Size olan sevgim o sıralarda daha da artmıştı. Bir sabah duygularımın coşkusu esnasında bir bunalıma kapılıp çocukçasına bir harekette bulundum. Ben o dakikada kendimden geçmiştim. Ertesi gün oda kapısını kapalı buldum. Bir yıl evvel sizin sevginizi reddettiğim gibi siz de benim aşkımı hakarete layık gördünüz. Beni reddettiniz. Ertesi günü de Midilliye gittiniz. Bu harekete dayanabilmek benim için mümkün değildi. Aşkınızı kalbimden tırnaklarımla çıkarıp atabileceğimi, sizi unutabileceğimi sanıyordum. Bunda da aldandığımı biraz sonra hissettim. Sizi unutamıyordum, sevginizi yüreğimden atamıyordum. Sonraları, bu hareketinizi yerinde gördüm. Hatta bunu samimiyetinize, ahlakınızdaki yüceliğe bağlayarak sizi daha takdire değer bulmaya başladım. Yalnız... Yalnız siz samimi, hissi bir muhabbetle kalmak istiyordunuz. Ben buna razı değildim. Aşkın her türlü anlamıyla sizi sevmek istiyordum. Yarabbi! Neler söylüyorum. Necdet, Necdet sen beni çıldırttın!</p>

  <p class="normal">Meliha elimi ellerinin içine almış sıkıyordu, ben bir suçlu gibi titriyordum. O yine sözüne devam etti.</p>

  <p class="normal">– Artık ne yaptığımı bilmiyordum. Sevmediğim, hiçbir zaman sevemeyeceğim bir adamın çocuğunu taşımak istemedim.</p>

  <p class="normal">– Meliha ne diyorsun? Bu bir delilik.</p>

  <p class="normal">– Evet, fakat ben onu senin için yaptım. Aşkımızın devamı için yaptım.</p>

  <p class="normal">– Bundan korkmadın mı? Günahtan çekinmedin mi?</p>

  <p class="normal">– Korktum, fakat seni elimden kaçıracağım diye korktum. Başka türlü sana sahip olabilmeyi ümit etmiyordum. Onun için bu cinayetten çekinmedim. Bunun sebebi sen değil misin? O hâlde ikimiz de günahta ortağız.</p>

  <p class="normal">– Meliha neler söylüyorsun? Böyle bir şey yaparak neler ümit ediyordun?</p>

  <p class="normal">– Bunda anlaşılmayacak bir şey yok! Ben İbrahim Şemsi Bey’den boşanacaktım. Siz de beni alacaktınız. Hâlbuki doğuracağım çocuk ortada bir engel olacaktı. İşte ben çocuğu düşürmekle o engeli vaktinde ezdim.</p>

  <p class="normal">– Meliha beni korkudan titretiyorsun! Bu, ne kadar taş yüreklilik. Bu arzunun bu isteğin mümkün olmadığını hiç mi anlayamıyorsun?</p>

  <p class="normal">– İşte o taştan yürek senin önünde yumuşuyor, eriyor. Necdet, Necdet! Bana da, kendine de acımıyor musun?</p>

  <p class="normal">Meliha, kollarını boynuma dolamak istiyordu. Ben büyük bir korku, şiddetli bir heyecan içinde ne yapacağımı bilemeyecek derecede hareketsiz kalmıştım. O sırada bize doğru yaklaşan ayak sesleri her ikimizi de koltuk sandalyelerinin üzerine yığıp bırakmıştı, İçeriye Ferit Saffet Bey’le kardeşim girdi. Bizim enişte bey her zamanki kahkahaları arasında diyordu ki:</p>

  <p class="normal">– Tamam... Mutsuz âşıklar gibi niçin böyle sessiz duruyorsunuz? Bu hâl ne? Her ikinizde de bir karamsarlık, bir surat... Canım, ne var Allah aşkına?</p>

  <p class="normal">Şüphelerini uyandırmamak için hemen cevap verdim.</p>

  <p class="normal">– Hiçbir şey yok. Her ikimiz de hastayız... Zevk edecek değiliz ya!</p>

  <p class="normal">– Öyle ise ben sizi eğlendireyim, biraz piyano çalayım olmaz mı? İyi hatırıma geldi. Hepimizin sevdiği “Çılgın Çocuklar” valsını çalayım. Hanım! Onun notası nerede idi?</p>

  <p class="normal">Hemşire bu valsın notasını buldu. Enişte bey de beceriyle çalmaya başladı. Her ikimiz de düşünüyorduk. Sonuçta bir uzlaşmaya varmıştık.</p>

  <p class="normal">Piyano bittikten sonra Ferit Saffet Bey yanımıza geldi, oturdu, Heybeliada’da kendisine miras kalan köşkü nasıl döşeyeceğini, ne suretle süsleyeceğini uzun uzadıya anlatmaya başladı. Her ikimize de hitap ederek diyordu ki:</p>

  <p class="normal">– Ee! Bize misafirliğe geleceksiniz ya! Size neler ikram edeceğimi bilseniz... Fakat bizim yeni köşke ne hediye alacaksınız bakalım? Doğrusu hediyesiz olmaz. Öyle değil mi Necdet? Canım niye cevap vermiyorsun?</p>

  <p class="normal">Bilmem, ne diyebilecektim. Meliha’nın işlemiş olduğu cinayet sinirlerime o derece dokunmuştu ki hareketsiz âdeta cansız bir hâlde bulunuyordum.</p>

  <p class="normal">Bugün biraz çokça rahatsız olduğumu söyledim. İzin alarak bizim köşke gitmek istedim. Vedalaşırken Meliha’nın yüzüne bakmaya cesaret edemiyordum. Bakışlarımızın karşılaşmasından âdeta korkuyordum. Zannediyordum ki elimde olmadan yapacağım bir hareketle, bir bakışla ona teklifini kabul ettiğimi anlatmış olacaktım. Oh! Bu vicdansızlık bana pek ağır geliyordu. Pembe köşkten dışarı kendimi attığım zaman saf havanın ciğerlerime şiddetle hücum ettiğini, biraz serinlediğimi duydum. Odama gittiğim zaman düşünmeye başladım. Meliha’nın teklifini kabul etmek mi lazımdır. Etmemek mi? Her iki yönden de bin türlü sakıncası, bin türlü vicdansızlığı vardı. Yarabbi! Ne zor durumda bulunuyordum.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Aradan üç gün geçtiği halde birbirimizi görmemiştik. Ben kendisine tesadüften pek ziyade çekiniyordum. Kendi kendime düşünmek, kararlarımı vermek için yalnız kalmam gerekiyordu. Bu üç gün içinde aklımı Meliha’nın hep o teklifi meşgul ediyordu. Bunu kabul etmeli miydim? İbrahim Şemsiye karşı öyle bir vicdansızlığı uygun görmek bence mümkün değildi. Meliha’dan artık korkmuştum. Anlıyordum. Bu meseledeki kesin kararlılığı onu her şeyi yapmaya yöneltecekti. Fakat benim için buna katılmak mümkün müydü? Teklifini reddetmek onu kırmak, ümitlerini alt üst etmekti. O bunu kendisine hakaret sayacak, belki de bundan dolayı birtakım rezaletlerin çıkmasına sebep olabilecekti. Dördüncü gün sabahleyin pembe köşkten bir hizmetçi kız geldi. “Meliha Hanımefendi sizi görmek istiyormuş.” dedi. Bu daveti ister istemez kabul etmek lazımdı. Meliha beni küçük salonun ta kapısından karşıladı. Artık büsbütün iyileşmiş gibiydi. Yüzüne baktığım zaman tuvaletine iyice dikkat etmiş olduğunu anladım. Bir küçük ziyaretin kabulü için bu kadar özene ne lüzum vardı, bilmem. Meliha’nın şimdiye kadar kendisini bana daha parlak, daha çekici göstermek için böyle süslenmek zorunda bulunduğunu hiç hatırlamıyorum. Küçük salondan içeri girdiğim zaman aramızda hiçbir şey olmamış gibi güler yüzlü bulunuyor ve bana güzel, ahenkli sesiyle diyordu ki:</p>

  <p class="normal">– Sizinle görüşmek böyle törenle mi olacak? Dört gündür hiçbir yerde görünmediniz, nihayet sizi çağırtmak cesaretinde bulundum. Reddedeceğinizden korkuyordum. Bu derece yalnızlığa neden gerek gördünüz, bilmem. Özellikle pek sabırsızlıkla sizi beklediğimi bildiğiniz halde...</p>

  <p class="normal">– Affedersiniz, diyebildim.</p>

  <p class="normal">– Bana rastlamaktan korkuyordunuz değil mi? Canım, Necdet Bey benden bu kadar niçin çekiniyorsunuz, bu derece neden uzaklaşmak istiyorsunuz?</p>

  <p class="normal">– Sizi kırmaktan, arzularınıza karşı gelmekten korkuyorum da...</p>

  <p class="normal">– Onu bir tarafa bırakalım, şöyle karşıma oturunuz. Size kendi elimle bir çay pişirmek istiyorum. İçerseniz, değil mi?</p>

  <p class="normal">Karşısındaki koltuk sandalyesine oturdum. Masanın üzerinde mini mini bir beyaz semaver bulunuyordu. Beyaz bir buhar, o küçük semaverin ufacık gövdesini titretiyordu. Mavi gözlerini bana çevirmiş, gülüyordu, acele ile fena bağlanmış olan kravatımın biçimsizliğine gülüyordu.</p>

  <p class="normal">– Kravatınızı bağlayayım, dedi. Artık süsünüze hiç önem vermez oldunuz, öyle ya! İnsan sevildiğini anladıktan sonra...</p>

  <p class="normal">Meliha bir dakika durdu, süslü elbisesine bir baktı. Sonra hafifçe omuzlarını silkti. Bu hâl bana neler, neler anlatıyordu.</p>

  <p class="normal">Meliha sözüne devam etti.</p>

  <p class="normal">– Geldiğinize ne kadar iyi ettiniz, teşekkür ederim. Bugün yalnız kaldım. Kocam erkenden göreve gitti. Annem biraz eşya almak için Beyoğlu’na çıkmaya mecburdu. O da bu trene yetişti. İşte bu suretle kendi kendime kaldım. Çayınızı hazırlayayım olmaz mı?</p>

  <p class="normal">– Teşekkür ederim.</p>

  <p class="normal">Meliha yerinden kalktı. Semaverin bulunduğu masaya doğru yürüdü. İpek bluzunun geniş kollarını yukarıya kıvırdı. O güzel kollar bütün beyazlığı ile meydana çıktı. Çay bardağı almak, yerlerine koymak bahaneleriyle odanın içinde dolaşıp zarafetini gösteriyor, beni o güzellikler ile bayıltmaya, âdeta, çekmeye çatışıyordu. İki koltuğun arasına bir masa getirdi. Üzerine çay fincanlarının bulunduğu gümüş tepsiyi koydu. Karşıma oturdu ve dedi ki:</p>

  <p class="normal">– Şöyle karşı karşıya çay içeriz biraz konuşuruz. Sahi; çayınıza biraz konyak koymaz mısınız? Punç seversiniz değil mi Necdet Bey?</p>

  <p class="normal">– Alkol sinirlerime dokunuyor. Müsaade ederseniz sadece çay içeyim.</p>

  <p class="normal">– Bir kadeh konyağın tesiri olmaz. Hem de sizi biraz açmış olurdu...</p>

  <p class="normal">Meliha sürekli gülüyordu. Tepsinin üzerine konulmuş olan bir kadeh konyağı benim fincanıma boşalttı. Bu kadında karşısındakini etkileyen öyle garip bir hâl, bir kuvvet vardı ki insan onun arzularını yerine getirmeden başka bir çare bulamıyordu. Çaylarımızı küçük gümüş kaşıklarla karıştırdık, yavaş yavaş içiyorduk. Meliha çay içmekle meşgul olduğu sırada bana diyordu ki:</p>

  <p class="normal">– Geçen gün biraz şiddetli davrandım, sanırım. Sizi üzdüm. Affınızı rica ederim. Amacım o değildi.</p>

  <p class="normal">Sanki af isteme amacıyla söylenen bu sözlerde öyle karşı konulmaz bir etki vardı ki hemen yerimden fırlayarak o güzel dudaklardan öpecek, sonra da her türlü isteklerini, arzularını yerine getirmek için vicdanımı ayaklar altına alacaktım. Kendimi toparladım. Bu konunun tekrar açılması, uzayıp gitmesi benim hakkımda hiç de hayırlı olmayacaktı. Nezaketle dedim ki:</p>

  <p class="normal">– Rahatsız olmamı istemeyeceğinizi çok iyi biliyorum. Onun için rica ederim, o konuyu tekrar açmayınız!</p>

  <p class="normal">– Ya, siz benim rahatsız olmamı ister misiniz?</p>

  <p class="normal">– Hiçbir zaman</p>

  <p class="normal">– O hâlde konuyu açalım ve kesin bir karar verelim.</p>

  <p class="normal">Yine o tufan başlayacak mıydı? Bu kızın sözlerinde nasıl, bir şiddet, söyleyişinde nasıl bir incelik, bir büyü vardı ki, benim irademi götürüyor, düşüncelerimi alt üst ediyor, sonunda beni benlikten çıkarıyordu. Yalvaran bir bakışla cevap verdim:</p>

  <p class="normal">– Peki, o meseleye bir son verelim! Ancak rica ederim şiddet göstermeyiniz! Kararlarınızı düşünerek bir bir inceleyelim. Dört günden beri devam eden fikirlerim, düşüncelerim bana bir karar verdirdi. Diyebilirim ki hemen kesin bir karar.</p>

  <p class="normal">– Eh! O kesin kararı öğrenebilir miyiz?</p>

  <p class="normal">– Şüphesiz... Mademki arzu buyuruyorsunuz! O karar bana görevimi bildiriyor: “Kardeşlik ve dostluk hukukunu ayaklar altına alma!” diyor. Doğrusunu söyleyeyim mi Meliha Hanım, sizin teklifinizi kabul etmek bir cinayet teşkil edecek. Ben bilerek böyle bir cinayet işlenmesine seyirci kalamam.</p>

  <p class="normal">– Necdet Bey, Necdet bey! Rica ederim, beni ümitsizliğe düşürmeyiniz! Kendinize ve bana acıyınız. Hissediyorum ki tam bir ümitsizliğe düştüğüm gün her türlü vicdansızlığı yapabileceğim. Beni o duruma düşürmeyiniz!</p>

  <p class="normal">– Canım, siz de böyle sinirlenmeyiniz! Şiddet göstermeyiniz! Fikirlerimi söyleyeyim, fakat insaf ile dinleyiniz. Siz bu teklifi evlenmeden önce yapmış olsaydınız bu, bana taze bir hayat vermek gibi olurdu. Sevinerek kabul ederdim. Fakat şimdi durumum büsbütün değişti. Siz kardeşim gibi sevdiğim İbrahim Şemsi’ye vardınız, o sizi hak ettiğiniz derecede seviyor. Ben kendisinden okul sıralarında oturduğumuz günden beri içtenlik, insaniyet gördüm. Şimdi ona ihanet etmek elimden gelmez. Bu benim için en büyük bir vicdan azabı oluşturur. Siz İbrahim Şemsi’den boşanacaksınız, belki bunu yapabilirsiniz. Fakat ben onun mutsuz olmasına sebep olacak bir ayrılıktan sonra boşadığı kadını alamam. Oh; bu benim için mümkün değildir.</p>

  <p class="normal">Meliha artık sabırsızlık belirtileri gösteriyordu. Kaşlarını çattı, şiddetli bakışları ile beni ezmek, harap etmek isteyerek tehdit biçiminde diyordu ki:</p>

  <p class="normal">– O hâlde. O hâlde.</p>

  <p class="normal">– Evet, o hâlde böyle vicdansızlık, adilik, yaratacak bu meseleyi kapayalım, bu işi unutalım! Ellerimizi, vicdanımızı, namusumuzu böyle hiç çıkmayacak bir leke ile kirletmeyelim! İşte bana hem vicdanım, hem namusum bunu emrediyor. Bilmem siz ne diyeceksiniz?</p>

  <p class="normal">Meliha koltuk sandalyesi üzerinde doğrulmuş, sert bakışlarla bana bakıyordu. Kanın birden bire hücumuyla kıpkırmızı bir renk almıştı. Pembeleşen dudakları titriyordu. Yerinden fırladı, ayağa kalktı. İki elimi sıcak avuçları içinde sıkıyordu. Titrek ve uyumlu bir sesle dedi ki:</p>

  <p class="normal">– Kadınlık gururumu, onurumu bana ayaklar altına aldırıyorsun! Seni çıldırasıya seviyorum. Hayatımı senin uğrunda feda etmek istiyorum, anlamıyor musun Necdet?</p>

  <p class="normal">Oh; bu sözler öyle bir şekilde söylenmişti ki tüylerim ürperdi. İradem elimden gitti. Kendimden geçerek kollarımı yanıma bıraktım. Artık mağlup olmuştum. O bunalım içinde kollarının sinirli bir darbesiyle beni şiddetle kendisine çekti. O anda şangır! diye dehşetli bir ses odayı kapladı. Aramızdaki küçük masa devrilmiş çay kadehleri kırılmış, parça parça olmuştu. Bu sesin kalplerimizde oluşturduğu tuhaf bir ürkeklikle birdenbire durduk. Birbirimizin ellerini bıraktık. Koltuk sandalyelerinin üzerine yığılıp kaldık. Sistemli bir tavırla yavaşça:</p>

  <p class="normal">– Beni çıldırttın, diyordu.</p>

  <p class="normal">– Ben de çıldıracaktım, dedim. Rica ederim bana izin veriniz artık gideyim.</p>

  <p class="normal">Can sıkıntısını gösterir bir davranış ve biraz hiddetle:</p>

  <p class="normal">– Peki, gidiniz, dedi.</p>

  <p class="normal">Kendisini saygı ile selamladım. Yüzüme bakmıyordu. Karşılık vermeye bile lüzum görmüyor gibi hiddetli dargın duruyordu.</p>

  <p class="normal">Kapıdan çıkmak üzere iken Meliha yine tatlı bir sesle sordu:</p>

  <p class="normal">– Necdet hakikatken gidiyor musun?</p>

  <p class="normal">– Evet, gidiyorum, izin vermemiş miydiniz?</p>

  <p class="normal">Meliha son defa olarak tuhaf bir bakışla yüzüme baktı. Omuzlarını biraz silkerek yavaşça:</p>

  <p class="normal">– Budala! dedi.</p>

  <p class="normal">Artık dinlemiyordum. Merdivenleri süratle indim. Selam-lığın holünü geçmek üzere iken açık bulunan kapıdan İbrahim Şemsi Bey’in köşke doğru gelmekte olduğunu göndüm. Hemen kapıdan çıkmıştım ki yüksek ses ile İbrahim Şemsi bana bağırıyordu.</p>

  <p class="normal">– Ne o, kaçıyor musun Necdet Bey?</p>

  <p class="normal">Kendimi zorlayarak güldüm ve hemen cevap verdim:</p>

  <p class="normal">– Evet kaçıyorum. Biraz evvel çay masasını devirdim. O canım fincanlar kırıldı. Meliha Hanım da pek öfkelendi. Onun hışmından kurtulmak için kaçıyorum. Hakkım yok mu?</p>

  <p class="normal">– Canım biraz dur!</p>

  <p class="normal">Durdum Kendisini bekledim. Beş on adım attıktan sonra bana yetişti. Ellerimi içtenlikle sevgiyle sıktı. Sonra bununla da yetinmeyerek beni kuvvetli kolları arasına aldı ve göğsü üzerinde de sıkıştırdı. O esnada gülerek diyordu ki:</p>

  <p class="normal">– O çay takımını geçen hafta ben kendisine hediye etmiştim. Kırıldığına onun için canı sıkılmıştır. Merak etme! Biraz sonra öfkesi geçer. Zavallı karıcığım! Kendisine darılırım sanarak kim bilir ne kadar üzülmüştür. Kardeşim! Mutluyum. Fakat bu mutluluğumun bir kısmını sana borçluyum. Emin ol! Bunu hiçbir zaman unutamam.</p>

  <p class="normal">Bu sözleri söyledikten sonra keyfini gösteren neşeli bir tavırla İbrahim Şemsi beni kolları arasında, göğsü üzerinde tekrar sıktı ve sözüne devam ederek dedi ki:</p>

  <p class="normal">– Bu sabahki dalgınlığım beni böyle bir sıcak havada İstanbul’dan buraya kadar tekrar gelmeye mecbur etti. Akşam, gayet önemli ve bugün için gerekli bir haritayı bitirmiştim. Bu sabah giderken onun yerine başka bir harita almış olmayım mı? Bu, ne kadar dağınık diyeceksin değil mi? Hâlbuki buna ben “Hay, aksi şeytan hay!” diyorum, dalgınlığı üzerime almıyorum.</p>

  <p class="normal">İkimiz de kahkahalarla gülüyorduk. Niçin bilmem? Ben üzüntümü gizlemeye çalışıyordum da onun için gülüyordum. Vedalaştık. O saf kalpli, vicdanlı, iyi kalpli arkadaştan uzaklaştım. Çünkü o dakikadaki hâlim bana cehennem azaplarından daha ağır gelmişti. Meliha, panjurları açık olan odadan bu konuşmamızı işitmiş olmalıdır ki ben köşkten uzaklaştığım sırada ateşli bakışlarla beni izliyor, panjurları çerçeveleyen sarmaşık yapraklarını sinirli parmaklarıyla ve hırsla sürekli kopararak aşağı atıyordu.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">O sırada ağustos sonlarında bulunuyorduk. Böyle olmakla beraber havalar pek sıcak gidiyordu. Gene de köyden İstanbul’a taşınmayı aile halkından kimse aklından geçirmiyordu. Hava böyle sıcak devam ederse eylül de Fener’de geçirilecekti. Buna şüphe yoktu. Hâlbuki benim için Meliha’dan uzaklaşmak lazımdı. Evet, bunun şiddetle lazım olduğunu görüyordum. Öyle sanıyordum ki onunla beraber bulundukça direnme gücüm azalıyor. İtaat arzularım uyanıyor. Bu nedenle geçici bir zaman için olsun çevresinden dışarı çıkmak istiyordum. Rezalet, alçaklık, vicdansızlık sahneleri gözümün önüne geldikçe tüylerim ürperiyor, sanki gizli bir ses bana “Budalalığı kabul et! Fakat alçaklığı etme” diyordu. O hâlde ne yapmalı? Mümkün mertebe uzaklaşmaya, görüşmeyi sıklaştırmamaya gayret etmeli, değil mi? Fakat bahaneler her zaman bulunabilir mi? Bir rastlantı imdadıma yetişti. Paris’in meşhur bir tiyatro grubu sekiz on oyun vermek için İstanbul’a gelmişti. Ben bu tiyatro grubundan evde bahsettiğim zaman bir iki akşam oraya gideceğimi ilave etmiştim. Bu fırsattan niçin tamamıyla faydalanmış olmayayım? Karar verdim. Ertesi gün bir müddet oturmak üzere ben tek başıma Şişli’ye, enişte Bey’in köşküne gidecektim. Çünkü biz Şişli’deki köşkü satmış, iki üç senedir Veznecilere taşınmıştık. Şişli’ye pek de yalnız gidecek değildim. Rum hizmetçi kız da bana hizmet için beraber gelecekti. Bu kararıma pek memnun oldum. Hatta o memnuniyetle akşamüzeri Fener Bahçe’sine gittim. Güneşin batışını üzüntü veren bir zevk ile seyrettim. O gece kararımı söyledim. Enişte Bey beni hem haklı buluyor, hem de sitem ediyordu:</p>

  <p class="normal">– Necdet Bey bizden kaçmak istiyor. Fakat biz Şişli’de de gider buluruz, diyordu ve kahkahalarla gülerek sözüne devam ediyordu:</p>

  <p class="normal">– Ee, bizi tiyatroya davet eden yok mu? Viyana’da iken bu grubun birkaç oyununda bulunmuştum. O kadar güzel ki. Doğrusu zahmete değer. Bu kararınızda sizi haklı buluyorum, fakat hiç olmazsa bizi de şöyle yarım ağızla davet ediniz!</p>

  <p class="normal">– Siz adadaki köşkü döşemekle meşguldünüz de. Gene de davete lüzum ne?</p>

  <p class="normal">– Canım, gerçi gündüzleri köşkü döşetmekle meşgulüm. Fakat geceleri?</p>

  <p class="normal">Kendimi tutamayıp dedim ki:</p>

  <p class="normal">– Ya karınız?</p>

  <p class="normal">Kız kardeşim hayretle her ikimizin yüzüne baktı. Mahcubiyetinden yüzü kıpkırmızı olmuştu. Sanki bir şey söylemeye davrandı. Gidip gitmemekte serbest olduğunu söylemek istedi. Fakat mümkün olmadı. O sözler boğazında düğümleniyordu. Ferit Saffet Bey de şaşırmıştı. Eşini incitmiş, üzmüş olmaktan korkuyordu. Her ikisinin de birbirlerine saltığı, samimiyeti temin eden öyle saf bakışları var ki. Ben bunlara imreniyordum. Kendi kendime, “Mutlu bir çift!” dedim. Sonra sözü başka bir yola dökmek için onlara hitaben:</p>

  <p class="normal">– Amacım şaka, dedim ve ekledim: Ee, enişte bey! Köşkün döşenme işi ne hâlde bakalım?</p>

  <p class="normal">– Pek yolunda... Fakat sana doğrusunu söyleyeyim mi? Pek belalı, pek yorucu bir şey. Söz anlamaz, iyi niyet nedir bilmez adamların elinden çektiklerimi bir bilsen... Emin ol, böyle döşenmemiş bir yerin miras olarak kalmasını arzu etmezdin!</p>

  <p class="normal">Enişte beyin bu sözleri beni güldürdü. Artık o, uzun hikâyelerini sayıp döküyordu. Döşemeciler içinde zevk sahibi bulunamayacağına bizi inandırmak istiyordu. Biz de inanır gibi olduk. Sonra birden bire dedi ki:</p>

  <p class="normal">– Senin hediye olarak aldığın seccadeleri nereye koysalar beğenirsin? Fotoğraf yapmak için ayırdığım odanın duvarlarına değil mi? O kadar canım sıkıldı ki. Hemen çıkarttım. Onları benim gözümdeki değerlerine göre birer yere yerleştirdim.</p>

  <p class="normal">Artık enişte beyin gevezeliği tutmuştu. Bu, köşkü döşetme meselesi meydana çıktığından beri bilmem ki gevezelik damarları mı açılmıştı?</p>

  <p class="normal">Epeyce geç vakte kadar bu konu uzadı. Sonra odalarımıza çekildik. Ertesi sabah erkenden kalktım. Okumasını sevdiğim birkaç kitabı çalmasına dinlemesine âdeta taptığım dört beş notayı, birtakım ufak tefek şeyleri el çantasının içine sıkıştırdıktan sonra giyindim. Panjuru açtım. Meliha pencerenin önünde oturuyor. Panjurun kapakları yarı açık. Sarmaşıkların arasına başını dayamış düşünüyor. Beni gördü. Bakışlarımız karşılaştı. Fakat görmemezliğe geldi. Parmakları ile sarmaşık yapraklarını kopararak bahçenin kumları üzerine atıyordu. Demek yine öfkeli ydi. Sinirleri bozulmuştu. Oh! Kendimde biraz rahatlık duyuyordum. Meliha’dan biraz uzaklaşmakla vicdanımın bana gösterdiği huzura yaklaşacağımı sanıyordum. O sırada kahvemi getiren kıza dedim ki:</p>

  <p class="normal">– Mari! Biliyorsun ya, bu sabah Şişli’ye gidiyoruz. Sen benimle geleceksin! Çantamı da uşakla beraber getirirsiniz!</p>

  <p class="normal">Mari çantayı alıp dışarı çıktı. Ben de koltuk sandalyesine uzanarak birçok zamandan beri bana nasip olmayan lezzet ve iştiha ile kahvemi içtim. Kahvaltımı, üzümlerimi yedim, Meliha’nın pençesine düşeceğim bir sırada silkinerek kurtulmuş olduğumdan dolayı uzun, geniş bir nefes aldım. Meliha pencerenin önünden çekilmişti. Kendisini çağırmışlardı sanırım.</p>

  <p class="normal">Enişte beyin sabah kahvesini içmek üzere biraz önce ağır adımlarla köşke doğru girdiğini görmüştüm. Belki de Meliha’yı çağırmış olan ağabeyiydi. Evet, tahminim doğru imiş, çünkü beş dakika sonra piyano ve keman sesleri işitiyordum. Meliha keman ile kardeşine piyanoda arkadaşlık ediyordu. İtalyan musikisinin parlak örneklerinden birini teşkil eden Pavaco operasının Kolombin parçasını çalıyorlardı. Ben o ince nağmeleri derin bir hüzünle dinlerken Payaço çirkin bakışları ile iğrenç gülüşleriyle gözümün önüne geliyor, acı acı sırıtarak sanki bana “Sen de bizdensin!” diyordu.</p>

  <p class="normal">Piyano, keman sesleri birden kesildi. O zaman doğa ile alay eden bu kederli müzik parçasının beni uğrattığı dalgınlık âleminden uyandım. Saatime baktım. Tren vakti yaklaşıyordu. Gittim, aradım annemi buldum. Vedalaştık kardeşim yerinde yoktu. Sordum. Pembe Köşke gitti dediler. Oraya da uğramak lazımdı. Köşkün kapısına çıktığım zaman onların da bana doğru gelmekte olduklarını gördüm. Enişte bey, kardeşim, Meliha beraberdiler. Kadınlar yeldirme giyinmiş, başlarına birer başörtüsü atmışlardı. Meliha pek ciddi duruyordu. Enişte bey bir şeyler anlatıyor, kardeşim gülüyor, Meliha da onları dinliyordu. Bulunduğum yere yaklaştıkları zaman Ferit Saffet Bey eli ile selamlayarak bana:</p>

  <p class="normal">– Seni yolcu etmek istedik diyordu. Bu on günlük bir yolculuk adeta. Fakat ne kadar erken iniyorsun Necdet?</p>

  <p class="normal">– Bazı görülecek işlerim de var.</p>

  <p class="normal">Köşkün bahçe kapısına kadar yavaş yavaş yürüyorduk. Enişte bey sordu:</p>

  <p class="normal">– Bu on gün içinde köşke uğramayacak mısın?</p>

  <p class="normal">– Bunu şimdiden bilemem doğrusu...</p>

  <p class="normal">– Ben seni gelir bulurum. Eylülün on beşinde Adaya inmek istiyorum da. Bazı şeyleri seninle konuşur, birlikte yaparız olmaz mı?</p>

  <p class="normal">– Pekâlâ.</p>

  <p class="normal">Trenin Göztepe’den hareket etmiş olduğunu bildiren düdük sesi kulaklarımızı tırmalamıştı. Ellerini sıkarak vedalaştım. Meliha bana o zamana kadar bir kelime bile söylememişti. Benimle meşgul bile olmamıştı. O, minimini küçük ayakkabısının ucu ile kumları düzeltiyor, bazen sert bir vuruş ile çakılları dağıtıyor, bazen başörtüsünün göğsüne doğru sarkan uçlarını parmakları arasına olarak oyalarını öteye beriye çekmeye uğraşıyordu. Veda sırası kendisine geldiği zaman Meliha’nın pek sevdiği ve pekiyi konuştuğu Fransızcayla ve saygı ile:</p>

  <p class="normal">– Adiyö<sup class="calibre4"><a href="../Text/zavalli_split_007.html#footnote-4339-1" id="footnote-4339-1-backlink">[1]</a></sup> dedim.</p>

  <p class="normal">Meliha veda için elini bile kaldırmadı. Başını sitemli bir tavırla biraz sallayarak:</p>

  <p class="normal">– Örovuar,<sup class="calibre4"><a href="../Text/zavalli_split_008.html#footnote-4339-2" id="footnote-4339-2-backlink">[2]</a></sup> dedi.</p>

  <p class="normal">Bu cevabı bana karşı “Bu sefer de kaçıyorsunuz öyle mi? Fakat tekrar görüşürüz” demekti. Ben artık bunun doğuracağı sonuçlara dalmayarak trene yetişebilmek için âdeta koşarcasına yürüdüm. Vagonun kanepesi üzerine uzanıp ta tren hareket ettiği, köşkler görüş alanımdan yavaş yavaş sıyrılmaya başladığı sırada kendi kendime, “Meliha bana pek dargın!” dedim. Sonra da kendimi teselli etmek için sanki yoktan bir sesin bana şu yolda hitap ettiğini işitiyor gibi oldum:</p>

  <p class="normal">– İsabet, budala isabet!</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Şişli’deki köşkte kendimi âdeta ızdıraptan ayrılmış sandım. Köşk tenha... Bekçi ile bahçıvanlardan, Mari ile benden başka kimse yok. Etrafımızdaki köşk sahiplerinin de bazısı yazlıkta. Onun için ses seda işitilmiyor. Bu sessizliği ancak ara sıra tramvayların, arabaların gürültüleri bozuyor. Bu tenha yaşayış ne kadar hoşuma gidiyordu. Ancak akşam oldu mu başka bir çevreye dalıyordum. Beyoğlu’na gidiyordum. Köşke aşçı getirmemiştik. Onun için akşam sabah yemeklerimi Beyoğlu’nda yemeye mecburdum. Akşamüzeri Tepebaşı bahçesine gidiyordum. Bir köşeye çekilerek dönüp dolaşanları seyre dalıyordum. İstiyordum ki orada sakin oturayım. Fakat bir türlü rahat kalamıyordum. Beni gören dostlar, arkadaşlar hemen yanıma geliyorlar.</p>

  <p class="normal">– Vay Necdet Bey, bu ne hal? Yoksa rahatsız mıydın, diyorlar. Bunların her birine söz anlatmak ne kadar güç... Bunlara iki kelime ile cevap veriyordum:</p>

  <p class="normal">– Evet, yine bizim eski hastalık, diyordum.</p>

  <p class="normal">Akşam yemeğini bazen bahçedeki lokantada, bazen de Tokatlıyan’da yiyordum. Vakit geçirmek için arada sırada yürüyüş yapıyordum. Çünkü evvelce pek çok sevdiğim gazete okumak bile beni artık sıkıyordu. Sonra Verdi tiyatrosunda oynamakta olan Monesolli’yi zevkle izliyordum.</p>

  <p class="normal">Beş altı gün böyle geçti. Feneryolu’na bir kere olsun gitmedim. Her gün Şişli’ye gelen uşakla iyi olduğumu anneme bildiriyordum. Bazen bir iki satır yazarak bu şefkatli kadını teselliye çalışıyordum. Yedinci gün sabahı enişte bey geldi:</p>

  <p class="normal">– Bugün bir işin yok ya inşallah, dedi. Bazı ufak tefek almaya ihtiyacım var. Senin ince zevkinden bu şekilde olsun istifade edeyim.</p>

  <p class="normal">– Pekâlâ, gidelim. Fakat hasta bir adamın görüşü... Bilmem ya enişte bey, bundan sen zarar görürsün sanırım.</p>

  <p class="normal">– Yine mi hastalık... Az daha söylemeyi unutacaktım. Meliha sana dargın. “Necdet Bey meğer hissiz, duygusuzmuş.” diyor. Niçin? Orasını bilmem. Ben senin savunmanı üzerime aldım. İki üç gecedir aramızda bu konu geçtiği hâlde kendisini bir türlü inandıramıyorum.</p>

  <p class="normal">– Beni savunman anlamsız. Evet, öyledir, diyerek kendisine hak ver, konu kapansın böylece.</p>

  <p class="normal">– Bu, bizim seni savunmamızın ödülü mü? Ha, şunu da söyleyeyim, İbrahim Şemsi dün akşam hareket etti.</p>

  <p class="normal">Kendimi tutamayıp sordum:</p>

  <p class="normal">– Nereye?</p>

  <p class="normal">– Beyrut’a!</p>

  <p class="normal">– Neden?</p>

  <p class="normal">– Bir resmi görevle acele gönderilmesi gerekmiş, hemen o gün akşamüzeri hareket eden Loyd postası ile gitti. Sana veda edemediğinden dolayı ne kadar üzüldü bilsen. Bunu bildirmeyi bana bıraktı. Bir de Meliha’yı yalnız bırakmamamı rica etti. Ayrılırken bana diyordu ki “Eşimle bu, ilk ayrılığımızdır, belki çok üzülür. Onun için kendisini yalnız bırakmayınız! Necdet Bey’den de rica ediniz! Bu ricamı kabul etsinler!” Ben üç dört gün sonra Ada’ya gitmek istiyorum. Bilmem ne yapmalı? Tiyatro grubu artık gidiyormuş öyle mi? Sen Fener’e gelmeyecek misin?</p>

  <p class="normal">– Hayır. Birkaç gün için Tarabya’ya gitmek istiyorum. Fakat bir gün uğrarım.</p>

  <p class="normal">– Tarabya’ya gitmek nereden çıktı, yoksa sen âdeta bizden kaçıyor musun?</p>

  <p class="normal">– Yok, canım, sen bunu zanneder misin?</p>

  <p class="normal">– O hâlde bizden uzak yaşayışı istemek neden?</p>

  <p class="normal">– Sinir, sinir... Benim hâlimi bilmiyor musun kardeşim?</p>

  <p class="normal">İbrahim Şemsi’nin böyle ansızın hareketi canımı sıktı. İki gün sonra Tarabya’ya gitmeye karar verdim. Fakat bir gün Feneryolu’na giderek annemi, kardeşimi, Melihayı görmeye mecburdum. Onları ziyaret etmeden Tarabya’ya gitmek kabalık olacaktı. Aksi bir hareketim Meliha’dan uzak bulunmak istediğime dair belki şüpheler bile uyandırabilirdi. Tarabya’da Sümer Palas Oteli’ne gitmeye karar vermiştim.</p>

  <p class="normal">Onun için Mari’yi fazla eşyamla beraber sabahleyin erken köşke gönderdim. Ben de bir iki saat sonra gittim. Enişte bey de benimle görüşmek için İstanbul’a inmeyi yemekten sonraya bırakmış. Köşkten içeri girdiğim zaman hepsini orada buldum. Annem merakla beni inceliyor, Meliha da nezaketle elimi sıkıyordu. Bana sözlerindeki inceliği anlatacak sitemli bir şive ile dedi ki:</p>

  <p class="normal">– Maşallah, yalnızlık Necdet Bey’e ne kadar yaramış. Ben şimdi yeni hâlini pek farklı görüyorum. Öyle değil mi valide hanım?</p>

  <p class="normal">Bu sözlerin bana anlatmak istediği alaylı anlamı anlamamak mümkün değildi. Yüzüne baktım. Çehresini dikkatle inceliyormuş gibi yaptım.</p>

  <p class="normal">– Evet, cevabını verdim, pek haklısınız! Yalnız yaşamak, duygusuzluk belirtisidir de.</p>

  <p class="normal">Bu sözümle kendisinin beni suçlamasının acısını çıkarmak istiyordum. Meliha biraz kızardıktan sonra abisine gülerek dedi ki:</p>

  <p class="normal">– Demek ne konuştuksa Necdet Bey’e yetiştirdiniz? Tam avukat davranışı, avukat olmuş olsaydınız bari.</p>

  <p class="normal">Ferit Saffet Bey gülmekten söz söyleyemiyordu.</p>

  <p class="normal">– E peki! Avukat olmadıksa arkadaşlık hukukunu savunmayalım mı?</p>

  <p class="normal">Meliha’nın bu konuşmaya canı sıkılıyordu. Pembe dudakları hiddetini gösterecek bir derecede titriyor, küçük ayakkabıyla halının üzerine ufak darbeler indiriyordu. Nihayet, ben dedim ki:</p>

  <p class="normal">– Kardeşim! Sen gerçeği bilmiyor musun? Kadınlar tahminlerinde aldandıklarını kararlarında hatalı olduklarını söyleyemezler. Siz de nezaket göstererek “Evet, öyledir” demiş olsaydınız doğru olurdu.</p>

  <p class="normal">Bu sözlerim üzerine Meliha âdeta uzun bir tartışmaya girebilmek için sabırsızlık gösteriyordu. Dedi ki:</p>

  <p class="normal">– Canım tartışmaya artık ne gerek var? Ben kendi hissizliğimi, duygusuzluğumu itiraf ettikten sonra...</p>

  <p class="normal">– Siz bugün beni yine üzmek istiyorsunuz! Bizi böyle sekiz on gün ziyaretinizin zevkinden yoksun bırakmak yetişmiyormuş gibi.</p>

  <p class="normal">Sözünü kestim, ayağa kalkarak karşısında kibarca eğildim ve dedim ki:</p>

  <p class="normal">– Yine mi duygusuzluk, affınızı rica ederim. Ne yapayım bu hâl benim yaradılışımda var. Hoş görünüz.</p>

  <p class="normal">Meliha yerinden kalktı. Dargınlık tavrı ile pencerenin önüne gitti. O aralık geçen treni sanki seyre dalmış gibi görünüyordu. Annesi de bu sırada odaya girdi. Kendisini hürmetle karşıladım. Annesi pek zarif, pek nazik bir kadındır. Meliha yine hiç tavrını bozmadı. Gözlerini sabit bir noktaya dikmiş gibi görünüyordu. Validesi kendisine sordu:</p>

  <p class="normal">– Meliha, dedi orada öyle ne duruyorsun kızım?</p>

  <p class="normal">Genç kadın, bir düşten uyanıyormuş gibi bir hâl gösterdi. Anasının sorusuna üzgün bir tavırla şu cevabı verdi:</p>

  <p class="normal">– Necdet Bey beni darılttı, dedi.</p>

  <p class="normal">Ben susuyordum. Enişte bey ortaya atıldı. Meseleyi söyledi. Kardeşini haksız buluyordu. Nihayet bu mesele hakkında fikrinin özeti olmak üzere diyordu ki:</p>

  <p class="normal">– Kuzum valide! Sizin kadın deyişi ile buna hırçınlık demezler mi?</p>

  <p class="normal">Meliha hırsından, hırçınlığından az daha ağlayacaktı. Annesi bunu anladı. Konuyu değiştirmek istedi. Anneme dönerek:</p>

  <p class="normal">– Necdet Bey’e Şişli hayatı pek yaramış, dedi. Öyle değil mi hanımefendi?</p>

  <p class="normal">Annem cevap verdi:</p>

  <p class="normal">– Evet, ben de öyle görüyorum.</p>

  <p class="normal">Meliha kendini tutmayı başaramadı ve dedi ki:</p>

  <p class="normal">– Necdet’e yalnız yaşamak iyi geliyor, anneciğim. Bunu kendisine biraz evvel söylediğim zaman...</p>

  <p class="normal">Sözünü kestim. Bana bu darbe ile diğer bir yara açmak istiyordu. Dedim ki:</p>

  <p class="normal">– Zannedersem size hak vermiştim!</p>

  <p class="normal">Sonra Meliha’yı yine biraz üzmek arzusu bende oluştu. Yüzünü bir kere daha süzdükten sonra:</p>

  <p class="normal">– Size ise, dedim yalnız yaşamak galiba hiç iyi gelmiyor. Görüyorum ki biraz bozulmuşsunuz, biraz sararmışsınız.</p>

  <p class="normal">Meliha ne demek istediğimi anlayarak sarardı. Kendisini kocasına karşı duygusuzlukla suçlamış olduğumu anladı.</p>

  <p class="normal">Enişte bey gülmekten katılıyordu. Ben de ona uyarak kahkahalarla gülüyordum. Kadınlar da diyorlardı ki:</p>

  <p class="normal">– Ayrılık bu ayol. Ah bu erkekler!</p>

  <p class="normal">Meliha annesinin ellerini tuttu:</p>

  <p class="normal">– Görüyor musun anne? dedi. Bugün bunların ikisi de böyle.</p>

  <p class="normal">Bir dakika durdu. Sonra ne diyeceğini şaşırmış bir tavırla omuzlarını kaldırdı. “Çılgın!” kelimesini ekledi. Zannederim ki Meliha bu cümleye “merhametsiz” anlamını vermek istiyordu.</p>

  <p class="normal">Annesi kızını artık bundan fazla rahatsız etmeye razı olmadı. İbrahim Şemsi’nin İzmir’den Meliha’nın babasına yazdığı mektuptan bahsetti. Öteden beriden kadınlar birçok söz buldular. Şimdi ben susarak Meliha’nın hâllerine dikkat ediyordum. O üzgündü. Dargın gibiydi. Hareketlerinde, öfkesini gizleyemeyecek derecede bir sabırsızlık, bir titizlik görüyordum. Kadınların sözlerine hiç karışmıyor, koltuğun yan tarafından sarkmakta olan püsküllerin ipliklerini titreyen parmaklarıyla açıyor, kapıyor, her şeyi parçalamak, yırtmak, altüst etmek istiyordu. Bir müddet sonra hizmetçi kız geldi. Sabah yemeğinin hazır olduğundan bahsediyordu. Israr ettiler, yemek odasına beraberce indik. Diğerleri iştah ile yemek yiyorlardı. Yalnız Meliha ile ben iştahsızlık eseri gösteriyorduk. Meliha’nın annesi dedi ki:</p>

  <p class="normal">– Bu akşam mehtap var. Akşam yemeğini Fener’de yesek olmaz mı Necdet Bey?</p>

  <p class="normal">– Bendeniz yemekten sonra gidiyorum.</p>

  <p class="normal">Kadınlar hemen sordular:</p>

  <p class="normal">– Neden?</p>

  <p class="normal">– Enişte beye söylemiştim. Biraz Tarabya’da oturmak istiyorum da...</p>

  <p class="normal">– Ee, hemen bugün mü gidiyorsunuz?</p>

  <p class="normal">– Öyle ya! Oranın zevki sonbahardadır. Bu mevsimi geçirmek olur mu?</p>

  <p class="normal">Meliha’nın annesi bana hitap ederek dedi ki:</p>

  <p class="normal">– Necdet Bey, anlıyorum ki siz artık yalnız yaşamak istiyorsunuz!</p>

  <p class="normal">– Pek yanlış düşünüyorsunuz efendim! Orası pek kalabalık.</p>

  <p class="normal">– O hâlde bizden uzaklaşmak istiyorsunuz?</p>

  <p class="normal">– Buna inanır mısınız, hayal eder misiniz efendim?</p>

  <p class="normal">Meliha sert gözlerle baktı o sıcak, sert bakışların içinde merhamet isteyen bir parlaklık vardı. Yahut ben öyle hissettim. Yemekten sonra kalktık, biz kahvelerimizi içmek üzere iken Meliha annesine yavaşça bir şey söyledi. Sanırım, gitmek istiyordu. Sonra bana doğru bir iki adım ilerleyerek kibarca dedi ki:</p>

  <p class="normal">– İzin verirsiniz değil mi? Bizim köşke gideceğim. Yapılacak bazı işlerim var da.</p>

  <p class="normal">Kahve fincanını masanın üzerine bırakarak yerimden kalktım. Salonun kapısına kadar kendisini yolcu ettim ve elimi uzattım. Pek yavaş bir sesle bana:</p>

  <p class="normal">– Gittikçe merhametsiz oluyorsunuz, dedi. Şimdi de beni üzmek merakına mı uğradınız? Düşünürseniz...</p>

  <p class="normal">– Siz de düşünürseniz... cevabı elimde olmayarak ağzımdan çıktı ve ekledim, pek haklı olduğumu kabul edersiniz!</p>

  <p class="normal">– Öyleyse...</p>

  <p class="normal">Sözünü bitiremedi. Birden bire elimi silkerek bıraktı. Veda etmeden gitmek istiyordu. Sonra bu hareketinden mahcup olmuş bulunduğunu gösterir bir tavırla</p>

  <p class="normal">Fransızca olarak:</p>

  <p class="normal">– Bon amuzömen,<sup class="calibre4"><a href="../Text/zavalli_split_009.html#footnote-4339-3" id="footnote-4339-3-backlink">[3]</a></sup> dedi.</p>

  <p class="normal">Bu kelimelerle bana “Artık bundan sonra Tarabya’da her nerde isterseniz orada eğlenebilirsiniz...” demek istiyordu. Meliha gitti. Yarım saat sonra biz de enişte böyle kol kola tren istasyonuna gidiyorduk. Bu sefer pembe köşkün penceresinden Meliha’nın altın renkli saçlarla süslü başı görünmüyor, kalbinin hislerini anlatan piyano sesi işitilmiyordu.</p>

  <p class="normal">Ferit Saffet Bey gülerek bana diyordu ki:</p>

  <p class="normal">– Kardeşimi üzdüğünüze ne kadar memnun olduğumuzu bir bilsen... O kadar gururlu, kibirli ki. Erkeklerin hepsini İbrahim Şemsi gibi emrine boyun eğecekler sanıyor. Herkes ona bizim enişte bey gibi delicesine âşık olmaz ya!</p>

  <p class="normal">Bu sözleri işittiğim zaman Meliha’yı o kadar rahatsız ettiğimden, o kadar üzdüğümden dolayı pişman olmuştum.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Tarabya’ya gittiğime ne kadar doğru yapmışım. Burada hiçbir şey bana o hüzünlü eski maceraları hatırlatmadı. Hep yabancılar içinde yaşıyordum. İstediğim gibi geziyordum. Sanki eğlenmeye çalışıyordum. Beni ıstıraba düşürecek bir olaya rastlamıyor, beni üzecek, rahatsız edecek bir söz işitmiyordum. Burada yeni bir hayat, bambaşka bir yaşam şekli var, bunlar beni avutuyordu. Deniz banyolarının vakti geçtiği halde tuhaf bir şekilde İngiliz kadınları denize girmekten yine çekinmiyorlardı. Pek mükemmel yapılmış deniz hamamlarından zarif şık mayolarla açığa çıkıyorlar, yüzüyorlar, erkeklerle yarışa girişerek çok kere de kazanıyorlardı. Ve bu seyir benim en büyük zevkimdi. İrlandalı zengin bir İngiliz gezginin kızı olduğunu öğrendiğim sarı saçlı, mavi gözlü bir kız denize girip de yüzmeye başladığı zaman gözlerimle, dürbünümle kendisini takip ederdim. Niçin? Sonraları dikkat ettim ki bu uzun saçlarıyla gözleri Meliha’ya benziyordu. Bir iki gün sonra o İngiliz kızı görünmez oldu. Soruşturdum. Gittiklerini öğrendim. Kalbim ne kadar sızladı bir bilsen! Ben onu tanımıyordum, sevmiyordum. Hatta şişman vücudu gözüme çirkin bile görünmüştü. O hâlde? Meliha’nın saçları ile gözlerini ben onda gördüğüm için... Ah; ben onu anımsamayacak mıyım? Kalbimden bu uğursuz aşkı hiç çıkaramayacak mıyım?</p>

  <p class="normal">Otelin arka tarafındaki ormanlığın biraz aşağısında ve sol tarafında güzel bir meydanlık yapmışlar. Epeyce bir para sarf ederek orasını İngilizlerin pek sevdiği tenis oyununa ayırmışlar. Akşamları buraya erkekler, kadınlar toplanıyorlar, bu maharetli top oyununu oynuyorlar. Bu, oyunlara devam eden bir esmer, çirkin Fransız kadını vardı ki vücudu tamamıyla Meliha’nınkine benziyordu. Bu kadın tenis oyununa girdiği zaman gözlerimle kendisini takip ederdim. O güzel bedende öyle gönül aldatıcı tavırlar, hareketler meydana gelirdi ki izlemek beni neşeler içinde bırakırdı. Onun tarafı kazandığı zaman arkadaşları ile beraber kendisini alkışlardım. Tanışmadığı bir genç Türkün kendisi ile bu derece ilgilenmesi merakını çekmiş olmuş olmalı ki tanıdığım bir Fransız doktoruna kendisine tanıştırılmamı rica etmiş. Tanıştığım zaman bu çirkin yüzlü, kıvrak, cilveli Fransız kadın beni kendisine flörte davet eder derecede lâubalilik göstermişti. Fakat onun ne yüzü, ne de cilvesi benim dikkatimi çekemezdi. Ben onun yalnız vücudunu seviyordum. Çünkü Meliha’ya benziyordu.</p>

  <p class="normal">Bir gün enişte beyden bir mektup aldım. Ertesi gün Ada’ya taşınacağını yazıyor, beni oraya davet ediyordu. Cevap yazdım. Birkaç gün sonra geleceğimi vaat ettim. Anneme de sıhhatimi bildirdim. Bu sene Vezneciler’e artık taşınmak istemiyordum. Zaten biz iki üç sene kardeşimin isteğine uyarak orada oturmuştuk. Düşündüm; Şişli’de oturmak benim için fena değil. Değil amma Meliha’ya çok yakın... Ben ise artık ondan uzak bulunmak istiyorum. Onun için bundan vazgeçtim. Boğaziçi’nin havası, manzarası bana çok hoş görünüyordu. Birkaç seneden beri yazları artık oturmadığımız Bebek’teki bizim harap yalı hatırama geldi. Çocukluk günlerimin tatlı, mesut zamanlarını geçirdiğim o eski yalı zevkime çok uygun düştü. Anneme bunu da yazdım. Kiracılar taşınır taşınmaz oraya gelmelerini rica ettim. Ben doğrudan doğruya Bebek’e inecektim. İki gün sonra annemden bir cevap aldım. Bunu Meliha yazmış; annem okuma, yazma bilmez. Münasebetsiz olmakla beraber arzumu yerine getireceğini bildiriyordu. Bu kâğıdın üstünde daha ince bir yazı ile şu sözler vardı: “Duygusuzluk ve insafsızlığı kendinizde birleştirebildiğiniz günden beri rahat yaşıyorsunuz sanırım. Fakat onu başaramayanlar ne yapsın?”</p>

  <p class="normal">Hayret içinde kaldım. Meliha bunu yazmaya nasıl cesaret etmişti. Altında imza yoksa da bunun annem tarafından yazılamayacağı da belliydi. Bu cesarete şaştım. Yalnız şaştım değil neticesinden korktum da.</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">– Hava güzel, soğuk yok. Seni bu defa mutlak beraber götüreceğim.</p>

  <p class="normal">Bir gün yalıya gelen enişte bey bu sözlerle bana Ada’ya gitmek için ısrar ediyordu. Ben kendisine cevap olarak dedim ki:</p>

  <p class="normal">– Rica ederim. Beni kendi hâlime bırakınız!</p>

  <p class="normal">– Yok, böyle büsbütün yalnız yaşamak sizin için iyi olmaz. Beraberce gideceğiz nasılsa. Hem bilseniz kardeşiniz ne kadar rica ediyor.</p>

  <p class="normal">Ferit Saffet Bey’i kırmayı istemedim. Gitmeye karar verdim. Kardeşimi bir aydan beri görmemiştim. Onlar Heybeliada’daki köşke taşınalı ziyaretlerine bile gitmemiştim. Davetlerini bu kere de reddetmek hiç iyi olmayacaktı. Razı oldum. Beraberce köprüye indik. Ada vapuruna bindik, Eylül sonlarında bulunuyorduk. Bununla beraber havalar pek güzel bir tarzda devam ediyordu. Bu iyi hava ile sanıyorduk ki sonbahar mevsimi hep böyle devam edip duracak.</p>

  <p class="normal">Sonbahar... Sonbahar... Hazin mevsim. Yaprakların dökülüp öldüğü, kuşların yuvalarını dağıttığı, veremlilerin başlarını bir daha kaldırmamak üzere yastığa koyduğu hüzünlü mevsim... Bütün yeşilliğin sararıp solduğu, bütün ümitsiz kalplerin, istekleri gerçekleşmemiş gönüllerin daha büyük ümitsizliğe düştükleri ağlayan mevsim... Gizli gizli hıçkıran mevsim...</p>

  <p class="normal">– Necdet Bey, yine ne düşünüyorsun Allah aşkına!</p>

  <p class="normal">– Hiç!</p>

  <p class="normal">Vapurumuz Burgaz Adası’ndan hareket ettiği zaman enişte beyin bitirip tüketemediği Ada, köşk, eğlence konularına artık son vermek için pardösümün cebinden çıkardığım resimli bir Fransız dergisi okumaya başladım. Gözlerim bir siyah, eğri büğrü ve çizgiler gördüğü sırada aklım başka şeylerle ilgileniyordu. O, uzaklara gitmişti. Bakışlarım Burgaz’ın yeşil çamlıklarına daldıktan sonra... Düşünüyordum. Oh! Böyle sürekli tazelik... Bu mümkün mü? Sonra Bebek’teki bizim ormanı düşündüm. Ağaçlarda, yapraklarda bir cansızlık, sararmış bir ölüm işareti vardı. Evet, işte bu mevsimde yapraklar dökülürken benim de ruhum...</p>

  <p class="normal">Hayalimle, düşüncelerimle meşgul olabilmek mümkün mü? İşte tam bu sırada enişte bey hayalimin zevklerini bozarak soruya başlamıştı. Bana soruyordu:</p>

  <p class="normal">– Ne ile meşgulsün?</p>

  <p class="normal">– Okuyorum.</p>

  <p class="normal">– Neyi?</p>

  <p class="normal">– Şu dergideki konuyu</p>

  <p class="normal">– Ne üzerine?</p>

  <p class="normal">Bu soruya canım sıkılmıştı. Kendisine sertçe dedim ki:</p>

  <p class="normal">– Ne üzerine olacak, dünya kitabı üzerine...</p>

  <p class="normal">Düşünüyordum ki şu mevsimde yapraklar dökülürken, bitkiler can çekişirken ben de...</p>

  <p class="normal">Ferit Saffet Bey konuşmamızın aldığı bu durumdan üzülerek birden bire sordu:</p>

  <p class="normal">– Ee, sonra?</p>

  <p class="normal">Sözümü arzu ettiğim gibi bitiremedim. Çünkü sinir hâli biraz geçmiş, birkaç saniyelik ara ile kendime gelmiştim. Enişte beyi üzmemek için dedim ki:</p>

  <p class="normal">– Ben de o mevsimde ağaçlar altında gezmek isterdim.</p>

  <p class="normal">– Arzu ettiğin yalnız o ise bir şey değil. Bu akşamüzeri çamlığa gezmeye çıkarız.</p>

  <p class="normal">Ferit Saffet Bey’in gülerek yüzüne baktım. Kabul ettiğimi göstererek başımı salladım. Kendi kendime diyordum ki, “Mesut yaratık, mutlu genç.”</p>

  <p class="normal">Enişte bey yine gevezeliğe başlamak çamlıktan konuyu açmak istiyordu. Bana diyordu ki:</p>

  <p class="normal">– Necdet, çamlığın güzelliğini uzun uzadıya incelemeden bilemezsin! Çamlık, o bir başka dünyadır... Ama ne kadar gevezelik ediyorum. Kalk, iskeleye yaklaşmışız.</p>

  <p class="normal">Vapurun geniş güverte kamarasından çıktığımız zaman enişte bey sürekli bana şu sözleri söyleyip duruyordu:</p>

  <p class="normal">– Göreceksin ya! Çamlığın güzelliğine değer biçilemez.</p>

  <p class="normal">Köşklerinin döşenmesi meselesini de bize aylarca dinlettirmeye enişte beyin hakkı olduğunu şimdi itiraf ediyorum. Köşkün süslü tahta kapısından içeri girip de mermerle döşenmiş epeyce büyük girişe ayak attığımız zaman dekorasyonun çok mükemmel olduğunu görmüştüm.</p>

  <p class="normal">İnce zevk, seçimindeki özen gerek eşyanın her birinde ve gerek tamamında hemen göze çarpıyordu. Hemşire bizi memnun karşıladı.</p>

  <p class="normal">– Eğer bu kere de gelmemiş olsaydın... diyordu. Ve sonra beni tatmin için, Heybelinin sana ne kadar yarayacağını bilsen, sözlerini ilâve ediyordu. Bizi birinci kata götüren geniş merdivenden çıktığımız zaman enişte beye dedim ki:</p>

  <p class="normal">– Bu, âdeta bir şato. Bu ne kadar süs canım.</p>

  <p class="normal">Bir geniş aralıktan geçtikten sonra kapısına kıymetli süsler asılmış olan salona girdik. Büyük, süslü bir salon. Pek sanatlı dokunmuş halı, tavan rengi ile ne güzel uyum sağlamış. İki büyük sütun ortasına konulmuş bir piyano, nota koymaya özgü sehpa arasında ne güzel yakışmıştı. Kardeşim koşup pancurları açtı. Üç büyük pencere, Anadolu sahili üzerine pek lâtif bir manzara kapısı açıyordu. Marmara’nın koyu mavi denizini tehdit eden, Kartal, Göztepe sahili gözümün önünde süzülüp duruyordu. Biraz daha ileriye baktığım zaman Fener’i, uzaktan yalçın kayalar arasında yükselmiş gibi görünen Fener’i, bu beyaz görkemli heykeli gördüm.</p>

  <p class="normal">Fener, Fener! Ben onun yanımda, onun civarında kaç defalar tatlı tatlı hayallere dalmış, ah, kaç kereler ağlamıştım.</p>

  <p class="normal">Kardeşim bana hitap ederek diyordu ki:</p>

  <p class="normal">– Şimdi bir de yatak odanı gör!</p>

  <p class="normal">Ben hayalimle meşguldüm. Orada otarmak, o manzarayı doya doya seyretmek istiyordum. Kardeşim kolumdan tutarak çekti. Sağ taraftan salona açılan bir kapıdan içeri girdik.</p>

  <p class="normal">Zemini İran işi ince bir halı ile döşenmiş bir yatak odası. Bir ceviz karyola, mavi ipekten bir cibinlik. Perdeler, döşemeler hep mavi. Marmara’nın Anadolu sahili üzerine açılan iki penceresinin pancurlarına büyük bir ağacın yüksek dalları birer sihirli öpücük kondurabilecek. Bu durumun görüntüsü o kadar hoşuma gitti ki kardeşime:</p>

  <p class="normal">– Bu zarif, bu şık odayı hazırlayarak bana burada uzun müddet kalmak hevesini mi vermek istediniz?</p>

  <p class="normal">Kardeşim ile Ferit Saffet gülmeye başladılar, ikisi birden:</p>

  <p class="normal">– Zaten seni kim bırakacak ki? diyorlar ve birlikte getirdiğim, küçük el çantasını bir tarafa koymaya çalışıyorlardı.</p>

  <p class="normal">Ada’da geçirdiğimi üç gün pek sade, pek rahat geçti. Sabahları, akşamları salonda toplanıyor, bazen piyano çalmakla, bazen de kitap okumakla vakit geçiriyorduk. Akşamüzerleri Çamlık yolunu tutarak ileriye doğru, Rum okuluna kadar bir gezinti yapıyorduk. Bir gün de zahmetine katlanarak Çam Limanı’na kadar indik.</p>

  <p class="normal">Sonbahar mevsimi sona ermiş olmakla beraber, havalar pek güzel devam ediyordu; Geceleri birazcık serinlikten başka yazdan bir farkı yok. Hatta bir gece pardesülerimizi giyerek birinci kattan deniz tarafına uzanıp giden taraçanın üzerinde salıncaklı sandalyelerin içine uzanmış, denizin nurlu köpüklerini Anadolu sahilinin ötede beride görünen ışıklarını, fenerin ışığını seyrederek bir müddet sallanmıştık. Beni her dakika meşgul edecek böyle sevimli iki kardeşe sahip olmak mutluluğu, kederimin biraz hafiflemesine yardım ediyordu. Dördüncü günü enişte bey İstanbul’da görülecek bir işi olduğunu bahane ederek gitti. Akşamüzeri ben kardeşimle beraber iskeleye doğru yürümeye başladık. Amacımız, enişte beyi karşılamaktı.</p>

  <p class="normal">Fakat biz iskeleye kadar gitmeye zaman bulamadık.</p>

  <p class="normal">Bir de baktık ki Ferit Saffet Bey; bir açık arabaya binmiş; bize doğru geliyor. Arabayı hemen durdurdu. Bizi de yanına almak istedi. Kabul etmedik. Kendisi de faytondan indi. Almış olduğu ufak tefek eşyayı köşke bırakmak için arabacıya bazı uyarılarda bulundu. Ben onun elini sıkarak diyordum ki:</p>

  <p class="normal">– Biz sizi karşılamaya gidiyorduk. İskeleye kadar inecektik.</p>

  <p class="normal">– Teşekkür ederim, bu kadarı yeter, dedi ve sonra ekledi, vakit geç. Dönelim, olmaz mı?</p>

  <p class="normal">Köşke doğru yavaş yavaş yürümeye başladık. Enişte bey bir şey söylemek istiyormuş gibi bazen yüzüme bakıyor, gülümsüyordu;</p>

  <p class="normal">– Canım ne var Allah aşkına? diye kendisine sordum.</p>

  <p class="normal">– Bir şey yok, cevabını verdi. Fakat hemen sonra kahkahalar arasında dedi ki, yarına kadar sabredemeyeceğim. Size bir sürpriz yapmak istiyordum ama... Sabredebilmek mümkün mü? Yarın sabah Meliha geliyor.</p>

  <p class="normal">Kendimi tutamayarak acele ile sordum:</p>

  <p class="normal">– Kardeşiniz mi?</p>

  <p class="normal">– Evet; zavallı Şişli’de pek yalnız kalmıştı. Sıkılıyordu. Kendisini davet ettim. Sizin burada olduğunuzu işittiği zaman ne dedi, biliyor musunuz?</p>

  <p class="normal">Ben, bir saniye düşündüm. Enişte bey:</p>

  <p class="normal">– Ey sormuyorsunuz, ne dediğini?</p>

  <p class="normal">– Sormaya gerek görmüyorum da...</p>

  <p class="normal">– Neden?</p>

  <p class="normal">– Ne söyleyeceğini tahmin edebilirim.</p>

  <p class="normal">Ve hemen kendimi topladım. Yavaşça dedim ki:</p>

  <p class="normal">– Meliha bana dargındır.</p>

  <p class="normal">– Bu tahminin pek doğru... Kendisini davet ettiğim zamanı: “Ben Necdet Bey’e dargınım!” dedi. Sebebini sordum. Neler söyledi bilsen neler...</p>

  <p class="normal">Gayet sade bir tavırla söylenen bu sözler; o dakikada beni öyle etkiledi, aklıma öyle şeyler getirdi ki... Birdenbire heyecan içinde kaldım. Bende bir şaşkınlık oluştu. Kalbimde şüpheler, tereddütler uyandı. Bilmem neden korkuyordum. Fakat bu korkuları, bu şüpheleri bu tereddütleri belli etmemek lâzımdı. Bütün bunları olabildiğince saklamaya çalışarak sordum:</p>

  <p class="normal">– Neler söyledi, bakalım?</p>

  <p class="normal">– Sizden çok şikâyet etti! Benden kaçıyor, nefret ediyor, dedi.</p>

  <p class="normal">– Ee, siz ne cevap, verdiniz?</p>

  <p class="normal">– Savunmaya çalıştım. Ama boşuna. Haksız olduğunu biliyordum. Nihayet, canım, o sinirli bir çocuk. Onun kusuruna bakılmaz. Onların hareketleri genelde istem dışıdır, dedim.</p>

  <p class="normal">– Ee, sonra?</p>

  <p class="normal">– Bu cevabım onu tatmin etti, Yarın sabah gelecek. Yalnız sizden ufak bir özür istiyor.</p>

  <p class="normal">– Ne gibi bir özür?</p>

  <p class="normal">– Öyle ya! İbrahim Şemsi Bey gideli iki ay oluyor. Bir kere ziyaret etmemişsin, gidip kendisini görmemişsin! Ona layık gördüğün bu davranışa karşı bir özür dilemek gerekmez mi?</p>

  <p class="normal">– Peki, efendim, peki!</p>

  <p class="normal">Bilmem neden? Canım sıkılmaya başlamıştı. Hatta son cevabımı biraz sertçe bile söylemiş bulundum. Kendi kendime düşünüyor ve diyordum ki: “Yarın bir bahane bulur, yalıya giderim.”</p>

  <p class="normal">Enişte bey bana doğru biraz eğilerek ve kardeşimin işitmemesi için sesini yavaşlatarak dedi ki:</p>

  <p class="normal">– Şunu da söyleyeyim; Meliha davetimi kabul edeceği zaman ben gelir gelmez Necdet Bey kaçmak isterse bunu kendime hakaret kabul ederim. Hiçbir zaman affetmem, dedi. Ben kendisini ikna ettim. Necdet böyle bir nezaketsizlik yapmaz ve yapamaz; dedim. Söz aramızda, kadınlar bilmem neden erkekleri itham edebilmekten bir zevk duyuyorlar. Bu, doğru değil mi?</p>

  <p class="normal">– Evet, pek doğru...</p>

  <p class="normal">Kardeşim bizim böyle yavaşça konuşmamızdan şüphelenmiş olmalı ki sordu:</p>

  <p class="normal">– Yine gizli sözler mi var? Yoksa kadınları mı çekiştiriyorsunuz? Meliha Hanım geldiği zaman...</p>

  <p class="normal">Ferit Saffet Bey eşine güven vermek için hemen atıldı ve dedi ki:</p>

  <p class="normal">– Hayır, canım, kadınların nezaketlerinin derecesini Necdet’e anlatıyordum da...</p>

  <p class="normal">Kardeşim, güvensizliğini gösterir bir bakışla önce kocasına ve sonra da bana baktı. Ben suskundum. O da omuzlarını kaldırmıştı. Biraz sonra köşkün önüne gelmiştik. Sözü değiştirmek için dedim ki:</p>

  <p class="normal">– İçeri girelim, ben biraz yorgunum.</p>

  <p class="normal">O geceyi pek rahatsız geçirdim. Uyuyuncaya kadar korkunç hayaller, uykumun arasında ise çok karabasanlar beni etkisi altında ezmiş, bitirmiş, harap etmişti. Neden bu derece ızdıraplar içinde kalıyordum? Çünkü korkuyordum. Meliha’dan çok, pek çok korkuyordum. İrademin bir gün elinden gidebilmek ihtimalinin büyük olduğunu düşünerek korkuyordum. Bununla beraber kalbimin en derin bir yerinde; Meliha ile beraber bulunacağımdan dolayı bir neşe vardı. O da kalbimi titretiyordu. Gene de ben, direncimi koruyabildikten sonra...</p>

  <p class="normal">O sabah geç kalkmıştım. Çünkü gece pek az uyayabilmiştim. Salona indiğim zaman enişte beyle kardeşimi uzun bir tartışmada buldum.</p>

  <p class="normal">Kardeşim diyordu ki:</p>

  <p class="normal">– Necdet doğru söyle! Meliha Hanım için en uygunu şu sağdaki oda değil mi Allah aşkına?</p>

  <p class="normal">– Ben ne bilirim canım? Siz hangisini uygun görürseniz...</p>

  <p class="normal">Görüşmeler neticesinde odanın uygun olacağına karar verildi. Kardeşim orasını düzenlemek için uğraşıyordu... Ferit Saffet Bey’le ben de aramızda bir sohbet kapısı açmıştık.</p>

  <p class="normal">Meliha’yı iskeleden alıp getiren araba öğleye doğru yokuşun önünde durdu. Hepimiz karşılamaya koştuk. Siyah ağırlıklı bir çarşaf giymişti. O güzel vücut, o hoş endam ne kadar çekici görünüyordu. Arabadan inişinde bir kuş atlayışı vardı. Öyle gönül kapıcı bir tavırla, bir eda ile inmişti ki...</p>

  <p class="normal">İner inmez siyah peçesini kaldırmıştı. Şimdi bize doğru hızlıca yürürken biz de ona doğru sanki koşuyorduk. Çünkü köşkle bahçe kapısı arasında, epeyce bir mesafe vardı. Meliha’nın biraz zayıflamış olduğunu gördüm. Gümüş renkli eldivenleri içindeki minimini ellerinin, küçücük parmakları ile elimi pek hafif bir şekilde sıkarak:</p>

  <p class="normal">– Gene görüştük beyefendi, diyordu.</p>

  <p class="normal">Ben hürmetle cevap vermeye çalıştım:</p>

  <p class="normal">– Kusurumu anlıyorum. Ama af buyuracağınızdan da eminim.</p>

  <p class="normal">Meliha bu son sözüm üzerine beni bir kere süzdü. Gözlerinin içinde acı, alay eden bir görüntü parıltısı vardı. Sanki kaygısız bir tavırla söylemek istediği kelimeler o dakikada kanı çekilerek biraz sararmış olan dudaklarından dökülüyordu:</p>

  <p class="normal">– Evet, öyle ya! Bu tabii değil miydi?</p>

  <p class="normal">Hepimiz yavaş yavaş ilerliyorduk. Meliha artık kardeşimle konuşuyordu. Aralarında duyulmayacak kadar yavaşça sözler tekrarlanıyordu. Bazen tutulamayarak bırakılmış bir kahkaha bunların konuşmalarına başka bir anlam veriyordu. Biz de enişte beyle yan yana yürüyorduk. Meliha’nın bana karşı bu kadar hatırının kırılması beni çok etkilemişti. Enişte beye dedim ki:</p>

  <p class="normal">– Meliha hanım bana dargın!</p>

  <p class="normal">– Ben sana dememiş miydim; fakat merak etme; aranızı bulurum.</p>

  <p class="normal">Köşke girdik. Biraz salonda oturduk. Meliha ile beraber gelen hizmetçi ufak tefek eşya ile dolu olan kutuları, paketleri Meliha’ya yatak odası olarak ayrılan odaya taşırken kardeşim ile Meliha da onları yerleştirmekle meşgul oluyorlardı.</p>

  <p class="normal">Öğlen yemeğinin hazır olduğunu biraz sonra haber verdiler. Aşağı katta denize karşı olan küçük salon, yemek odası yapılmıştı. Duvarlar büyük çini tabaklarla, güzel tablolarla süslenmişti. Yemek neşe içinde yeniliyordu. Gülüyorduk, söylüyorduk, tuhaf tuhaf şeylerden bahsediyorduk. Fakat dikkat ediyordum ki Meliha benimle pek az konuşuyordu. Orada hazır bulunmamın kendisince hiçbir etkisi olmadığını sanki bana anlatmak istiyordu. Tabiî ben kendisine karşı o yolda davranışı uygun görmüştüm. Aramızda âdeta resmiyet varmış gibi idi. Yemeğin sonlarına doğru büyük bir tabak içinde kavun gelmişti.</p>

  <p class="normal">Meliha kardeşime seslenerek:</p>

  <p class="normal">– Kardeşim bu ne güzel kavun.</p>

  <p class="normal">– Evet, pek güzel... Kardeşim, hediye olarak birkaç tane göndermişti.</p>

  <p class="normal">Artık söze karışmak lâzım geldi. Zorla güler yüz göstermeye çalışarak:</p>

  <p class="normal">– Bu kavunlar bize hediye gelmişti, dedim.</p>

  <p class="normal">Kardeşim:</p>

  <p class="normal">– Evet, dedi. Müzehher İzmir’den her sene Necdet’e bir miktar kavun gönderir. Bunlar da mutlaka onun tarafından gönderilmiş olacak.</p>

  <p class="normal">Meliha sordu:</p>

  <p class="normal">– Necdet Bey! Müzehher Hanım İzmir’deki halanızın kızı değil mi?</p>

  <p class="normal">– Evet efendim! cevabını verdim.</p>

  <p class="normal">Meliha bu beğendiği kavunlardan artık yemek istemedi. Sofradan kalktı. Salona çıktık. Kadınlar kendi işleri ile ilgilenmeye başlamışlardı. Ben de kitabımı alarak pencerenin önündeki koltuğa uzandım. Kahvemi içerek düşünceye daldım. Bir isim, biraz önce aklımdan geçen bir isim, Müzehher ismi bana neler hatırlatmıştı. Çocukluk hayatım tamamıyla gözümün önünde idi:</p>

  <p class="normal">Ben henüz on üç, on dört yaşında bir çocuktum. Mektebi Sultaniye’ye devam ediyordum. Müzehher o zaman üç yaşında mini mini bir kızdı. Hırçın, yaramaz bir kız... Onlara ara sıra gittiğim zaman Müzehher’e Beyoğlu’ndan şekerler, şekerlemeler götürürdüm. Lüle lüle sarkan siyah saçları arasında parlak siyah gözleri onun esmer yüzüne gizli bir hoşluk, birdenbire hissedilmez, fakat dikkat ettikçe görünür, ince bir güzellik verirdi. O zaman Müzehher’i severdim. Onu dizlerimin üzerine alarak oynatmaktan zevk alırdım. Babası bir gün aniden ölmüştü. Halam kızı alarak İzmir’e kendi babasının yanına gitti. Müzehher’i tam on iki sene göremedim. Ne onlar İstanbul’a gelmiş ne de biz İzmir’e gitmiştik. Beş sene evvel bir yaz halamla beraber İstanbul’a geldi. Bu yolculuktan amacın Müzehher’e çeyiz hazırlamak olduğunu geldikleri zaman anlamıştım. Müzehher artık gelinlik bir kızdı. O eski yaramaz, haşarı kız tamamen değişmişti O kadar sakin, o derece nazik olmuştu ki şaştım. Yine o siyah parlak gözler, o lüle lüle saçlar vardı... Teni biraz esmer ilk bakışta güzel görünmüyor. Fakat iyi incelendiği zaman ilk bakışta fark edilemeyen çok ince, pek nazik bir güzellik hemen göze çarpıyor.</p>

  <p class="normal">Tahsili, terbiyesi o derece mükemmel değil. İzmir’de bir genç kız için ne derece terbiye, tahsil görmek mümkünse, Müzehher onların hepsini öğrenmiş, okumuş. İşte o kadar.</p>

  <p class="normal">Fakat ne kadar içli bir kız... O zaman bizde üç ay oturmuşlardı. Her tavrında, her hareketinde öyle bir sessiz itaate benzeyen bir hâl görünüyordu ki hepimiz kendisine karşı bir genç kıza gösterilemeyecek saygıyı gösteriyorduk.</p>

  <p class="normal">Ne kadar da mahcuptu. En ufak bir sözden rengi kızarır, kimsenin yüzüne bakmaya cesaret edemiyormuş gibi utangaç bir hâl alırdı.</p>

  <p class="normal">Benim arzularıma karşı ne kadar dikkat gösterirdi. Onun bu hâline nasıl teşekkür edeceğimi bilemezdim. Fikrimi, isteğimi en ufak bir hareketimden anlardı. Ve istediğim her şeyin hemen hazır edilmiş olduğunu görürdüm. O kadar zeki idi.</p>

  <p class="normal">Bilmem ne için yüzüme dikkatle bakamazdı. Bu hâli acaba utangaçlığından mı ileri geliyordu, ben bunu çok merak ediyordum. Bir gün pencerenin önünde kitap okurken Müzehher’in karşıdan beni süzmekte olduğunu, sonradan bakışlarının ta uzaklara, sınırsız ufuklara doğru gittiğini gördüm. Müzehher beni acaba seviyor muydu? İki üç gün sonra annem bana evlilikten konu açtı. Müzehher’in benim emelime, benim karakterime uygun bir eş olacağını söyledi. Hâlbuki o zaman ben gençlik heveslerinin, emellerinin, zevklerinin aldatan havası ile uçuyordum.</p>

  <p class="normal">O sene Kongordiya tiyatrosuna Berta isminde iki kız kardeş gelmişti. Ben bu Bertaların küçüğünü seviyordum. Beyoğlu’nda kaldığım gecelerden sonra yalıya geldiğim zaman Müzehher’in gözlerini biraz kızarmış görürdüm.Hürmet etmekle, acımakla beraber sevemediğim bu kızı oyalamak fikri bile aklıma gelmezdi.</p>

  <p class="normal">Annem bana evlilik önerisinde bulunduğu zaman henüz genç olduğumu söylemiştim. O zaman yirmi altı yaşındaydım. Tam evlenecek bir yaş... Fakat ben düşünüyordum ki evlenmek beni bir zorunluluk altına alacak. Artık istediğim gibi gezemeyeceğim, zevk edemeyeceğim.</p>

  <p class="normal">Annem biraz ısrar etmek istedi:</p>

  <p class="normal">– Öyle hissediyorum. Müzehher de galiba seni seviyor, dedi.</p>

  <p class="normal">Hiç hatırımdan çıkmaz. Biraz sertçe, kabaca bir tavır ile anneme demiştim ki:</p>

  <p class="normal">– Müzehher’in beni sevmesi evlenmek için ona bir hak kazandırmaz. Onu ben sevmiş olsaydım... O başka... Hem de acele işim var. Ben gidiyorum. Bir iki akşam gelmezsem...</p>

  <p class="normal">Annem hayretle, üzgün yüzüme baktı:</p>

  <p class="normal">– İnsafsız! dedi.</p>

  <p class="normal">Ben merdivenleri acele inerek iskeleye doğru koşuyordum. Çünkü Berta ile buluşacaktık. O gün Olyon’dan kendisine bir elbiselik almaya söz vermiştim. Acaba ne renk almış olsam yakışır? Aklımı o sırada yalnız bu meşgul ediyordu. Beyoğlu’na çıktığım zaman Berta’yı buluşmak için sözleştiğimiz yerde görememiştim. Hain kız, beni orada iki saat bekletmişti. O hiddetle, o kıskançlıkla araştırmaya giriştiğim zaman Berta’nın o gün bir Fransız genciyle Büyükada’ya gittiğini de öğrenmiştim. Bu haberin bende uyandırdığı kıskançlık duygusu; Berta ile ilişkimi kesmeme sebep olmuştu. Fakat ona rağmen ben yine Kongordiya’da diğer bir artisti elime geçirdim.</p>

  <p class="normal">Bu Ziska isminde bir Çek kızıydı. Mini mini esmer bir kız. Güzel değildi. Fakat pek şirin, pek zarifti. Asla sevmemiştim. Fakat Berta’ya karşı onu sever gibi görünüyordum. Onun için de Ziska’nın uğruna boş yere pek çok masraf ediyordum. Kıskançlığın doğurduğu bu yalancı aşk ile bir hafta kadar meşgul olmuştum. Bu zamanlarda Müzehher bir kere bile gözümü okşamamıştı. Elli altmış liradan fazla bir masrafla ve birkaç hafta tatile ihtiyaç gösterecek kadar bir yorgunlukla yalıya döndüğüm zaman halamla Müzehher’in İzmir’e gittikleri haberini aldım. Kalbim biraz sızladı, işte o kadar... Annem hiçbir şey söylemedi. Bir hafta kadar yalıya gelmeyişim, evlenmek istemeyişimin sebebi olarak göründü. Ertesi gün bana pek şefkatli bir tavırla:</p>

  <p class="normal">– Evlâdım, dedi, evlenmek zorla olmaz. Ne zaman istersen...</p>

  <p class="normal">Annem bu sözleri söylerken yüzünü deniz tarafıma çevirmişti. Dikkat ettimbir damla gözyaşı yanaklarından süzülüyordu.</p>

  <p class="normal">Müzehher’den sonraları birçok haberler alıyordum. Evlenmekten o da vazgeçmiş gibi görünüyordu. Çünkü İzmir’de birçok kimseler istediği hâlde reddetmiş olduğunu annem söylüyordu ve söylerken de üzgün olarak sözlerine şunu ekliyordu:</p>

  <p class="normal">– Keşke İstanbul’a gelmemiş olsalardı...</p>

  <p class="normal">Şimdi, geçmiş zamanın bu anıları aklımdan geçerken kalbimde Müzehher için bir sızı, derin, pek derin bir sızı duymuştum. Kendi kendime diyordum ki: “O zaman Müzehher’i almış olsaydım.”</p>

  <p class="normal">Ben bu hayal içinde çırpınırken bir ses:</p>

  <p class="normal">– Necdet Bey bu ne kadar dalgınlık, dedi. Bu oynak ses beni hayalden kurtardı.</p>

  <p class="normal">Meliha koltuğun arka tarafında ayak üzerinde duruyordu. Şaşırdım. Ben de yerimden kalktım. Kendisinden özür diledim:</p>

  <p class="normal">– Salona girdiğinizi duymadım. Affınızı rica ederim. Okumak için bir kitap almıştım. Hâlbuki ben düşlere dalmışım. İnsanın kendi düşünceleri ne kadar tatlıdır; öyle değil mi efendim? dedim.</p>

  <p class="normal">– Ne düşünüyordunuz? Bunu öğrenebilir miyiz acaba?</p>

  <p class="normal">– Kuşkusuz mutluluğumu, gençliğimi...</p>

  <p class="normal">– Demek oluyor ki gençliğinizde mutluydunuz!</p>

  <p class="normal">– Öyle sanıyorum.</p>

  <p class="normal">– Şimdi ise...</p>

  <p class="normal">– Onu bilemem,</p>

  <p class="normal">– Necdet Bey! Siz hakikaten garipsiniz! Fakat sözü uzatmayalım! Kardeşiniz sizi bahçede bekliyor... Biraz gezmek istemez misiniz?</p>

  <p class="normal">– Memnuniyetle. Arzunuzu yerine getirmek için...</p>

  <p class="normal">Sözümü kesti. Omuzlarını kaldırarak kayıtsızlığını gösterir bir tavırla dedi ki:</p>

  <p class="normal">– Yok, yok. Kendi keyfiniz için. Size arzularımı yerine getirtmekten vazgeçtim artık...</p>

  <p class="normal">– Niçin böyle insafsızlıkta bulunuyorsunuz?</p>

  <p class="normal">– Rica ederim, kalbinizi kıracak sözler söylemekten beni kurtarınız! Bilirsiniz ya! Kadınlık, sinirlilik...</p>

  <p class="normal">– Peki! Bahçeye inelim!</p>

  <p class="normal">Enişte Bey, yüksek sesiyle aşağıdan bağırıyordu!</p>

  <p class="normal">– Canım, siz bahçeye gelmeyecek misiniz?</p>

  <p class="normal">Meliha ile birlikte merdivenden indik. O, susuyordu. Fakat haline dikkat ettiğim zaman ellerinin titrediğini, dudaklarının pembe renginin uçarak âdeta beyazlanmış olduğunu görmüştüm. O önden gidiyordu. Ben kendisini takip ediyordum. Enişte ile kardeşimin yanına gittiğimiz zaman dedi ki:</p>

  <p class="normal">– Necdet Bey gelmek istemiyordu; ben zorla getirdim.</p>

  <p class="normal">– Yok, Meliha Hanım; müsaade buyurunuz da ben söyleyeyim...</p>

  <p class="normal">– Neyi? Gelmek istememenizin sebebini mi?</p>

  <p class="normal">– Yok, canım, beni şaşırtıyorsanız. Demek istiyordum ki...</p>

  <p class="normal">Cümlemi bitirmek mümkün olmadı. Ferit Saffet Bey benim sersemce hareketime gülmekten bayılıyor ve kardeşime hitap ederek diyordu ki:</p>

  <p class="normal">– Bunlar, hâlâ dargın!</p>

  <p class="normal">Ve sonra bizi sanki barıştırmak istiyormuş gibi el ele vermek istiyordu. Meliha kardeşinin bu çocukça hareketine mâni oldu:</p>

  <p class="normal">– Bu çocukluğa ne gerek var? diyordu. Ve ilâve ediyordu, hem de bunun ne önemi olabilir ki?</p>

  <p class="normal">Şimdi Meliha bana karşı hücum vaziyeti almış gibiydi. Mağlup olmuş gibi bulunmayı arzu etmedim. Hemen bir sandalye alıp kendisine uzattım.</p>

  <p class="normal">– Oturmaz mısınız efendim, dedim. Cevap verdi:</p>

  <p class="normal">– Pek naziksiniz beyefendi! Beni mahcup ediyorsunuz!</p>

  <p class="normal">Kendisine vermiş olduğum sandalyeye oturmuştu. Ben susmuştum. O da susuyordu. Bu sessizlik ise hepimize ağır geliyordu. Nihayet Ferit Saffet Bey bu sessizliğe son verdi. Meliha’ya hitap ederek dedi ki:</p>

  <p class="normal">– Nasıl, İbrahim Şemsi Bey’den hâlâ mektup yok mu?</p>

  <p class="normal">Meliha biraz omuzlarını kaldırdı ve yavaşça:</p>

  <p class="normal">– Alamadık! dedi.</p>

  <p class="normal">– Tuhaf şey. Mektup gelmeyeli demek on beş gün oluyor.</p>

  <p class="normal">Meliha, sandalyesi üzerinde bir hareket yaparak azıcık yerinden oynadı. Fakat bir saniye sonra sinirden doğan heyecanını tutamayarak hiddetini gösterir bir sesle dedi ki:</p>

  <p class="normal">– Erkekler işte hep böyle...</p>

  <p class="normal">Enişte bey gülmeye çalışarak sorularına yine devam ediyordu:</p>

  <p class="normal">– Nasıl öyle canım? Ne demek istiyorsun ki?</p>

  <p class="normal">Meliha; bu tartışmadan vazgeçmiş olduğunu gösterir bir tavırla yerinden kalktı:</p>

  <p class="normal">– Hiç, hiç... cevabını verdi ve kardeşime hitap etti, biraz gezelim! Beraber gelmez misiniz?</p>

  <p class="normal">Kardeşim kalktı. Kol kola girdiler, ileriye doğru yürümeye başladılar. Enişte bey diyordu ki:</p>

  <p class="normal">– Bu kızda bir hâl var, bir türlü anlayamıyorum. Bu, ne kadar hırçınlık...</p>

  <p class="resim"><img alt="" class="calibre3" src="../Images/01.jpg" /></p>

  <p class="normal">Meliha köşke geleli üç gün oluyordu. Aramızda anlatmaya değer hiçbir şey olmamıştı. O, hırçınlığı yine devam ediyor, her sözde, her fırsatta bana hücum gösteriyordu. Ben ise bu hırçınlıklara karşı hiçbir soğukluk göstermiyordum. Bir şey rica etsem bir sakınca göstererek onu reddediyor, piyano çalmasını istesem keyfi olmadığını söylüyordu. Hâlbuki ben yatak odama çekildikten sonra o dinlenmeden bir saat piyano çalıyordu.</p>

  <p class="normal">Anlıyordum ki bana karşı söyleyecek pek acı sözleri var.</p>

  <p class="normal">Onları söylemeye fırsat bulamadığından dolayı üzülüp duruyor, hırsı, hırçınlığı gittikçe artıyordu. Bende bir nezaketsizlik, itaatsizlik eseri görmüyordu ki onu sebep yaparak coşsun, kalbini yakıp kavuran şeyleri birer birer söylesin!</p>

  <p class="normal">Meliha’nın Ada’ya gelişinin dördüncü günüydü. Hava pek güzeldi. Akşamüzeri köşkten çıktık. Çamların arasında, pek ilerde, tenha, sessiz bir yerde; kim bilir ne zaman yapılmış olan manastıra doğru yürümeye başladık. On beş dakika kadar yürüdükten sonra karşımıza sade, sevimsiz binası ile manastır çıktı. Ben burasını daha önce görmüştüm. Meliha bu kaba binayı bir kere gözden geçirdikten sonra dedi ki:</p>

  <p class="normal">– Öve öve bitiremediğiniz burası mıydı?</p>

  <p class="normal">Ferit Saffet Bey cevap verdi:</p>

  <p class="normal">– Canım, şuradaki manzaranın güzelliğini görmüyor musun?</p>

  <p class="normal">– Burada öyle bir güzellik bulabilmek için yaratılıştan şair olmak gerekir.</p>

  <p class="normal">– Hayır, hayır. Biraz insaflı olmak yeter.</p>

  <p class="normal">Ağabeyinin bu cevabına Meliha biraz kızar gibi oldu. Çamlardan dökülmüş olan dikenler üzerinde garip bir fısıltı ile yürüyerek ilerliyordu. Yirmi otuz adım ilerde bulunan kuyuya yaklaştı. Kardeşine dedi ki:</p>

  <p class="normal">– İşte bu kuyu hoşuma gitti. Fakat ne kadar derin... Suyu tatlı mıdır acaba?</p>

  <p class="normal">– Evet, hem de pek soğuk...</p>

  <p class="normal">– Kendi elimle buradan bir su çekebilsem...</p>

  <p class="normal">Enişte beyin bundan biraz canı sıkıldı. Meliha’ya dedi ki:</p>

  <p class="normal">– Bu da çocukluk, kuyu derin. O kocaman kova ile suyu nasıl çekebileceksin? Bunu düşünmüyor musun? Böyle çocukluklar yapmasanız...</p>

  <p class="normal">– Siz de benim her arzuma engel olmasanız,</p>

  <p class="normal">Ferit Saffet Bey Meliha’nın bu cevabından daha çok üzüldü. Eşini kolundan tutarak ileriye çekti:</p>

  <p class="normal">– Manastırın biraz arka tarafını görelim, diyerek böyle birdenbire oradan ayrılmasına bunu sebep gösterdi.</p>

  <p class="normal">Meliha kuyunun başına gitmişti. Ben de biraz ilerledim. Kendisinden beş adım kadar geride bulunuyordum:</p>

  <p class="normal">– Size biraz yardım etsem... dedim, o kayıtsız bir tavırla:</p>

  <p class="normal">– İyiliğinize teşekkür ederim, gerek yok, cevabını verdi.</p>

  <p class="normal">Meliha, eldivenlerini çıkardı. Sonra başörtüsünün önüne doğru sarkmış olan ucunu yeldirmesinin içine sıkıştırdı. Büyük tahta kovayı kuyunun içine salıverdi. Kova suyun üstüne yetişti.</p>

  <p class="normal">Meliha:</p>

  <p class="normal">– Gerçekten pek derin, dedi.</p>

  <p class="normal">– Böyle yerlerde normal değil midir ya, dedim.</p>

  <p class="normal">Meliha çıkrığın demir çubuklarına yapışarak kovayı yukarı çekmeye başladı. Bütün gücünü kullanıyordu. Yüzü yavaş yavaş pembeleşiyordu. Kova henüz yukarıya çıkmamışdı ki kollarının yorulduğunu gördüm:</p>

  <p class="normal">– Yoruldunuz, dedim, izin veriniz de...</p>

  <p class="normal">– Hayır, sizi rahatsız etmek istemem, dedi.</p>

  <p class="normal">Yorulduğunu, iddiasında yenilgisini göstermek istemeyen bu hırçın kız, son kuvvetini sarf ederek çıkrığa sarılıyordu. Gözüm yüzüne iliştiği zaman o güzel pembe tenin şimdi bir açık kırmızıya döndüğünü gördüm. O, yine çıkrığı döndürmek için bütün kuvvetini harcıyor, vücudunu arka tarafa eğerek o ağırlıktan yararlanmak istiyordu.</p>

  <p class="normal">Meliha bir saniye sonra güçten kesilmiş bir sesle bana diyordu ki:</p>

  <p class="normal">– Aman yetişiniz. Bittim, bırakıyorum.</p>

  <p class="normal">Hızla iki adım atarak yetiştim. Çıkrığa sarılmak acele ile hatırıma gelmedi. İpi tutmak istedim. Tam o sırada Meliha çıkrığı bırakmıştı. Fakat ben ipi tutamadım. Sol elimin küçük parmağını ip fena halde sıyırdı, bunun acısı ile elimi hızlıca çektiğim zaman parmaklarım kuyunun kenarına çarptı. Bu da elimde ufak yaralar açılmasına sebep oldu, Kan akmaya başladı. Elimi Meliha’ya göstermemek için sakladım. Kova büyük bir süratle kuyunun dibine indi. Meliha alaylı bir tavır alarak diyordu:</p>

  <p class="normal">– Yazık, tutamadınız!</p>

  <p class="normal">Elim fena hâlde acıyordu. Sızıp akan kanlarımın damla damla yere düştüğünü hisseder gibi oluyordum, Ferit Saffet Bey’le kardeşim manastırın arkasını dolaşmış, gezintilerini bitirmişlerdi. Bize doğru yaklaştılar. Enişte bey diyordu ki:</p>

  <p class="normal">– Nasıl hanımefendi; suyu çekebildiniz mi?</p>

  <p class="normal">Meliha biraz bozuldu. Yenilginin hatasını bana yüklemek istiyordu:</p>

  <p class="normal">– Necdet Bey ipi tutamadı, dedi.</p>

  <p class="normal">Parmağımın acısı artık dayanılmayacak bir derecede artmıştı. Kardeşime dedim ki:</p>

  <p class="normal">– Sol cebimdeki mendili çıkarır mısınız?</p>

  <p class="normal">– Niçin?</p>

  <p class="normal">– Elim bir parça yaralandı da...</p>

  <p class="normal">Kanlı elimi o sırada meydana çıkardım. Meliha bir çığlık, bir feryat salıverdi. Rengi sarardı. Beni biraz yaralı görmek Meliha’yı fena hâlde etkilemişti. Koynundan keten mendilini hemen çıkardı. Elimi sarmaya çalışıyordu. Parmaklarımı dikkatle sardığı sırada üzgün bir tavırla yavaşça:</p>

  <p class="normal">– Rica ederim, beni affediniz, diyordu.</p>

  <p class="normal">Kardeşim ile Enişte Bey manastırın arka tarafında örümcek ağı aramaya koştular; kan akmaya devam ediyordu. Bulabildikleri örümcek ağını getirdiler. Meliha yaramın sarılmasını kimseye bırakmak istemiyordu. Ben acıya tahammül etmeye çalışmakla beraber gülmeye, ıstırabımı saklamaya çalışıyordum. Elim güzelce bağlandı. Kan dindi. Artık bu gezintinin zevki kalmamıştı. Köşke doğru yavaş yavaş ilerliyorduk. Enişte bey Meliha’ya karşı biraz dargınlık tavrı gösteriyordu:</p>

  <p class="normal">– Yaptığınızı beğendiniz mi, diyordu.</p>

  <p class="normal">Meliha’nın sessizliğine karşı ben kendisini savunmaya çalıştım:</p>

  <p class="normal">– Canım, bir şey değil, hem Meliha Hanım’da ne kabahat var? Ben ipi tutmamalıydım.</p>

  <p class="normal">– Fakat böyle çocukluğa ne gerek vardı?</p>

  <p class="normal">Ferit Saffet Bey’le karısı biraz ilerden yürümeye başladılar. Enişte bey Meliha’dan alamadığı hiddetini onu eşiyle biraz çekiştirerek geçirmek istiyordu. Ben ve Meliha yan yana yürüyerek ağır adımlarla onları takip ediyorduk. Meliha, onlardan uzaklaşmak arzusunu bana hissettirecek bir derecede yavaş yürümeye başladı. Bu şekilde önümüzdekiler epeyce ilerlemişlerdi. İkimiz de susuyorduk. Nihayet Meliha yalvarır gibi bir tavır alarak üzgün, yumuşak bir sesle dedi ki:</p>

  <p class="normal">– Necdet Bey, ben fena huylu bir kızım, öyle değil mi?</p>

  <p class="normal">– Niçin böyle söylüyorsunuz? diyebildim. Kendinize bunu niçin yakıştırıyorsunuz?</p>

  <p class="normal">– Yok; hırçın, fena huylu olduğumu anlıyorum. Fakat ben evvelce böyle değildim.</p>

  <p class="normal">Kendisine cevap vermeye artık gerek görmedim. Çünkü bu son sözün bana neleri anlatmak istediğini anlamıştım.</p>

  <p class="normal">Meliha çok düşünür gibi duruyordu. İkimiz de birkaç dakika için susmuştuk. Sonra gayet yavaş, sanki birisinin duymasından korkar gibi titrek bir sesle:</p>

  <p class="normal">– Evet, beni bu hâle siz koydunuz, dedi. Sonra yaralı olmayan sol elimi biraz sıkarak sözüne devam etti:</p>

  <p class="normal">– Beni affettiniz değil mi Necdet Bey? Gözleriniz bana böyle bir ifade de bulunuyor. Siz benim duygularımı çok iyi biliyorsunuz! Beni hoş görürsünüz, öyle değil mi? Ama niçin cevap vermiyorsunuz?</p>

  <p class="normal">– Siz bir hata yapmadınız ki, dedim, affedecek bir şey göremiyorum. Özellikle olmuş olsa bile.</p>

  <p class="normal">– Evet, kusurum olsa bile sevgimiz adına beni hoş görürsünüz değil mi? Rica ederim, söyleyiniz</p>

  <p class="normal">– Ben de sizden rica ederim. O unutulmuş konuyu tekrar açmayalım!</p>

  <p class="normal">– Unutulmuş konumu dediniz? Buna olanak veriyor musunuz?</p>

  <p class="normal">– Öyle görünmüş olalım!</p>

  <p class="normal">– Peki! Fakat bu çılgınca hareketlerimde beni hoş görüyorsunuz değil mi?</p>

  <p class="normal">– Oh, ona şüphe yok.</p>

  <p class="normal">– Pek naziksiniz Necdet Bey, hatta diyebilirim ki eşsizsiniz…</p>

  <p class="normal">– Öyle mi düşünüyorsunuz?</p>

  <p class="normal">– Düşünce, tahmin değil; kesin bir fikir.</p>

  <p class="normal">– Meliha Hanımefendi, inanın aldanıyorsunuz!</p>

  <p class="normal">Meliha hayretle yüzüme baktı. Sözlerimi yanlış mı anlamıştı; tatlı gülüşlerle bana karşılık verdi. Ben adımlarımı artık sıklaştırmıştım. Bizden iki üç yüz adım ilerden yürüyen enişte beyle kardeşime yetişmek istiyordum.</p>

  <p class="normal">O akşam yemek yedikten sonra terasta oturma isteği duyduk. Gece havada epeyce serinlik vardı. Pardösülerimizi giydik. Kadınlar da omuzlarına birer pelerin aldılar. Dizlerimizi örtmek için birer örtü getirttik. Uzun salıncaklı sandalyelere yayıldık. Kahvelerimizi orada içtik. Mehtap henüz sekiz dokuz günlük. Bu güzel mehtabın, bu parlak denizin karşısında uzun süre oturduk, öteden beriden konuştuk. Nihayet Ferit Saffet Bey dedi ki:</p>

  <p class="normal">– Benim yazılacak uzun bir kitabım var, salona çıkıyorum. Siz gelmez inisiniz?</p>

  <p class="normal">Meliha cevap verdi:</p>

  <p class="normal">– Biz biraz daha oturmak istiyoruz.</p>

  <p class="normal">Enişte bey salona çıktı. Kardeşim de bir iş bahane ederek biraz sonra salona gitti. Meliha ile yalnız kalmak uygun olmayacaktı. Kendisine dedim ki:</p>

  <p class="normal">– Hava çok serinledi, üşüyorum. Artık yukarı çıkalım, olmaz mı?</p>

  <p class="normal">– Biraz oturalım. Size söyleyecek şeylerim var.</p>

  <p class="normal">Meliha, yanımızdaki sandalyenin üzerine atılmış olan örtülerden bir tanesini benim dizlerimin üzerine attı:</p>

  <p class="normal">– Şimdi artık üşümezsiniz, dedi.</p>

  <p class="normal">Meliha mahzun, üzgün bir hâl almıştı. Ayın bulutlar arasından ara sıra kurtulup gelen ışıkları onun parlak sırma saçları üzerine vurduğu zaman ne hoş bir renk oluşturuyordu. Ben bayılmış gibiydim. Meliha düşünüyordu. Bana bir şeyler söylemek istediğini anlıyordum. Nihayet söylemeye başladı:</p>

  <p class="normal">– Necdet, Bey, size karşı yapmış olduğum hataların cezasını çektim. Benden nefret ettiniz, tamamen uzaklaştınız. Oh; bunda haklı idiniz!</p>

  <p class="normal">– Öyle bir şeye olanak veriyor musunuz?</p>

  <p class="normal">– Bunda haklıydınız. Dedim ya, ben kadınlığa yakışmayacak bazı davranışlarda, saldırılarda, tecavüzlerde bulundum. Fakat bu elimde değildi. İsteyerek yapmamıştım. Ben o sırada kendimi kaybetmiştim. Ne yaptığımı bilemiyordum, hareketlerimi sözlerimi tutamıyordum. Bu hâlimden dolayı beni alçak gördünüz, öyle değil mi?</p>

  <p class="normal">– Rica ederim Meliha Hanım çok abartıyorsunuz!</p>

  <p class="normal">– Bunu saklamaya, inkâr etmeye lüzum yok. Ben de erkek olmuş olsaydım, böyle bir yargıda bulunacaktım. Kadın olduğum hâlde bile düştüğüm o aşağılık durumdan ürktüm. Kendi kendimden âdeta nefret etmiştim. Bir dakika sustu. Sonra önüne bakarak elleriyle başörtüsünün kıvrımlarıyla oynayarak şu sözleri ekledi:</p>

  <p class="normal">– Fakat bunda doğal bir yönlendirme var. O bir özür noktası teşkil edebilir veyahut ben öyle ümit ediyorum.</p>

  <p class="normal">Meliha, dik bakışlarıyla bana bakıyordu; ben düşünüyordum. Bu davranışıyla bana daha neleri anlatmak istiyordu. Sonra itirafından mahcup oluyormuş gibi görünerek:</p>

  <p class="normal">– Aşkımız, dedi, beni o sırada çıldırtmıştı. Siz beni hoş görmeliydiniz! O kadar uzaklara kaçarak, bana kendinizi göstermeyerek sevgimi hakaretle karşılamamalıydınız! Beni yüzünüzü görmekten, sözünüzü işitmekten mahrum ettiniz! Tahammül edilemez bir azap içinde bıraktınız! Size bugün onun için bazı sitemlerde bulunmuştum. Haklı değil miyim?</p>

  <p class="normal">Ben cevap vermiyordum. Bu büyülü sesin kalbimde uyandırdığı acılar, duygular beni kendimden geçirmişti, âdeta bayılmış gibiydim.</p>

  <p class="normal">Meliha bu suskunluğumdan yaralanarak sözüne devam etti:</p>

  <p class="normal">– Aşkımın sizden gördüğü hakareti hazmedemem sanmıştım. Ne kadar hata etmişim. Necdet Bey, sizi unutmayı arzu ettiğim, elimden geldiği kadar unutmaya çalıştığım hâlde bir dakika bile hatırımdan çıkmadınız! Gülüyorsunuz, sözlerime inanmıyor gibi görünüyorsunuz. Sinirli bir hareketle hemen elimi tuttu. Kalbinin üzerine koydu:</p>

  <p class="normal">– Şurada hissettiğiniz şiddetli heyecan yine onun etkisidir. Yarabbi! Neler söylüyorum. Benliğim elimden gidiyor. Demek istiyorum ki hakkımda gösterdiğiniz insafsızlık sizin merhametinize yakışmazdı. Beni ayağınızla ittiniz. Ben bunları hak etmiş miydim? Gerçi saldırganlığım kadınlığa yaraşmazdı. Fakat buna siz sebep oldunuz, aşkınız neden oldu.</p>

  <p class="normal">Bu sözleri söylerken Meliha’nın sesi titriyor, pembeleşmiş olan dudakları titriyordu. Kendimi tutamadım.</p>

  <p class="normal">– Beni affediniz, dedim, sizi bu derece üzebileceğimi tahmin etmiyordum. Özellikle korkuyordum. Her ikimiz için korkuyordum. Her ikimiz de sinirli bir hâl almıştık. Hissettiklerimizi birbirimize söyleyecektik. Birbirimizi teselliye çalışacaktık. Veyahut ben öyle sanıyordum.</p>

  <p class="normal">O sırada salonun penceresi açıldı. Enişte bey yüksek sesiyle bize bağırıyordu:</p>

  <p class="normal">– Hava serinleşti. Üşürsünüz. Artık yukarı çıkınız, olmaz mı?</p>

  <p class="normal">Ben yerimden kalktım. Meliha’yı da kaldırmak istedim, Yüzüme baktı:</p>

  <p class="normal">– Burada yalnızca konuşuyorduk, dedi.</p>

  <p class="normal">Kolundan tuttum. Yukarı çıkmaya çalışıyordum. Merdivenden çıkarken Meliha’da yine şiddetli bir heyecan devam ediyordu. Kalbi yaralı bir mini mini kuş gibi kendini öteye beriye atıyordu.</p>

  <p class="normal">Salona girdiğimiz zaman Ferit Saffet Bey’in meraklı bir tavırla aşağı yukarı gezindiğini gördük:</p>

  <p class="normal">– Hava soğudu, diyordu, üşüyeceksiniz diye ne kadar merak ediyordum. Barometre çok düşmüş.</p>

  <p class="normal">– Demek fırtına var.</p>

  <p class="normal">– Öyle zannederim.</p>

  <p class="normal">Salonda birer koltuk sandaylesine oturduk. Herkes bir şey söylüyor, yalnız ben dinliyordum. Ferit Saffet Bey bir ara piyanonun başına oturdu, çaldı. Sonra Meliha’yı da piyano çalmaya davet etti. O biraz rahatsız olduğunu söyledi. Kardeşim de enişte beyin ricalarına, ısrarlarına iştirak ettiği hâlde ricalarını Meliha’ya kabul ettiremediler:</p>

  <p class="normal">– Piyano çalacak hâlim yok, diyordu; sinirlerim titriyor. Yoksa bu akşam hakikaten soğuk mu aldım? Bilmem.</p>

  <p class="normal">– Rica ederim Meliha Hanım, dedim, ricalarını reddetmeyiniz! Kardeşimi böyle mahzun bırakmayınız!</p>

  <p class="normal">Meliha ayağa kalktı:</p>

  <p class="normal">– O kadar ısrar edersiniz ki... dedi.</p>

  <p class="normal">Ve sonra mahzun bakışlarıyla gözlerime bakarak piyanonun başına oturdu. Bu baygın bakışlarıyla ve “O kadar ısrar edersiniz ki...” sözleriyle bana demek istiyordu ki: “İşte anlıyorsun ya, senin için çalıyorum.”</p>

  <p class="normal">Piyanonun başına oturur oturmaz nota aramaya bile lüzum görmedi. Hafızasından çalmaya başladı. O titreyen parmaklar fildişi taşlar üzerinde hareket ettiği zaman muhitte heyecanlı nağmeler uçuşmaya başladı. Meliha’nın bu gece çaldığı piyanoyu hayretle dinlemek bana birçok şeyi hatırlattı. Bilmem neden? Bu gece Meliha’da büyük sanatçılık vardı. O parmaklarının ucuna güya kalbini takmış, öyle çalıyordu. O hava bitti. Biraz durdu. Sonra parmaklarını piyanonun üzerinde tekrar gezdirmeye başladı. Şimdi çaldığı bu hava yine o kederli, o ölüm havasıydı. Yalvardım:</p>

  <p class="normal">– Bu kederli havayı çalmayınız, dedim, bu ölüm havasının beni nasıl bir acı içinde bıraktığını bilseniz...</p>

  <p class="normal">Meliha elini piyanodan çekti. Altındaki tabureyi çevirerek bana döndü:</p>

  <p class="normal">– Size Karmen’in meşhur aşk seranadını çalayım mı, dedi. Cevap verdim:</p>

  <p class="normal">– Lütfedersiniz.</p>

  <p class="normal">Meliha bu aşk seranadını, bu güzel havayı çalmaya başladı. Çaldı, çaldı, tekrar çaldı. Biz de kendisini alkışladık. Tam bu alkışlar arasında birdenbire yerinden fırladı:</p>

  <p class="normal">– Ay! Şimşek, dedi.</p>

  <p class="normal">Barometre doğru söylemişti. Şimşek çakıyordu. Biraz sonra gök görültüleri işitilmeye başladı. Artık şimşekler, gök gürlemeleri birbirini takip ediyor, Mehila elleriyle yüzünü kapıyordu:</p>

  <p class="normal">– Dünyada en korktuğum şey şimşektir, diyordu, sinirlerime o kadar dokunur ki... Yarabbi! Bu geceyi nasıl geçireceğim bilmem.</p>

  <p class="normal">– Bu hâl böyle devam etmez geçer, dedim. Kendisini teselli etmeye çalıştım.</p>

  <p class="normal">Benzi sapsarı olmuştu. Korkuyordu. Elleri, vücudu bütün her yeri titriyordu. Belli ki çok korkuyordu.</p>

  <p class="normal">– Sizi de rahatsız etmeyeyim, odama çekileyim, dedi. Kalktı. Bizi hafifçe selamlayarak yatak odasına girdi. Perdeleri şiddetle kapamakta olduğunu işittim. Biraz sonrada odasının salona açılan kapısının kilidi içinde anahtarın çevrilmesinden hasıl olan sesi de duyduk.</p>

  <p class="normal">Gök gürlemeleri gittikçe artıyordu. O dehşetli sesler hava tabakalarını şiddetle sarsıyor, kulakları sanki tırmalıyordu. Ben de odama çekilmek istedim:</p>

  <p class="normal">– Artık yatalım, dedim.</p>

  <p class="normal">Yatak odama girdiğim zaman sinirlerim yine alt üst olmuştu. Konsolun üzerinde bulunan şamdanın iki mumunu da yaktım. El çantamdan lokman ruhu şişesini çıkardım. Kok-luyordum. Fakat bu krizi kolayca geçirmek mümkün değildi. Pencerelerin perdelerini açtım. Şimşekler yine çakıyordu. Gök yine şiddetle gürlüyordu. Bu gece uyku uyuyamayacağımı hissediyordum. Onun için çantamın kilitli gözünden mini mini şişeyi, ufak şırıngayı çıkardım ve koluma sıktım. O sıvı damarıma yayıldı. Kanıma, kalbime karıştı.</p>

  <p class="normal">Bir koltuğu pencerenin önüne çektim. İçine uzandım. Gök hâlâ gürlüyor, şimşekler hâlâ çakıyordu. Tatlı bir düşe daldım:</p>

  <p class="normal">Fener’deki pembe köşk, o köşkün sarmaşıklı penceresi gözümün önüne geldi. Meliha’yı beyaz satenden dekolte geceliğiyle o pencerenin önünde görür gibi oldum. Bu, bir düş idi.</p>

  <p class="normal">İşte o dakikada odamın kapısının gıcırdadığını, yavaşça açıldığını duyar gibi oldum. Başımı çevirdiğim zaman Meliha’yı kapının önünde ayakta gördüm. Üzerinde yine beyaz satenden dekolte bir gecelik vardı. Omuzları üzerine geniş, beyaz ipekli bir şal atılmıştı. Saçlar gelişi güzel bırakılmıştı. Acaba bu da mı düş idi. Hayır, bu, bir gerçek idi.</p>

  <p class="normal">Meliha korkudan, kararsızlıktan titreyen ayaklarıyla bir iki adım ilerledi. Üzgün bir sesle bana dedi ki:</p>

  <p class="normal">– Korktum, fena halde korktum. Uyumak mümkün olmadı. Sizi böyle rahatsız etmeye cesaret ettim. Beni affedersiniz, değil mi Necdet Bey?</p>

  <p class="normal">Ben şiddetli bir heyecan içinde kalmıştım. Şimdi korkuyu, ümidi, sevinci, kederi birbirine karıştıran bir sevda hissi kalbimi heyecana getiriyor, bütün vücudumu titretiyordu.</p>

  <p class="normal">Yine bir şimşek ışığı ortalığı aydınlattı. Meliha elleriyle yüzünü kapadı. Şal omuzlarından sıyrılarak ayaklarının ucuna düştü. Yalvarır gibi bir sesle, sihirli bir tavır ile yüzünü çıplak kolları arasında saklamaya çalışarak:</p>

  <p class="normal">– Rica ederim perdeleri kapayınız, dedi. Ooh, bu şimşek, bu parlak ışıklar bu gece beni çıldırtacak. Çabuk olunuz, rica ederim, bana acıyınız!</p>

  <p class="normal">Hemen yerimden fırladım, perdeleri indirdim. Titrek ellerimle onları bir türlü tam kapayamıyordum. Başımı çevirdiğim zaman odayı karanlık içinde buldum. Mumlar sönmüştü. Yoksa ben yine bir hayal mi görmüştüm. Zayıflıklarıma yenildim. Bu koyu karanlık sinirlerimi daha ziyade berbat etmişti. Oradan kaçmak, nurlu, parlak bir âleme çıkmak istiyordum. Biraz evvel kanıma karışan o sıvı da beni etkilemeye başlamıştı. Ben şimdi ağlamak, doya doya ağlamak istiyordum. Fakat gözyaşlarım akmıyordu. Onlar sanki kurumuştu. Ayağa kalktım. Bir iki adım attım. Sendeliyordum. Titreyen iki kol beni tuttu. Kuvvetsiz, güçsüz düştüm. Yumuşak, gayet yumuşak iki mini mini kuştüyü yastık arasında ağlıyor, için için ağlıyordum.</p>
</body>
</html>
