<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>��</title>
    <meta content="pdftohtml 0.36" name="generator"/>
    <meta content="2009-09-18T10:37:28+00:00" name="date"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
  <link href="stylesheet.css" type="text/css" rel="stylesheet"/><style type="text/css">
		@page { margin-bottom: 5.000000pt; margin-top: 5.000000pt; }</style></head>
  <body class="calibre">
<h2 title="9, AYRILIK" class="calibre2" id="calibre_pb_4">9 </h2>
<h3 class="sigilNotInTOC">AYRILIK </h3>

<p class="calibre1">Dünyanın en tatlı şeyiydi, </p>
<p class="calibre1">Ah, meğer ne zormuş ayrılmak, </p>
<p class="calibre1">Canımdan ayrılıyorum sanki. </p>
<p class="calibre1">Güzelim, seninle buluşmak </p>
<p class="calibre1">Heraskov </p>
<p class="calibre1">Sabahleyin, erkenden trampet sesleriyle uyandım. Kalkıp alana gittim. Pugaçev'in adamları, dünkü  kurbanlarının  hâlâ  asılı  olduğu  darağacının  yanında  sıraya  geçmişlerdi  bile.  Kazaklar atlarına  binmişler,  yayalar  silahlarını  kuşanmışlardı.  Sancaklar  dalgalanıyordu.  Aralarında bizimkini de tanıdığım birkaç top, seyyar kundaklarına yerleştirilmişti. Ahali alanda toplanmış, düzmece  Çar'ın  çıkmasını  bekliyordu.  Bir  Kazak;  komutan  evinin  taşlığında,  güzel,  beyaz  bir Kırgız  atının  dizginlerini  tutuyordu.  Vasilisa  Yegorovna'nın  cesedini  aradım  gözlerimle.  Azıcık kıyıya  çekilmiş,  üstüne  bir  hasır  örtülmüştü.  Derken  Pugaçev  göründü.  Ahali  şapkalarını çıkardı. Düzmece Çar, taşlıkta durdu, kalabalığı selamladı. Kazak ileri gelenlerinden biri, bakır mangırla dolu bir torba uzattı ona. Pugaçev avuç avuç para saçmaya başladı. Ahali haykırarak paraların  üstüne  atıldı;  sakatlananlar  oldu  bu  arada.  Pugaçev'in  çevresini  belli  başlı  suç ortakları  almıştı.  Şvabrin  de  onların  arasındaydı.  Bakışlarımız  karşılaştı.  Benimkilerdeki horgörüyü okudu. Gerçek bir düşmanlık, yapmacık bir küçümsemeyle başını çevirdi. Pugaçev, kalabalığın içinde görüp başıyla yanına çağırdı beni. </p>
<p class="calibre1">- Dinle, dedi; hemen şu anda Orenburg'a doğru yola çık, Valiye ve bütün generallere beni bir hafta  içinde  beklemelerini  söyle.  Çarlarını  bir  çocuk  sevgisi  ve  itaatiyle  karşılasınlar;  yoksa hepsini sallandıracağım. İyi yolculuklar, efendimiz! </p>
<p class="calibre1">Sonra ahaliye döndü, Şvabrin'i göstererek: </p>
<p class="calibre1">-  Evlatlarım,  bundan  böyle  komutanınız  budur,  dedi.  Onun  sözünden  çıkmayın.  Sizden  ve kaleden bana karşı o sorumlu olacaktır. </p>
<p class="calibre1">Bu sözleri duyunca dehşetle irkildim. Kalenin komutanı Şvabrin oluyordu ha! Marya İvanovna onun  egemenliği  altında  kalıyordu!  Tanrım  zavallı  kız  ne  yapacaktı  bu  durumda?  Pugaçev basamaklardan indi. Atını getirdiler. Düzmece Çar, kendisine yardım etmek isteyen Kazakları beklemeden çevik bir hareketle eyere sıçradı. </p>
<p class="calibre1">Tam  o  anda,  benim  Savelyiç'in  kalabalığı  yararak  Pugaçev'e  yaklaştığını,  ona  bir  kâğıt uzattığını görmeyeyim mi! Hayırdır inşallah deyip işin nereye varacağını beklemeye başladım. </p>
<p class="calibre1">Pugaçev kurumlu kurumlu: </p>
<p class="calibre1"/>
<p class="calibre1">- Bu da ne? dedi. </p>
<p class="calibre1">Savelyiç: </p>
<p class="calibre1">- Oku, anlarsın, diye karşılık verdi. </p>
<p class="calibre1">Pugaçev kâğıdı aldı, görkemli bir tavırla uzun uzun gözden geçirdi onu. Neden sonra: </p>
<p class="calibre1">-  Ne  diye  böyle  karışık  yazmışsın?  dedi  Çar,  gözlerim  hiçbir  şey  sökemedi.  Nerede  benim başyazmanım? </p>
<p class="calibre1">Onbaşı üniformalı bir genç, ok gibi fırlayarak Pugaçev'e doğru koştu. </p>
<p class="calibre1">Düzmece Çar, kâğıdı ona uzatıp: </p>
<p class="calibre1">- Yüksek sesle oku, dedi. </p>
<p class="calibre1">Lalam  ne  yazmış  olabilirdi  Pugaçev'e?  Meraktan  çatlıyordum.  Başyazman  gür  bir  sesle, heceleye heceleye okumaya başladı: </p>
<p class="calibre1">- İki tane gecelik entari, biri pamuklu, biri yollu ipekten; altın ruble. </p>
<p class="calibre1">Pugaçev yüzünü asarak: </p>
<p class="calibre1">- Bu da ne demek oluyor? dedi. </p>
<p class="calibre1">Savelyiç istifini bozmadan: </p>
<p class="calibre1">- Emir buyurursanız, devam etsin, diye karşılık verdi. </p>
<p class="calibre1">Başyazman devam etti: </p>
<p class="calibre1">-  İnce  yeşil  çuhadan  bir  adet  üniforma,  yedi  ruble...  Beyaz,  çuha  pantolon,  beş  ruble... </p>
<p class="calibre1">Hollanda  keteninden  on  iki  tane  gömlek,  kol  düğmeleriyle  birlikte,  on  ruble...  Bir  sandık,  bir çay takımı, iki ruble elli kapik... </p>
<p class="calibre1">Pugaçev: </p>
<p class="calibre1">-  Nedir  bu  saçmalık?  diye  başyazmanın  okumasını  kesti.  Sandıklardan,  kol  düğmeli pantolonlardan bana ne? </p>
<p class="calibre1">Savelyiç yutkundu, açıklamaya girişti: </p>
<p class="calibre1">-  Bu,  aziz  babamız,  görmüş  olduğunuz  gibi,  efendimin  caniler  tarafından  çalınan  mallarının listesidir. </p>
<p class="calibre1">Pugaçev korkunç bir sesle sordu: </p>
<p class="calibre1">- Hangi canilerden söz ediyorsun? </p>
<p class="calibre1">Savelyiç: </p>
<p class="calibre1">- Babacığım, bağışla, dilim sürçtü de...  diye karşılık verdi. Senin çocuklar  cani olmasına cani değil  ya,  eşyaları  alıp  götürdüler  işte.  Kızma:  At  bile  dört  ayaklı  olmasına  rağmen,  tökezler. </p>
<p class="calibre1">Emret de okuyup bitiriversin şunu: </p>
<p class="calibre1">Pugaçev başyazmanına: </p>
<p class="calibre1">- Oku; bitir! dedi. </p>
<p class="calibre1">Onbaşı devam etti: </p>
<p class="calibre1">-  Biri  basma,  biri  pamuklu  taftadan  iki  yorgan;  dört  ruble...  Tilki  kürkü  geçirilmiş  kırmızı  bir ceket, kırk ruble... Bir de yüce efendimize handa verilen tavşan kürk gocuk, onbeş ruble. </p>
<p class="calibre1">Pugaçev, gözleri şimşekler çakarak: </p>
<p class="calibre1">- Daha neler! diye haykırdı. </p>
<p class="calibre1">Zavallı  lalamın  hayatından  kaygılandığımı  itiraf  ederim.  Yeniden  bir  şeyler  açıklamaya kalkıştıysa  da,  Pugaçev  sözünü  kesti.  Kâğıdı  başyazmanın  elinden  çekip  aldı,  Savelyiç'in yüzüne fırlatarak: </p>
<p class="calibre1">-  Bu  gibi  saçmalıklarla  beni  oyalamaya  nasıl  cüret  edersin?  diye  haykırdı.  Sersem  moruk! </p>
<p class="calibre1">Soyulmuşlar, vah vah! Seni ve efendini ötekilerin yanıbaşında sallandırmadığımız için bana ve adamlarıma  ömrün  boyunca  dua  etmelisin,  bunak!..  Tavşan  kürkü  gocuk,  ha?  Ben  şimdi tavşan kürkü bir gocuk veririm sana. İster misin şuracıkta canlı canlı derini yüzdürüp bir gocuk yaptırayım ondan? </p>
<p class="calibre1">Savelyiç: </p>
<p class="calibre1">- Boynum kıldan incedir, diye  karşılık verdi. Fakat ben emir kuluyum, efendimin mallarından ben sorumluyum. </p>
<p class="calibre1">Pugaçev  çok  iyi  bir  günündeydi  anlaşılan.  Başkaca  bir  şey  söylemeden  döndü,  atını  sürüp uzaklaştı.  Şvabrin  ve  Kazak  ileri  gelenleri  arkasından  gittiler.  Çete,  düzen  içinde  kaleden ayrıldı.  Ahali  Pugaçev'i  uğurlamaya  atıldı.  Alanda  Savelyiç  ile  ikimiz  kaldık.  Lalam,  listesini elinde tutuyor, acı acı bakıyordu ona. </p>
<p class="calibre1">Pugaçev'le aramın iyi olduğunu görünce bundan bir yarar sağlamayı düşünmüş, fakat amacına ulaşamamıştı... Bu yersiz gayretkeşliğinden ötürü azarlamaya başladım onu. Fakat gülmekten de kendimi alamıyordum. </p>
<p class="calibre1"/>
<p class="calibre1">Savelyiç: </p>
<p class="calibre1">- Gül, efendim gül! dedi. Yenilerini alacağımız zaman bakalım yine gülecek misin?.. </p>
<p class="calibre1">Marya  İvanovna'yla  görüşmek  için  hemen  papazın  evine  gittim.  Papazın  karısı  üzücü  bir haberle  karşıladı  beni.  Geceleyin  Marya  İvanovna'nın  ateşi  yükselmiş.  Şimdi  baygın  yatıyor, durmadan  sayıklıyormuş.  Birlikte,  yattığı  odaya  gittik.  Sessizce  yatağa  yaklaştım.  Marya İvanovna'nın yüzü, bir gün içinde öylesine değişmişti ki, allak bullak oldum. Hasta, tanımadı beni.  Uzun  süre  başucunda  durdum.  Sanırım  beni  avutmak  için  bir  şeyler  söyleyen  papaz Gerasim'i  ve  karısını  dinlemiyordum  bile.  İçimde  karanlık  düşünceler  kaynaşıyordu.  Elinden tutacak  kimsesi  olmayan,  kötü  yürekli  isyancılar  arasında  tek  başına  kalan  zavallı  yetim kızcağızın  durumunu,  kendi  güçsüzlüğümü,  çaresizliğimi  düşündükçe,  tüylerim  ürperiyordu. </p>
<p class="calibre1">Hele Şvabrin, hele o büsbütün kurcalıyordu aklımı. Düzmece Çar'dan aldığı egemenlikle, nefret ettiği  zavallı  suçsuz  kızın  bulunduğu  kalede  yönetimi  ele  geçiren  bu  adamdan  her  şey beklenebilirdi.  Ne  yapmalıydım?  Marya  İvanovna'ya  nasıl  yardım  edebilirdim?  Onu  Şvabrin canisinin  elinden  nasıl  kurtarabilirdim?  Tek  bir  yol  vardı:  Hemen  o  dakikadan  tezi  yok Orenburg'a  doğru  yola  çıkmak,  Belogorsk  kalesinin  bir  an  önce  kurtarılması  için  elden  gelen her şeyi yapmak. Papazla ve Akulina Pamfilovna'yla vedalaştım. Artık karım saydığım genç kızı onlara emanet ettim. Sonra hastanın elceğizini tuttum, gözyaşlarımla ıslatarak öptüm. </p>
<p class="calibre1">Papazın karısı: </p>
<p class="calibre1">- Elveda, dedi; elveda Pyotr Andreyiç. İnşallah daha iyi günlerde de görüşürüz. Unutmayın bizi, sık sık yazın. Zavallı Marya  İvanovna, siz  de olmayınca ne kadar  yalnız, ne kadar korumasız kalacak! </p>
<p class="calibre1">Alana  çıkıp  bir  dakika  kadar  durdum.  Darağacına  bir  göz  attım,  eğilip  selamladım.  Sonra kaleden çıktım, yanımdan ayrılmayan Savelyiç'le birlikte Orenburg yolunda yürümeye başladık. </p>
<p class="calibre1">Kendimi  düşüncelere  kaptırmış  giderken,  ansızın  nal  sesleri  geldi  arkadan.  Bir  Kazaktı  bu. </p>
<p class="calibre1">Yedeğindeki bir  Başkırt atını dizginlerinden tutmuş, tozu dumana katarak geliyor, bir yandan da  uzaktan  işaretler  yapıyordu  bana.  Durup  bakınca  bunun  bizim  çavuş  olduğunu  gördüm. </p>
<p class="calibre1">Yanıma kadar geldi, attan indi, öteki hayvanın dizginini bana uzatarak: </p>
<p class="calibre1">- Efendimiz! dedi; babanız size bir at ve kendi sırtındaki kürkü bağışlıyor. (Koyun postundan bir  kürk  bağlıydı  eyere.)  Bir  de  (Çavuş,  kem  küm  etmeye  başlamıştı)  size...  elli  kapik... </p>
<p class="calibre1">bağışlıyor ama... onu yolda düşürmüşüm. Bağışlayın beni. </p>
<p class="calibre1">Savelyiç ona yan yan bakıp: </p>
<p class="calibre1">-Yolda düşürdün ha? diye homurdandı. Ya koynundaki şıngırdayan nedir? Utanmaz herif! </p>
<p class="calibre1">Çavuş hiç bozuntuya vermeden: </p>
<p class="calibre1">- Koynumda ne şıngırdıyormuş? Diye karşılık verdi. İlahi ihtiyar! Şıngırdayan, atın gemi, para değil. </p>
<p class="calibre1">Ben: </p>
<p class="calibre1">- Anlaşıldı! diyerek tartışmayı kestim. Seni gönderene teşekkürlerimi ilet. Düşürdüğün parayı da dönerken bulmaya bak, votka içersin. </p>
<p class="calibre1">Adam atının başını çevirerek: </p>
<p class="calibre1">- Çok teşekkür ederim efendimiz, diye karşılık verdi. Ömrüm boyunca duacınız olacağım. </p>
<p class="calibre1">Bu  sözleri  söyler  söylemez,  bir  eliyle  koynunu  tutarak  atını  dörtnala  kaldırdı,  tozu  dumana katıp gitti. </p>
<p class="calibre1">Gocuğu giydim, Savelyiç'i terkime yerleştirerek ata bindim. </p>
<p class="calibre1">İhtiyar: </p>
<p class="calibre1">- Görüyorsun ya efendim, dedi: dolandırıcıya verdiğim dilekçe boşa gitmedi. Hırsız herif utandı demek.  Gerçi  ne  lagar  Başkırt  beygiri,  ne  de  koyun  postundan  gocuk,  dolandırıcıların  bizden aşırdıklarının  ve  senin  o  bağışladığının  yarısı  etmez  ya,  neyse;  yine  de  işe  yararlar;  sonra, domuzdan bir kıl koparsan kârdır. </p>
<p class="calibre1">10 KENTİN KUŞATILMASI </p>
<p class="calibre1">Otağını çadırlara ve dağlara kurarak  </p>
<p class="calibre1">Yükseklerden bir kartal gibi süzdü kenti </p>
<p class="calibre1">Ve hendekler kazdırarak ordugâh gerisinde </p>
<p class="calibre1">Gece kente salacağı yıldırımlarını gizledi. </p>
<p class="calibre1"/>
<p class="calibre1">Heraskov </p>
<p class="calibre1">Orenburg'a  yaklaşırken  kafaları  kazınmış  bir prangalı  mahkûmlar  kalabalığı  gördük.Celladın kırbacı,  yüzlerinin  biçimini  değiştirmişti.  Kışla  askerlerinin  denetiminde,  savunma  mevzileri yapımında  çalışıyorlardı.  Kimileri  kürekle  toprağı  belliyor,  kimileri  hendeklerden  çıkardıkları süprüntüleri  el  arabalarıyla  taşıyorlardı.  Toprak  tabyada  duvarcılar,  kentin  surlarını  kerpiçle onarıyorlardı.  Nöbetçiler  bizi  kapıda  durdurup  kimlik  belgelerimizi  istediler.  Çavuş,  Belogorsk kalesinden geldiğimi öğrenir öğrenmez, dosdoğru generale çıkardı beni. </p>
<p class="calibre1">General bahçedeydi. Sonbaharın serin soluğuyla çıplaklaşan elma ağaçlarını gözden geçiriyor; bahçıvanın  yardımıyla,  özene  bezene  çaput  sarıyordu  onlara.  Derin  bir  sükûnet,  sağlık  ve esenlik okunuyordu yüzünde. Gelişim sevindirdi onu. Hemen, tanığı olduğum korkunç olayları anlatmamı istedi. Her şeyi bir bir anlattım. İhtiyar, beni ilgiyle dinliyor, bu arada kuru dalları budamaktan da geri kalmıyordu. </p>
<p class="calibre1">Acıklı hikâyem sona erdiğinde: </p>
<p class="calibre1">- Zavallı Mironov! dedi. Çok yazık, iyi bir subaydı. Bayan Mironov da çok iyi bir kadındı, hele mantar salamurası yapmaktaki ustalığına diyecek yoktu doğrusu! Ya Maşa, yüzbaşının kızı, o ne oldu? </p>
<p class="calibre1">Maşa'nın kalede, papazın karısının yanında kaldığını söyledim. </p>
<p class="calibre1">General: </p>
<p class="calibre1">-Vay, vay, vay! işte bu çok kötü! dedi. Haydutların sağı solu belli olmaz. Zavallı kız ne yapar orada? </p>
<p class="calibre1">Belogorsk  kalesinin  uzak  olmadığını,  zavallı  Belogorskluların  kurtarılması  için  ekselanslarının ordu  göndermekte  gecikmeyeceklerini  umduğumu  söyleyerek  karşılık  verdim.  General kuşkuyla salladı başını: </p>
<p class="calibre1">-  Bakalım  hele,  dedi.  Konuşacağız  bunu.  Bana  bir  fincan  çay  içmeye  gelmenizi  rica  ederim: Savaş  kurulu  toplanacak  bugün.  Pugaçev'in  yaptığı  dengesizlikler  ve  ordusunun  durumu üzerine bize güvenilir bilgiler verebilirsiniz. Haydi, o zamana kadar gidip dinlenin şimdi. </p>
<p class="calibre1">Kalacağım evi Savelyiç düzene koymuştu bile. Oraya gidip belirli zamanın gelmesini beklemeye koyuldum.  Toplantı  saatini  iple  çekiyordum.  Alınyazımın  üzerinde  büyük  etkisi  olabilecek  bir toplantıydı bu. Belirtilen saatte komutanın odasında boy göstermekte gecikmediğimi okuyucu kolayca anlamıştır. Orada kent memurlarından biriyle karşılaştım. Aklımda yanlış kalmadıysa, gümrük müdürüydü bu. Şişman, pembe yanaklı bir ihtiyardı. Sırmalı kadifeden bir kaftan vardı üzerinde.  Bana  İvan  Kuzmiç'in  başına  gelenleri  anlattırdı.  Onunla  vaftiz  akrabalığı  varmış. </p>
<p class="calibre1">Sözlerimi  sık  sık  tamamlayıcı  sorularla,  öğretici  uyarılarla  kesiyordu.  Bunlar,  onun,  savaş </p>
<p class="calibre1">sanatından anlamasa bile zeki ve doğuştan akıllı bir kimse olduğunu gösteriyordu en azından. </p>
<p class="calibre1">Bu  arada  savaş  kurulunun  öteki  üyeleri  de  yerlerini  aldılar.  Aralarında,  generalden  başka ordudan  olan  yoktu.  Herkes  yerleştikten  ve  kendilerine  birer  fincan  çay  sunulduktan  sonra, sorunu olabildiğince açık ve ayrıntılı bir biçimde ortaya koyan general şöyle bağladı sözlerini: </p>
<p class="calibre1">-  Şimdi,  baylar,  isyancılara  karşı  takınacağımız  tavır  konusunda  karar  almamız  gerekiyor. </p>
<p class="calibre1">Saldırı mı, savunma mı? Her iki yöntemin de kendilerine göre yararlı ve zararlı yanları vardır. </p>
<p class="calibre1">Düşmanın  en  kısa  zamanda  yok  edilmesi  için  saldırı  harekâtına  daha  çok  umut  bağlanabilir. </p>
<p class="calibre1">Buna karşılık, savunma harekâtı çok daha tehlikesiz ve güvenlidir. Şimdi, yasa gereğince, yani en küçük rütbeden başlayarak oyları toplayacağız. (Burada bana döndü) Bay asteğmen, lütfen düşüncenizi belirtin! </p>
<p class="calibre1">Kalktım,  kısa  ve  özlü  sözlerle,  Pugaçev  çetesinin  niteliğini  belirterek  düzmecenin  düzenli  bir askeri birlik karşısında tutunamayacağını kesinlikle belirttim. </p>
<p class="calibre1">Sözlerim,  belli  ki  hiç  hoşuna  gitmemişti  memurların.  Bir  delikanlı  toyluğu,  gözükaralığı görüyorlardı  onda.  Homurtular  yükseldi.  Birinin  ''süt  kuzusu'   diye  mırıldandığını  kulaklarımla işittim. General bana döndü, gülümseyerek: </p>
<p class="calibre1">-  Bay  asteğmen!  dedi.  Savaş  kurallarında  ilk  oylar,  genellikle  savunma  harekâtından  yana verilir.  Bir  yasadır  bu.  Şimdi  oyları  toplamaya  devam  edelim.  Müdür  bey!  Sizin  düşünceniz nedir? </p>
<p class="calibre1">Sırmalı  kadifeden  kaftan  giymiş  ihtiyar,  içine adamakıllı  rom  karıştırdığı  üçüncü  çay  fincanını bir solukta yuvarladı ve generale: </p>
<p class="calibre1">-  Bence,  efendimiz  ne  saldırı  ne  de  savunma  harekâtına  girişmenin  gereği  yok;  diye  karşılık verdi. </p>
<p class="calibre1">Şaşıran general </p>
<p class="calibre1"/>
<p class="calibre1">- Nasıl olur müdür bey? diye karşı çıktı. Ya savunma harekâtını benimseyeceksiniz, ya saldırı... </p>
<p class="calibre1">Üçüncü bir taktik hareket yoktur. </p>
<p class="calibre1">- Efendimiz, satın alma harekâtına girişiniz! </p>
<p class="calibre1">- Ha! ha! ha! Son derece akıllıca bir düşünce. Satın alma harekâtını da taktik harekât sayacak, öğüdünüzden  yararlanacağız.  Serserinin  başına...  örtülü  ödenekten  yetmiş,  hatta  yüz  ruble koyabiliriz. </p>
<p class="calibre1">-  Ve    o  zaman  (gümrük  müdürü  atıldı)  bu  serseriler  başbuğlarını  prangaya  vurup getirmezlerse, gümrük müdürü değil, Kırgız davarı olayım! </p>
<p class="calibre1">General: </p>
<p class="calibre1">-  Bunu  sonra  daha  ayrıntılı  olarak  görüşürüz,  dedi.  Fakat  ne  olursa  olsun,  savaşa hazırlanmamız gerekiyor. Baylar oylarınızı yasa gereğince belirtmenizi bekliyorum. </p>
<p class="calibre1">Kimse  benden  yana  çıkmadı.  Bütün  memurlar,  ordunun  güçsüzlüğünden,  başarının güvenilmezliğinden,  saldırıya  geçmenin  bağışlanamaz  bir  serüvencilik  olacağından  ve  buna benzer  şeylerden  söz  ettiler.  Herkes,  açık  savaş  alanında  silahın  şansını  denemektense, topların ve surların gerisinde, güvenlik içinde kalmanın daha akıllıca bir iş olacağı kanısındaydı. </p>
<p class="calibre1">Neden sonra, bütün görüşleri dinleyen general, piposunun külünü temizledi ve şu söylevi çekti: </p>
<p class="calibre1">-  Baylar!  Bana  gelince,  ben  tümüyle  bay  asteğmenin  görüşünden  yana  olduğumu  bildirmek zorundayım.  Çünkü  bu  görüş,  saldırı  harekatının  hemen  hemen  her  zaman  savunma harekâtına üstün olduğunu gösteren taktik belgelere dayanmaktadır. </p>
<p class="calibre1">Burada  durdu,  piposunu  yeniden  doldurmaya  başladı.  Gururum  okşanmıştı.  Aralarında hoşnutsuzluk ve tedirginlikle fısıldaşan memurlara şöyle tepeden bir bakış fırlattım. </p>
<p class="calibre1">Piposundan  derin  bir  nefes  alan  general,  ağzından,  burnundan  koyu  bir  duman  yığını salıverirken: </p>
<p class="calibre1">-  Fakat  beyler  diye  sürdürdü  sözlerini;  konu,  yüce  Çariçe'nin  bana  emanet  ettiği  bölgenin güvenliğiyle ilgili olunca, böyle büyük bir sorumluluğu üstlenmeyi göze alamam. Yani, kentin içinde  kuşatmayı  beklemenin,  düşmanın  saldırısını  topçu  ateşiyle  ve  (olanaklar  elverdiğinde de)  bir  çıkış  hareketiyle  püskürtmenin  daha  akıllıca,  daha  güvenilir  bir  davranış  olduğunda birleşen oy çoğunluğuna katılıyorum. </p>
<p class="calibre1">Tepeden bakma sırası memurlardaydı. Toplantı sona erdi. Kendi görüşüne aykırı olarak, bilgisiz ve deneysiz adamların görüşlerini izleyen bu saygıdeğer askerin güçsüzlüğü karşısında üzüntü duymamak elde değildi. </p>
<p class="calibre1">Söz  konusu  toplantıdan  birkaç  gün  sonra,  Pugaçev'in,  verdiği  sözü  tutarak  Orenburg  üzerine yürüdüğünü öğrendik. Kale burçlarından isyancıların ordusuna baktım. Belogorsk saldırısından bu yana sayıları on kat daha artmış  gibi geldi bana. Aralarında, Pugaçev'in egemenliği altına giren kalelerin küçük topçu birlikleri de vardı şimdi. Sonra kurulun aldığı kararı anımsayarak, Orenburg surları gerisinde daha uzun süre kalacağımı gördüm ve üzüntüden ağlamaklı oldum. </p>
<p class="calibre1">Orenburg kuşatmasını anlatacak değilim. Aile notlarına değil, tarihe mal olmuş bir olaydır bu. </p>
<p class="calibre1">Fakat kısaca söylemem gerekirse, yöneticilerin kısır görüşlülüğü yüzünden, ahali için öldürücü bir  şey  olmuştu  bu  kuşatma.  Açlığa  ve  her  türlü  yıkıma  katlanmak  zorundaydılar. </p>
<p class="calibre1">Orenburglular dayanılmaz günler geçirdiler. Herkes büyük bir umutsuzluk içinde, alınyazılarının nereye  varacağını  bekliyordu.  Pahalılık,  tek  sözcükle  korkunçtu.  Evlerin  avlusuna  düşen  top gülleleri kimseyi şaşırtmıyordu, hatta Pugaçev'in saldırıları bile umursanmaz olmuştu artık. Ben can sıkıntısından patlıyordum. Zaman geçiyor, bütün yollar kesildiği için Belogorsk kalesinden mektup  gelmiyordu.  Ayrılık  gitgide  dayanılmaz  olmuştu.  Marya  İvanovna  gözümde  tütüyor, alınyazısının belirsizliğini düşündükçe, içim acıyla burkuluyordu. Gönlümü, küçük çarpışmalarla avutabiliyordum  bir  parça.  Pugaçev'in  sayesinde  iyi  bir  ata  sahip  olmuştum.  Zaten  az  olan yiyeceğimi  onunla  paylaşıyor,  her  gün  sırtına  binip  kent  dışına  çıkarak,  Pugaçev  süvarileriyle yapılan  çarpışmalara  katılıyordum.  Bu  çarpışmalarda  üstünlük  hep  karşı  yanda  kalıyordu. </p>
<p class="calibre1">Çünkü  canilerin  elinde  top  vardı.  İyi  hayvanlara  sahiptiler.  Üstelik  zilzurna  sarhoş </p>
<p class="calibre1">saldırıyorlardı.  Kentin  güçsüz  süvari  birliği  onları  altedecek  durumda  değildi.  Kimi  zaman, açlıktan bitkin düşmüş piyade birliklerimizin de savaş alanına çıktığı oluyordu. Fakat kalın kar tabakası,  dağınık  düşman  süvarilerini  gözden  gizliyordu.  Toplarımız  toprak  tabyanın  üstünde boşu boşuna gümbürdüyor, savaş alanına çıkınca da çakılıp kalıyor, atların bitkinliği yüzünden ilerleyemiyorlardı.  Taktik  harekatımız,  uygulamada  bu  durumdaydı!  Orenburg  memurlarının sağduyu ve akıllılık dedikleri şey, bu sonucu vermişti işte! </p>
<p class="calibre1"/>
<p class="calibre1">Bir  gün,  adamakıllı  kalabalık  bir  düşman  birliğini  nasıl  olduysa  dağıtıp  kovalamaya başladığımızda,  arkadaşlarından  geri  kalan  bir  Kazak'a  yetiştim.  Tam  Türk  yapısı  palamı sallamak üzereyken, adam kalpağını çıkararak; </p>
<p class="calibre1">- Selam, Pyotr Andreyiç! Nasılsınız, iyisinizdir inşallah? diye bağırmaz mı? </p>
<p class="calibre1">Baktım, bizim çavuş. İçim, anlatılmaz bir sevinçle doldu. </p>
<p class="calibre1">- Selam Maksimiç! dedim. Belogorsk'tan çıkalı çok oldu mu? </p>
<p class="calibre1">- Yeni geldim aziz Pyotr Andreyiç; daha dün döndüm. Size de bir mektubum var. </p>
<p class="calibre1">Heyecandan soluğum kesilmişti: </p>
<p class="calibre1">- Hani, nerede? diye bağırdım. </p>
<p class="calibre1">Maksimiç elini koynuna sokarak: </p>
<p class="calibre1">-  Burada  işte,  diye  karşılık  verdi.  Onu  ne  yapıp  edip  size  ulaştıracağım  konusunda  Palaşa'ya söz vermiştim. </p>
<p class="calibre1">Bunu söyleyip katlanmış bir kâğıt parçası uzattı bana ve tozu dumana katarak uzaklaştı. Kâğıdı açtım, bir solukta aşağıdaki satırları okudum: </p>
<p class="calibre1">"Tanrı birdenbire babamdan, annemden yoksun kıldı beni. Şu dünyada ne bir akrabam, ne bir koruyucum  var.  Her  zaman  iyiliğimi  istediğinizi  ve  herkese  yardıma  hazır  olduğunuzu bildiğimden,  size  başvuruyor,  bu  mektubun  elinize  ulaşması  için  Tanrı'ya  yalvarıyorum. </p>
<p class="calibre1">Maksimiç onu size ulaştırmak için söz verdi. Yine Maksimiç'in Palaşa'ya anlattığına göre, sık sık kaleden çıkıp çarpışmalara katıldığınızı görüyormuş uzaktan. Kendinizi hiç sakınmıyor, sizin için gözyaşları  akıtarak  Tanrı'ya  yakaranları  düşünmüyormuşsunuz.  Uzun  süre  hasta  yattım.  İyi olduktan  sonra,  burada  babamın  yerine  komutanlığı  ele  alan  Aleksey  İvanoviç,  papaz Gerasim'in gözünü Pugaçev'le korkutarak, beni zorla onun elinden aldı. Şimdi kendi evimizde tutuklu olarak yaşıyorum. </p>
<p class="calibre1">Aleksey  İvanoviç,  kendisiyle  evlenmeye  zorluyor  beni.  Canilere  yeğeni  olduğumu  söyleyen Akulina Pamfilovna'nın yalanını çıkarmamakla hayatımı kurtardığını ileri sürüyor. Fakat Aleksey İvanoviç gibi bir adamın karısı olmaktansa ölürüm daha iyi. Bana çok merhametsiz davranıyor. </p>
<p class="calibre1">Düşüncemi  değiştirmez,  ona  karı  olmayı  kabul  etmezsem,  beni  canilerin  ordugâhına yollayacağını  söylüyor.  "Lizaveta  Harlova'nın  başına  gelen  sizin  de  başınıza  gelir"  diyor  (*). </p>
<p class="calibre1">Düşünmek  için  bana  biraz  zaman  vermesini  rica  ettim  kendisinden.  Üç  gün  daha  beklemeye razı oldu. Eğer üç gün sonra ona varmazsam, gözümün yaşına bakmayacakmış. Azizim Pyotr Andreyiç!  Tek  umudum  sizsiniz.  Beni,  bu  zavallı  kızı,  kanatlarınızın  altına  alın.  Bize  yardım kuvveti  gönderilmesi  için  generale,  bütün  komutanlara  yalvarın;  olanaklar  varsa  kendiniz  de gelin. Her zaman size bağlı, zavallı yetim. </p>
<p class="calibre1">Marya Mironova." </p>
<p class="calibre1">Mektubu  okuyup  bitirince  çıldıracak  gibi  oldum.  Zavallı  atımı  kıyasıya  mahmuzlayarak  kente yollandım.  Kızcağızı  kurtarabilmek  için  yol  boyunca  kafa  patlatıyor,  fakat  hiçbir  çözüm  yolu bulamıyordum.  Kente  dörtnala  girip  atımı  dosdoğru  komutanlığa  sürdüm.  Yıldırım  gibi generalin  odasına  daldım.  General  lüle  taşından  piposunu  tüttürerek  bir  aşağı  bir  yukarı dolaşıyordu. Beni görüp durdu. Görünüşüm şaşırtmış olmalıydı onu. Bu soluk soluğa gelişimin nedenini sordu kaygıyla. </p>
<p class="calibre1">-  Efendimiz,  dedim;  şu  anda  öz  babammışsınız  gibi  başvuruyorum  size.  Yalvarırım  geri çevirmeyin dileğimi. Hayatımın bütün mutluluğu sizin vereceğiniz karara bağlı olacak. </p>
<p class="calibre1">Şaşıran ihtiyar: </p>
<p class="calibre1">- Hayrola azizim, dedi. Nedir? Söyle, ne yapabilirim senin için? </p>
<p class="calibre1">- Efendimiz, bana bir bölük askerle elli tane Kazak verin; gidip Belogorsk kalesini düşmandan temizleyeyim. </p>
<p class="calibre1">Herhalde çıldırdığımı sanan general (ki yanılmıyordu) yüzüme dik dik baktı. Neden sonra: </p>
<p class="calibre1">- Nasıl olacak bu? dedi. Belogorsk kalesini nasıl temizleyeceksin düşmandan? </p>
<p class="calibre1">Ben coşkuyla: </p>
<p class="calibre1">- Söz veriyorum, diye bağırdım. Başaracağım bunu. Yeter ki isteğimi yerine getirin. </p>
<p class="calibre1">General başını sallayarak: </p>
<p class="calibre1">-  Olmaz  delikanlı,  dedi.  Ara  bu  kadar  açılınca,  düşman,  baş  stratejik  noktayla  bağlantınızı kolayca keser ve üzerinizde kesin bir zafer kazanır. Kesilen bağlantı... </p>
<p class="calibre1">Onun taktik hareket konusunda yeni bir söyleve başlamak üzere olduğunu görünce korktum, sözünü kesmekte acele ettim: </p>
<p class="calibre1">- Yüzbaşı Mironov'un kızı mektup yazmış; yardım istiyor benden. Şvabrin kendisiyle evlenmeye zorluyormuş onu. </p>
<p class="calibre1"/>
<p class="calibre1">-  Öyle  mi?  Şu  koca  Schelm  (*)  Şvabrin  yok  mu;  bir  elime  geçsin,  yirmi  dört  saat  içinde yargılatıp  kale  korkuluğunda  kurşuna  dizdireceğim!  Fakat  şimdilik  dişimizi  sıkmaktan  başka çare yok... </p>
<p class="calibre1">Artık kendimi yitirmişcesine: </p>
<p class="calibre1">- Dişimizi sıkmak mı? diye haykırdım; fakat o, bu arada Marya İvanovna'yla evlenecek!.. </p>
<p class="calibre1">General: </p>
<p class="calibre1">- Canım, varsın evlensin, diye düşüncesini belirtti. Ne çıkar bundan? Hatta şimdilik Şvabrin'in karısı  olması  daha  iyi.  Kendine  bir  koruyucu  bulmuş  olur  hiç  değilse.  Onu  kurşuna  dizdikten sonra,  Tanrı  büyüktür,  nasıl  olsa  yeni  bir  kısmet  çıkar  Marya  İvanovna'ya.  Sevimli  dulların şansı açıktır. Yani, kızlardan daha kolay koca buluyorlar demek istiyorum: Umutsuzluktan boğulur gibi: </p>
<p class="calibre1">- Onu Şvabrin'e kaptırmaktansa ölürüm daha iyi, dedim. </p>
<p class="calibre1">İhtiyar: </p>
<p class="calibre1">-  Vay,  vay,  vay!  dedi.  Şimdi  anlıyorum.  Demek  Marya  İvanovna'ya  tutkunsun.  Oo,  o  zaman başka!  Zavallı  delikanlı.  Ama  yine  de  ne  bir  bölük  asker,  ne  de  elli  Kazak  verebilirim  sana. </p>
<p class="calibre1">Çılgınca bir hareket olurdu bu; böyle bir sorumluluğu üstlenemem. </p>
<p class="calibre1">Başımı  eğdim.  Derin  bir  umutsuzluğa  kapılmıştım.  Ansızın  şimşek  gibi  bir  düşünce  geçti aklımdan.  Bunun  ne  olduğunu,  eski  romancıların  söylediği  gibi,  okuyucu  gelecek  bölümde öğrenecek. </p>
<p class="calibre1">11 İSYANCILARIN OTAĞI </p>
<p class="calibre1">Doğuştan yırtıcıdır yırtıcı olmasına ya </p>
<p class="calibre1">Aslan, karnını az önce doyurmuştu </p>
<p class="calibre1">Tatlı bir dille bana </p>
<p class="calibre1">"İnime niye geldin" diye sordu. </p>
<p class="calibre1">A. Sumarokov </p>
<p class="calibre1">Generalden ayrılıp çabucak odama döndüm. Savelyiç her zamanki öğütleriyle karşıladı beni: </p>
<p class="calibre1">- Şu ayyaş haydutlarla çarpışmaktan ne zevk alıyorsun efendiciğim! Soylu bir kimseye yakışır mı bu? Günün birinde yok yere kendini ziyan edeceksin. Türklerle ya da İsveçlilerle dövüşsen neyse ne! İnsan bu haydutların adını bile anamaz!.. </p>
<p class="calibre1">Bütün paramın ne kadar olduğunu sorarak sözünü kestim. Savelyiç keyifli keyifli gülümsedi: </p>
<p class="calibre1">-  Yeterince  var  efendiciğim...  Dolandırıcılar  aramadık  yer  komadılar  ya,  ben  yine  de gizleyebildim onları. </p>
<p class="calibre1">Bunu söyleyip, içi gümüş sikkeyle dolu, uzun örme bir kese çıkardı cebinden. </p>
<p class="calibre1">-  Peki  Savelyiç,  dedim,  onun  yarısını  bana  ver  şimdi.  Yarısı  sende  kalsın.  Ben  Belogorsk kalesine gidiyorum. </p>
<p class="calibre1">İyi yürekli lalam titreyen bir sesle: </p>
<p class="calibre1">-  Azizim  Pyotr  Andreyiç!  dedi.  İnsaf  et;  haydutlar  bütün  geçitleri  tutmuşken  nasıl  gidersin oraya?  Kendine  acımıyorsan  anana  babana  acı.  Nereye  gidiyorsun?  Niçin  gidiyorsun?  Azıcık bekleyiver. Ordu gelsin dolandırıcıları yakalasın, ondan sonra canının çektiği yere git. </p>
<p class="calibre1">Kararım kesindi. İhtiyara: </p>
<p class="calibre1">-  Laf  ebeliğinin  zamanı  değil,  diye  karşılık  verdim.  Gitmek  zorundayım,  bu  böyle.  Korkma Savelyiç: Tanrı büyüktür, belki yine görüşürüz. Bana bak, cimrilik etme sakın. Kendini sıkma. </p>
<p class="calibre1">Canın  ne istiyorsa,  üç  kat  pahalı  da  olsa  al.  Bu  paraları  sana  veriyorum.  Eğer  üç  gün  içinde dönmeyecek olursam... </p>
<p class="calibre1">Savelyiç: </p>
<p class="calibre1">-  Bu  da  ne  demek  efendim?  diye  sözümü  kesti.  Seni  yalnız  bırakacağımı  mı  sandın?  İşte, ölürüm  de  bunu  yaptıramazsın  bana.  Madem  gitmeye  karar  verdin,  yayan  yapıldak  da  olsa peşine  düşer,  seni  yalnız  bırakmam.  Bu  taş  duvarların  gerisinde  sensiz  oturacağım  ha!  Çok şükür, aklımı kaçırmadım daha! Sen bilirsin, efendim, ama ben senden ayrılmam. </p>
<p class="calibre1">Savelyiç'le  tartışmanın  boşuna  olduğunu  bildiğimden,  hazırlığı  yapmasına  izin  verdim.  Yarım saat sonra ben, safkan atımın sırtındaydım. Savelyiç de lagar, topal bir beygire binmişti. Kent sakinlerinden  biri,  hayvanı  besleyecek  yiyecek  bulamadığı  için,  beş  para  almadan  Savelyiç'e vermişti onu. Kent kapısına geldik. Nöbetçiler bıraktılar bizi. Orenburg'dan çıktık. </p>
<p class="calibre1"/>
<p class="calibre1">Hava  kararmaya  başlamıştı.  Yolum,  Pugaçev'in  barınağı  olan  Berda  köyü  yakınlarından geçiyordu.  Ana  yol  karla  örtülüydü.  Fakat  bozkır,  baştan  baş,  her  gün  yenilenen  nal izleriyle kaplanmıştı. Sıkı bir tırısla ilerliyordum. Ardım sıra  güçlükle gelebilen Savelyiç, ikide bir: </p>
<p class="calibre1">- Daha yavaş, efendim! Tanrı aşkına daha yavaş! diye bağırıyordu. Bu körolası beygir, senin uzun  bacaklı  şeytana  yetişemiyor.  Pyotr  Andreyiç...  Aziz  Pyotr  Andreyiç!..  Kendini  yiyip bitirme!.. Yüce Tanrım, efendimin çocuğu mahvoluyor!.. </p>
<p class="calibre1">Az  sonra  Berda'nın  ışıkları  görünmeye  başladı.  Köyün  doğal  siperlerine,  hendeklere yaklaşıyorduk. Savelyiç sızıltıyı kesmiyor, ama ardım sıra gelmekten de geri kalmıyordu. Köyü kazasız  belasız  geçmeyi umarken, birdenbire,  karanlığın içinden eli sopalı beş köylü gördüm. </p>
<p class="calibre1">Pugaçev barınağının öncü karakoluna çıkmıştık. Adamlar seslendiler. Parolayı bilmediğim için, yanlarından  sessizce  geçmek  istedim.  Fakat  çevremi  kuşatıverdiler.  İçlerinden  biri,  atımı geminden yakaladı. Kılıcımı çektiğim gibi, köylünün kafasına indirdim. Şapkası adamı ölümden kurtarmıştı. Fakat sendeledi, gemi bıraktı. Ötekiler korkup kaçıştılar. Onların bu şaşkınlığından yararlanarak atımı mahmuzladım, hayvan ok gibi fırladı. </p>
<p class="calibre1">Gecenin  gitgide  koyulaşan  karanlığı  beni  her  tehlikeden  koruyabilirdi.  Fakat  bir  de  baktım, Savelyiç  arkamdan  gelmiyor.  İhtiyarcık  topal  atıyla  haydutların  elinden  kaçamamıştı  demek. </p>
<p class="calibre1">Ne  yapabilirdim?  Birkaç  dakika  bekleyip,  yakalandığına  iyice  aklım  kesince  atımın  başını çevirdim,  gerisin  geri, onu  kurtarmaya  döndüm.  Hendeklere  yaklaşırken  gürültüler,  bağırtılar ve benim Savelyiç'in sesini duydum uzaktan. Atımı hızla sürdüm. Birkaç dakika sonra, az önce beni  durduran  nöbetçi  köylüler  arasındaydım  yine.  Adamlar  Savelyiç'i  kıstırmışlar  atından indirip  bağlamaya  hazırlanıyorlardı.  Beni  görünce  pek  sevindiler.  Bağırarak  üstüme  atılıp,  bir anda  alaşağı  ettiler.  İçlerinden  başkan  olduğu  anlaşılan  biri,  az  sanra  Çar'a  götüreceğini söyledi bizi. </p>
<p class="calibre1">- Sizi şimdi mi asarız, yoksa efendimizin buyruğuyla sabahı mı bekleriz, bilmem... diye ekledi. </p>
<p class="calibre1">Daha fazla direnmedim. Savelyiç de bana uydu. Devriyeler tantanayla götürdüler bizi. </p>
<p class="calibre1">Hendekleri aşıp köye girdik. Bütün kulübelerde ışık vardı. Gürültüler,  bağırışlar geliyordu her yerden.  Sokakta  bir  sürü  insana  rastladık  ya,  karanlıkta  kimsenin  gözüne  çarpmadık. </p>
<p class="calibre1">Orenburg'lu  bir  subay  olduğum  anlaşılmadı.  Bizi  doğruca,  dört  yol  ağzının  köşesinde  bir kulübeye getirdiler. Kapıda birkaç şarap fıçısı ve iki top duruyordu. </p>
<p class="calibre1">Köylülerden biri: </p>
<p class="calibre1">- İşte saraya geldik, dedi. Şimdi gelişinizi bildireceğim. </p>
<p class="calibre1">Kulübeye girdi. </p>
<p class="calibre1">Savelyiç'e  bir  göz  attım.  İhtiyarcık  usul  usul  bir  dua  mırıldanıyordu,  istavroz  çıkarıyordu. </p>
<p class="calibre1">Adamakıllı bekledik. Köylü neden sonra dönerek: </p>
<p class="calibre1">- Gir, dedi bana. Efendimiz, subayın içeri alınmasını buyurdu. </p>
<p class="calibre1">Kulübeye, ya da köylülerin deyişiyle, saraya girdim. İki yağ kandiliyle aydınlatılmış, duvarları yaldızlı kâğıtla kaplı bir odaydı bu. Fakat peykeleri, makası, ipe asılı leğeni, köşedeki fırın çatalı ve  üstüne  toprak  çanaklar  dizilmiş  önlüğüyle  (*)  herhangi  bir  köy  odasından  farkı  yoktu. </p>
<p class="calibre1">Pugaçev,  sırtında  kırmızı  bir  kaftan,  ellerini  gösterişli  bir  tavırla  böğrüne  dayamış,  kutsal tasvirlerin altında oturuyordu. Yapmacık bir uysallık içinde, ileri gelen arkadaşlarından birkaçı oturuyordu  çevresinde.  Orenburg'dan  bir  subay  gelmesinin  onları  adamakıllı  meraklandırdığı, gösterişli  bir  karşılama  törenine  hazırlandıkları  belliydi.  Pugaçev  görür  görmez  tanıdı  beni. </p>
<p class="calibre1">Yapmacık görkemi kayboluverdi. </p>
<p class="calibre1">Canlılıkla: </p>
<p class="calibre1">- Vay efendimiz! dedi. Hayırdır inşallah? Hangi rüzgâr attı sizi? </p>
<p class="calibre1">Özel bir işim için giderken, adamlarının beni durdurduğunu söyledim. </p>
<p class="calibre1">- Fakat, ne işiymiş bu? </p>
<p class="calibre1">Kem  küm  ettim.  Pugaçev,  topluluk  karşısında  sırrımı  açıklamaktan  çekindiğimi  sanarak, arkadaşlarına döndü, çıkmalarını emretti. İki kişi dışında herkes bu emre uydu. </p>
<p class="calibre1">- Onların yanında çekinmeden konuşabilirsin, dedi. Onlardan hiçbir şey gizlemem. </p>
<p class="calibre1">Düzmece  Çar'ın  gözdelerine  yan  gözle  şöyle  bir  baktım.  Bunlardan  biri,  sıska,  kambur,  ak sakallı bir ihtiyardı. Sırtındaki kaba kumaştan yapılmış boz kaftana çaprazlama geçirilmiş mavi şeritten (*) başka, ilgi çekici bir yan görmedim onda. Fakat ötekini ömrümce unutmayacağım. </p>
<p class="calibre1">Uzun boylu, geniş omuzlu, iri yarı, kırk beş yaşlarında kadar bir adamdı bu. Gür ve kızıl sakalı, kıvılcımlar  saçan  kül  rengi  gözleri,  deliksiz  burnu,  alnındaki  ve  yanaklarındaki  kızılımtırak lekeler,  bu  çillerle  kaplı  geniş  yüze  şaşılası  bir  güç  veriyordu.  Kırmızı  bir  gömlek,  bir  Kırgız kaftanı ve bir Kazak şalvarı vardı üzerinde. Birincisinin (sonradan) kaçak onbaşı Beloborodov olduğunu  öğrendim.  İkinci  adam ise  (Hlopuşa  lakabıyla  tanınan)  Sibirya  maden  ocaklarından üç  kere  kaçabilmiş  sürgün  bir  cani,  Afanasi  Sokolov  idi.  Beni  şiddetle  sarsan  duygulara rağmen, elimde olmaksızın kendimi içinde bulduğum bu topluluk, adamakıllı kamçılıyordu düş </p>
<p class="calibre1">gücümü. Fakat Pugaçev az önceki soruyla kendime getirdi beni. </p>
<p class="calibre1">- Söyle bakalım, hangi iş için çıktın Orenburg'dan? </p>
<p class="calibre1">O  anda  tuhaf  bir  düşünce  geldi  aklıma.  Alınyazım  beni  Pugaçev'le  bir  kez  daha karşılaştırmakla,  amacıma  ulaşabilmem  için  bir  fırsat  vermiş  olmuyor  muydu?  Bu  fırsattan yararlanmaya karar verdim. Ve aklıma gelen ilk cümleyle, içtenlikle yanıtladım Pugaçev'i: </p>
<p class="calibre1">- İncitilen yetim bir kızı kurtarmak için Belogorsk kalesine gidiyordum. </p>
<p class="calibre1">Pugaçev'in gözleri parladı: </p>
<p class="calibre1">- Hangi adamım yetim bir kızı incitmeye cesaret edebiliyor? diye gürledi. Şeytanın bacağı olsa, kurtulamayacak elimden. Söyle, suçlu kim? </p>
<p class="calibre1">- Suçlu Şvabrin'dir, dedim. Papazın evinde gördüğünüz hasta bir kız vardı ya, işte onu tutsak etmiş, kendisiyle evlenmeye zorluyor. </p>
<p class="calibre1">Pugaçev, ürkütücü bir tavırla: </p>
<p class="calibre1">-  Şvabrin'e  göstereceğim,  dedi.  Başına  buyruk  davranmanın,  halkı  incitmenin  ne  demek olduğunu öğreteceğim. Astıracağım onu. </p>
<p class="calibre1">Hlopuşa, hırıltılı bir sesle: </p>
<p class="calibre1">- İzin verirsen sana bir şey söyleyeyim, dedi. Şvabrin'i kale komutanlığına atamada tezcanlılık etmiştin, şimdi de astırmakla tezcanlılık ediyorsun. Üstlerine bir soyluyu getirmekle Kazakları darılttın, şimdi de ilk duyduğun söze kanarak adam astırıp, soyluları ürkütme. </p>
<p class="calibre1">Mavi şeritli ihtiyar: </p>
<p class="calibre1">-  Onlara  ne  acımalı,  ne  de  bağışta  bulunmalı,  diye  düşüncesini  belirtti.  Zararı  yok,  Şvabrin'i sallandıralım.  Fakat  bu  subay  efendiyi  de  niçin  teşrif  buyurdukları  konusunda  doğru  dürüst sorguya  çekersek  fena  olmaz.  Çarlığını  tanımıyorsa,  senden  adalet  beklemeye  de  hakkı olamaz. Yok, eğer tanıyorsa, bugüne kadar Orenburg'da senin düşmanlarınla niye oturdu? Onu sorgu odasına götürüp biraz dağlasak, ha, ne dersin? Bana öyle geliyor ki Orenburg'dan çaşıt olarak yolladılar bu efendiyi. </p>
<p class="calibre1">İhtiyar caninin mantığı çok inandırıcı göründü bana. Kimlerin elinde bulunduğumu düşününce, bütün  vücudumdan  soğuk  bir  ürperti  geçtiğini  hissettim.  Tedirginliğim  Pugaçev'in  gözünden kaçmamıştı. Göz kırparak: </p>
<p class="calibre1">- Ne dersiniz, efendimiz? diye sordu. Benim mareşal doğru söylüyor galiba, ha? </p>
<p class="calibre1">Pugaçev'in  işi  şakaya  vurduğunu  görmek  biraz  canlandırmıştı  beni.  Ellerinde  bulunduğumu, boynumun kıldan ince olduğunu bildirdim. </p>
<p class="calibre1">Pugaçev: </p>
<p class="calibre1">- Peki, dedi. Söyle bakalım, sizin kent ne durumda? </p>
<p class="calibre1">- Çok şükür, diye karşılık verdim. Her şey tıkırında. </p>
<p class="calibre1">Pugaçev: </p>
<p class="calibre1">- Her şey tıkırında ha! dedi. Fakat ahali açlıktan kırılıyor! </p>
<p class="calibre1">Düzmece,  doğru  söylüyordu.  Fakat  ben,  verdiğim  yemin  gereğince,  bütün  bunların  boş </p>
<p class="calibre1">söylentiler olduğu, Orenburg'da yeterince erzak bulunduğu konusunda onu inandırmak için dil döktüm. </p>
<p class="calibre1">İhtiyar: </p>
<p class="calibre1">- Görüyorsunuz işte, diye söze karıştı, gözünün içine baka baka yalan söylüyor. Kaçıp gelenler ağız  birliğiyle  Orenburg'da  açlığın  ve  ölümün  kol  gezdiğini,  ahalinin  (hem  de  seve  seve)  leş </p>
<p class="calibre1">yediğini  söylüyor;  fakat  bu  efendi,  bizi  her  şeyin  yolunda  olduğuna  inandırmaya  çalışıyor. </p>
<p class="calibre1">Madem Şvabrin'i asacaksın, aynı darağacına bu delikanlıyı da çek ki, kimsenin hakkı kalmasın. </p>
<p class="calibre1">Pugaçev, melûn ihtiyarın sözlerinden etkilenmişe benziyordu. Bereket, Hlopuşa imdada yetişti. </p>
<p class="calibre1">Arkadaşına: </p>
<p class="calibre1">-  Yeter,  Naumiç,  dedi;  sana  kalsa  herkesi  boğar,  kesersin.  Başımıza  Ali  kıran  baş  kesen  mi oldun?  Bir  ayağın  çukurda,  üfleseler  canın  çıkacak,  ama  gözün  hâlâ  asmakta,  kesmekte... </p>
<p class="calibre1">Akıttığın kanlar vicdanını sızlatmaya az mı geliyor? </p>
<p class="calibre1">Beloborodov: </p>
<p class="calibre1">- Ya sen, sen niye yaltaklanıyorsun? diye karşı çıktı. Yüreğine bu yufkalık nereden geldi böyle? </p>
<p class="calibre1">Hlopuşa: </p>
<p class="calibre1">-  Doğru,  dedi,  ben  de  günah  işledim.  Bu  el,  (kemikli  yumruğunu  sıktı  ve  gömleğinin  yenini sıyırıp  kıllı  kolunu  ortaya  çıkardı)  ve  bu  kol  da  Hıristiyan  kanına  bulaştı.  Fakat ben  konukları değil, hasımlarımı öldürdüm. Hem de serbest dört yol ağızlarında, karanlık ormanlarda... Öyle soba  başında  oturup  da  kahramanlık  taslayarak  değil.  Onları  topuzla,  balta  tersiyle  yere serdim. Karı gibi çene çalarak değil... </p>
<p class="calibre1">İhtiyar öte yana dönüp: </p>
<p class="calibre1">- Yırtık burun! diye homurdandı. </p>
<p class="calibre1">Hlopuşa: </p>
<p class="calibre1">-  Orada  ne  homurdanıyorsun,  moruk!  diye  gürledi.  Yırtık  burnu  gösteririm  ben  sana.  Dur bakalım,  senin  de  zamanın  gelecek.  Tanrının  yardımıyla  sen  de  koklayacaksın  o  kızgın maşaları... Fakat dikkat et, o zamana kadar sakalını yolmayayım!.. </p>
<p class="calibre1">Pugaçev görkemli bir tavırla: </p>
<p class="calibre1">- General efendiler! diye sesini yükseltti. Kesin şu zırıltıyı. Orenburg köpeklerinin tümü birden darağacında  kuyruğu  titretse  umursamam  ama,  bizim  koca  itler  kendi  aralarında  hırlaşmaya başlarlarsa, ondan korkarım işte! Haydi, barışın bakayım. </p>
<p class="calibre1">Hlopuşa  ve  Beloborodov,  tek  sözcük  söylemeden,  karanlık  bakışlarla  süzdüler  birbirlerini. </p>
<p class="calibre1">Benim  için  hiç  de  hayırlı  bir  sonuca  ulaşmayacağı  anlaşılan  bu  konuşmayı  değiştirmek gerektiğini görerek Pugaçev'e döndüm, şen bir tavırla: </p>
<p class="calibre1">-  Ah!  dedim.  At  ve  gocuk  için  sana  teşekkür  etmeyi  unutuyordum  az  kalsın.  Sen  olmasan kente varamaz, yarı yolda donup kalırdım. </p>
<p class="calibre1">Bu buluşum işe yaramıştı. Pugaçev neşelendi. Gözünü kırpıştırarak: </p>
<p class="calibre1">-  İyilik  eden,  iyilik  bulur,  dedi.  Şimdi,  söyle  bakalım,  Şvabrin'in  incittiği  kızla  ne  ilgin  var? </p>
<p class="calibre1">Yiğidin gönlü yarasız olmazmış derler... Ha yanılıyor muyum? </p>
<p class="calibre1">Hava yumuşamıştı. Gerçeği gizlemeyi gereksiz kılarak: </p>
<p class="calibre1">- O kız yavuklumdur, diye karşılık verdim. </p>
<p class="calibre1">Pugaçev: </p>
<p class="calibre1">- Yavuklun ha! diye bağırdı. Niye daha önce söylemezsin bunu? Sizi evlendirip güzel bir şölen yapacağız! (Sonra Beloborodov'a döndü). Dinle, mareşal! Bu delikanlı, eski ahbabımdır. Oturup karnımızı  doyuralım  şimdi.  Sabah  ola,  hayır  ola.  Hele  bir  geceyi  atlatalım  da,  ona  ne yapacağımızı yarın düşünürüz. </p>
<p class="calibre1">Pugaçev'in  masasına  oturmak  şerefinden  yoksun  kalmaya  dünden  razıydım  ama  yapacak  bir şey  yoktu.  İki  genç  Kazak  kızı,  ev  sahibinin  kızları  masaya  beyaz  bir  örtü  yaydılar.  Ekmek, balık çorbası, şarap ve birayla dolu şişeler getirdiler. Kendimi ikinci kez, Pugaçev'le ve korkunç arkadaşlarıyla bir şölende buldum. </p>
<p class="calibre1">İster istemez tanığı olduğum cümbüş, gece yarısına kadar sürdü. Masa arkadaşlarım üzerinde, içki  neden  sonra  etkisini  göstermeye  başladı.  Pugaçev  oturduğu  yerde  uyukluyordu. </p>
<p class="calibre1">Arkadaşları  kalktılar,  onu  bırakmam  için  bana  da  işaret  yaptılar.  Birlikte  çıktık.  Hlopuşa'nın buyruğuyla  nöbetçi  Kazak  beni  hükümet  kulübesine  götürdü.  Savelyiç  de  oradaydı.  Kapıyı üstümüze  kilitlediler.  Olup  bitenler  lalamı  öylesine  şaşkına  çevirmişti  ki,  ağzını  açıp  bir  şey sormadı  bana.  Karanlıkta  uzandığını,  uzun  süre  ahlayıp  vahladığını  işittim.  Sonunda horuldamaya başladı. Ben derin düşünceler içinde bütün gece gözümü kırpmadım. </p>
<p class="calibre1">Sabahleyin gelip, Pugaçev'in beni çağırdığını söylediler. Kapısının önünde, üç Tatar atı koşulu bir  yaylı  duruyordu.  Ahali  sokakta  birikmişti.  Pugaçev'le  kulübenin  girişinde  karşılaştık. </p>
<p class="calibre1">Üstünde  yol  kıyafeti  vardı.  Sırtına  kürk  giymiş,  başına  bir  Kırgız  kalpağı  takmıştı.  Bir  gün önceki  arkadaşları  almıştı  çevresini.  Bunlar,  dün  tanık  olduğum  olaylara  taban  tabana  zıt, yapmacık  bir  uysallık  içindeydiler.  Pugaçev  şen  bir  tavırla  selamladı  beni,  kendisiyle  birlikte yaylıya binmemi emretti. </p>
<p class="calibre1">Binip yerleştik. Pugaçev, yaylıyı ayakta süren geniş omuzlu Tatar arabacıya: </p>
<p class="calibre1">- Belogorsk Kalesi'ne çek! dedi. </p>
<p class="calibre1">Kalbim hızla çarptı. Atlar hareket etti, çıngırak çınladı, troyka ok gibi fırladı. </p>
<p class="calibre1">Çok iyi tanıdığım bir ses: </p>
<p class="calibre1">-  Dur!  Dur!  diye  çınladı  bu  sırada.  Baktım  Savelyiç  karşıdan  bize  doğru  koşuyor.  Pugaçev, arabacıya durmasını emretti. </p>
<p class="calibre1">- Babacığım! Pyotr andreyiç! diye bağırıyordu. Beni ihtiyar halimde bunların arasında bırakma, bu dolan... </p>
<p class="calibre1">Pugaçev: </p>
<p class="calibre1">- Vay, moruk! dedi. Tanrı bizi yine karşılaştırdı ha! Haydi, atla bakalım arabacının yanına. </p>
<p class="calibre1">Savelyiç yerleşirken: </p>
<p class="calibre1"/>
<p class="calibre1">- Sağol devletlim, sağol babamız, dedi. Benim gibi bir ihtiyarın elinden tuttuğun için Tanrı yüz yıl sağlık, esenlik içinde yaşatsın seni. Ömrümce dua edeceğim sana; tavşan kürklü gocuğu da bir daha ağzıma almayacağım. </p>
<p class="calibre1">Bu tavşan kürkü gocuk, Pugaçev'in gerçekten de tepesini attırabilirdi sonunda. Bereket versin, düzmece  ya  işitmedi,  ya  da  yersiz  bir  taşlama  sayıp  geçti  bu  sözü.  Atlar  dörtnala  kalktı. </p>
<p class="calibre1">Sokağın  iki  yanına  dizilen  ahali,  yerlere  kadar  eğilerek  selamlıyordu  Pugaçev'i.  O  da  başıyla selamlıyordu  her  iki  yanını.  Az  sonra,  köyden  çıktık,  dümdüz  bir  yolda  hızla  ilerlemeye başladık. </p>
<p class="calibre1">O  an,  içimden  neler  geçtiğini  kestirmek  güç  değil.  Artık  bütün  bütün  yitirdim  sandığım, gönlümün  biricik  sultanını  görecektim  birkaç  saat  sonra.  Kavuşma  dakikasını  gözlerimin önünde  canlandırıyordum...  Sonra,  alınyazımı  yine  elinde  tutan,  olayların  beni  yine  tuhaf  bir biçimde  karşılaştırdığı  insanı  düşünüyordum.  Sevgilimi  kurtarmak  için  yola  çıkan  bu  adamın bilinçsiz  zalimliği,  kan  dökücü  alışkanlıkları  aklıma  geldi!  Yüzbaşı  Mironov'un  kızı  olduğunu bilmiyordu  onun.  Şvabrin  öfkeye  kapılarak  her  şeyi  açıklayabilirdi.  Pugaçev,  belki  bir  başka yolla da öğrenebilirdi gerçeği... O zaman Marya İvanovna'nın hali ne olurdu? Bunu düşününce bütün vücudumdan soğuk bir esinti geçtiğini, tüylerimin diken diken olduğunu hissettim. </p>
<p class="calibre1">Ansızın Pugaçev bir soruyla düşüncelerimden ayırdı beni: </p>
<p class="calibre1">- Efendimiz ne düşünüyor acaba? </p>
<p class="calibre1">-  Ben  düşünmeyeyim  de,  kim  düşünsün?  diye  karşılık  verdim.  Subayım  ve  soylu  bir  aileden geliyorum.  Daha  dün  sana  karşı  dövüşürken,  bugün  seninle  aynı  yaylıda  yan  yanayım  ve hayatımın bütün mutluluğu sana bağlı. </p>
<p class="calibre1">Pugaçev: </p>
<p class="calibre1">- Ne o, dedi; korkuyor musun yoksa? </p>
<p class="calibre1">Bir  gün  beni  bağışlamış  olduğunu,  şimdiyse  yalnız  esirgemesine  değil,  yardımına  da  bel bağladığımı söyleyerek karşılık verdim. </p>
<p class="calibre1">Düzmece Çar: </p>
<p class="calibre1">-  Sen  de  haklısın,  vallahi  haklısın!  dedi.  Benim  çocukların  sana  nasıl  yan  yan  baktıklarını gördün.  İhtiyar,  bugün  de  çaşıt  olduğunda,  işkence  edilmen  ve  asılman  gerektiğinde  ayak diredi. Fakat ben razı olmadım buna. Sonra Savelyiç ve Tatar arabacı işitmesinler diye, sesini yavaşlatarak ekledi: Ismarlama bir bardak şarapla, armağan ettiğin tavşan kürk gocuk aklıma geldi de ondan. Görüyorsun, kardeşlerinin dediği gibi pek öyle kan içici değilim. </p>
<p class="calibre1">Belogorsk kalesinin alınışı gözlerimin önünde canlandı. Fakat onunla tartışmanın gereksizliğini düşünerek, hiçbir şey  söylemedim. </p>
<p class="calibre1">Pugaçev bir süre sonra: </p>
<p class="calibre1">- Orenburg'da ne diyorlar benim için? diye sordu. </p>
<p class="calibre1">- Seninle başa çıkmanın kolay olmadığını söylüyorlar. Doğrusu, tanıttın kendini. </p>
<p class="calibre1">Düzmecenin yüzünde sevinçli bir gurur ifadesi belirdi: </p>
<p class="calibre1">-  Öyledir,  dedi  neşeyle.  Savaşmakta  ustayımdır.  Sizin  Orenburg'dakilerin  Yüzeyevç çarpışmasından haberi var mı? Kırk general öldürüldü, dört ordu tutsak edildi orada. Ne dersin, Prusya Kralı boy ölçüşebilir miydi benimle? </p>
<p class="calibre1">Haydudun bu böbürlenişi pek hoşuma gitmişti. </p>
<p class="calibre1">- Sen ne dersin? dedim. Hakkından gelebilir miydin Frederick'in? </p>
<p class="calibre1">- Fyodor Fedoroviç'in mi? Niye olmasın? Sizin generallerin hakkından geliyorum ya? Onlar da onu yenmemişler miydi? Şimdiye kadar silahım hep zafer kazandı. Hele biraz bekle. Moskova üzerine yürüyeyim, bak neler olacak daha!.. </p>
<p class="calibre1">- Moskova'ya gitmeyi mi tasarlıyorsun yoksa? </p>
<p class="calibre1">Düzmece, bir parça düşündü, sonra hafif bir sesle: </p>
<p class="calibre1">-  Tanrı  bilir,  dedi.  Yolum  dar;  istediğim  gibi  yürütemiyorum  işlerimi.  Adamlarım  dik  kafalılık ediyorlar.  Hırsızdır  onlar.  Dizginlerini  sıkı  tutmam  gerekiyor.  İlk  başarısızlıkta,  kendi boyunlarını kurtarmak için benim başımı vereceklerdir. </p>
<p class="calibre1">Pugaçev'e: </p>
<p class="calibre1">-  Gördün  mü  ya!  dedim.  Zaman  geçmemişken,  kendi  isteğinle  onlardan  ayrılsan,  Çariçe'nin merhametine sığınsan daha iyi olmaz mı? </p>
<p class="calibre1">Acı acı güldü: </p>
<p class="calibre1">-  Olmaz,  dedi.  Benim  için  bağışlanmak  söz  konusu  değildir.  Nasıl  başladıysam  öyle sürdüreceğim. Bakarsın başarırım da! Grişa Otrepyev Moskova'yı ele geçirdi ya! </p>
<p class="calibre1"/>
<p class="calibre1">-  Ama  sonunun  ne  olduğunu  da  biliyorsundur,  değil  mi?  Sarayın  penceresinden  attılar  onu; kestiler, yaktılar, küllerini topa koyup savurdular. </p>
<p class="calibre1">Pugaçev, vahşi bir esinlemeyle: </p>
<p class="calibre1">-  Dinle!  dedi;  bir  masal  anlatacağım  sana.  Çocukluğumda  yaşlı  bir  Kalmuk'tan  dinlemiştim. </p>
<p class="calibre1">Bir gün kartal, kuzguna: ''Kuzgun kardeş, söylesene'' demiş; ' şu dünyada nasıl oluyor da sen üç  yüz  yıl,  bense  topu  topu  otuz  yıl  yaşıyorum?''  Kuzgun:  ''Şundan,  azizim''  diye  yanıtlamış </p>
<p class="calibre1">onu; ''Sen taze kan içiyorsun, bense  leşle besleniyorum.'' Kartal düşünmüş: ''Haydi, ben de leşle  beslenmeyi  bir  deneyeyim''  demiş.  Tamam  mı,  tamam.  Kartalla  kuzgun  uçup  gitmişler. </p>
<p class="calibre1">Derken bir at leşi görmüşler aşağıda. İnip çökmüşler başına. Kuzgun bir yandan gagalıyor, bir yandan övgüler düzüyormuş leşin lezzetine. Kartal bir gagalamış,  iki gagalamış, sonra kanat çırpıp havalanırken, ''Yok arkadaş'' demiş kuzguna; ''üç yüz yıl leşle beslenmektense, bir kere taze kan içmek çok daha iyi, sonrası Allah kerim''. Ne dersin Kalmuk masalına? Ha? </p>
<p class="calibre1">- Güzel, dedim; çok güzel. Fakat cinayetle, haydutlukla yaşamak, leş gagalamaktır bence. </p>
<p class="calibre1">Pugaçev  yüzüme  şaşkın  şaşkın  baktı,  hiçbir  şey  söylemedi.  İkimiz  de  kendi  düşüncelerimize gömülüp,  sustuk.  Tatar  arabacı  yanık  bir  türkü  tutturmuştu.  Savelyiç  uyukluyor,  oturduğu yerde  ileri  geri  sallanıyordu.  Karla  kaplı  dümdüz  yolda,  yaylı  uçarcasına  ilerliyordu...  Ansızın tanıdık çit ve çan kulesiyle, Yayık'ın yalçın kıyısındaki köy göründü... On beş dakika sonra da Belogorsk kalesine giriyorduk... </p>
<p class="calibre1">12 YETİM KIZ </p>
<p class="calibre1">İncecik elma fidanımızın </p>
<p class="calibre1">Na yaprağı var, ne fışkını </p>
<p class="calibre1">Şu gencecik gelinin de </p>
<p class="calibre1">Ne anası var, ne babası </p>
<p class="calibre1">Ne elinden tutanı var </p>
<p class="calibre1">Ne hayır dua edeni </p>
<p class="calibre1">Bir düğün türküsü </p>
<p class="calibre1">Yaylı, komutan evinin basamaklarına yanaştı. Ahali, Pugaçev'i çıngırağından tanımış, ardımız sıra  koşuyordu.  Şvabrin  basamaklarda  karşıladı  düzmeceyi.  Kazaklar  gibi  giyinmiş,  sakal koyvermişti.  Hain,  yaltaklanmak  için  birkaç  söz  söyleyerek  Pugaçev'in  yaylıdan  inmesine yardım etti. Beni görünce şaşaladı, fakat çabuk toparladı kendini. Elini uzatarak: </p>
<p class="calibre1">- Demek sen de katıldın bize? dedi. Geç bile kaldın! </p>
<p class="calibre1">Hiçbir şey söylemeden yüzümü öte yana çevirdim. </p>
<p class="calibre1">Benim  için  öylesine  sıcak  anılar  taşıyan  odaya  girdiğimizde,  yüreğim  burkuldu.  Merhum komutanın diploması, geçmiş günlerin bir mezar yazıtı gibi hâlâ duvarda asılıydı. Pugaçev, bir zamanlar karısının dırdırıyla serseme dönen zavallı İvan  Kuzmiç'in uyukladığı divana oturdu. </p>
<p class="calibre1">Şvabrin kendi eliyle votka getirdi ona. Pugaçev kadehini yuvarladı, beni göstererek: </p>
<p class="calibre1">- Efendimizi de ağırla, dedi. </p>
<p class="calibre1">Şvabrin  elindeki  tepsiyle  bana  da  yaklaştı.  Fakat  bir  kez  daha  yüzümü  öte  yana  çevirdim. </p>
<p class="calibre1">Büyük bir tedirginlik içinde olduğu belliydi. Her zamanki uyanıklığıyla, Pugaçev'in kendisinden hoşnut olmadığını kestirmişti hiç kuşkusuz. Onun bakışları altında  kaçacak delik arıyor, fakat bana  güvensiz  bakışlar  fırlatıyordu  arada  bir.  Pugaçev,  kalenin  durumu,  düşman  ordusuna ilişkin söylentiler ve buna benzer şeyler üzerine bir süre bilgi aldıktan sonra, hiç beklenmedik bir anda: </p>
<p class="calibre1">- Kardeş, dedi, söyle bakalım, kimdir şu tutukladığın kız? Onu bana göstersene. </p>
<p class="calibre1">Şvabrin'in beti benzi kül gibi oldu. Titreyen bir sesle: </p>
<p class="calibre1">- Hükümdarım dedi; hükümdarım, tutuklu değil o... hastadır... odasında yatıyor. </p>
<p class="calibre1">Düzmece yerinden kalkarak: </p>
<p class="calibre1">- Beni ona götür, dedi. </p>
<p class="calibre1">Bir kaçamak bulup işin içinden sıyrılmak olanağı yoktu. Şvabrin, Pugaçev'i Marya İvanovna'nın odasına götürdü. Ben de arkalarından gidiyordum. </p>
<p class="calibre1">Hain, merdivenlerde durarak: </p>
<p class="calibre1"/>
<p class="calibre1">- Hükümdarım, dedi; benden her şey istemek hakkına sahipsiniz. Fakat bir yabancıyı karımın yatak odasına sokmamı emretmeyin. </p>
<p class="calibre1">Titredim. Şvabrin'i paralamaya hazırlanarak: </p>
<p class="calibre1">- Evlendin ha! dedim. </p>
<p class="calibre1">Pugaçev: </p>
<p class="calibre1">-  Ağır  ol!  diye  durdurdu  beni.  Bu,  benim işim.  Şvabrin'e  dönerek  sürdürdü  sözlerini:  Sen  de ukalalık etme; nazlanmayı da bırak. Karınmış, değilmiş, vız gelir bana. Kimi istersem sokarım yanına. Efendimiz, ardım sıra gel... </p>
<p class="calibre1">Şvabrin, odanın kapısında yeniden durdu, kesik kesik: </p>
<p class="calibre1">-  Hükümdarım,  dedi;  önceden  haber  vereyim  ki,  kendisi  beyin  hummasından  yatıyor;  üç gündür, ne dediğini bilmeden sayıklıyor. </p>
<p class="calibre1">Pugaçev: </p>
<p class="calibre1">- Aç şu kapıyı! dedi. </p>
<p class="calibre1">Ceplerini  karıştırmaya  başlayan  Şvabrin,  anahtarı  yanına  almadığını  söyledi.  Pugaçev,  bir tekme salladı kapıya; kilit söküldü, odaya girdik. </p>
<p class="calibre1">Baktım ve donakaldım. Marya İvanovna, sırtında yırtık pırtık bir köylü fistanı, yüzü sapsarı, bir deri  bir  kemik,  saçı  başı  darmadağın,  döşemede  oturuyordu.  Önünde  bir  su  testisi,  testinin üstünde bir dilim ekmek duruyordu. Zavallı kız beni görünce titredi, bir çığlık attı. O sırada ben ne yaptım, anımsamıyorum şimdi. </p>
<p class="calibre1">Pugaçev, Şvabrin'e baktı; acı acı gülerek: </p>
<p class="calibre1">- Güzel bir hastanen varmış! dedi. </p>
<p class="calibre1">Sonra Marya İvanovna'ya yaklaştı: </p>
<p class="calibre1">- Söyle bana güvercinim, kocan niçin cezalandırıyor seni? Ona karşı ne kabahat işledin? </p>
<p class="calibre1">Marya İvanovna: </p>
<p class="calibre1">-  Kocam  ha!  diye  tekrarladı.  O,  kocam  değil  benim.  Hiçbir  zaman  karısı  olmayacağım  onun! </p>
<p class="calibre1">Eğer beni kurtarmazlarsa, kendimi öldürmeye karar verdim. </p>
<p class="calibre1">Pugaçev, korkunç bir bakış fırlattı Şvabrin'e: </p>
<p class="calibre1">-  Bir  de  beni  aldatmaya  cüret  ettin  ha!  dedi.  Densiz  herif  nasıl  bir  ceza  hakettiğini  biliyor musun? </p>
<p class="calibre1">Şvabrin dizüstü çöktü... O sırada içimi kaplayan hoşgörü; nefretimi de, öfkemi de bastırmıştı. </p>
<p class="calibre1">Hapishane kaçkını bir Kazak'ın ayakları altında yuvarlanan bu soyluya iğrentiyle bakıyordum. </p>
<p class="calibre1">Pugaçev yumuşadı: </p>
<p class="calibre1">-  Bu  kez  bağışlıyorum  seni,  dedi.  Fakat  bundan  sonra  işleyeceğin  ilk  suça,  bunun  da ekleneceğini unutma. </p>
<p class="calibre1">Sonra Marya İvanovna'ya döndü, tatlı bir sesle: </p>
<p class="calibre1">- Çıkabilirsin güzel kız, dedi. Sana özgürlüğünü bağışlıyorum. Ben hükümdarım. </p>
<p class="calibre1">Marya İvanovna hızla bir bakış fırlattı ona; karşısında duran adamın annesiyle babasının katili olduğunu  anlayınca  elleriyle  yüzünü  örttü,  kendinden  geçerek  döşemeye  yuvarlandı.  Ona doğru  atıldım.  fakat  aynı  anda,  eski  bir  tanıdık,  Palaşa,  büyük  bir  gözüpeklikle  odaya  daldı, hanımıyla  uğraşmaya  başladı.  Pugaçev  çıktı.  Üçümüz  de  konuk  odasına  indik.  Düzmece  Çar, gülerek: </p>
<p class="calibre1">- Ee, efendimiz! dedi. Kızın güzelini yakalamışsın. Şimdi papaza adam gönderip,  yeğenini gelin etmeye  zorlayalım  mı?  Ben  babanız  olurum,  Şvabrin  de  sağdıçlık  yapar.  Yer,  içer,  keyfimize bakarız! </p>
<p class="calibre1">Korktuğum  başıma  geldi.  Pugaçev'in  son  sözleri  Şvabrin'i  yüreğinden  yaralamıştı.  Kendinden geçmişcesine: </p>
<p class="calibre1">- Hükümdarım! diye haykırdı. Suçluyum, yalan söyledim size. Fakat Grinyov da sizi aldatıyor. </p>
<p class="calibre1">O, papazın yeğeni değil, bu kalenin alınışı sırasında idam edilen İvan Mironov'un kızıdır. </p>
<p class="calibre1">Pugaçev, şimşekler çakan gözlerini üzerime dikti, şaşkın şaşkın: </p>
<p class="calibre1">- Bu da ne demek? diye sordu. </p>
<p class="calibre1">Ben, kılımı bile kıpırdatmadan: </p>
<p class="calibre1">- Şvabrin gerçeği söyledi size, diye karşılık verdim. </p>
<p class="calibre1">Pugaçev'in yüzü karardı: </p>
<p class="calibre1">- Bunu daha önce söylememiştin bana! dedi. </p>
<p class="calibre1">-  Kendin  karar  ver,  diye  yanıtladım  onu.  Adamlarının  yanında  Mironov'un  kızının  hayatta olduğunu söyleyebilir miydim? Dişleriyle paralarlardı onu. Kimse kurtaramazdı kızcağızı. </p>
<p class="calibre1">Pugaçev gülerek: </p>
<p class="calibre1"/>
<p class="calibre1">-  Bu  da  doğru  ya!  dedi.  Benim  ayyaşlar  gözünün  yaşına  bakmazlardı  zavallı  kızın.  Papazın çaçaron karısı bizimkileri aldatmakla iyi etmiş. </p>
<p class="calibre1">Onun iyi bir duyarlık içinde olduğunu görerek: </p>
<p class="calibre1">- Dinle, dedim; seni nasıl adlandıracağımı bilemiyorum, bilmek de istemiyorum... Fakat Tanrı tanığımdır, benim için yaptıklarına karşılık hayatımı seve seve verirdim. Ne var ki, vicdanıma, Hıristiyanlık inancıma aykırı bir şeyi isteme benden. Velinimetimsin. Başladığın gibi bitir: Bırak beni, zavallı yetim kızla birlikte, alnımıza hangi yön yazılmışsa çekip gidelim.. Nerede olursan ol  ve  başına  ne  gelirse  gelsin,  günahkâr  ruhunun  kurtuluşu  için  ikimiz  de  Tanrı'ya  dua edeceğiz... </p>
<p class="calibre1">Sözlerimin, Pugaçev'in katı yüreğini yumuşattığı belliydi. </p>
<p class="calibre1">- Haydi, dediğin gibi olsun! Asmaksa asmalı, bağışlamaksa bağışlamalı. Benim âdetim budur. </p>
<p class="calibre1">Yavuklunu al, dilediğin yere götür, mutluluk içinde yaşayın. </p>
<p class="calibre1">Sonra  Şvabrin'e  döndü,  egemenliği  altında  bulunan  bütün  karakol  ve  kalelerden  serbestçe geçebilmem  için  bir  belge  hazırlamasını  emretti.  Şvabrin  erimiş,  bitmişti  sanki.  Öylece,  taş </p>
<p class="calibre1">kesilmişcesine  duruyordu.  Pugaçev  onu  yanına  alarak,  kaleyi  denetlemeye  çıktı.  Ben  yol hazırlığı yapacağımı ileri sürerek evden ayrılmadım. </p>
<p class="calibre1">Yalnız kalınca, hemen sevgilimin odasına koştum. Kapı arkadan sürmelenmişti. Çaldım. </p>
<p class="calibre1">Palaşka: </p>
<p class="calibre1">- Kim o? dedi. </p>
<p class="calibre1">Söyledim. </p>
<p class="calibre1">Kapının ötesinden Marya İvanovna'nın tatlı sesi geldi: </p>
<p class="calibre1">- Azıcık bekleyin Pyotr Andreyiç. Üstümü değiştiriyorum. Siz Akulina Pamfilovna'ya gidin, ben de az sonra oraya gelirim. </p>
<p class="calibre1">Özür dileyerek ayrıldım oradan; Papaz Gerasim'in evine gittim. Papazla karısı, koşarak, kapıda karşıladılar beni. Savelyiç onlara her şeyi anlatmış. </p>
<p class="calibre1">Akulina Pamfilovna: </p>
<p class="calibre1">-  Hoş  geldiniz  Pyotr  Andreyiç,  dedi.  Şükür  kavuşturana.  Nasılsınız?  Bizler  her  Allah'ın  günü düşünüyorduk  sizi.  Hele  Marya  İvanovna  neler  neler  çekti  yokluğunuzda;  zavallı  yavrum!.. </p>
<p class="calibre1">Fakat,  söyler  misin  cancağızım,  Pugaçev'le  nasıl  oldu  da  uyuştunuz  böyle?  Nasıl  oldu  da öldürmedi sizi? Neyse, cani herife bunun için de teşekkürler. </p>
<p class="calibre1">Papaz Gerasim: </p>
<p class="calibre1">-  Kocakarı,  yeter,  diye  söze  karıştı.  Bırak  şu  boş  boğazlığı.  Çok  konuşanların  cehennemde yanacaklarını  unutma!  Azizim  Pyotr  Andreyiç,  girin  rica  ederim!  Görüşmeyeli  ne  kadar,  ne kadar uzun zaman oldu değil mi? </p>
<p class="calibre1">Papazın  karısı,  Tanrı  ne  verdiyse  ağırlamaya  koyuldu  beni.  Bu  arada  çenesi  de  durmak bilmiyordu.  Marya  İvanovna'yı  ellerinden  almak  için  Şvabrin'in  nasıl  kendileri  üzerinde  baskı yaptığını, Marya İvanovna'nın nasıl ağladığını, onlardan ayrılmak istemediğini, (ateş gibi bir kız olan ve çavuşun kaval çalıp oynatmak istediği) Palaşka'yı kullanarak aralarında nasıl sürekli bir bağlantı kurduklarını, bana mektup yazması için Marya İvanovna'ya nasıl öğütte bulunduğunu, vs.  vs.  bir  bir  anlattı.  Sıra  bana  gelince,  ben  de  kendi  başımdan  geçenleri  kısaca  özetledim. </p>
<p class="calibre1">Papazla karısı, Pugaçev'i aldattıklarının Pugaçev'ce bilindiğini işitince istavroz çıkartılar. </p>
<p class="calibre1">Akulina Pamfilovna: </p>
<p class="calibre1">-  İsa  bizi  korusun!  dedi!  Tanrının  hışmından  esirgesin  bizi.  Şu  Aleksey  İvanoviç  Şvabrin'e diyecek yok doğrusu; malın gözüymüş! </p>
<p class="calibre1">Bu  sırada  kapı  açıldı,  solgun  yüzünde  bir  gülümsemeyle  Marya  İvanovna  girdi  içeri.  Köylü fistanını çıkarmış, eskisi gibi yalın ve sevimli giyinmişti. </p>
<p class="calibre1">Elini tuttum, uzun süre tek sözcük söylemeden öylece kaldım. İkimiz de, yüreklerimiz dopdolu, susuyorduk. Ev sahipleri orada kendilerinin fazla olduğunu hissederek çıktılar. Başbaşa kaldık. </p>
<p class="calibre1">Çevremizdeki  her  şey  unutuluverdi.  Konuştuk...  konuştuk.  Bir  türlü  doymak  bilmiyorduk konuşmaya.  Marya  İvanovna,  ben  kaleden  ayrıldıktan  sonra  başına  ne  geldiyse  hepsini  birer birer  anlattı.  Yaşadığı  korkunç  durumları,  iğrenç  Şvabrin'den  çektiklerini  gözlerimin  önünde canlandırdı. Geçmiş mutlu günleri de anımsadık... İkimiz de ağladık. Sonunda, geleceğe ilişkin tasarılarımı  anlatmaya  koyuldum  ona.  Pugaçev'in  egemenliğinde  ve  Şvabrin'in  komutasında bulunan  bir  kalede  kalamazdı  artık.  Kuşatılmış  bir  kentin  bütün  acılarını  yaşamakta  olan Orenburg da düşünülemezdi. Dünyada tek bir akrabası yoktu. Köye, annemle babamın yanına gelmesini  önerdim.  Önce  durakladı.  Babamın  dostça  olmayan  tavrı  ürkütüyordu  onu. </p>
<p class="calibre1"/>
<p class="calibre1">Kaygılarını yatıştırdım. Babamın, anayurdu için kahramanca can veren değerli bir askerin kızını mutlaka bağrına basacağını, bunu kendine görev sayacağını biliyordum. </p>
<p class="calibre1">Sonunda: </p>
<p class="calibre1">-  Sevgili  Marya  İvanovna!  dedim.  Seni  şimdiden  karım  sayıyorum.  Akıl  almaz  olaylar  bizi öylesine bağladı ki birbirimize, dünyada hiçbir güç bu bağı koparamaz. </p>
<p class="calibre1">Marya İvanovna içtenlikle, açık yüreklilikle dinledi beni. Ne utangaçlık gösterilerinde bulundu, ne de olmadık bahaneler ileri sürdü. O da alınyazısının benimkiyle birleştiğini seziyordu. Fakat yine  de  babamla  annemin  onayı  olmadan  karım  olamayacağını  tekrarladı.  Ben  de  karşı çıkmadım artık. Tutkuyla, içtenlikle öpüştük. Böylece aramızda her şey karara bağlanmış oldu. </p>
<p class="calibre1">Bir süre sonra Pugaçev'in kargacık burgacık yazısıyla imzalanmış geçiş belgesini getiren çavuş, hükümdarın  beni  çağırdığını  söyledi.  Gittiğimde  yola  çıkmak  üzere  hazırlanmıştı.  Bu  korkunç insandan,  benden  başka  herkes  için  bir  canavar,  bir  cani  olan  bu  adamdan  ayrılırken, hissettiklerimi anlatamam. Neden söylemeyeyim gerçeği? O an büyük bir yakınlık duyuyordum ona  karşı.  Onu,  önderlik  ettiği  caniler  yığınından  koparıp  almak,  daha  zaman  varken  başını kurtarmak için ateşli bir istek duyuyordum içimde. Fakat Şvabrin ve çevremizde biriken ahali, yüreğimi dolduran şeylerin hepsini söylememe engeldi. </p>
<p class="calibre1">Dostça  vedalaştık.  Kalabalığın  arasında  Akulina  Pamfilovna'yı  gören  Pugaçev,  parmağını sallayarak  gözdağı  verdi  ona.  Anlamlı  anlamlı  göz  kırptı.  Sonra  yaylısına  bindi,  Berda'ya hareket emri verdi ve yaylı yola çıktığında oturduğu yerden bir kez daha uzanarak: </p>
<p class="calibre1">- Hoşça kal efendimiz! diye seslendi bana. Yine görüşürüz inşallah. </p>
<p class="calibre1">Gerçekten de yine görüştük görüşmesine; ama hangi koşullarda!.. </p>
<p class="calibre1">Pugaçev  gitti.  Yaylısının  hızla  uzaklaştığı  beyaz  bozkıra  uzun  uzun  baktım.  Ahali  dağıldı. </p>
<p class="calibre1">Şvabrin  bir  yere  sıvıştı.  Ben  de  papazın  evine  döndüm.  Yola  çıkmamız  için  her  şey  hazırdı. </p>
<p class="calibre1">Daha fazla oyalanmak istemiyordum. Eşyalarımız eski komutanlık arabasına yüklenmişti. Atlar göz  açıp  kapayıncaya  kadar  koşuluverdi.  Marya  İvanovna,  kilisenin  arkasına,  babasının  ve annesinin  mezarlarıyla  son  bir  kez  daha  vedalaşmaya  gitti.  Ona  eşlik  etmek  istedim;  fakat kendisini yalnız  bırakmamı istedi. Birkaç dakika sonra, gözlerinden sessizce boşanan yaşlarla sırılsıklam  döndü.  Arabamız  kapıya  çekilmişti.  Papaz  Gerasim'le  karısı,  bizi  uğurlamak  için basamaklara  çıktılar.  Marya  İvanovna,  ben,  bir  de  Palaşa,  yaylıya  yerleştik.  Savelyiç  çıkıp arabacı yerine oturdu. </p>
<p class="calibre1">İyi yürekli Akulina Pamfilovna: </p>
<p class="calibre1">-  Elveda  Marya  İvanovna,  güvercinim  benim!  dedi.  Elveda  Pyotr  Andreyiç,  aslanım!  Yolunuz açık olsun, Tanrım ikinizin üstünden de kanatlarını eksik etmesin! </p>
<p class="calibre1">Yola koyulduk. Komutan evinin penceresinde duran Şvabrin gözüme çarptı. Kötü karanlık bir anlatım  okunuyordu  yüzünde.  Yere  serilmiş  bir  düşman  karşısında  kahramanlık  taslamak gereğini  duymayıp,  gözlerimi  öte  yana  çevirdim.  Arabamız  kale  kapısından  çıktı.  Belogorsk Kalesi'ni, bir daha dönmemek üzere geride bıraktık. </p>
</body></html>
