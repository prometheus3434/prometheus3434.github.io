<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>YÜZ LİRAYA BİR DELİ</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter">
    <section>
      <h1><st c="0">Zavallı Necla</st></h1>
      <p><span><st c="14">D</st></span><st c="16">oğma büyüme Istanbullu ol da Istanbul’u bilme, ayıp doğrusu, Istanbul’u bilmeyen Istanbullu benim işte. </st><st c="120">Bentler’e hiç gitmedim, Istanbul’un en güzel yerlerinden biriymiş, öyle derler...</st></p>
      <p><st c="201">Yaza yeni girdiğimiz günlerdeydi. </st><st c="236">Bir arkadaşım telefon etti:</st></p>
      <p><st c="263">– Bu pazar piknik yapacağız. </st><st c="293">Siz de gelir misiniz? </st></p>
      <p><st c="315">Kır gezmesinin adı şimdi piknik oldu.</st></p>
      <p><st c="352">– Nereye gidilecek? </st><st c="373">diye sordum.</st></p>
      <p><st c="385">– Bentler’e...</st></p>
      <p><st c="400">Arkadaşımın verdiği bilgiye göre, bu kır gezintisine katılacaklar yirmiden aşkın. </st><st c="483">Herkes yemeklerini birlikte götürecek. </st><st c="522">Kabataş İskelesinde saat dokuzda buluşacağız. </st><st c="568">Arabası olanlar varmış. </st><st c="592">Bizim gibi – ona da şükür – ayaklarından başka taşıt aracı olmayanlar, arkadaş arabalarına doluşup Bentler’e gideceğiz.</st></p>
      <p><st c="711">Yumurtaları kaynattık. </st><st c="735">Bir şişeye zeytinyağı, sirkeyi doldurduk. </st><st c="777">Dolmalar, köfteler yaptık, cıgaraböreklerini yağlı kâğıda sardık. </st><st c="843">Bol domates, hıyar... </st><st c="865">Rakımız da gani. </st><st c="882">Yoldan üzümle şeftali de aldık. </st><st c="914">Dokuza on kala, Kabataş İskelesinde olduk. </st><st c="957">Saat dokuz oldu, dokuzbuçuk oldu, bizim arkadaş yok.</st></p>
      <p><st c="1009">Benim kız, sizden iyi olmasın, çok akıllıdır,</st></p>
      <p><st c="1055">– Baba, dedi, sakın sen Beşiktaş’ı Kabataş anlama... </st><st c="1109">Belki de şimdi bizi Beşiktaş’ta bekliyorlardır.</st></p>
      <p><st c="1156">– Olabilir... </st><st c="1171">dedim.</st></p>
      <p><st c="1177">Akıldan yana kızdan da baskın olan oğlum,</st></p>
      <p><st c="1219">– Belki de, dedi, Dikilitaş’tır. </st><st c="1253">Onlar sana Dikilitaş demişlerdir, sen Kabataş anlamışsındır.</st></p>
      <p><st c="1313">– Olabilir... </st><st c="1328">dedim. </st></p>
      <p><st c="1335">Karım kızarak,</st></p>
      <p><st c="1349">– Olabilirse, dedi, öyleyse Çemberlitaş da olur. </st><st c="1399">Senin zaten ilk söyleyişte bişeyi anladığın görülmemiştir. </st><st c="1458">Herhalde telefonda Çemberlitaş’ı sen Kabataş anladın.</st></p>
      <p><st c="1511">– Olabilir... </st><st c="1526">dedim. </st></p>
      <p><st c="1533">Küçük oğlum,</st></p>
      <p><st c="1545">– Bir de Kıztaşı var... </st><st c="1570">dedi. </st><st c="1576">Belki de bizi şimdi Kıztaşı’nda bekliyorlar.</st></p>
      <p><st c="1620">– Olabilir... </st><st c="1635">dedim. </st></p>
      <p><st c="1642">Karım kızdı:</st></p>
      <p><st c="1654">– Canım nasıl olabilir? </st><st c="1679">Beşiktaş mı, Kabataş mı, Çemberlitaş mı, Dikilitaş mı, Kıztaşı mı?..</st></p>
      <p><st c="1747">Istanbul’da ne kadar çok taş olduğunu o zaman fark ettim.</st></p>
      <p><st c="1805">– Sayın bakayım şu Istanbul’daki taşları, düşününce hangisi olduğu aklıma gelir... </st><st c="1889">dedim.</st></p>
      <p><st c="1895">Karım,</st></p>
      <p><st c="1902">– Atlamataşı olmasın... </st><st c="1927">dedi. </st></p>
      <p><st c="1933">Kızım,</st></p>
      <p><st c="1939">– Bir de Taşlık var... </st><st c="1963">dedi.</st></p>
      <p><st c="1968">Daha sabahtan ağzımızın tadı bozuldu. </st></p>
      <p><st c="2007">Oğlum,</st></p>
      <p><st c="2013">– Sakın Nişantaşı olmasın... </st><st c="2043">dedi. </st></p>
      <p><st c="2049">Büsbütün aklım karıştı.</st></p>
      <p><st c="2072">Bir taksiye binip, ne kadar taş varsa hepsini dolaşmaya karar vermek üzereydim, yanıma çok uzun boylu birisi sokuldu:</st></p>
      <p><st c="2190">– Affedersiniz, siz Bentler’e mi gideceksiniz?</st></p>
      <p><st c="2237">– Evet, nereden bildiniz?</st></p>
      <p><st c="2263">– Biz de oraya gideceğiz de... </st><st c="2295">Bize Coşkun telefonla söylemişti. </st><st c="2329">Bu sabah burada buluşacaktık. </st><st c="2359">Ama sabahleyin Coşkun yine telefon etti. </st><st c="2400">Birdenbire hastalanmış, gelemeyecekmiş. </st><st c="2440">Demindenberi ellerinizde sepetler, çantalar beklediğinizi görünce, anladım, sizin de Bentler’e gideceğinizi...</st></p>
      <p><st c="2550">– Başka kimler vardı birlikte gideceğimiz? </st><st c="2594">diye sordum.</st></p>
      <p><st c="2606">– Çok kalabalıkmış. </st><st c="2627">Coşkun söyledi ama, hiçbirini tanımıyorum. </st><st c="2670">Sizin tanıdıklarınız yok mu?</st></p>
      <p><st c="2698">– Hayır.</st></p>
      <p><st c="2707">– Ne yapacağız?</st></p>
      <p><st c="2723">– Bilmem...</st></p>
      <p><st c="2735">– Burada demindenberi bekleşenler var, soralım. </st></p>
      <p><st c="2784">Bizimle konuşanlar bir kadınla erkek, karıkoca olacaklar. </st><st c="2842">İskele alanında bekleşenler çok var. </st><st c="2879">Bizim gibi ellerinde sepet, çanta, paket olanlardan birine sokuldum:</st></p>
      <p><st c="2947">– Affedersiniz efendim, Bentler’e mi gideceksiniz?</st></p>
      <p><st c="2998">– Ne bentleri?</st></p>
      <p><st c="3013">– Su bentleri...</st></p>
      <p><st c="3030">– Su bentlerinde ne işim var?</st></p>
      <p><st c="3060">– Bilmem... </st><st c="3073">Sordum işte...</st></p>
      <p><st c="3087">Adam galiba alay ediyorum sandı, kızdı:</st></p>
      <p><st c="3127">– Bentler’e mentlere gitmeyeceğim!..</st></p>
      <p><st c="3164">– Siz bilirsiniz.</st></p>
      <p><st c="3182">– Gitmeyeceğim yahu!..</st></p>
      <p><st c="3205">– Gitmeyin beyim. </st><st c="3224">Zorla değil ya... </st><st c="3242">Sizi Bentler’e gidin diye zorlamıyoruz. </st><st c="3282">Sorduk.</st></p>
      <p><st c="3289">Çıngar çıkarmadan adamın yanından çekildim. </st><st c="3334">Az önce tanıştığımız adam da, iskelede bekleşenlerden gözüne kestirdiklerine, Bentler’e gidip gitmeyeceklerini soruyordu. </st><st c="3456">Ben, başka birine yanaştım:</st></p>
      <p><st c="3483">– Affedersiniz, Bentler’e mi yolculuk?..</st></p>
      <p><st c="3524">– Sana ne?</st></p>
      <p><st c="3535">– Hiç... </st><st c="3545">Sordum.</st></p>
      <p><st c="3552">Allah Allah... </st><st c="3568">Bu güzel pazar sabahı da herkesin tersliği üstünde.</st></p>
      <p><st c="3619">Adamın yanındaki kadın atıldı:</st></p>
      <p><st c="3650">– Bentler’e gideriz, Çırçır’a gideriz, Hünkâr’a gideriz, sana ne?</st></p>
      <p><st c="3716">– Gidersiniz efendim, bana ne? </st><st c="3748">Nereye isterseniz oraya gidin, canınızın istediği yere...</st></p>
      <p><st c="3805">Hemen oradan kırdım. </st><st c="3827">Bizim çocukların yanına geldim. </st><st c="3859">Öbür arkadaş, Bentler’e gidecek bir aile daha bulmuş. </st><st c="3913">Onlar da Coşkun’u bekleyip duruyorlarmış. </st><st c="3955">Olduk üç aile. </st><st c="3970">Bentler’e daha kimlerin gideceğini öğrenmek için üç ailenin dört erkeği, vapur iskelesi alanına dağılıp soruşturmaya başladık. </st><st c="4097">Bir adamın yanına yaklaştım:</st></p>
      <p><st c="4125">– Affedersiniz, Bentler’e mi yolculuk?</st></p>
      <p><st c="4164">– Size ne?</st></p>
      <p><st c="4175">Fena halde bozuldum.</st></p>
      <p><st c="4196">– Arkadaşlar vardı da... </st><st c="4222">Onları arıyoruz, hep birlikte Bentler’e gidecektik...</st></p>
      <p><st c="4275">Adamın yanındaki kadın sinirli sinirli bağırdı:</st></p>
      <p><st c="4323">– Hayır, hayır, hayır... </st><st c="4349">Bentler’e gitmeyeceğiz işte... </st><st c="4380">Şile’ye gideceğiz, anladınız mı?</st></p>
      <p><st c="4412">– Anladım...</st></p>
      <p><st c="4425">Anladığım şuydu: Kadınla erkek, benden önce Şile’ye gidip gitmemek için tartışırlarken ben de üstlerine gelip,</st></p>
      <p><st c="4536">– Bentler’e mi gideceksiniz? </st><st c="4566">diye sormuşum.</st></p>
      <p><st c="4580">Nedense “Bentler” der demez herkes kızıyor. </st><st c="4625">Bu kez bir adama:</st></p>
      <p><st c="4642">– Çok affedersiniz, nereye gideceğinizi sorabilir miyim? </st><st c="4700">dedim.</st></p>
      <p><st c="4706">– Neden sordunuz?</st></p>
      <p><st c="4724">– Biz Bentler’e gideceğiz de...</st></p>
      <p><st c="4756">– Biz gitmeyeceğiz...</st></p>
      <p><st c="4778">– Biz gideceğiz...</st></p>
      <p><st c="4797">– Biz gitmeyeceğiz yahu...</st></p>
      <p><st c="4824">– İyi ya, gitmeyin efendim.</st></p>
      <p><st c="4852">– Neden sordunuz?</st></p>
      <p><st c="4870">– Hiç... </st><st c="4880">Birisini arıyoruz da...</st></p>
      <p><st c="4903">– Ama neden sordunuz efendim? </st></p>
      <p><st c="4934">Allah Allah... </st><st c="4949">Adam yakamı bırakmaz.</st></p>
      <p><st c="4970">– Sorduksa günah mı yani? </st><st c="4997">Sorduk işte...</st></p>
      <p><st c="5011">– Ama niçin? </st><st c="5025">Siz benimle alay mı ediyorsunuz?</st></p>
      <p><st c="5057">– Estağfurullah...</st></p>
      <p><st c="5076">– Demindenberi kaçıncı? </st><st c="5101">Gelip gelip soruyorlar: “Bentler’e mi gideceksiniz?” Gitmeyeceğim işte be!..</st></p>
      <p><st c="5177">– Gitmeyin efendim.</st></p>
      <p><st c="5197">– Ne diye birbirinizi gönderip soruyorsunuz? </st><st c="5243">Benimle dalga mı geçiyorsunuz?</st></p>
      <p><st c="5273">Haaa... </st><st c="5282">Demek benden önce, öbür arkadaşlar da gelip sormuşlar. </st><st c="5337">Adama üç kişi üst üste gelip de, “Bentler’e mi yolculuk?” diye sorunca adam da kızmış, hakkı var...</st></p>
      <p><st c="5436">Böyle kavgalı gürültülü araştırma sonunda Bentler’e gitmek için orada bekleyenleri bulduk. </st><st c="5528">Kimlermiş biliyor musunuz? </st><st c="5555">Hep benim sorduklarım. </st><st c="5578">Bekleye bekleye kızmışlar, bütün terslikleri üstünde de ondan, “Sana ne? </st><st c="5651">Gitmeyeceğiz işte...” diye bağırıyorlarmış.</st></p>
      <p><st c="5694">Coşkun, bütün tanıdıklarına telefon etmiş. </st><st c="5738">Ama onun tanıdıkları, birbirlerini tanımıyorlar. </st><st c="5787">Kendisi gelse, bizi birbirimize tanıtacakmış.</st></p>
      <p><st c="5832">Arabalara bindik. </st><st c="5851">Dört arabayla yola çıktık. </st><st c="5878">Biz, sarı bir spor arabaya düştük. </st><st c="5913">Arabanın sahibi direksiyonda, yanında hanımı ile baldızı... </st><st c="5973">Somurtup duruyorlar. </st><st c="5994">Coşkun gelmedi diye mi kızmışlar, beklemekten mi sinirlenmişler, nedir bilmem...</st></p>
      <p><st c="6074">Bebek’te arabalar durdu. </st><st c="6100">Kimisi cıgara, kimisi ekmek alıyor. </st><st c="6136">Bu fırsattan yararlanıp, bu somurtkan insanlardan kurtulmak için başka arabaya geçtik. </st><st c="6223">O arabadakiler daha da kızgın... </st><st c="6256">İşte bu sinirli hava içinde fosur fosur soluyarak somurta somurta Bentler’e geldik. </st><st c="6340">Bir kır gazinosunda oturduk. </st><st c="6369">Birbirlerini tanımayan insanlar orada toplanmışız. </st><st c="6420">Yemekler ortaya açıldı.</st></p>
      <p><st c="6443">– Sizde ne var?</st></p>
      <p><st c="6459">– Köfte, börek, yumurta, dolma...</st></p>
      <p><st c="6493">– Bizde de...</st></p>
      <p><st c="6507">– Biz de köfte, börek, dolma, yumurta getirmiştik...</st></p>
      <p><st c="6560">– Aaa... </st><st c="6570">Biz de...</st></p>
      <p><st c="6579">Bir mezeci dükkânını dolduracak köfteler, dolmalar, cıgarabörekleri, lop yumurtalar çıktı ortaya. </st><st c="6678">Bu bile kızgınlık yaratıyor. </st><st c="6707">İşte o kızgınlık içinde yemeklerimizi yedik, biyandan da içkilerimizi içiyoruz. </st><st c="6787">Kimse, birbirinin kim olduğunu, adını sanını bilmiyor.</st></p>
      <p><st c="6841">Havayı yumuşatmak için şakalar yapıyorum, fıkralar anlatıyorum. </st><st c="6906">Sululuk yapmışım gibi, donuk donuk bakıyorlar yüzüme. </st><st c="6960">Biraz sarhoş olsak, belki bu somurtuk hava çözülür diye boyuna kadehlere rakı dolduruyorum. </st><st c="7052">Uzun boylu adam açılır gibi oldu. </st><st c="7086">Geçenlerde başından geçmiş bir olayı anlattı.</st></p>
      <p><st c="7131">Büyük Postane’nin önünde dolmuştan inmiş. </st><st c="7174">Bir kalabalık... </st><st c="7191">Nedir, ne oluyor diye kalabalığa sokulmuş. </st><st c="7234">Önce bir açıkgöz, kireçle kül karışığını küçük paketler içinde haşarat tozu diye satıyor sanmış. </st><st c="7331">Değilmiş.</st></p>
      <p><st c="7340">Bir kadın, “Adalet!.. </st><st c="7363">Adalet yok mu?” diye feryat ederek Adliye’nin merdivenlerinden aşağı koşarak iniyormuş. </st><st c="7451">Izbandut gibi üç erkek de, bağıran kadını herkesin içinde dövüp duruyorlarmış. </st><st c="7530">Kadın, “Polis!.. </st><st c="7547">Polis yok mu? </st><st c="7561">İmdat!.. </st><st c="7570">Adalet isterim!..” diye feryadı yükseltmiş. </st><st c="7614">Bunun üzerine kalabalıktan fırlayan bir polis, copunu çekip ya Allah diye kadının üstüne yürümez mi? </st><st c="7715">Bir polis, üç sivil zavallı kadını parçalayacaklar. </st><st c="7767">Kadıncağızın saçı başı dağılmış, göğüsleri çıkmış ortaya... </st><st c="7827">Kadını kaldırım taşları üstünde sürüklüyorlar. </st><st c="7874">Kadının atkuyruğu biçiminde saçları varmış. </st><st c="7918">Polis, kadının atkuyruğu saçından yapışıp çekiyormuş.</st></p>
      <p><st c="7971">Uzun boylu adamı merakla dinliyoruz.</st></p>
      <p><st c="8008">– Yahu, diyor, ben polise kızmadım. </st><st c="8045">Polistir, elbet döver, görevini yapıyor. </st><st c="8086">Öbür üç herife de kızmadım. </st><st c="8114">Belki biri kadının kocasıdır. </st><st c="8144">Elbet karısını dövmek hakkı... </st><st c="8175">Öbürleri de kadının belki dostlarıdır. </st><st c="8214">Onlar da ne yaparsa yapar... </st><st c="8243">Benim kızdığım, şu kalabalık... </st><st c="8275">Kadını gözlerinin önünde dövüyorlar da, öyle toplanmış bakıyorlar. </st><st c="8342">Kadın da “Adalet isterim ben!.. </st><st c="8374">Adalet!..” diye çırpınıyor.</st></p>
      <p><st c="8401">Birden hamiyetim kabardı,</st></p>
      <p><st c="8427">– Ulan, sizde hiç mi din iman yok, alçaklar!.. </st><st c="8475">diye bir nağra vurup kalabalığı bıçak gibi yarmamla, o dört herifin üstüne varmam bir oldu. </st><st c="8567">Polisin elinden copu nasıl kaptıysam bunları oracıkta perişan ettim, çil yavruları gibi dağıldılar.</st></p>
      <p><st c="8666">Merdivenin üstünden kalabalığa,</st></p>
      <p><st c="8698">– Bre nabekârlar, gözlerinizin önünde bir zavallı kadını parçalayacaklar da, kaz gibi bakışıp duruyorsunuz!.. </st><st c="8809">diye bağırırken, yerdeki kadın birden doğrulup üstüme yürümez mi!.. </st><st c="8877">İskarpinin tekini çıkarmış, tak tak kafama indiriyor. </st><st c="8931">Önce neye uğradığımı şaşırdım. </st><st c="8962">O şaşkınlıkla ne kendimi koruyabildim, ne de kurtardığım kadına, “Hanım yavaş!” diyebildim. </st><st c="9054">Yahu bu ne iş!.. </st><st c="9071">demeye kalmadı birader, o kalabalıktan beş on kişi üstüme gelip, beni kargatulumba ederek aldılar. </st><st c="9170">Vuran vurana... </st><st c="9186">Bu kez kadının yerine ben “Adalet isterim ulan!.. </st><st c="9236">Bu memlekette hiç mi adalet kalmadı?.. </st><st c="9275">Namussuzlar, bu ne iş!.. </st><st c="9300">Polis yok mu? </st><st c="9314">Bütün polisler bugün izinli mi gitti?.. </st><st c="9354">Polis yoksa, polis görevlisi candarma gelsin!..” diye feryada başladım.</st></p>
      <p><st c="9425">Dinleyen yok birader... </st><st c="9450">Beni silkeleyip biyana attılar. </st><st c="9482">Herifin biri barut kesilmiş gibi bana bağırıyor:</st></p>
      <p><st c="9530">– Allah belanı versin!.. </st><st c="9556">Beni yirmibin lira zarara soktun... </st></p>
      <p><st c="9592">Yahu, kadın döverek yirmibin lira kazanılıyorsa. </st><st c="9641">ne duruyorsunuz? </st><st c="9658">Sonra, işin içyüzünü öğrendik. </st><st c="9689">Meğer, efendim bunlar “Vurun Namussuza!” adlı yerli bir film çeviriyorlarmış. </st><st c="9767">O kadın, polis, kadını döven herifler, hepsi artistmiş...</st></p>
      <p><st c="9824">Çevirdikleri sahne 27 Mayıs İhtilalinden önce, polisin nasıl halkı dövdüğünü, zalimlerden yana olduğunu anlatmak için çevriliyormuş. </st><st c="9958">Halkın işe karışmaması da ondanmış.</st></p>
      <p><st c="9993">Ben kadını kurtarmaya koşunca, operatör kamerayı birden durduramamış. </st><st c="10064">Ben de filme girmişim. </st><st c="10087">Yirmibin lira zararı göze alamadıklarından, “İşte böyle hamiyetli vatandaşlarımız da vardı eski idare zamanında” gibilerden, kadını kurtarışımı da filmde göstereceklermiş.</st></p>
      <p><st c="10258">Uzun boylu adamın anlattığı olaya kahkahalarla gülmeye başladık. </st><st c="10324">Derken neşeli bir hava doğdu. </st><st c="10354">Çingene karıları gelip fallarımıza baktı. </st><st c="10396">Bir başkası ayı oynattı. </st><st c="10421">Yine bir Çingene saz takımı geldi. </st><st c="10456">Kabataş İskelesinde “Bentler’e mi?” diye sorduğum zaman, “Şile’den başka yere gitmem!” diye tutturan kadın Çingene karılarının arasına katılıp bir güzel çiftetelli oynadı. </st><st c="10628">“Bentler’e mi gideceksiniz?” diye sorduğum için benimle kavga eden adam, göbek atmakta Çingene kızını bastırdı. </st><st c="10740">Kısacası, pek güzel eğlendik...</st></p>
      <p><st c="10771">İkindiye doğru bizi bir uyku bastırdı. </st><st c="10811">Arabaları Belgrat Ormanının içine, tenha biyere çektik ki, gürültü olmasın. </st><st c="10887">Kimisi arabaların içinde, kimisi ağaçların gölgesinde uykuya yattı.</st></p>
      <p><st c="10954">Tam içim geçerken bir kadın çığlığıyla sıçradım. </st><st c="11004">Önce rüya görüyorum sandım. </st><st c="11032">Rüya değil!.. </st><st c="11046">Öbür arkadaşlar da uyanmışlar.</st></p>
      <p><st c="11076">Hep birlikte ormanın içinde, sesin geldiği yere doğru yürüdük... </st><st c="11142">Bir de ne bakalım, altı erkek, bir körpe kızı perişan ediyorlar. </st><st c="11207">Kız bağırıyor:</st></p>
      <p><st c="11221">– Can kurtaran yok mu?</st></p>
      <p><st c="11244">Canavar gibi bir herif bağırmasın diye, kızın ağzına bir bez tıkıyor.</st></p>
      <p><st c="11314">– Ne yapıyorsunuz? </st><st c="11334">diye yürüdüm. </st></p>
      <p><st c="11348">O altı erkekten biri,</st></p>
      <p><st c="11369">– Film abi, film çeviriyoruz... </st><st c="11402">deyince, ben deminki hikâyeyi hatırlayıp durdum.</st></p>
      <p><st c="11450">Ben o zamana kadar film çekme makinesi görmemişim. </st><st c="11502">Sahiden makineye benzer bişey var ama, kamera dedikleri mi, yoksa başka bişey mi, bilmem... </st><st c="11594">Paslı bir gaz tenekesinin altına, üç ağaç dalından ayak yapmışlar. </st><st c="11661">Paslı gaz tenekesinin bir ucu delik.</st></p>
      <p><st c="11697">Hani sokaklarda alaminüt fotograf çekerler ya... </st><st c="11747">Fotograf makinesinin arkasındaki fotografçı, başını siyah bezle örter de kafasını makinenin içine sokar, işte öyle bir kamera. </st><st c="11874">Operatör, ceketini çıkarıp başına örtmüş, kafasını tenekeden içeri sokmuş. </st><st c="11949">Kız bağırıyor:</st></p>
      <p><st c="11963">– Canavarlar, namusuma tasallut ediyor!..</st></p>
      <p><st c="12005">Herifin biri, kudurmuş gibi, çırpınan kızı öpmeye çalışıyor. </st><st c="12067">Başka bir herif de kızın üstünü başını parçalamış, entarisini çıkarmaya uğraşıyor.</st></p>
      <p><st c="12149">Ben biraz sokulayım dedim, o altı kişiden biri,</st></p>
      <p><st c="12197">– Aman abi sokulma, filmi berbat edersin!.. </st><st c="12242">dedi. </st></p>
      <p><st c="12248">Bizim gruptan, biraz önce çiftetelli oynayan hanım,</st></p>
      <p><st c="12299">– Çok canlı bir film olacak!.. </st><st c="12331">dedi. </st></p>
      <p><st c="12337">Bizden bir erkek de,</st></p>
      <p><st c="12357">– Sansürün bu filme müsaade edeceğini sanmam... </st><st c="12406">dedi.</st></p>
      <p><st c="12411">– Neden?</st></p>
      <p><st c="12420">– Çok açık saçık baksana... </st></p>
      <p><st c="12449">Birisi de,</st></p>
      <p><st c="12459">– Hayatı hakikiye sahnesi... </st><st c="12489">dedi. </st><st c="12495">Bizde bu rezaletler çok olur.</st></p>
      <p><st c="12524">– Evet, realist bir film olacak...</st></p>
      <p><st c="12559">Ben doğrusu biraz kuşkulandım. </st><st c="12591">Ne kadar realist olursa olsun, bu kadarı da olmaz. </st><st c="12642">Çünkü, gözümüzün önünde kızı perişan ediyorlar. </st><st c="12690">Kız kombinezonla kaldı, çığlık çığlığa bağırıyor.</st></p>
      <p><st c="12739">Bir de rejisör var.</st></p>
      <p><st c="12759">Kız,</st></p>
      <p><st c="12764">– İmdat!.. </st><st c="12776">Taarruz ediyorlar!.. </st><st c="12797">diye bağırdıkça, o da kıza,</st></p>
      <p><st c="12824">– Daha çok bağır, daha çok bağır!.. </st><st c="12861">Canlı olsun!.. </st><st c="12876">diye bağırıyor.</st></p>
      <p><st c="12891">Kız ne kadar feryat etse, rejisör yine az buluyor:</st></p>
      <p><st c="12942">– Daha heyecanlı!.. </st><st c="12963">Bağır, bağır!.. </st><st c="12979">Yüksek, daha yüksek... </st><st c="13002">Sahiciymiş gibi...</st></p>
      <p><st c="13020">Rejisör, öbür artistlere de bağırıyor:</st></p>
      <p><st c="13059">– Saldırın ulan... </st><st c="13079">İyice yapışın...</st></p>
      <p><st c="13095">Kız birara ellerinden kurtulup kaçmak istiyor. </st><st c="13143">Rejisör davranıyor:</st></p>
      <p><st c="13162">– Yakalayın!.. </st><st c="13178">Yatırın yere!..</st></p>
      <p><st c="13193">Kızı çalıların içine atıyorlar. </st><st c="13226">Zavallı kız, çalı çırpıdan çizilip, dikenlerden berelenip kan içinde kaldı. </st><st c="13302">Kombinezonu da parça parça oldu.</st></p>
      <p><st c="13334">Rejisöre yaklaştım:</st></p>
      <p><st c="13354">– Bu ne biçim film makinesi?</st></p>
      <p><st c="13383">– Ne olacak abi, yerli malı, biz bu kamerayı burada yaptırdık. </st><st c="13447">Hükümetin dövizi olmadığından, dışarıdan makine getirtemedik...</st></p>
      <p><st c="13510">Bizim kadınlardan biri,</st></p>
      <p><st c="13534">– Çok heyecanlı, kanlı bir film! </st><st c="13568">dedi. </st></p>
      <p><st c="13574">Rejisör,</st></p>
      <p><st c="13582">– İnşallah Kan Festivaline göndereceğiz... </st><st c="13626">dedi. </st></p>
      <p><st c="13632">Kız bağırıyor:</st></p>
      <p><st c="13646">– Namusum elden gidiyor! </st></p>
      <p><st c="13672">Rejisör de ona bağırıyor:</st></p>
      <p><st c="13697">– Bağır kızım, daha bağır... </st><st c="13727">Olmadı, daha yüksek bağıracaksın... </st><st c="13763">Sanki sahiden namusun gidiyormuş gibi... </st><st c="13804">Bağır!..</st></p>
      <p><st c="13812">Kız bağırıyor:</st></p>
      <p><st c="13827">– Beni mahvediyorlar!.. </st></p>
      <p><st c="13852">Rejisöre,</st></p>
      <p><st c="13861">– Filmin adı ne? </st><st c="13879">diye sordum,</st></p>
      <p><st c="13891">– “Zavallı Necla!” dedi.</st></p>
      <p><st c="13916">Zavallı Necla’yı sürüklüyorlar. </st><st c="13949">Birara film o kadar realist yada natüralist olmaya başladı ki, her ne kadar bu sahneleri hepimiz görmek istiyorduysak da, aramızda çocuklar, kadınlar olduğu için ayıp olacak... </st><st c="14126">Uzun boylu arkadaşımız,</st></p>
      <p><st c="14149">– Haydi artık gidelim!.. </st><st c="14175">dedi.</st></p>
      <p><st c="14180">Zavallı Necla’yı sürükleye sürükleye ormanın içine götürdüler. </st><st c="14244">Gördüğümüz filmin heyecanıyla uykumuz kaçmıştı. </st><st c="14292">Yeniden içmeye başladık. </st><st c="14317">Aradabir, Zavallı Necla’nın feryadı bize kadar geliyor:</st></p>
      <p><st c="14372">– İmdat!.. </st><st c="14384">Taarruz ediyorlar!..</st></p>
      <p><st c="14404">Ses kesiliyor. </st><st c="14420">Az sonra kızın feryadı yine duyuluyor. </st></p>
      <p><st c="14459">Üç kişi önümüzden koşarak, Zavallı Necla’nın imdadına gidiyordu, onları durdurduk:</st></p>
      <p><st c="14541">– Bişey yok, bişey yok... </st><st c="14568">Film çeviriyorlar... </st></p>
      <p><st c="14589">Adamlar,</st></p>
      <p><st c="14597">– Biz de bir aile faciası sandık... </st><st c="14634">dediler, dönüp gittiler.</st></p>
      <p><st c="14658">O gün çok eğlendik. </st><st c="14679">Geç vakit Bentler’den döndük. </st><st c="14709">Ertesi gün bir de gazeteye baktım ki, Bentler’de film çeviren altı erkeğin resmi: “Otomobille kaçırdıkları bir genç kızın Belgrat Ormanlarında namusuna tecavüz eden altı canavar tutuklandı.”</st></p>
    </section>
  <div id="charCountTotal" value="14899"></div></body>
</html>
