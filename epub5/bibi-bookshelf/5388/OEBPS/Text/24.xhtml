<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>YİRMİ İKİ</title>
</head>

<body>
  <p class="h11"><br /></p>

  <h2 class="h11" style="text-align: center;">YİRMİ ÜÇ</h2>

  <p><br /></p>

  <p>Gilchrist içeri girerken Johnson Rudd başını kaldırıp baktı;</p>

  <p>Doktor:</p>

  <p>— “Aşağıda yüz yaşına yaklaşmış gibi görünen yaşlıca bir hanımefendi var” dedi. “Sizi görmek istiyor. Ne kadar olmaz dediysem dinletemedim. Yerinizde olsam kendisiyle görüşürdüm.”</p>

  <p>Johnson Rudd oturduğu masanın başından başını kaldırıp baktı. Yüzü bembeyaz ve sinirleri de çok gergindi.</p>

  <p>— “Delirmiş mi ne?”</p>

  <p>— “Hayır. Bilâkis, aklı tamamen başında.”</p>

  <p>— “Ama neden kalkıp ta onu... ah, peki, peki... yollayın gelsin. Ne önemi var artık?”</p>

  <p>Gilchrist onun sözlerini başıyla tasdik etti, sonra odadan çıktı.</p>

  <p>Johnson Rudd kapıdan içeriye girmiş, kendisine doğru yürüyen ince yapılı yaşlıca hanımefendiye biraz da hayretle bakarak masasından kalktı:</p>

  <p>— “Beni mi görmek istediniz?” diye sordu. “Size ne gibi bir yardımım dokunabilir?”</p>

  <p>Mis Marple:</p>

  <p>— “Karınızın ölümüne çok üzüldüm” dedi. “Bu ölümün sizin için de büyük bir elem kaynağı olduğunu görüyorum. Çok zarurî olmasaydı kat'iyyen sizi rahatsız etmeye kalkışmaz veya gelip size baş sağlığı dilemezdim, bunu da iyice bilmenizi isterim. Fakat masum bir insanın daha fazla ıstırap çekmemesi için muhakkak surette aydınlatılması gereken şeyler var, onun için geldim.”</p>

  <p>— “Masum biri mi? Ne demek istediğinizi anlayamıyorum.”</p>

  <p>Mis Marple:</p>

  <p>— “Bahis konusu şahıs Arthur Badcock'tur” dedi. “Şu dakikada polis karakolunda, sigaya çekiliyor.”</p>

  <p>— “Karımın ölümü yüzünden mi sigaya çekiliyor? Ama bu saçma, son derece saçma bir şey. Arthur Badcock bizim evimizin yanından bile geçmedi. Karımı tanımazdı bile.”</p>

  <p>Mis Marple:</p>

  <p>— “Zannedersem Arthur Badcock karınızı tanıyordu” dedi. “Bir zamanlar onunla evliydi.”</p>

  <p>— “Arthur Badcock mu? Ama... o... o.. Heather Badcock'un kocasıydı. Ufak... ufak bir... hata!...” gayet nâzik bir af diler gibi bir edayla konuşuyordu. “Hata yapmıyor musunuz?”</p>

  <p>Mis Marple:</p>

  <p>— “Arthur Badcock her ikisiyle de evlenmişti” dedi. “Karınız çok genç yaşta, henüz beyaz perdeye geçmeden evvel onunla evlenmişti.” .</p>

  <p>Johnson Rudd, “Böyle şey olamaz!” der gibi başını salladı,</p>

  <p>— “Karım ilk izdivacında Alfred Beadle adında biriyle evlenmişti. Beadle da emlâk işleriyle uğraşıyordu. Mizaçları birbirlerine uymamış, evlendikten çok az bir zaman sonra da ayrılmışlar.”</p>

  <p>— Mis Marple:</p>

  <p>— “Öyleyse Alfred Beadle ismini Arthur Badcock'a çevirmiş” dedi. “Badcock şimdi burada da emlâk işleriyle meşgul oluyor.”</p>

  <p>— “Bana verdiğiniz bu haber son derece enteresan.”</p>

  <p>— “Hiçbir şeye romantik bir hava vermediğime veya hayâl falan kurmadığıma sizi temin ederim. Size söylediğim şey gerçeğin tam ifadesidir. Ufak kasabalarda böyle şeyler çok çabuk duyulur, bilirsiniz. Şehirlerde ise daha uzun zaman alır.”</p>

  <p>Rudd: “Vallahi” diye oyalandı. Ne diyeceğini bilemiyordu, sonra vaziyeti olduğu gibi kabullendi. “Peki, sizin için ne gibi bir şey yapmamı istiyorsunuz, Mis Marple?” diye sordu.</p>

  <p>— “Mümkünse, köşkte ziyafet verdiğiniz gün sizin ve karınızın misafirleri karşıladığınız merdiven başına çıkmak ve orada durmak istiyorum” dedi.</p>

  <p>Johnson Rudd ona çabucak şüpheli bir nazar atfetti. Yoksa, bu kadın da sansasyon peşinde koşan biri miydi? Fakat Mis Marple'ın yüzündeki ifade ciddî ve gayet soğukkanlıydı.</p>

  <p>Rudd: “Neden olmasın, tabii” dedi. “Madem istiyorsunuz. Benimle gelin.”</p>

  <p>Öne geçerek Mis Marple'ı merdiven başına götürdü, sonra üst baştaki sahanlıkta yanyana durdular.</p>

  <p>Mis Marple:</p>

  <p>— “Bantry'lerin burada oturdukları günlerden sonra köşkte bir hayli tadilât yaptırmışsınız” dedi. “Bu hoşuma gitti. Şimdi, müsaade edin de şöyle etrafıma bir bakayım. Masalar şuralarda duruyordu, tahmin ederim. Siz ve eşiniz de herhalde burada durmaktaydınız...”</p>

  <p>— “Burada karım duruyordu.” Rudd, ona karısı Marina Gregg'in ziyafet günü misafir karşılamak gayesiyle ayakta beklediği yeri gösterdi. “Misafirler şu merdivenden yukarı çıkıyorlardı. Karım her biriyle el sıkışıyor, sonra onları bana havale ediyordu.”</p>

  <p>Mis Marple: “Eşiniz burada duruyordu” dedi.</p>

  <p>Sonra bir, iki adım atarak ziyafet günü Marina Gregg'in durmuş olduğu yerde durdu. Hiç kımıldamadan bir zaman orada son derece sakin bir vaziyette kaldı. Johnson Rudd onu gözetliyordu. Bir hayli hayret içindeydi, fakat ayni zamanda meraklanmıştı da. Mis Marple sanki sallıyormuş gibi sağ elini hafifçe yukarı kaldırdı, sonra sanki aşağıdan çıkanları görmek istermişçesine merdivenden aşağı baktı. Sonra bakışlarını dimdik tam karşıya çevirdi. Merdivenin tam yarı yerinde, duvarda kocaman bir tablo, ünlü İtalyan ressamının bir tablosunun kopyası asılıydı. Tablonun her iki tarafında daracık pencereler vardı, bir tanesi bahçeye, diğeri de tavlaların nihayetine ve rüzgâr istikametini gösteren saç horozdan tarafa bakıyordu. Fakat Mis Marple bunların hiçbirine bakmıyordu. Gözleri doğrudan doğruya tabloya dikilmişti.</p>

  <p>Mis Marple:</p>

  <p>— “Tabii, insan ilk defasında daima doğrusunu işitir” dedi. “Mrs, Bantry bana karınızın o ziyafet günü şu tabloya hayretle baktığını ve “donakaldığını” söylemişti.” Tablodaki Madonna'nın al kırmızı ve mavi elbiselerine baktı. Madonna başını hafifçe geriye atmış, kolları arasında tutarak havaya kaldırdığı mukaddes yavrusuna gülerek bakıyordu. Mis Marple: “Bu Giacomo Bellini'nin meşhur “Gülen Madonnası' dır” dedi. “Dinî bir havası var, fakat ayni zamanda da bebeğiyle birlikte mes'ut bir anneyi gösteriyor, öyle değil mi, Mr. Rudd?”</p>

  <p>— “Vallahi aşağı yukarı öyle.”</p>

  <p>Mis Marple:</p>

  <p>— “Şimdi anlıyorum” dedi. “Şimdi her şeyi çok iyi anlıyorum. Mesele son derece basit, değil mi?” Bunları sorarken Rudd'a baktı.</p>

  <p>Aşağıdaki kapının zili çaldı.</p>

  <p>Johnson Rudd: “Hayır, anlayamıyorum” dedi. “Hiç anlamıyorum.” Merdivenden aşağıya baktı. Alt kattan bir takım sesler geliyordu.</p>

  <p>Mis Marple: “Bu ses yabancı değil” dedi. “Müfettiş Craddock'un sesi, değil mi?”</p>

  <p>— “Evet, Müfettiş Craddock zannederim.”</p>

  <p>— “O da sizi görmek istiyordu. Şayet yanımıza gelirse darılmazsınız, değil mi?”</p>

  <p>— “Neden darılayım? Sizin faraziyelerinizle mutabık olsa da, olmasa da...”</p>

  <p>Mis Marple:</p>

  <p>— “Bana kalırsa benim faraziyelerimi benimseyecektir” dedi. “Artık kaybedilecek fazla vaktimiz yok, değil mi?? Her şeyin nasıl cereyan etmiş olduğunu anlamamız gereken ana süratle yaklaşıyoruz.”</p>

  <p>Johnson Rudd: “Bunun basit bir şey olduğunu söylemiştiniz demin zannederim” dedi.</p>

  <p>Mis Marple: “O kadar basit ki, insanın onu kavrayabilmesi imkânsızdı” dedi.</p>

  <p>Tam o anda evin yeni uşağı; bir, iki saniye sonra Dermott Craddock merdivenden yukarı çıktı.</p>

  <p>Mis Marple'ı görünce: “Siz buradasınız ha?” dedi. “Buraya nasıl gelebildiniz?”</p>

  <p>Mis Marple: “İnch'in arabasıyla geldim” dedi.</p>

  <p>Mis Marple'ın hemen arka tarafında bulunan Johnson Rudd derin bir merak içinde eliyle hafif hafif alnına vurup duruyordu. Dermott Craddock başını salladı.</p>

  <p>Mis Marple: “Mr. Rudd'la konuşuyorduk” dedi.</p>

  <p>Mis Marple:</p>

  <p>— “Öyleyse rahatça konuşmamızda bir mahzur yok” dedi. “Tabii, konuşmak için bir odaya da çekilebiliriz, fakat ben burada konuşmayı tercih ederim. Burada o ilk hâdisenin cereyan ettiği yerde bulunuyoruz ki, burada durunca her şeyi anlamamız çok daha kolay olur.”</p>

  <p>Johnson Rudd: “Burada verilen ziyafet gününden, Heather Badcock'un zehirlendiği günden bahsediyorsunuz zannederim” dedi.</p>

  <p>Mis Marple:</p>

  <p>— “Evet” diye cevap verdi. Yani insan bu sahneye ve olanlara muayyen bir açıdan bakınca her şey son derece basit görünüyor demek istiyorum. Her şeyi Heather Badcock'un mizacı tâyin etti, rotayı onun mizacı çizdi. Heather'in başına er veya geç bir gün öyle bir iş gelmesi ihtimâli mutlaktı tabii.”</p>

  <p>Rudd:</p>

  <p>— “Ne demek istediğinizi anlayamıyorum” dedi. “Daha doğrusu hiçbir şey anlamıyorum.”</p>

  <p>— “Evet, durumu biraz izah etmek lâzım. Anlıyorsunuz ya, ahpabım Mrs. Bantry -ki o gün buradaydı- burada sahneyi bana tarif etti, gençliğimde çok tutulan bir şiirden bir beyit söyledi. Beyit o canım Lord Tennyson'un “Leydi Shalott” adlı şiirindendi.” Sesinin tonunu biraz yükseltti:</p>

  <p>“Ayna bir baştan ötekine kırıldı.</p>

  <p>Leydi Shalott</p>

  <p>“Lanet benim üzerime” diye haykırdı.</p>

  <p>— “Mrs. Bantry buradaki facia sahasından önce faciayı görmüştü veya gördüğünü sanmıştı. Aslında ise şiir hatırında yanlış kalmış, çünkü lanet yerine kıyamet dedi... Belki de mevcut şartlar altında daha iyi bir kelime bu. Mrs. Bantry, karınızı Heather Badcock'la konuşurken gördü ve Heather Badcock'un karınıza hitap ettiğini gördü, sonra karınızın yüzünde o kıyamet habercisi bakışı gördü.”</p>

  <p>Rudd: “Bu bahsi daha evvelce de birçok defalar tekrarlamamış mıydık?” dedi.</p>

  <p>Mis Marple:</p>

  <p>— “Evet, ama bir kere daha tekrarlamamız gerekiyor” dedi. “Karınızın yüzünde o ifade vardı ve o anda da Heather Badcock'a değil, şu tabloya bakıyordu. Ellerinin arasında tuttuğu yavruyu havaya kaldırmış, kahkahalarla gülen, mes'ut anneye. Hatâ şuradaydı ki, Marina Gregg'in yüzündeki ifade kıyamet habercisi bir ifade olmasına rağmen, yaklaşan kıyamet onun kıyameti değildi. Kıyamet Heather Badcock'un başına kopacaktı. Heather çok seneler önce olmuş bir vak'adan bahsetmeye ve böbürlenmeye başladığı anda kendi ölüm emrini kendi elleriyle imzalamıştı.”</p>

  <p>Dermott Craddock:</p>

  <p>— “Biraz daha açık konuşabilir misiniz?” dedi.</p>

  <p>Mis Marple ondan tarafa döndü:</p>

  <p>— “Tabii, konuşurum. Bu anlatacağım husus hakkında siz hiçbir şey bilmiyorsunuz. Bilemezdiniz, çünkü Heather Badcock'un aslında Marina Gregg'e söylemiş olduğu sözleri kimse size nakletmedi.”</p>

  <p>Dermott:</p>

  <p>— “Ama bana anlattılar.” diye itiraz etti. “Hem de kaç defa başından sonuna kadar naklettiler. Kaç kişi ifade verdikleri sırada onun sözlerini tekrarladı.”</p>

  <p>Mis Marple: “Evet, tekrarladılar” dedi, “fakat bilmiyorsunuz, çünkü Heather Badcock anlatmadı size onu.”</p>

  <p>Dermott: “Ben hâdise yerine geldiğimde ölmüş olduğu için bana tabiatiyle anlatamazdı” dedi.</p>

  <p>Mis Marple:</p>

  <p>— “Tabii” diye onun sözlerini tasdik etti. “Sizin bütün bildiğiniz, onun vaktiyle hasta olduğundan ve hasta olmasına rağmen yatağından kalkıp Marina Gregg'in gelişi şerefine verilen bir ziyafete gittiğinden ve orada Marina ile tanışıp onunla konuştuğundan ve kendisinden bir imza istediğinden ve Marina Gregg'in de ona istediği imzayı verdiğinden ibaretti.”</p>

  <p>Craddock, hafif tertip sabırsızlıkla:</p>

  <p>— “Biliyorum” dedi. “O fasılları hep dinledim.”</p>

  <p>Mis Marple:</p>

  <p>— “Fakat asıl mühim bir cümleyi dinlemediniz” dedi, “çünkü kimse onun önemini idrâk etmedi. Heather Badcock, Marina Gregg geldiğinde hasta yatmakta olduğunu... hastalığının da Alman kızamığı olduğunu söylemişti.”</p>

  <p>— “Alman kızamığı mı? Ne alâkası var o hastalığın bahsimizle?”</p>

  <p>Mis Marple:</p>

  <p>— “Aslına bakacak olursan çok hafif bir hastalıktır” dedi. “Hattâ insan o hastalığı geçirmekte olduğunu bile pek farketmez. Ciltte hafif bir kırmızılık peyda olur, ama bu kırmızılığı pudrayla gizlemek mümkündür, bir parça ateş yükselir, fakat fazla değil. İnsan kendini istediği anda evinden dışarı çıkıp insanlar arasına karışabilecek kadar iyi hisseder. Tabii, bütün bunları tekrarlamaktan kastım Alman kızamığının insanların pek üzerinde durmadıkları bir hastalık olduğunu anlatmaktan ibaret. Meselâ, Mrs. Bantry konuşurken, Heather Badcock'un sadece hasta olup yatağa düşmüş olduğunu söyledi ve onun hastalığının da su çiçeği olduğunu anlattı. Mr. Rudd ise ayni konuşmayı naklederken onun gribe yakalanmış olduğunu söyledi, ama tabii onu kasten grip diye nakletti. Bana gelince, ben, Heather Badcock'un Marina Gregg'e hastalığının Alman kızamığı olduğunu söylediğini ve buna rağmen yatağından kalkarak onu görmeye gelmiş olduğunu anlattığını biliyorum. Ve bütün bu muammanın düğümü de işte burada çözülüyor, çünkü malumunuz üzere, Alman kızamığı son derece bulaşıcı bir hastalıktır. İnsandan insana kolayca geçebilir. Ayrıca bu hastalığın da hatırlamanız gereken başka bir özelliği vardır. Bir kadın... şey...” Mis Marple müteakip kelimeyi son derece mahcup bir edayla söyledi, “... hamileliğin ilk dört ayı içinde bu hastalığa yakalanırsa hastalık çocuk üzerinde çok kötü tesirler yapabilir. Ana karnındaki bir çocuğun kor veya aklî melekeleri zayıf olarak doğmasına sebep olabilir bu kızamık.”</p>

  <p>Johnson Rudd'a döndü:</p>

  <p>— “Yanılmıyorsam, Mr. Rudd, eşiniz aklî melekeleri bozuk bir bebek dünyaya getirmiş ve bunun üzerine de geçirdiği şoktan hiçbir zaman tam olarak kurtulamamıştı. Bütün ömrü boyunca hep bir bebek istemiş ve nihayet o bebek doğduğu zaman da müthiş bir facia cereyan etmişti. Bu faciayı eşiniz hiçbir zaman unutamadı, onu unutmasına hiçbir zaman müsaade edilmedi ve tıpkı kanserli bir yara gibi o facia da bir fikri sabit seklinde hep için için onu kemirdi, durdu.”</p>

  <p>Johnson Rudd:</p>

  <p>— “Çok doğru bu” dedi. “Marina gebeliğinin ilk aylarında Alman kızamığına yakalandı. Bunun üzerine, kendisini muayene eden doktor yavrusunun aklî melekelerinin bozuk doğmasının bu kızamık yüzünden olduğunu söyledi. Yoksa çocuğun aklî durumunda bozukluk olması annesinden veya babasından tevarüs edilmiş veya ona benzer bir şey değildi. Doktor ona bunu söyleyerek kendisine yardım etmek istedi, ama bunun ona pek bir yardımı olduğunu sanmıyorum. Bu hastalığı nasıl, ne zaman veya kimden kapmış olduğunu da hiç bir zaman anlayamadı.”</p>

  <p>Mis Marple:</p>

  <p>— “Cidden öyle” dedi. “Bunu hiç bir zaman anlayamadı. Ta o ziyafet günü öğleden sonra tamamen yabancısı olduğu bir kadın gelip şu merdivenden yukarıya çıkarak kendisine hakikati söyleyene kadar... Hem dahası var. Üstelik kadın yapmış olduğu şeyi ona âdeta gururla anlattı. Cildindeki kırmızılıkları makyajla gizleyerek yatağından hasta hasta kalkarak, çok beğendiği yıldızı görmeye gidip ondan bir de hâtıra imzası almaya muvaffak oluşunu büyük bir metanet ve cesaret eseri zannediyordu. Bütün hayatı boyunca herkese böbürlenerek anlatmıştı muhakkak bu hikâyeyi. Heather Badcock'un kötü bir niyeti yoktu. Hayatında hiçbir zaman kimseye kötülük etmeyi hatırından geçirmemişti, fakat şurası da muhakkak ki, Heather Badcock (ve benim eski dostum Alison Wilde gibileri) müşfik olmadıkları için değil -çünkü gerçekten altın kalplidirler- fakat gösterdikleri ilginin başka insanlar üzerinde nasıl bir tesir yapabileceğini hesaplamadıkları için, başkalarına çok büyük kötülükler edebilirler. Heather yaptığı bir hareketin kendi için ne mâna ifade ettiğini daima düşünür, fakat onun başka biri için nasıl bir mâna ifade edebileceğini bir saniyecik dahi aklından geçirmezdi.”</p>

  <p>Mis Marple başıyla bu sözleri kibarca tasdik etti:</p>

  <p>— “Yani anlıyorsunuz ya, sırf kendi mazisine ait basit bir hâdise yüzünden öldü. O anın Marina Gregg için ne demek olduğunu tahayyül etmelisiniz. Mr. Rudd vaziyeti çok iyi anlıyor sanırım. Marina, kurbanı olduğu bu facianın sebebi olan meçhul şahsa karşı yıllarca sonsuz bir kin ve nefretle dolu olarak yaşamıştı. Sonra birdenbire o meçhul şahsiyetle burada, şu merdiven başında yüzyüze geliverdi. Üstelik o şahsın şen, mesut ve kaygusuz bir insan olması Marina'yı deliye çevirdi. Bu kadarına dayanamadı. Şayet sükûnet bulacak, veya teskin edilebilecek kadar vakit olsaydı, belki netice bambaşka olurdu... ama Marina kendisine böyle şeyler için hiç vakit bırakmadı. Saadetine engel olmuş, yavrusunun zekâsını ve sağlığını zedelemiş olan kadın karşısındaydı. Onu cezalandırmak istedi. Onu öldürmek istedi. Ve ne yazıktır ki, onu öldürmek için de hemen elinin altında bir vasıta vardı. Marina yanında o çok iyi bilinen ilâçtan, Calmo'dan bol miktarda taşırdı. Zehirli olduğu için alınırken çok dikkat edilmesi gereken bir ilâçtı Calmo, fazla alındığı takdirde çok tehlikeli olabilirdi. Marina zihninden geçen cinayet hazırlığını çok kolayca yaptı. İlâcı kimseye sezdirmeden kendi kokteylinin içine döktü. Etraftan tesadüfen onun kendi kadehine ilâç koyduğunu gören olduysa bile bu kimsenin dikkatini çekmemişti, çünkü etrafındakiler onun sinirlerini teskin için ikidebir el altında bulunan herhangi bir mayin içine o ilâçtan koyduğunu kimbilir kaç defa görmüşlerdi. Bu yüzden dikkat bile etmediler onun hareketlerine. Yalnız bir tek şahsın onu görmüş olması mümkündü, fakat bunu da pek sanmıyorum. Mis Zielinski bana kalırsa onun içkisine ilâç koyduğunu görmedi, onunki sadece bir tahminden ibaretti. Marina Gregg kokteyl kadehini masanın üzerine bıraktı, sonra Heather Badcock'un koluna öylesine kurnazca bir şekilde dokundu ki, Heather Badcock elindeki içkiyi elbisesinden aşağıya döktü. İşte muamma unsuru hâdiseye bu noktada karıştı. Buna da sebep o anda hâdiseyi görenlerin sıfatları yerinde kullanmayı bir türlü becerememeleridir.”</p>

  <p>Sonra Dermott'a döndü:</p>

  <p>— “Bu, bana o size anlattığım oda hizmetçisini o kadar hatırlatıyor ki” diye ilâve etti. “Ben sadece o bahiste Gladys Dixon'un Cherry'ye söylediklerini dinledim. Ki o sözler de Heather Badcock'un elbisesinin üzerine dökülmüş kokteylin o elbisenin kumaşını lekelemiş olması dolayısiyle bir endişeyi ifade ediyordu. Gladys Dixon'a en garip gelen, Heather Badcock'un içkiyi elbisesinin üzerine bile bile dökmüş olduğunu söylemesiydi. Fakat Gladys'in bu hâdiseyi anlatırken “o” diye bahsettiği Heather Badcock değil Marina Gregg'ti. Yani Gladys, Marina'nın, Heather'in içkisi, onun elbisesinin üzerine kasten döktürmüş olduğunu görmüştü. Gladys, “Onu kasten yaptı” diyordu. Yani Marina, Heather'in koluna kasten çarpıp onu sallamış. Bir kaza falan eseri de değil bu, çünkü ciddî bir karar sonunda yapmış bunu. Bildiğimiz bir husus varsa, o da Marina'nın anlattığımız hâdise esnasında Heather'in hemen yanıbaşında durmakta olmasıdır, çünkü içki döküldükten sonra bir bezle hem Heather'in elbisesini, hem kendi elbisesini bizzat silmiş, sonra da kendi içkisini Heather'in eline tutuşturmuş.” Mis Marple sözünün burasına gelince, düşünceli, “Gerçekte tasarlanmış bir cinayetten başka bir şey değildi bu” dedi. “Çünkü bu cinayet bir anda verilen bir karar üzerine ve hiç düşünmeden, tereddütsüz işlendi. Marina, Heather Badcock'un ölmesini istiyordu. Birkaç dakika sonra da Heather Badcock ölmüş bulunuyordu. Belki de yaptığı şeyin ne derece ciddî bir şey olduğunun farkında bile değildi. Ne tehlikeli bir oyun oynadığının ilk anda farkında değildi. Fakat az sonra ne yapmış olduğunu anladı. Müthiş bir korkuya kapıldı. Birinin kendisini kadehine zehirli ilâç koyarken, sonra Heather'in kolunu kasten sarsarken görmüş olmasından ve o şahsın meydana çıkıp ta kendisini Heather Badcock'u zehirlemekle itham etmesinden korktu. Bu çıkmazdan kurtulmak için bir tek çâre gördü. Cinayetin kendisini öldürmek için tertiplenmiş olduğunda, asıl kurbanın kendi olduğu hususunda ısrar etmek. O fikri ilk defa doktoruna söyledi. Ve doktora bu sözlerini kocasına duyurmamasını tenbihledi, çünkü kocasını böyle bir oyunla aldatmaya imkân olmadığını biliyordu. Ondan sonra da şüpheyi kendisinin üzerinden başka tarafa çekebilmek için akıllara durgunluk verecek şeyler yaptı. Kendisine hitaben güya asıl katil tarafından kaleme alınmış süsünü verdiği bir takım tehdit mektupları hazırladı, sonra onları kimsenin göremiyeceği yerlerde ve hiç beklenmedik zamanlarda bulduğunu söyledi. Stüdyoda bir gün kasten kendi kahve fincanına zehir koydu. Yaptığı şeyler çok basittti fakat ancak vaziyete onun açısından bakan biri durumu anlayabilirdi. Yalnız bir tek kişi onun bütün bu çevirdiği oyunları biliyordu.”</p>

  <p>Mis Marple başını çevirerek Johnson Rudd'a baktı.</p>

  <p>Mr. Rudd:</p>

  <p>— “Bu anlattıklarınız, tabii, muhayyilenizin eseri olan faraziyelerden ibaret.” dedi.</p>

  <p>— “İsterseniz bu anlattıklarımı siz faraziye sayabilirsiniz” dedi, “fakat hakikati söylemekte olduğumu gayet iyi biliyorsunuz, değil mi, Mr. Rudd? Biliyorsunuz, çünkü Marina'nın oynadığı oyunu ilk başındanberi biliyordunuz. Biliyordunuz, çünkü o Alman kızamığı hastalığının bahsini duydunuz. Fakat karınızı neden ve kimden ve ne derece korumanız gerektiğini bilemediniz. Bunun, sadece bir cinayeti örtbas etmek, pekâlâ kendi ölümüne kendi sebep olmuş diyebileceğiniz bir kadının ölümünü örtbas etmekten ibaret olmadığını, asıl meselenin çok daha büyük olduğunu düşünmediniz. Fakat o ilk ölüm vakasını daha başka ölüm vakaları takip etti... Guiseppe öldürüldü, evet Giuseppe bir şantajcıydı, fakat ne olursa olsun bir insandı nihayet. Onu Ella Zielinski'nin ölümü takip etti. Ki o kızcağıza da hayli düşkündünüz yanılmıyorsam. Onları Marina öldürdü. Yine de siz Marina'yı korumak için her çılgınlığı yapacak haldeydiniz. Onun etrafa daha fazla zarar vermesini önlemek için ne mümkünse yapmaya karar verdiniz. Bütün istediğiniz onu sağ salim buralardan uzaklarda bir yere götürebilmekten ibaretti. Başka bir şey olmaması için onu devamlı surette göz altında tutuyordunuz.”</p>

  <p>Mis Marple durakladı, sonra Johnson Rudd'a biraz daha yaklaşarak elini nâzik bir hareketle onun kolunun üzerine koydu:</p>

  <p>— “Sizin hesabınıza son derece müteessirim” dedi. “Cidden çok müteessirim. Ne kadar acı çektiğinizi biliyorum. Marina'yı çok seviyordunuz, değil mi?”</p>

  <p>Rudd yüzünü hafifçe öbür tarafa çevirdi:</p>

  <p>— “Bunu” dedi, “artık bilmeyen yok zannederim.”</p>

  <p>Mis Marple, nazikâne:</p>

  <p>— “Fevkalâde güzel bir kadındı” dedi. “Pek az insanda bulunabilen bir meziyete sahiptir. Sevmesini ve nefret etmeyi bilen bir kadındı, fakat muvazenesiz bir kadındı. Gerçekten Marina, maziyi bir türlü unutamıyordu. Geleceği göremiyor, Onu yalnız hayâl ettiği gibi görüyordu. Marina büyük bir artist, harikulade güzel, fakat son derece bedbaht bir kadındı. O çevirdiği filmde İskoçya Kraliçesi Mary'yi ne harikulade canlandırmıştı. Onu ömrüm oldukça unutamıyacağım.”</p>

  <p>Merdivende birdenbire Çavuş Tiddler göründü.</p>

  <p>Müfettiş Craddock'a:</p>

  <p>— “Affedersiniz, efendim” dedi, “sizinle bir dakika görüşebilir miyim?”</p>

  <p>Craddock ondan tarafa döndü; sonra Johnson Rudd'a bakarak:</p>

  <p>— “Hemen döneceğim.” dedi, sonra merdivene doğru yürüdü.</p>

  <p>Mis Marple onun ardından:</p>

  <p>— “Zavallı Arthur Badcock'un bu işlerle hiçbir ilgisi yoktu, bunu unutmayın” diye seslendi. “Arthur köşkteki ziyafete senelerce evvel evlenmiş, fakat çok geçmeden kaybetmiş olduğu genç kızı uzaktan olsun görmek hevesiyle gelmişti. Marina'nın onu tanımadığını da söylemeliyim.” Sonra Rudd'a döndü: “Tanıdı mı yoksa?”</p>

  <p>Rudd “hayır” mânasında başını salladı:</p>

  <p>— “Tanıdığını sanmıyorum. Bana bu konuda tek kelime dahi söylemedi.” Düşünceli bir ifadeyle, “başka bir yerde ve zamanda da karşılaşmış olsalardı onu tanımazdı” diye de ilâve etti.</p>

  <p>Mis Marple:</p>

  <p>— “Muhtemelen tanımazdı” dedi. “Ne olursa olsun, Arthur Badcock hiç bir zaman onu öldürmeyi aklından geçirmedi. Tamamen masumdur.” Sonra merdivenden inmekte olan Dermott Craddock'un ardından: “Bunu unutmayın.” diye de ilâve etti.</p>

  <p>Craddock:</p>

  <p>— “Mr. Badcock için hiç bir tehlike bahis konusu değil” dedi. “sizi temin ederim. Fakat Mis Marina Gregg'in ilk kocası olduğunu öğrendiğimiz zaman tabiatiyle kendisini sorguya çektik. Onun için sen kendini hiç üzme, Jane Teyze” diye hafifçe mırıldandı, sonra hızla daha hızla merdivenden aşağı indi.</p>

  <p>O zaman Mis Marple, Johnson Rudd'a döndü. Rudd, bakışları çok uzaklarda, âdeta şaşalamış gibi merdiven başında duruyordu.</p>

  <p>Mis Marple:</p>

  <p>— Şimdi onu görmeme müsaade eder misiniz?” dedi.</p>

  <p>Johnson Rudd bir, iki dakika tereddüt etti, sonra başıyla müspet bir işaret yaptı.</p>

  <p>— “Evet, onu görebilirsiniz... Onu... o kadar iyi anlamışsınız</p>

  <p>Döndü, Mis Marple da onu takip etti.</p>

  <p>Rudd, Mis Marple'ın önünden büyük yatak odasına girdi, sonra perdeleri hafifçe yana çekti.</p>

  <p>Marina Gregg, muazzam bir istiridyeyi andıran karyolasının ortasında bir inci gibi yatıyordu... gözleri kapalı, elleri de göğsünün üzerinde çaprazlanmıştı.</p>

  <p>Mis Marple, “Leydi Shallott kendisini Camelot'dan aşağı ötelere götüren kayığın içinde de nasıl yatıyorduysa öyle yatıyor” diye düşündü. Ve şurada, yanıbaşında duran kaba hatlı, çirkin suratlı erkek te pekâlâ modern bir Sir Lancelot sayılabilirdi.</p>

  <p>Mis Marple, nazikâne: “Marina fazla miktarda ilâç alarak hayatına kıymakla çok akıllıca bir iş yaptı” dedi. “Onun için geri kalan tek kurtuluş çâresi ölümdü. Evet... En akıllıca işi yaptı fazla miktarda ilâç almakla... yoksa... biri vermiş olabilir mi ona ilâcı?”</p>

  <p>Johnson Rudd'un gözleri Mis Marple'ın gözlerine dikildi, fakat hiç bir şey söylemedi.</p>

  <p>Sonra kesik kesik konuşmaya başladı: “Marina... o kadar güzeldi... ve o kadar ıstırap çekti ki...”</p>

  <p>Mis Marple bakışlarını tekrar yatağın üzerinde hareketsiz yatan vücuda çevirdi.</p>

  <p>Sonra o şiirin son mısralarını hafifçe mırıldandı:</p>

  <p>“Ve ‘çok güzel bir cehresi var’ dedi.</p>

  <p>Tanrı ona bütün zarafetini vermiş. Huzur içinde yatsın Leydi Shallott.”</p>

  <p class="p2">SON</p>
</body>
</html>
