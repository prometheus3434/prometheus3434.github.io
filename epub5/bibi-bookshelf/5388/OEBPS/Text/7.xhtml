<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>ALTI</title>
</head>

<body>
  <p class="h11"><br /></p>

  <h2 class="h11" style="text-align: center;">ALTI</h2>

  <p><br /></p>

  <p>Mrs Knight kahvaltı tepsisini Mrs Marple'in yatağının baş ucundaki masanın üzerine koyarken: “Bu sabah nasılsınız bakalım?” diye sordu. “Bakıyorum, perdeler açılmış bile.”</p>

  <p>— “Evet. Ben açtım perdeleri. Siz de benim yaşıma gelince sabah uykusunu unutacaksınız.”</p>

  <p>Mrs Knight: “Yarım saat önce Mrs. Bantry telefon etti” dedi. “Sizinle konuşmak istedi, fakat kendisine kalkıp kahvaltınızı ettikten sonra aramasını söyledim. Sabahın o saatinde, daha bir fincan çayınızı içmeden sizi rahatsız edemezdim doğrusu.”</p>

  <p>Mrs Marple, sert bir sesle: “Bundan sonra arkadaşlarım telefon edince bana hemen haber verseniz daha iyi olur” dedi.</p>

  <p>— “Özür dilerim. Arkadaşınızın sizi o saatte aramasını hiç doğru bulmadım. Hele bir yumurtanızla tereyağlı ekmeğinizi yiyin, çayınızı için, sonra konuşursunuz.”</p>

  <p>Mrs. Marple, dalgın dalgın: “Yarım saat önce, yani saat 8 de mi aradı?” diye sordu. “Çok mühim bir şey olmasa Mrs. Bantry o saatte telefon etmezdi.”</p>

  <p>— “Peki, canım ama şimdi bunu kendinize dert etmeyin. Birazdan nasıl olsa sizi arıyacak. İsterseniz ben hemen onu arıyayım.”</p>

  <p>— “Yok, yok, teşekkür ederim. Soğumadan kahvaltımı edeyim.”</p>

  <p>Mrs Knight: “İnşallah birşey unutmamışımdır” dedi.</p>

  <p>Hakikaten tepside hiçbir şey eksik değildi. Küçük çaydanlığın içinde çay, tam üç dakika haşlanmış yumurta, en ufak bir yanığı olmayan kızarmış ekmek, küçük bir kavanozun içinde altın renginde bal ve tereyağı...</p>

  <p>Doğrusu bir bakıma Mrs Knight bulunmaz bir hizmetçiydi. Mrs Marple kahvaltısını büyük bir iştahla yedi. Tam bu sırada aşağıdan elektrik süpürgesinin gürültüsü ve o gürültüden daha da kuvvetli şarki söyleyen bir kadın sesi gelmeye başladı. Cherry gelmişti. Kahvaltı tepsisini almak için tekrar Mrs Marple'in odasına giren Mrs Knight başını iki yana sallıyarak: “Şu kadın iş yaparken şarkı söylemese ne kadar iyi olacak.” dedi.</p>

  <p>— “Yaptığı hiç de doğru bir hareket değil. Hem hürmetsizlik te sayılır.”</p>

  <p>Mrs Marple, gülümseyerek: “Eminim ki hürmet kelimesi Cherry'nin aklından bile geçmez” dedi.</p>

  <p>— “Neden?”</p>

  <p>Mrs Knight: “Nerede eski gündelikçiler” diye şikâyet etti.</p>

  <p>— “Tabii, zaman değişiyor. Bunu kabul etmek lâzım. Şimdi lütfen Mrs Bantry'e telefon edip ne istediğini sorar mısınız?”</p>

  <p>Mrs. Knight hemen dışarı fırladı. Birkaç dakika sonra kapı vuruldu, Cherry içeri girdi. Yüzü heyecandan kıpkırmızıydı. Lâcivert elbisesi üzerine plâstik bir önlük takmıştı. Mrs Marple: “Saçınız bu gün çok güzel.”</p>

  <p>— “Dün permenant yaptırdım. Henüz çok kıvırcık ama birkaç günde düzelir. Havadisi duydunuz mu diye sormaya geldim.”</p>

  <p>— “Hangi havadisi?”</p>

  <p>— “Dün Gossington köşkünde olup bitenleri? Biliyorsunuz, dün orada St. John'ın Cankurtaran Birliği menfaatine büyük bir davet vardı.”</p>

  <p>Mrs Marple başını sallıyarak:</p>

  <p>— “Peki, ne olmuş?” dedi.</p>

  <p>— “Tam davetin orta yerinde biri ölmüş. Kadının adı Badcock, Bize çok yakın oturuyor. Herhalde tanımazsınız.”</p>

  <p>— “Mrs Badcock mu? Tanımaz olur muyum? Geçen gün düştüğümde beni kaldıran kadın. O kadar nâzikti ki.”</p>

  <p>— “Mrs Badcock her zaman nâzikti. Hattâ bazılarına göre fazla nâzikti. Yalnız her işe burnunu sokmaktan hoşlanırdı. Neyse, zavallı kadıncağız birden ölüvermiş.”</p>

  <p>— “Peki, ama, sebebi ne?”</p>

  <p>— “Bilmem ki. St. Johns Cankurtaran Birliğinin sekreteri olduğu için eve davet etmişler. Evde belediye reisi falan da varmış. Duyduğuma göre bir kadeh içki içmiş, beş dakika sonra da fenalaşmış ve hemen oracıkta ölüvermiş.”</p>

  <p>Mrs Marple: “Ne feci şey!” dedi. “Acaba kalbi mi vardı?”</p>

  <p>— “Dediklerine göre, hiçbir şeyciği yokmuş. Belki de kalbi zayıftı ama kendisinin haberi yoktu. Maamafih şunu da söyliyeyim ki, kadıncağızın ölüsünü evine yollamamışlar.”</p>

  <p>Mrs Marple şaşırdı:</p>

  <p>— “Nasıl evine yollamamışlar?”</p>

  <p>— “Cesedi canım... Doktor otopsi lâzım demiş. Ölümün sebebi belli değilmiş. Bana kalırsa bu işin içinde bir iş var.”</p>

  <p>Mrs Marple, “Yine ne demek istiyorsun?” diye sordu.</p>

  <p>Cherry birkaç saniye düşündü: “Bilmem ama, yine de bu işin içinde bir iş var!” dedi.</p>

  <p>— “Kocası kimbilir ne kadar üzgündür.”</p>

  <p>— “Sormayın, adamcağızın yüzü kireç gibi bembeyazdı.”</p>

  <p>— “Karısına çok düşkün müydü?”</p>

  <p>— “Onun dediğini yapar, kadının işlerine de fazla karışmazdı. Bu kötü bir şey değil, öyle değil mi? Belki de karısını sevmediği için değil, kılıbık olduğu için böyle hareket ediyordu.”</p>

  <p>Cherry'nin sesinin tonundan kuşkulanan Mrs Marple: “Sen galiba Mrs Badcock'tan fazla hoşlanmazdın” dedi.</p>

  <p>— “Onu iyi tanımıyorum ki. Yani tanımıyordum. Hoşlanmazdım da diyemem, ama hiçbir zaman anlaşamıyacağım bir tipti. Her şeye karışırdı.”</p>

  <p>— “Yani mütecessis ve her işe burnunu sokan bir kadındı bunu mu demek istiyorsun?”</p>

  <p>— “Hayır, bilâkis çok iyi kalpli bir kadındı. Daima herkese yardım etmek isterdi. Ama sadece kendi istediği tarzda. Hiç düşünmezdi. Acaba bu insan benim yaptığımı istiyor mu, beğeniyor mu diye düşünmezdi. Benim ihtiyar bir teyzem vardı. O da tıpkı öyleydi. Her pazar tepsiler dolusu anasonlu çörek yapar, bütün akraba ve ahbaplarına yollardı. Bir kere olsun acaba aralarında anasonlu çöreği sevmiyen var mı diye ne düşündü, ne de sordu. Halbuki bazı kimseler, meselâ ben, anason kokusuna dünyada tahammül edemem. İşte Heather Badcock ta yardımlarını bu şekilde yapardı.</p>

  <p>Mrs Marple düşünceli bir tavırla: “Evet” dedi. “Bende de ayni intibaı bırakmıştı. Vaktiyle ben de ona benzer birini tanırdım. Bu tipler farkında olmadan çok tehlikeli bir hayat sürerler.”</p>

  <p>Cherry hayretle Mrs Marple'in yüzüne baktı:</p>

  <p>— “Ne demek istediğinizi hiç anlıyamadım.”</p>

  <p>Bu sırada Mrs Knight her zamanki telâşlı haliyle içeri girdi.</p>

  <p>— “Mrs. Bantry evde yok, nereye de gittiğini söylememiş.”</p>

  <p>Mrs Marple: “Herhalde buraya geliyordur. Ben hemen giyineyim” diyerek yatağından kalktı.</p>

  <p>*</p>

  <p>Miss Marple pencerenin yanındaki koltuğuna tam yerleşmişti ki, Mrs. Bantry geldi. Nefes nefeseydi.</p>

  <p>Odadan içeri girer girmez: “Sana anlatacak o kadar çok şeyim var ki Jane” dedi.</p>

  <p>Miss Knight:</p>

  <p>— “Herhalde dünkü davet hakkında” diye söze karıştı. “Ben de bir aralık uğradım. Aman ne kalabalıktı, ne kalabalıktı! Yazık ki, Marina Gregg'i göremedim.”</p>

  <p>Masanın üzerindeki örtüyü ihtimamla düzelttikten sonra: “Herhalde başbaşa kalmak istersiniz” diyerek odadan çıktı.</p>

  <p>— “Galiba kadıncağızın bir şeyden haberi yok” diyen Mrs Bantry arkadaşının yüzüne dikkatle bakarak: “Jane, herhalde olanlardan malûmatın vardır.” dedi.</p>

  <p>— “Dünkü ölüm hâdisesini mi demek istiyorsun?”</p>

  <p>— “Sen de her şeyi oturduğun yerden öğrenirsin hep. Bu işin sırrını bir türlü öğrenemedim.”</p>

  <p>— “Bunda şaşılacak bir şey yok ki. Herkes her havadisi nasıl öğreniyorsa ben de öyle öğreniyorum. Biraz evvel bizim gündelikçi geldi, herşeyi anlattı. Her halde biraz sonra Miss Knight da havadisi kasaptan alacaktır.”</p>

  <p>— “Peki, sen ne diyorsun bu işe?”</p>

  <p>— “Ne gibi yani?”</p>

  <p>— “Anlamamazlıktan gelmeye kalkma, Jane. Ne demek istediğimi pekâlâ biliyorsun. Ortada bir kadın var... Neydi adı...”</p>

  <p>— “Heather Badcock.”</p>

  <p>— “Evet, Heather Badcock.' Davete neş'e ve hayat dolu olarak geliyor. On beş dakika sonra bir koltuğa oturuyor. Kendini iyi hissetmediğini söylüyor ve oracıkta ölüyor. İşte bu mesele hakkında ne düşündüğünü soruyorum.”</p>

  <p>— “Acele hüküm vermek doğru değil tabii. Bütün mesele şurada. Doktorlar ne diyor ölüm hakkında?”</p>

  <p>— “Otopsi yapılacakmış. İlk muayeneden sonra buna karar vermişler. Bu da onların ne düşündüklerini gösterir, değil mi? Hem iş bu kadarla da kalmıyor. Kadını muayene eden Dr. Sanford evine döner dönmez polise telefon etmiş. Bizim ihtiyar bahçıvan ayni zamanda Doktor Sanford'un bahçesinde de çalışıyor. Doktorun çalışma odasının penceresinin önündeki çiçekleri suluyormuş. Pencere aralıkmış. Telefonda neler konuştuğunu duymuş. Bahçıvan kızına, kızı postacıya, postacı da bana anlattı.”</p>

  <p>Miss Marple gülümsedi:</p>

  <p>— “St. Mary Mead eskiden neyse yine o. Hiç değişmedi.”</p>

  <p>Mrs. Bantry: “Tabii” diye cevap verdi. “Fakat, hâlâ ne düşündüğünü söylemedin.”</p>

  <p>Miss Marple: “Tabii, insanın aklına ilk önce kocası geliyor” dedi. “O da orada mıymış?”</p>

  <p>— “Evet, oradaymış. Sence bu bir intihar olamaz mı?”</p>

  <p>Miss Marple: “Kat’iyen!” dedi. “O intihar edecek bir tip değildi.”</p>

  <p>— “Sen onu nereden tanıyorsun. Jane?”</p>

  <p>— “Yeni Şehir'e gezmeğe gittiğim gün tam onun evinin önünde düşmüştüm. Bana o kadar iyi davranmıştı ki.”</p>

  <p>— “Kocasını da gördün mü? Karısını zehirleyebilecek tiplerden mi?”</p>

  <p>— “Zannetmiyorum, fakat kadın bana eskiden tanıdığım tiplerden birini hatırlatmıştı. Sana Alison Wilde'den hiç bahsetmiş miydim?</p>

  <p>— “Hayır, nasıl bir insandı bu Alison Wilde?”</p>

  <p>Miss Marple düşünceli bir sesle cevap verdi:</p>

  <p>— “Dünya ve insanlar hakkında en ufak bir fikri yoktu. Tamamen kendi içine kapanmış bir kadındı. Onun için egoist demek doğru olmaz. Bilâkis, çok iyi kalpli ve hayırsever bir kadındı. Yalnız bir kusuru vardı, hareketlerinin sonucunu hiç düşünmezdi.”</p>

  <p>Miss Marple masanın üzerindeki çaydanlığı eline aldı. Arkadaşının fincanına doğru uzanarak: “Bir çay daha içmez misin?” diye sordu.</p>

  <p>Mrs Bantry: “Çok teşekkür ederim. Bir fincan daha alırım” dedi.</p>

  <p>İki arkadaş yeniden doldurdukları fincanları yudumlarlarken Mrs Bantry o kendine has, mütecessis tavrıyla tekrar konuştu:</p>

  <p>— “Dostum, bilirsin, senin fikirlerine çok güvenim vardır. Bana öyle gelir ki, herhangi bir meselede en sağlam fikir daima seninkıdir.”</p>

  <p>Miss Marple; “Biraz mübalâğa ediyorsun. Beni şımartacaksın” dedi.</p>

  <p>— “Hayır, hayır, lüzumsuz tevazuun sırası değil şimdi. Ben sana güvenirim. Bu meseleye olan merakım da sonsuz. İntihar ihtimâli sence gerçekten çok zayıf mı?”</p>

  <p>— “İntihar ihtimali çok zayıf değil, hiç yok bence. Kat’iyen intihar edebilecek bir tip değildi o kadın. Canlı, neş'eli, hareketli ve hayat doluydu. İntihar edecek insanın bakışları bile başka türlüdür. Zaman zaman şöyle bir dalar. Sık sık kendi başına düşüncelere dalar o tip insanlar... Buna mukabil, o kadının etrafı ile meşgul olmaktan düşünecek kadar vakti bile yoktu. Çocuk gibi, hareketli bir kadındı.”</p>

  <p>Mrs. Bantry: “Peki, ya kocası?” diye sordu.</p>

  <p>— “Kadını kocasının öldürmüş olması ihtimalini mi soruyorsun? Ben adamı gördüm. Onda da böyle bir şey yapabilecek bir tip yok.”</p>

  <p>— “Nasıl bir adamdı kocası?”</p>

  <p>— “Bilmem, pek öyle özelliği olan bir insan değil. Biraz ukalâ bir tip olduğu söylenebilir. Kendinden bahsetmekten fazla hoşlanıyor, fakat, hiç bir zaman kaba bir adam denemez. Kadınlara karşı fevkalâde nâzik olduğunu söylüyorlar. Yok, yok, dostum, o adam insan öldürecek bir tip değil.”</p>

  <p>Mrs. Bantry elindeki fincanı masanın üzerine bıraktı. Bir sigara alarak yaktı. Dalgın bir tavırla bir iki nefes çektikten sonra ağır bir tonla konuştu:</p>

  <p>— “İnsanın aklı almıyor doğrusu” dedi. “Sıhhatli ve neş'eli bir insan bir davete geliyor. Her halinden davetin ve hayatın tadını çıkarmaya kararlı olduğu belli bir insan. Gelip bir köşeye oturuyor. Sonra aradan on beş dakika kadar bir zaman ya geçiyor, ya geçmiyor, birden kendisini iyi hissetmediğini söylüyor. Eh, bunda bir fevkalâdelik yok. Nihayet herkes yediği veya içtiği bir şeyden veya sadece fazla kalabalıktan rahatsız olabilir. Bunun için kadının şikâyeti fazla bir alâka toplamıyor. Fakat birkaç dakika sonra kadıncağız ölüyor... İşte bu garip!”</p>

  <p>— “Evet, garip. Fakat insanlar da gariptir. Ne diyordum? Kadıncağız kat’iyen kötü bir insan değildi, fakat, tuhaf tarafları olan bir kimseydi...</p>

  <p>— “Bak sana bir misâl vereyim. Bu aslında olmuş bir hâdise değil, ama sana ne demek istediğimi daha iyi anlatır zannederim.</p>

  <p>“Farzet ki, bir dükkâna gittin ve dükkân sahibinin oğlunun haylaz bir çocuk olduğunu biliyorsun. Oğlan oradayken, babasına, evinde bulunan bir mücevherden veya herhangi kıymetli bir eşyadan yüksek sesle bahsediyorsun. Sonra da gece sinemadan döndüğün zaman evde o bahsettiğin şeyi çalmaya gelmiş olan gençle karşılaşıyorsun. O da senin başına bir şey vurup kaçıyor.”</p>

  <p>— “Böyle bir hâdise herkesin başına gelebilir.”</p>

  <p>— “Hayır, insanların çoğunda insiyaki bir savunma hissi vardır. Bazı şeyleri, bazı anları ve bazı insanların yanında söylenen şeylerin tehlikeli olduğunu hissederler. İşte Alison Wilde ile Heather Badcock gibi tiplerde bu yoktur. Onlar sadece kendilerinin ne hissettiklerini ve ne yaptıklarını anlatırlar. Karşılarındaki kimsenin göstereceği tepkiyi hiç düşünmezler.”</p>

  <p>— “Yani demek istiyorsun ki, Heather davette birinin hiç hoşuna gitmeyen bir şey görmüş veya söylemiş olabilir.”</p>

  <p>— “Evet, hem de söylediği şeyin çok tehlikeli olduğunu hiç bilmeden. Aksi halde onun öldürülmesi için ortada başka hiçbir sebep göremiyorum.”</p>

  <p>— “Acaba birine şantaj mı yapıyordu?”</p>

  <p>Miss Marple; “Buna imkân yok.” diye atıldı. “Çok iyi kâlpli bir kadındı. Böyle birşey yapmasına bence imkân yok.” dedikten sonra birkaç saniye düğündü ve “Acaba?” diye mırıldandı.</p>

  <p>— “Acaba ne?”</p>

  <p>— “Düşünüyorum da... Acaba Mrs. Badcock başka birinin yerine yanlışlıkla öldürülmüş olmasın.”</p>

  <p>Bu sırada oda kapısı açıldı” önde Dr. Haydock, arkasından da Miss Knight içeriye girdiler. Dr. Haydock iki kadına bakarak: “Vaziyete bakılırsa, hemen işe girişmişsiniz” dedi. “Sıhhatinizi sormak için uğradım, Miss Marple, ama artık sormama hiç lüzum kalmadı. Size tavsiye etmiş olduğum tedaviye başlamışsınız bile.”</p>

  <p>Miss Marple ona göz kırparak: “Çok şakacısınız, Doktor”, diye cevap verdi.</p>

  <p>— “Yok, yok, beni kandırmaya çalışmayın dostum. Zaten köyde herkes cinayetten bahsediyor.”</p>

  <p>— “Tahkikat ne zaman başlayacakmış?”</p>

  <p>— “Öbür gün. Tabiî, siz o zamana kadar esrar perdesini yırtmış, katili bulmuş olursunuz. Neyse, ben burada fazla vakit kaybetmeyeyim. Görüyorum ki, yanaklarınız al al olmuş. Gözleriniz parlıyor. Hayatınızdan gayet memnunsunuz. Şimdilik Allahaısmarladık.”</p>

  <p>Doktor odadan çıktıktan sonra Mrs. Bantry: “Onu genç doktorların topuna değişmem” dedi.</p>

  <p>Miss Marple: “Ben de” diye cevap verdi. “Hem de iyi bir dost. Bana kalırsa, bugün buraya gelmesinin özel bir sebebi olmalı. Bana, sanki, “Haydi şu meseleyi ele al; der gibi bir hali vardı.”</p>

  <p>— “Demek ki, doktorların fikrine göre ortada bir cinayet var.”</p>

  <p>— “Peki, şimdi hatırlamaya çalış bakalım. Sen oradaydın...”</p>

  <p>Mrs. Bantry: “Hem de çok yakındaydım” diye atıldı.</p>

  <p>— “Mükemmel. O halde çok şey görmüş olman lâzım. Bana başından itibaren her şeyi anlat bakalım.”</p>

  <p>Mrs. Bantry, gülerek: “Demek Doktorun ricasını kabul ediyorsun” dedi.</p>

  <p>— “Ricasını değil, tavsiyesini. Ben Doktoru iyi tanırım. O boş yere hiçbir şey yapmaz ve hiçbir şey söylemez. Hem onun bir huyunu daha bilirim. Herşeyi dolambaçlı yollardan söylemeye ve imaya bayılır. Bugün buraya gelmesinin tek sebebi benim cinayetle ilgilenmemi sağlamaktı.”</p>

  <p>Mrs. Bantry: “Artık cinayet kelimesini rahatlıkla ve emniyetle kullanmaya başladın” dedi.</p>

  <p>— “Güzel bir noktaya temas ettin. Aferin, gözünden kaçmadı!”</p>

  <p>— “Peki, bunun bir cinayet olduğundan emin misin?”</p>

  <p>— “Orası henüz kesin olarak belli değil. Ama diğer ihtimalleri bir defa daha gözden geçirelim istersen...”</p>

  <p>— “Meselâ, intihar ihtimalini...”</p>

  <p>— “Evet, intihar ihtimalini gözden geçirelim.”</p>

  <p>— “Sence böyle bir ihtimal ne dereceye kadar mümkün?”</p>

  <p>— “Bence, daha evvel de söylediğim gibi, bu son derecede zayıf bir ihtimal. Sebep ortada. Bir kere böyle büyük bir ziyafet intihar için pek münasip bir yer olmasa gerek. Sonra sen oradaydın ve kadının çok neş'eli olduğunu söylüyorsun. Sonra... Bu oldukça önemli bir nokta... Kadın intihar edecek tiplerden değildi.”</p>

  <p>— “Belli olmaz ki... Kimin ne zaman ve neden intihar edeceği belli olamaz ki...”</p>

  <p>— “Bir dereceye kadar hakkın var, fakat bizim şu anda yaptığımız sadece çeşitli ihtimaller üzerinde durmaktan ve bunu yaparken de elimizdeki tabiî ölçüleri kullanarak bunlara göre ihtimalleri değerlendirmekten ibaret... Kimin ne yapacağı elbette belli olmaz. Bu doğru, ama, bir de insanların şahsiyetlerinin kendine has özellikleri vardır.”</p>

  <p>— “Şu halde, intiharın zayıf bir ihtimal olduğuna karar vermiş bulunuyoruz. Tabiî, bir ihtiyat payı bırakmak şartıyla. Tamam mı?”</p>

  <p>— “Tamam.”</p>

  <p>— “O halde, eğer öldürüldüyse, neden öldürüldü? Şimdi bunun üzerinde duralım.”</p>

  <p>Mrs. Bantry: “Acaba birine şantaj mı yapıyordu?” diye hatırlattı.</p>

  <p>— “Evet, şantaj öldürmek için de öldürülmek için de yabana atılamayacak kadar önemli bir sebeptir. Fakat bu ihtimali de o insanın şahsiyetinin sınırlan içinde düşünmemiz gerek. Heater acaba birine şantaj yapabilecek karakterde bir kadın mıydı?.. Bence, hayır, o kadın tam aksine çok iyi kalpli bir insandı.”</p>

  <p>— “Evet, bu kanaatte olduğunu daha evvel de söylemiştin.”</p>

  <p>— “Bu fikrimde ısrar ediyorum. Sebep ne olursa olsun, hiç kimseye şantaj yapabilecek insan değildi.”</p>

  <p>Mrs. Bantry: “Ben de aynı fikirdeyim” diye tasdik etti. “Yalnız demin bir başka ihtimalden daha bahsetmiştin.”</p>

  <p>— “Hangi ihtimalden?... Ha, hatırladım. Bir başkasının yerine yanlışlıkla öldürülmüş olması ihtimalinden, değil mi?... Bu da diğer ihtimaller kadar mümkün.” Miss Marple bir an düşündükten sonra devam etti: “Neyse, şimdi bütün bunları bir tarafa bırakalım. Evvelâ, o gün orada olup bitenleri en ufak teferruatına kadar tesbit etmemiz lâzım: Sen orada olduğuna göre burada en büyük vazife sana düşüyor. Herşeyi başından itibaren anlat bakalım.”</p>

  <p>— “Beni de bazı özel davetlilerle birlikte evin içinde verilen hususi bir partiye çağırdılar.”</p>

  <p>— “Kim çağırdı?”</p>

  <p>— “Genç ve zayıf bir delikanlı. Marina Gregg'in sekreteriymiş. Beni bahçede buldu. Beraber eve girdik ve yukarı kata çıktık. Ev sahipleri merdiven başında bekliyorlardı.”</p>

  <p>— “Ha, sahi, sen bilmiyorsun. Eskiden yatak odası olan odanın duvarını yıkıp holle birleştirmişler. Böylece üst katta geniş bir hol meydana gelmiş.”</p>

  <p>— “Anladım. Peki, ev sahibi dediklerin kimler?”</p>

  <p>— “Tabiî, başta Marina Gregg. Gayet şık ve zarif bir elbise giymişti. Gelen misafirleri büyük bir nezaketle karşılıyordu. Sonra kocası ve kâtibesi Ella Zielinski. Misafir olarak da sekiz on çift vardı. Bazılarını ilk defa görüyordum. Her halde sinema ile ilgili kimselerdi. Rahip ve Dr. Sanford'un karısı da vardı. Dr. Sanford yukarıya çok sonra geldi. Albay Clittering ve karısı, Polis müdürü, genç bir gazeteci, bir de elinde büyük bir fotoğraf makinesi ile durmadan resim çeken genç bir kız vardı.”</p>

  <p>Miss Marple başını sallayarak: “Evet, devam et” dedi.</p>

  <p>— “Heather Badcock ile kocası tam arkamdan geldiler. Marina Gregg benimle biraz konuştu, sonra Rahibe birkaç kelime söyledi. Biliyorsun, Heather Badcock, St. John Cankurtaran Birliğinin genel sekreteridir. Oradakilerden biri onun ne kadar çalışkan olduğundan bahsetti. Marina Gregg de onu tebrik etti. Sonra Heather Badcock bilmem kaç yıl evvel Marina Gregg ile nasıl tanıştığına dair uzun bir hikâyeye başladı. Doğrusunu istersen çok geveze ve karşısındakini yoran bir tipti. Sonra hiç düşünceli de değil. Mütemadiyen, "Tabiî, çok seneler geçti, " dedi, durdu. Sinema artistleri yaşlanmakta olduklarının hatırlatılmasından hiç hoşlanırlar mı?”</p>

  <p>Miss Marple göğüs geçirdi. “Mrs. Badcock böyle şeyleri düşünebilecek bir tip değildi” dedi. “Neyse sen devam et.”</p>

  <p>— “İşin tuhafı, Heather Badcock bunları anlatırken Marina Gregg gayet acayip bir tavır takındı.”</p>

  <p>— “Yani sinirlendi mi?”</p>

  <p>— “Hayır, Heather'in söylediklerini duyduğundan bile emin değilim. Nihayet Heather Badcock, Marina Gregg'i görebilmek için hasta yatağından nasıl kalkmış olduğunu anlattıktan sonra acayip bir sükût oldu. Marina Gregg gözlerini karşı duvardaki bir tabloya dikmiş, hareketsiz duruyordu. İşte yüzünü o zaman gördüm.”</p>

  <p>— “Kimin? Heather Badcock'un mu?”</p>

  <p>— “Hayır, Marina Gregg'in. Sanki söylenenlerin bir kelimesini dahi duymamış gibi bir hali vardı. Gözlerim duvara dikmiş, öylece duruyordu. Yüzündeki ifadeyi sana anlatmama imkân yok.”</p>

  <p>— “Biraz gayret et, çünkü bu çok önemli olabilir.”</p>

  <p>— “Yüzü buz gibi donuktu. Sen Tennyson'un "Ayna birden boydanboya kırılıverdi, Lady Shalott felâket çöküyor diye bağırdı, " mısralarını bilir misin?. Şimdi Tennyson'a birçokları gülüyor. Ama, Lady Shalott beni daima heyecanlandırır.”</p>

  <p>Miss Marple: “Yani yüzünde buz gibi donuk bir ifade vardı” diye tekrar etti. “Karşısındaki duvara sabit nazarlarla bakıyordu, öyle mi?.. Peki, duvarda ne vardı?”</p>

  <p>— “Bir tablo... Zannedersem İtalyan ressamı Bellini'nin Madonnasının bir kopyesi. Meryem Ana'nın, kucağında gülen bir çocukla bir resmi.”</p>

  <p>— “Marina Gregg'in yüzündeki o ifadeye o tablonun sebep olabileceğini zannetmiyorum.”</p>

  <p>— “Tabiî, hem de tabloyu ilk defa görmüyor ki.”</p>

  <p>— “O sırada merdivenlerden çıkmakta olan başka kimse var mıydı?”</p>

  <p>— “Tabiî, vardı?”</p>

  <p>— “Kimlerdi hatırlayabilir misin?”</p>

  <p>— “Evet... Tabiî... Dur bakayım... Galiba en önde Belediye Reisi, onun arkasında karısı, sonra zayıf acayip sakallı ve uzun saçlı bir adam. Bir de bahsettiğim o fotoğrafçı kız. Kız merdivenin başında gelenlerin resimlerini çekiyordu. Başkaları da vardı ama isimlerini bilmiyorum.”</p>

  <p>— “Bundan fazla birşey çıkarabileceğimizi zannetmiyorum. Peki, sonra ne oldu?”</p>

  <p>— “Jason Rudd, herhalde karısının kolunu filân dürtmüş olmalı ki, Marina Gregg birden kendini toparladı, sonra tatlı bir tebessümle Mrs.Badcock'a iltifat etmeye başladı. Sonra Jason Rudd onlara içki ikram etti. Bir çeşit kokteyl. Karısı en çok o içkiyi severmiş. Bir kadeh karısına, bir kadeh de Heather Badcock'a verdi.</p>

  <p>— “Çok enteresan. Sonra ne oldu?”</p>

  <p>— “Sonrasını bilmiyorum. Çünkü, ben birkaç hanımla beraber banyoları görmeye gittim. Biraz sonra da o sekreter kız gelerek birinin hastalandığını haber verdi.”</p>
</body>
</html>
