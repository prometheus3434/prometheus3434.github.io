<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>ON DÖRT</title>
</head>

<body>
  <p class="h11"><br /></p>

  <h2 class="h11" style="text-align: center;">ON DÖRT</h2>

  <p><br /></p>

  <p>Mrs. Bantry sabahın erken saatlerindenberi bahçede çiçek tarhlarını çapalıyordu. Eğilip doğrulmaktan arkası ve bacakları ağırmıştı. Nefes nefese doğrularak başını kaldırdı, çitin öbür tarafına baktı. Yolun karşı kaldırımındaki otobüs durağının yanındaki telefon kulübesinden o esmer, siyah saçlı sekreter kız çıkıyordu. Mrs. Bantry, kendi kendine: “Acaba şu kızcağızın ismi neydi?” diye düşündü. “B harfi ile mi yoksa R ile mi başlıyordu?”</p>

  <p>Birden: “Hah buldum! Zielinski” dedi.</p>

  <p>Bu sırada Ella Zielinski bahçe kapısından içeriye girmiş, köşke giden yolda hızlı hızlı ilerliyordu.</p>

  <p>Mrs. Bantry:</p>

  <p>— “Günaydın, Mis Zielinski” diye seslendi.</p>

  <p>Ella birden sıçradı. Ürkek hâli Mrs. Bantry'yi hayli şaşırtmıştı.</p>

  <p>— “Günaydın” diye cevap verdi. “Telefon etmeye gelmiştim de... Bizim hatlarda bu gün bir arıza var.”</p>

  <p>Bu cevap Mrs. Bantry'yi büsbütün şaşırtmıştı. Ella Zielinski acaba neden kendisine izahat vermek lüzumunu hissetmişti?</p>

  <p>Mrs. Bantry: “Vah, vah” dedi. “Çok üzüldüm. Ne zaman ihtiyacınız olursa gelip bizim evden telefon edebilirsiniz.”</p>

  <p>— “Çok teşekkür ede...”</p>

  <p>Şiddetli bir aksırık Ella'nın sözünü bitirmesine mâni oldu.</p>

  <p>Mrs. Bantry:</p>

  <p>— “Galiba sizde saman nezlesi var” dedi. “Hiç karbonatla sodayı denediniz mi?”</p>

  <p>— “Teşekkür ederim. Evde iyi bir ilâcım var. Şimdilik Allahaısmarladık.”</p>

  <p>Ella bir kere daha aksırdı, sonra hızlı adımlarla yoluna devam etti.</p>

  <p>Mrs. Bantry genç kadının arkasından baktı. Sonra kendi kendine, “Her şeye burnunu sokmasını seven kadınlardan değilimdir ama” diye mırıldandı. Birkaç dakika tereddüt ettikten sonra şeytana mağlûp olduğunu anlatmak ister gibi bir hareket yaptı. Bir defalık herşeye burnunu sokan bir kadın olacaktı. Ne vardı bunda? Telefonun bulunduğu odaya girdi. Ahizeyi eline alarak Gossington köşkünün numarasını çevirdi.</p>

  <p>Karşı taraftan genç bir erkek sesi cevap verdi:</p>

  <p>— “Gosington Köşkü. Buyurun?”</p>

  <p>— “Ben Mrs. Bantry.”</p>

  <p>— “Günaydın, Mrs. Bantry. Ben Haile Preston. Sizinle davette tanışmıştık. Bir emriniz mi var?”</p>

  <p>— “Teşekkür ederim. Size bir yardımımın dokunabileceğini zannetmiştim. Telefonunuzda bir arıza varsa...”</p>

  <p>— “Telefonumuzda mı? Hiç bir arıza yok. Neden sordunuz?”</p>

  <p>Mrs. Bantry:</p>

  <p>— “Her halde bir yanlışlık oldu” dedi. “Son günlerde kulaklarım o kadar zayıfladı ki, söylenenleri hep ters anlıyorum.”</p>

  <p>Telefonu kapadıktan sonra birkaç dakika bekledi, sonra başka bir numara çevirdi.</p>

  <p>— “Jane, sen misin? Ben Dolly.”</p>

  <p>— “Evet, benim, Dolly. Hayrola?”</p>

  <p>— “Sana garip bir olayı anlatmak istiyorum. O esmer sekreter kız, az evvel karşımızdaki telefon kulübesinden bir yere telefon etti. Köşke dönerken beni görünce durup uzun uzun Gossington Köşkünün telefonlarının bozuk olduğunu, ve onun için umumî telefonu kullanmak zorunda kaldığını söyledi. Halbuki şimdi ben telefon ettim, köşkün hatlarında arıza filân yokmuş.”</p>

  <p>Mrs. Bantry durdu, karşısındakinin cevap vermesini bekledi.</p>

  <p>Mis Marple düşünceli bir sesle: “Çok enteresan, ama çok enteresan” dedi.</p>

  <p>— “Acaba kız neden böyle hareket etti dersin?”</p>

  <p>— “Herhalde telefonda konuşacağı şeyleri köşktekilerin duymalarını istemiyordu.”</p>

  <p>— “Tamam, ben de aynı fikirdeyim.”</p>

  <p>— “Bunun da bir sürü sebepleri olabilir değil mi?”</p>

  <p>— “Tabii.”</p>

  <p>Mis Marple, tekrar: “Çok enteresan!” diye mırıldandı.</p>

  <p>*</p>

  <p>Dermott Craddock muhabir Donald McNeil'in gevezeliklerini uzun zamandır dinliyor, fakat bir türlü konuşmayı istediği konuya getirmeye muvaffak olamıyordu. Nihayet nezaketi elden bırakmaya karar verdi: “Mr. McNeil, biraz da o cinayet günü neler gördüğünüzü anlatsanız” dedi.</p>

  <p>— “Peki, ama bildiklerimin hepsini mahallî polise anlattım. Hâdiseyi düşündükçe elimde olmayarak kendi kendimden utanıyorum. Düşünün bir kere. Ben, bu köyde haberim olmadan bir kuşun bile uçamıyacağını iddia eden ben, o gün cinayetin işlendiği yerde olayım, her şey burnumun dibinde cereyan etsin, de benim hiç bir şeyden haberim olmasın. Bu tahammül edilir gibi şey değil. Hatırladığım ilk şey bir sandalyenin üzerine oturmuş, sancıdan kıvranan zavallı kadının hali. Zaten ondan sonra her şey beş dakikanın içinde oldu. Allah kahretsin! Nasıl oldu da bir şeyin farkına varmadım. Yalnız size bir şey söyliyeyim mi, Müfettiş bey? O zehrin kadehe zavallı Mrs. Badcock'u öldürmek için konulmuş olduğuna kimse beni inandıramaz. Gerçi lüzumundan fazla konuşan, her şeye burnunu sokan bir kadındı ama bunun için kimse öldürülmez. Zaten kadıncağızın şimdiye kadar kimseye bir zararının dokunduğunu da işitmedim. Başka kadınlar gibi dedikodu bile yapmazdı. Yalnız, kendisinden bahsederdi.”</p>

  <p>Craddock:</p>

  <p>McNeil: “Gelelim, şu meşhur Marina Gregg'e” diye yeniden söze başladı. Eminim ki o kadını öldürmek isteyebilecek pek çok kimse vardır. Aşk, kıskançlık, haset, daha ne bileyim bir sürü sebep yüzünden onu öldürmek isteyenler muhakkak vardır. Ama kim kimi öldürmeye kalkar? Bana sorarsanız delinin biri. İşte bildiklerim bundan ibaret. Sizi tatmin etti mi?”</p>

  <p>— “Öğrenmek istediğim birkaç nokta daha var. Zannedersem siz o gün davete Rahip ve Belediye reisi ile ayni zamanda gelmişsiniz, öyle mi?”</p>

  <p>— “Evet, fakat bu, o gün yukarıya ilk çıkışım değildi.”</p>

  <p>— “Öyle mi? Bunu bilmiyordum.”</p>

  <p>— “Tabii, o gün durmadan etrafı dolaşıyordum., Yanımda bir de fotoğrafçı vardı. Bir ara yukarıya çıktım. Etrafı kolaçan ettim. Sonra tekrar bahçeye indim. Bir müddet kalabalığın arasında dolaştım. Belediye reisinin bahçe kapısından içeriye girerken resmini çektirdim. Sonra tekrar yukarıya çıktım. Canım bir kadeh içki içmek istemişti. Davette içkinin bolluğuna da diyecek yoktu hani.”</p>

  <p>— “Peki, o ikinci çıkışınızda merdivenlerde sizden başka kimler vardı? Hatırlayabiliyor musunuz?”</p>

  <p>— “Londradan gelen Margot vardı. Bilmem tanır mısınız? Fotoğrafçıdır.”</p>

  <p>— “Kendisini iyi tanır mısınız?”</p>

  <p>— “Pek tanımam. Bazan rastlarım. Çok zeki bir kızdır. Hayli meşhur da oldu. Bütün davetlere, gala gecelerine çağırılır. Davet, balo, düğün, opera gibi yerlerde ona daima rastlayabilirsiniz. Merdiven başında kendine iyi bir yer bulmuş, gelenlerin resimlerini çekiyordu. Benim tam önümde de Lola Brewster vardı. İlk görüşte tanıyamadım. Saçlarını kızıla boyamış. Yanında da esmer, iriyarı bir Amerikalı vardı. Onun kim olduğunu bilmiyorum, ama herhalde mühim bir kimseydi.”</p>

  <p>— “Merdivenlerden çıkarken Marina Gregg'in yüzüne baktınız mı?”</p>

  <p>— “Tabii.”</p>

  <p>— “Yüzünün ifadesinde size garip gelen bir hal var mıydı? Meselâ, bir şeyden korkmuş gibi?”</p>

  <p>— “Bakın, bunu sormanıza çok hayret ettim işte! Bir ara Marina Gregg bayılacakmış gibi geldi bana.”</p>

  <p>Craddock:</p>

  <p>— “Ya!” diye mırıldandı. “Teşekkür ederim. Bana söylemek istediğiniz başka bir şey var mı?”</p>

  <p>McNeil müfettişe masum bir hayretle baktı:</p>

  <p>— Ne gibi bir şey?”</p>

  <p>Craddock: “Size itimadım yok” dedi.</p>

  <p>— “Yoksa kadının beni görüp de mi korktuğunu zannediyorsunuz? Sakın ilk kocası ben olmayayım?</p>

  <p>Dermott gülümsedi:</p>

  <p>— “O ilk kocasından boşandığı zaman sen ana mektebindeydin. Neyse, acele etmem lâzım. Trene yetişeceğim. Şimdilik Allahaısmarladık.”</p>

  <p>*</p>

  <p>Craddock'un Scotland Yard'daki masasının üzerinde bir yığın mektup ve evrak birikmişti. Onları şöyle bir gözden geçirdikten sonra başını çevirmeden arkasındaki memura seslendi:</p>

  <p>— “Lola Brewster nerede oturuyor?”</p>

  <p>— “Savoy otelinde, efendim. 1800 numaralı odada. Kendisine sizin görüşmek istediğinizi haber verdim. Sizi bekliyor.”</p>

  <p>— “Ya Ardwick Fenn?”</p>

  <p>— “O da Dorchester otelinde. Birinci kat, 190 numarada.”</p>

  <p>— “Pekâlâ.”</p>

  <p>Masasındaki evrak yığınından birkaç telgrafı seçerek tekrar okudu ve cebine soktu. Sonra: “Mis Marple duysa çok şaşardı” diye mırıldandı.</p>

  <p>Bürosundan çıkarak Savoy Oteline doğru yürümeğe başladı.</p>

  <p>Lola Brewster, Craddock'u son derecede lüks bir otel odasında aşırı denilebilecek bir nezaketle karşıladı. Eski resimlerine nazaran biraz kilo almış görünmesine rağmen hâlâ cazibeli bir kadındı. Görünüş itibariyle ince ve narin yapılı olan Marina Gregg'in tam aksi bir tipti. Karşılıklı nezaket kelimelerinden sonra Lola Brewster kızıl saçlarını eliyle geriye itti, dudaklarını davetkâr bir tavırla büktü. Mavi boyalı kirpiklerini koyu kahverengi gözlerinin üzerinde kırpıştırarak:</p>

  <p>— “Her halde bana köydeki polisten daha korkunç sualler sormaya geldiniz” dedi.</p>

  <p>— “Ümit ederim ki benim suallerim sizi üzmez, Miss Brewster.”</p>

  <p>— “Üzücü ve korkunç şeylerden bahsedeceğimizden eminim. Yalnız ben size hemen şunu söyliyeyim. Bu feci ölüm hâdisesi muhakkak bir yanlışlık neticesi olmuştur.”</p>

  <p>— “Hakikaten böyle mi düşünüyorsunuz?”</p>

  <p>— “Tabii, Marina gibi tatlı bir kadını kim zehirlemek isteyebilir? Dünyada onu sevmeyen yoktur.”</p>

  <p>— “Siz de dahil mi?”</p>

  <p>— “Ben Marina'yı eskidenberi takdir ederim.”</p>

  <p>— “Benden hiçbir şey saklamanıza lüzum yok, Miss Brewster.. Aşağı yukarı on, on bir yıl evvel aranızda nahoş bir hâdise geçmedi mi?”</p>

  <p>Lola Brewster, eliyle, “Aldırma” der gibi bir hareket yaptı:</p>

  <p>— “Ha... O mu? O günlerde sinirlerim pek bozulmuştu. Roy ile de durmadan müthiş kavga ediyorduk. Marina, Roy'a, yani o zamanki kocama, âşık oldu ve sonunda onu baştan çıkardı.”</p>

  <p>— “Bu olay sizi herhalde çok üzmüş olmalı.”</p>

  <p>— “Doğrusunu isterseniz ilk başlarda çok üzüldüğümü zannetmiştim. Şimdi anlıyorum ki, Roy'dan ayrılmam benim için bir talih eseriymiş. Ben asıl çocukları düşünüyordum. Daha Marina ortaya çıkmadan da Roy'la anlaşmamızın imkânsız olduğunu anlamıştım, fakat yuvamı bozmak istemiyordum. Herhalde duymuşsunuzdur. Ondan ayrılır ayrılmaz Eddie Groves'la evlendim. Zaten onu uzun zamandan beri de seviyordum.”</p>

  <p>— “Fakat birçokları Mr. Roy'dan ayrılmanın sizi çok üzmüş olduğunu söylüyorlar.”</p>

  <p>Lola: “İnsanlara lâf lâzım” diyerek omuzlarını silkti.</p>

  <p>— “Fakat siz bu yüzden bir gün Marina Gregg'i tehdit bile etmişsiniz. Hattâ ona, “Seni vuracağım” demişsiniz.”</p>

  <p>— “Siz herkesin her söylediğine inanır mısınız? Lâf olsun diye söylemiş olabilirim. Benim birini öldürebilmeme imkân var mı?”</p>

  <p>— “Fakat bu olaydan birkaç yıl sonra Eddie Groves'u bir tabanca ile vurmaya kalkmışsınız. Değil mi?”</p>

  <p>— “Evet, fakat o gün müthiş bir kavga etmiştik. Beni çok sinirlendirdi. Kendime hâkim olamadım.”</p>

  <p>— “Mis Brewster, çok güvendiğim kaynaklara göre siz Marina Gregg hakkında o tarihlerde şu sözleri kullanmışsınız.” Croddock cebinden not defterini çıkararak okumaya başladı: “Orospu, bu işi onun yanında bırakacağımı zannetmesin. Onu şimdi vuramazsam bile münasip bir fırsat elime geçene kadar bekleyeceğim. Aradan on yıl geçse bile yine intikamımı alacağım.”</p>

  <p>Lola, gülerek: “Sahi. bütün bunları ben mi söylemişim?” diye sordu.</p>

  <p>— “Tabii, siz söylemişsiniz, Mis Brewster. Bundan hiç şüpheniz olmasın.”</p>

  <p>Lola, Craddock'un sesindeki ciddiyete aldırmayarak gülmeye devam etti:</p>

  <p>— “İnsan kızdığı vakit çok şey söyler. Düşünün bir kere. Demek tam on dört sene bekledikten sonra İngiltereye geleceğim. Marina'nın evindeki bir davete gideceğim ve hemen beş dakika içinde onun kadehine zehir koyacağım. Bu biraz komik olmuyor mu?”</p>

  <p>Dermott Craddock da böyle bir şeye imkân olmadığından emindi, ama fikrini açıklamak istemedi.</p>

  <p>— “Mis Brewster, size şunu anlatmak istiyorum. Vaktiyle Marina Gregg'i tehdit etmişsiniz. O gün de Marina Gregg'in merdivenlerden çıkan birini görünce korku ve dehşet içinde donakaldığını herkes söylüyor. İnsanın aklına onu korkutanın siz olduğunuz gelmesi tabii bir şey değil mi?”</p>

  <p>— “Hiç de değil. Marina beni görünce o kadar çok sevindi ki hemen boynuma sarıldı ve ne kadar memnun olduğunu defalarca söyledi.”</p>

  <p>— “Evet, hakikatte siz artistler bir büyük aile gibisinizdir.”</p>

  <p>— “Buraya gelişinizdenberi yaptığınız en isabetli tahmin bu.”</p>

  <p>— “Peki, katilin kim olabileceği hakkında hiçbir fikriniz yok mu? Bir tahminde bulunarak bize biraz yardım edemez misiniz?”</p>

  <p>— “Size evvelce de söylemiştim. Marina'yı öldürmek isteyebilecek bir kimseyi düşünemiyorum bile! Onu herkes sever. Hele şimdiki kocası Rudd ona körkütük âşık. Doğrusunu isterseniz, ona herkesin duyduğu bu hayranlığın sebebini de pek anlıyamıyorum. Söz aramızda. Marina budalanın biridir. Varsa yoksa sıhhati ile meşguldür. Hemen hemen her zaman hastadır veya muhakkak bir yerinden şikâyeti vardır. Beş dakikada bir fikir değiştirir. Yanındaki erkeğe bir cehennem hayatı yaşatır. Buna rağmen, Marina onlara tatlı tatlı gülümser. Onlara ne kadar müteşekkir ve minnettar olduğunu söyler. Erkekler de onun ağzının içine bakmaya devam ederler. Yok... yok... Müfettiş bey, siz bu fikri kafanızdan atın. Kimse Marina'yı öldürmek istemez.”</p>

  <p>— “Evet ama, siz de biliyorsunuz ki, biri öldürmek istedi.”</p>

  <p>— “Bana sorarsanız katilin asıl öldürmek istediği kimse Marina değil, ölen kadındı. Bence cinayet ancak para için işlenir. Kadın herhalde çok zengindi.”</p>

  <p>— “Mrs. Badcock mu? Beş parası yoktu.”</p>

  <p>— “Öyleyse muhakkak başka bir sebebi vardır. Her neyse, ben sizin yerinizde olsam Marina'yı hiç merak etmezdim. Ona hiçbir vakit zarar gelmez.”</p>

  <p>— “Öyle mi? Halbuki bende hiç de sizin söylediğiniz kadar şanslı ve mes'ut bir kadın intibaını uyandırmadı.”</p>

  <p>— “Her şeyden şikâyet eder de ondan. Hele çocuğunun olmaması ve sonu kötü biten aşk maceraları.”</p>

  <p>— “Vaktiyle birkaç çocuğu evlât edinmiş. Öyle mi?”</p>

  <p>— “Bunu ben de duymuştum. Bunda da fazla muvaffak olamadığını zannediyorum. Marina böyle âni kararlarla daima bir şeyler yapar, sonra da yaptığına pişman olur.”</p>

  <p>— “Nerede o çocuklar şimdi?”</p>

  <p>— “Hiç bilmiyorum. Herhalde Marina herşeyden olduğu gibi onlardan da bıkıp başından defetmiştir.”</p>

  <p>Dermott Craddock:</p>

  <p>— “Anlıyorum” diye mırıldandı.</p>

  <p>*</p>

  <p>Ardwick Fenn, Dorchester Otelindeki 190 numaralı odada bekliyordu. Müfettiş Craddock'u kapıda karşıladı, elindeki karta bakarak: “Buyurun Mr. Craddock” dedi. “Size ne gibi bir yardımda bulunabilirim?”</p>

  <p>— “Size birkaç sual sormak istiyorum. Ümit ederim ki, rahatsız etmiyorum.”</p>

  <p>— “Ne münasebet, buyurun. Herhalde o St. Mary Mead köyündeki cinayet hakkında değil mi?”</p>

  <p>— “Evet, Gossington Köşkündeki cinayet hakkında.”</p>

  <p>— O kadar büyük ve çirkin bir evi Rudd ile Marina neden satın aldılar, bir türlü anlayamıyorum. Herhalde Marinanın garip kaprislerinden biri olmalı.”</p>

  <p>— Marina Gregg'i iyi tanır mısınız, Mr. Fenn?”</p>

  <p>Ardwick Fenn omuzlarını kaldırdı.</p>

  <p>— “Bu sualinize nasıl cevap vereceğimi bilemiyorum. Onu yıllardanberi tanırım, fakat bazan uzun müddet birbirimizi görmediğimiz olur. Gazetelerde okuduğuma göre, o zavallı kadıncağızın ölümü de bir tesadüf eseriymiş. İlâç Marina'nın kadehine konmuş. Öyle değil mi?”</p>

  <p>— “Evet, Mrs Badcock'un içkisi dökülmüş. Marina Gregg de ona kendi kadehini vermiş.”</p>

  <p>— “Tuhaf şey! Marina'yı kim öldürmek istemiş olabilir? Lynette Brown da davette olmadığına göre...”</p>

  <p>— “Lynette Brown mı? O da kim?”</p>

  <p>Ardwick Fenn gülümsedi:</p>

  <p>— “Marina Gregg şimdi çevirmekte olduğu filmi bırakıp kontratını feshedecek olursa rolünü ona verecekler.”</p>

  <p>— Miss Brown'ın bu yüzden Marina Gregg'i öldürmeye kalkması biraz uzak bir ihtimâl değil mi?”</p>

  <p>— “Siz muhteris bir kadının neler yapabileceğini bilmiyorsunuz galiba? Maamafih, katil belki de Marina'yı öldürmek değil, sadece korkutmak istemiş de olabilir. Yahut belki de bütün bunlar bir hatâ eseridir.</p>

  <p>— “Demek siz böyle düşünüyorsunuz?”</p>

  <p>— “Yok, hayır. Sadece lâf olsun diye söyledim. Bu konuda hiç bir fikrim yok.”</p>

  <p>— “Marina Gregg sizi görünce şaşırdı mı?”</p>

  <p>— “Hem de ne şaşırmak! Beni merdivenlerden çıkarken görünce gözlerine inanamadı. Buna rağmen yine de çok nâzik karşıladı.”</p>

  <p>— “Onu çoktanberi görmemiş miydiniz?”</p>

  <p>— “Dört, beş yıldır görüşmemiştik.”</p>

  <p>— “Zannedersem Mis Gregg ile aranızda eskiden oldukça yakın bir dostluk varmış. Değil mi?”</p>

  <p>— “Bununla neyi kasdediyorsunuz, Müfettiş bey?”</p>

  <p>Ardwick Fenn'in sesinin tonu değişmiş, sert ve tehditkâr bir hal almıştı. Dermott Craddock, içinden, “Bu adamın düşmanlığı herhalde müthiş bir şey olur” diye düşündü.</p>

  <p>Ardwick Fenn:</p>

  <p>— “Ne demek istediğinizi açıkça söylerseniz daha iyi olur” diye ısrar etti.</p>

  <p>— “Ben de ayni fikirdeyim, Mr. Fenn. Marina Gregg'in o gün davette bulunan herkesle mazideki bağları hakkında tahkikat yapıyorum. Sizin de vaktiyle Marina Gregg'e çılgınca âşık olduğunuzu bilmeyen yok.”</p>

  <p>Fenn yine omuz silkti.</p>

  <p>— “Kavak yeli gibi gelip geçti. Herkesin başından böyle hâdiseler geçer.”</p>

  <p>— “Dediklerine göre, Mis Gregg evvelâ size ümit vermiş, sonra birdenbire sizden yüz çevirmiş. Bu da sizi hayli kızdırmış.”</p>

  <p>— “Hep söylendiğine göre, denildiğine göre, deyip duruyorsunuz. Bütün bunları o saçma mecmualardan okudunuz herhalde?”</p>

  <p>— “Hayır, bilâkis, bu bilgiler bana aklı başında, ne söylediğini bilen ve kafası işleyen kimseler tarafından verildi.”</p>

  <p>Ardwick Fenn başını arkaya attı. Bir boğa yılanını andıran gırtlağı iyice meydana çıktı. Sonra teslimiyet ifade eden bir tonla mırıldandı.</p>

  <p>— “Evet, bir vakitler ona karşı büyük bir zaafım vardı. Çok güzel ve cazip bir kadındı. Hâlâ da öyle. Buna rağmen, kendisini tehdit etmiş olduğumu iddia etmek biraz ileri gitmek olur. Muhterem Müfettiş bey, bu iddia benim pek hoşuma gitmedi.”</p>

  <p>— “Zannedersem bir kere Marina'yı çevirmeye başladığı bir filimden kovdurmak için nüfuzunuzu kullanmışsınız, değil mi?”</p>

  <p>Fenn omuzlarını silkti:</p>

  <p>— “O role zaten hiç uymuyordu. Bu yetmiyormuş gibi filmin rejisörü ile de geçinemiyordu. Filme ben de para koymuştum. Tabii, paramın havaya uçmasını istemezdim. Sizi temin ederim ki, onu rolünden attırmaya çalışmam sadece bir iş adamı düşüncesi ile yapılmış bir hareketti.”</p>

  <p>— “Bununla beraber, Marina Gregg o hareketinizin altında başka sebepler aramış olabilir, değil mi?”</p>

  <p>— “Tabii... Tabii, hareketimin muhakkak kendisi ile ilgili şahsî bir histen ileri gelmiş olduğunu pekâlâ düşünmüş olabilir.”</p>

  <p>— “Arkadaşlarına sizden korktuğunu da söylemiş, değil mi?”</p>

  <p>— “Öyle mi? Bundan haberim yoktu. Ne çocukluk... Herhalde bu, onun için yeni bir heyecan konusu olmuştur.”</p>

  <p>— “Sizden korkması için hiçbir sebep olmadığı kanaatinde misiniz?”</p>

  <p>— “Tabii, o kanaattayım. Özel meselelerimi iş konusunun dışında tutmayı daima bilmiş bir insanımdır. Biri gider, biri gelir. Kadın bahsinde daima bu prensibe göre hareket etmişimdir. Kadınların benim hayatımda hiçbir zaman fazla önemi olmadı.”</p>

  <p>— “Doğrusu mükemmel bir hayat felsefesi bu, Mr. Fenn.”</p>

  <p>— “Ben de öyle buluyorum.”</p>

  <p>— “Sinema dünyası hakkında geniş bilginiz var, değil mi?”</p>

  <p>— “Sinema dünyasına menfaatlerimle bağlıyım.”</p>

  <p>— “Bu yüzden o âlemde olup bitenlerle ilgilenmeniz de pek tabii, değil mi?”</p>

  <p>— “Öyle olması gerekmez mi?”</p>

  <p>— “Fikirleriniz hakikaten dinlenmeye değer. Görüşlerinize de büyük kıymet veriyorum. Bana soracağım mühim bir sorunun cevabını verebilir misiniz?”</p>

  <p>— “Sinema dünyasında Marina Gregg'i öldürmeye kalkacak kadar ona kin besleyen bir insan düşünebiliyor musunuz?”</p>

  <p>— “Belki de bir düzine insan akla gelebilir. Yalnız düşündüğünü tatbike kalkarak onu öldürmeye teşebbüs edebilecek kadar bu işi ileriye götürebilecek hiç kimse düşünemiyorum. Yalnız ölümünden memnun olacak kimseler vardır herhalde.”</p>

  <p>— “O gün oradaydınız. Kendisini gördünüz, konuştunuz. O kısa zamanda etrafınızda bulunan insanların arasında Marina Gregg'i zehirleyebilecek bir kimse hatırlıyabiliyor musunuz?”</p>

  <p>— “Bu soruya cevap vermek çok güç.”</p>

  <p>— “Yani bu soruya verilebilecek bir cevabınız var da söyleyip söylememeye karar vermesi mi güç demek istiyorsunuz?”</p>

  <p>— “Hayır, sadece bu soruya verecek hiçbir cevabım yok demek istiyorum. Ve... Muhterem Müfettiş bey, benden alabileceğiniz bütün malûmat bundan ibarettir.”</p>
</body>
</html>
