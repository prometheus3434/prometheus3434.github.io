<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>DÖRT</title>
</head>

<body>
  <p class="h11"><br /></p>

  <h2 class="h11" style="text-align: center;">DÖRT</h2>

  <p><br /></p>

  <p>Mrs. Bantry birkaç adım geri çekilerek aynada kendine baktı, şapkasını düzeltti. -Şapka giymeye hiç de alışık değildi.- Çekmecesinden en iyi deri eldivenlerini alarak bahçeye çıktı.</p>

  <p>Marina Gregg ile kocası Gossington Köşküne gelip yerleşmişlerdi. O gün öğleden sonra St. John Cankurtaran birliği menfaatine verilecek gardenpartinin son hazırlıklarını görüşmek üzere bir toplantı yapılacaktı. Gerçi Mrs. Bantry komitede değildi ama Marina Gregg ona da bir kart yollamış ve çaya davet etmişti. Hem de kartı kendi el yazısı ile yazmıştı.</p>

  <p>Mrs. Bantry köşke doğru ilerlerken etrafına bakıyor ve kendi kendine, “Hakikaten masraftan kaçınmamışlar” diye düşünüyordu. Kapıyı, her halinden İtalyan olduğu anlaşılan, bir uşak açtı ve Mrs. Bantry'i eskiden Albay Bantry'nin kütüphanesi olan odaya götürdü. Daha önce Mrs. Marple'nin de anlattığı gibi bu oda oturma odası ile birleştirilmişti. Yer parkeydi. Duvarlar ağaçtan oymalarla süslenmişti.</p>

  <p>Odanın bir köşesinde kuyruklu bir piyano, bir köşesinde de en son model bir möbleli pikap vardı. Pencerenin önünde alçak bir masa önündeki koltuklardan birinde Marina Gregg oturuyor, onun arkasında da Mrs. Bantry'nin hayatında gördüğü erkeklerin en çirkini ayakta duruyordu.</p>

  <p>Mrs. Bantry gelmeden bir kaç dakika önce Marina Gregg heyecanlı ve tatlı bir sesle, “Burası tam bana göre, Jim” demişti. “Şimdi tam aradığımı buldum. Sükûnet. Bir İngiliz köyünün sükûneti. Kendimi yuvasına dönmüş bir kuş gibi mes'ut hissediyorum. Burası benim hakikî yuvam olacak.”</p>

  <p>Johnson Rudd bunları gülümseyerek dinlemişti. Karısının heves ve heyecanının ne kadar kısa ömürlü olduğunu biliyordu, fakat kimbilir, belki de Marina hakikaten aradığını bulmuştu.</p>

  <p>— “Fevkalâde, sevgilim”, dedi. “Fevkalâde! Burayı beğendiğine memnun oldum.”</p>

  <p>— “Beğenmek ne demek? Buraya bayılıyorum. Ya sen, Jim? Sen beğenmiyor musun?”</p>

  <p>— “Tabii beğeniyorum, Sevgilim. Burası fevkalâde!” diye cevap veren Jim içinden, “İnşallah iki yıldan evvel bıkmaz” diye düşündü.</p>

  <p>Marina Gregg onu büyük bir nezaketle karşıladı. Hemen ayağa kalkarak yanına gitti, iki elini uzattı.</p>

  <p>— “Sizi tekrar gördüğüme ne kadar memnun oldum, tasavvur edemezsiniz. Ne tesadüf değil mi? San Francisko'da tanıştığımız vakit bir gün gelip sizin köşkü satın alacağımız kimin aklına gelirdi?”</p>

  <p>Mrs. Batry: “Buraya yerleşmeniz hepimiz için büyük bir şeref” diye cevap verdi.</p>

  <p>Marina birden hatırlamış gibi sordu: “Kocamla tanışmıyorsunuz değil mi?</p>

  <p>— “Johnson, size Mrs. Bantry'i takdim ederim.”</p>

  <p>Mrs. Bantry, Johnson Rudd'a dikkatle baktı. İlk bakışta onun dünyada gördüğü erkeklerin en çirkini olduğuna karar vermişti; fakat bu fikrini yavaş yavaş değiştirmeye başlıyordu. Adamın çok garip, fakat cazibeli gözleri vardı. Tıpkı iki derin kuyu gibi... Burnu havaya kalkık, ağzı mübalâğalı derecede büyüktü. Mrs. Bantry, “Acaba şu anda çok mu hiddetli, yoksa her zaman öyle mi görünüyor?” diye düşündü. Fakat konuştuğu vakit sesi son derece tatlı idi. Kalın ve ağır bir tonu vardı bu sesin.</p>

  <p>— “Kocalar zaten her vakit unutulur. Karım da ben de sizinle burada, aynı köyde yaşayacağımız için çok memnunuz. Ümit ederim ki, siz de bizim hakkımızda ayni şekilde düşünüyorsunuzdur.”</p>

  <p>Mrs Bantry: “Sakın evi sattım diye üzülüyorum zannetmeyin” dedi. “Zaten benim için hem çok büyük, hem de kullanışsızdı. Hem, şimdi vaktimin büyük bir kısmını çocuklarımla geçirmeyi tercih ediyorum.”</p>

  <p>Marina Gregg sordu: “Çocuklarım mı dediniz? Çocuklarınız mı var?”</p>

  <p>— “Evet, iki kız, iki de oğlan. Hem de hepsi evli. Her biri dünyanın bir ucunda. Biri Kenya'da, biri güney Afrikada, biri Teksas'ta, biri de Londrada.”</p>

  <p>“Marina Gregg, “Dört tane ha?” diye mırıldandı. “Dört çocuk! Peki ya torunlarınız?”</p>

  <p>— “Şimdilik sade 9 tane. Büyükanne olmak ne kadar büyük bir zevk, bilseniz...”</p>

  <p>Johnson Rudd, Mrs Bantry'nin sözünü kesti:</p>

  <p>— “Galiba güneş gözünüze geliyor.”</p>

  <p>Pencerenin yanına giderek perdeyi kapattı. Sonra Mrs Bantry'e dönerek: “Şimdi bize bu şirin köy hakkında bilgi verin bakalım. Sıcak bir çörek veya şu pastadan bir dilim almaz mıydınız? Görüyorsunuz, İngilizlerin çay âdetine hemen alıştık.”</p>

  <p>Marina Gregg gülümsedi. Bir anda kocasının da birkaç dakika evvelki sinirli hali kaybolmuştu. Mrs Bantry, içinden, “Kocası ona iyice âşık” diye düşündü. Sonra yüksek sesle: “İnşallah buradan memnun kalırım” dedi. “Uzun müddet kalmayı düşünüyorsunuz, değil mi?”</p>

  <p>Marina gözlerini hayretle açtı: “Tabii, burası artık bizim evimiz” diye cevap verdi. “Herhalde iş icabı sık sık seyahat etmeye mecbur olacağız. Fakat her zaman buraya döneceğiz.”</p>

  <p>Mrs Bantry gülümseyerek, “Ya” diye cevap verdi. Sonra kendi kendine: “Sen öyle bir yere yerleşip kök salan tiplerden değilsin” diye düşündü.</p>

  <p>Gözleri bir an Johnson Rudd'a ilişti. O da gülümsüyordu. Fakat bu gülümseme daha ziyade acı bir tebessüme benziyordu. O da Mrs Bantry ile aynı fikirdeydi anlaşılan.</p>

  <p>Bu sırada kapı açıldı, içeriye bir kadın girdi. “Barletts sizi telefondan istiyor, Johnson” dedi.</p>

  <p>— “Söyle, daha sonra arasın.”</p>

  <p>— “Söyledim, fakat aceleymiş dediler.”</p>

  <p>Johnson içini çekerek ayağa kalktı: “Seni Mrs Bantry ile tanıştırayım.” dedi. “Ella Zielinski, sekreterim.”</p>

  <p>Marina: “Bir fincan çay içmez misin, Ella” diye sordu.</p>

  <p>— “Sadece bir sandviç yerim. Çin çayından hiç hoşlanmıyorum.”</p>

  <p>Ella Zielinski otuz beş yaşlarındaydı. Üzerinde iyi dikilmiş bir tayyör ile farbalalı bir bluz vardı. Kısa kesilmiş siyah saçları, geniş bir alnı ve kendinden emin bir hali vardı. Mrs. Bantry'e dönerek: “Duyduğuma göre bu köşk eskiden sizinmiş” dedi. Sonra pencereden dışarıya bakarak ilâve etti: “Doğrusu manzara fevkalâde.”</p>

  <p>Marina Gregg: “Tipik bir İngiliz köyü. Değişik bir atmosfer” diye söze karıştı.</p>

  <p>Ella Zielinski: “Yakında köye benziyen bir tarafı kalmıyacak” dedi. “Yeni Şehir gittikçe büyüyor.”</p>

  <p>Bu sırada Johnson Rudd kapıyı aralayarak: “Sevgilim” diye Marina'ya seslendi. “Seni rahatsız etmek istemezdim, fakat birkaç dakika gelir misin? Bir konuda senin şahsî fikrini soruyorlar.”</p>

  <p>Marina Gregg: “Hiç rahat yok” diye ayağa kalktı. “Özür dilerim, Mrs. Bantry. Herhalde birkaç dakikadan fazla sürmez.”</p>

  <p>Marina Gregg odadan çıkar çıkmaz, Ella Zielinski, “Kuzum şu meşhur cinayet ne zaman oldu?” diye sordu.</p>

  <p>— “Bu evde cinayet falan olmadı.”</p>

  <p>— “Haydi canım, saklamayın. Cesedi tam şurada halının altında bulmuşlar değil mi?”</p>

  <p>— “Evet.”</p>

  <p>— “Demek ki cinayet olmuş.”</p>

  <p>Mrs Bantry başını salladı:</p>

  <p>— “Cinayet burada işlenmedi. Öldürülen kızın cesedini sonradan buraya getirmişler. Bizimle hiçbir ilgisi yoktu.”</p>

  <p>— “Herhalde o zaman buna çok kolay inanılmamıştır. Peki, cesedi nasıl buldunuz?”</p>

  <p>— “Sabahleyin erkenden hizmetçi kız koşarak odamıza geldi. Kütüphanede bir ceset yattığını söyledi. Evvelâ inanmadım, fakat sonra kocamı uyandırdım, beraber aşağı indik.”</p>

  <p>— “Ve tabii ceset oradaydı. Amma da garip iş!” dedikten sonra Elli Zielinski, birden kapıya doğru baktı, sonra tekrar Mrs. Bantry'e döndü: “Lütfen, Marina Gregg'e bundan hiç bahsetmeyin” dedi. “Böyle şeyler ona göre değil.”</p>

  <p>— “Ağzımı bile açmam. Zaten o kadar eski bir hikâye ki... Fakat nasıl olsa duymayacak mı?”</p>

  <p>— “Zannetmem. Etrafıyla pek ilgisi yoktur. Hem en ufak şeylere sinirlenir. Birkaç sene önce çok ciddî bir rahatsızlık geçirdi. Biliyorsunuz, değil mi?”</p>

  <p>Mrs. Bantry: “Görünüşe bakılırsa burasını çok seviyor” dedi.</p>

  <p>— “Herhalde birkaç gün sürer” diyen Mrs Zeilinski düşünceli bir tavırla bir sandviç daha yedi. Sonra: “Johnson zamanımızın en iyi rejisörüdür” dedi. “Çevirdiği son filmleri gördünüz mü?”</p>

  <p>Mrs. Bantry filimlerin sadece baş artistleri ile ilgilenirdi. Mahcup bir tavırla: “Doğrusunu isterseniz isimleri birbirine karıştırıyorum” diye cevap verdi.</p>

  <p>Ella Zeilinski onu duymamış gibi: “O kadar işinin arasında başında bir de Marina var” diye ilâve etti. “Marina kolay idare edilir bir kadın değildir. Bazan son derece, hattâ mübalağalı bir şekilde hayatından memnun ve mesut görünür: Sonra birden en ufak bir hâdisede her şey altüst olur.”</p>

  <p>— “Herhalde asabî mizaçlı.”</p>

  <p>— “Asabî de lâf mi? Bütün artistler asabî olur. Ama Marina Gregg bambaşka!” Mrs Zeilinski tabakta kalan son sandviçi de yedikten sonra, “Size bir anlatsam...” dedi.</p>
</body>
</html>
