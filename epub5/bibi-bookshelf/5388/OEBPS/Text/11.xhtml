<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>ON</title>
</head>

<body>
  <p class="h11"><br /></p>

  <h2 class="h11" style="text-align: center;">ON</h2>

  <p><br /></p>

  <p>Haile Preston:</p>

  <p>— “Jason Rudd stüdyodan döndü” dedi. “Sizi onun yanına götüreyim.”</p>

  <p>Johnson Rudd'un çalışma ve oturma odası olarak kullandığı oda alt kattaydı. Basit döşenmiş odanın rahat bir görünüşü vardı. Oda, sahibinin zevk ve şahsiyetini belirtecek en ufak bir özellik taşımıyordu. Yazı masasının başında oturmakta olan Rudd, Müfettiş içeri girince ayağa kalktı, ona doğru geldi.</p>

  <p>Dermott:</p>

  <p>“Bu odanın bu kadar basit döşenmiş olmasının sebebini şimdi anlıyorum” diye düşündü. “Adamın şahsiyeti o kadar kuvvetli ki, ne bir süse, ne de ona benzer bir şeye ihtiyacı var.”</p>

  <p>Mesleği Dermott Craddock'a ilk bakışta insanlar hakkında fikir edinmeyi öğretmişti. Fakat şimdi Rudd hakkında ancak o ne isterse o kadarını öğrenebileceğini de iyice anlamıştı.</p>

  <p>— “Sizi beklettiğim için özür dilerim, Müfettiş bey. Stüdyoda bir iş yüzünden geciktim. Size bir içki ikram edebilir miyim?”</p>

  <p>— “Teşekkür ederim, istemem.”</p>

  <p>Johnson Rudd'un çirkin, fakat zekî simasını alaycı bir tebessüm kapladı.</p>

  <p>— “Her halde bu evde içki içmenin ihtiyatsız bir hareket olduğuna kanisiniz.”</p>

  <p>— “Öyle bir şey aklımdan bile geçmemişti.”</p>

  <p>— “Pekâlâ, Müfettiş bey. Size nasıl bir yardımım dokunabilir? Ne öğrenmek istiyorsunuz?”</p>

  <p>— “Mr. Haile Preston kendisine sorduğum bütün sualleri cevaplandırdı. Dr. Gilchrist ile de görüştüm. Eşinizin benimle konuşamıyacak kadar halsiz olduğunu söyledi.”</p>

  <p>— “Marina çok hassas bir kadındır. Daha doğrusu, sinirleri çok zayıftır. Siz de kabul edersiniz ki, böyle bir cinayet, hele insanın kendi evinde olursa, müthiş sinir bozar. Karımın size söyleyebileceği her şeyi benden de öğrenebilirsiniz. Hâdise sırasında onun yanındaydım. Zaten o benim kadar dikkatli de değildir.”</p>

  <p>— “Evvelâ şunu sormak istiyorum. Siz veya karınız Heather Badcock'u evvelce tanıyor muydunuz?”</p>

  <p>Johnson Rudd başını salladı:</p>

  <p>— “Hayır, hattâ o kadını ölümünden beş dakika evveline kadar hiç görmemiştim dahi diyebilirim.”</p>

  <p>— “Heather Badcock karınızı evvelce tanıdığını söylemiş, değil mi?”</p>

  <p>— “Evet, o gün davette Mrs Badcock bize aşağı yukarı on iki, on üç yıl evvel karımla Bermudada bir davette nasıl tanışmış olduğunu anlatmaya başlamıştı. Gripten yatıyormuş, fakat Marina'yı görebilmek için hasta hasta yataktan kalkmış ve Marina'nın elini sıkmış. Tabii, takdir edersiniz ki, bu, karımın hayatında her gün olan hâdiselerden biri ve onun her elini sıkan ve her imza isteyen kimseyi hatırlamasına imkân yok. Marina'nın Mrs. Badcock'u kat’iyen hatırlamadığından eminim.”</p>

  <p>— “Bunu gayet iyi anlıyorum, fakat karınızın Mrs. Badcock ile konuştuğunu görenler, onun biraz dalgın ve düşünceli olduğunu söylediler. Siz de aynı fikirde misiniz?”</p>

  <p>— “Olabilir, Marina zayıf bünyeli bir kadındır. Günün sonuna doğru daima yorulmaya başlar. Hele o günkü gibi yorucu bir gün geçirmişse... Buna rağmen, ben o sırada onun dalgın olduğunu fark etmedim. Yok... durun bakayım... galiba hakkınız var. Şimdi hatırlıyorum. Onun kolunu dürterek Mrs. Badcock'a cevap vermesi icap ettiğini hatırlatmıştım bir ara.”</p>

  <p>— “Acaba o anda dikkâtini çeken başka bir şey mi olmuştu?”</p>

  <p>— “Mümkündür, fakat dediğim gibi büyük bir ihtimâlle yorgunluktan da olabilir.”</p>

  <p>Dermott Craddock bir müddet konuşmadı ve pencereden dışarısını seyretti. Sonra açık konuşmaya karar vererek: “Mr. Rudd, Heather Badcock'un zehirlenmesinin bir yanlışlık eseri olabileceğini hiç düşündünüz mü? Asıl öldürülmek istenen karınız olamaz mı?”</p>

  <p>Bu sözleri uzun bir sükût takip etti. Nihayet Johnson Rudd içini çekerek alsak sesle:</p>

  <p>— “Evet” dedi. “Hakkınız var. Hattâ ben buna eminim.” Rudd'un bir ara gerilmiş bulunan yüz hatlarının yerini şimdi rahat bir ifade almıştı.</p>

  <p>— “Buna rağmen ilk tahkikat sırasında Müfettiş Cornish'e bu ihtimâlden hiç bahsetmediniz, değil mi?”</p>

  <p>— “Hayır, hiç bahsetmedim.”</p>

  <p>— “Neden?”</p>

  <p>— “Bu sualinize, elimde kâfi derecede tatminkâr delil yoktu diyerek kolay bir cevap verebilirim. Bu arada Mrs. Badcock'u da hiç tanımadığım için onun da düşmanlarının olabileceğini düşündüğümü de söyleyebilirim. Fakat sizinle açık konuşacağım. Susmamın sebebi bunların hiçbiri değil. Sadece karımın böyle korkunç bir ölümden nasıl bir tesadüf neticesi kurtulmuş olduğunu bilmesini istemedim.</p>

  <p>— “Açık konuştuğunuz için size teşekkür ederim, fakat buna rağmen susmanızın sebebini hâlâ anlayamadım.”</p>

  <p>— “Bunu anlamanız için Marina'yı yakından tanımanız lâzım. Onun emniyet ve saadete son derecede çok ihtiyacı var. Maddî bakımdan çok muvaffak olmuş. Hem para, hem de şöhret sahibi olmuş, fakat bedbahtlıklarla dolu bir hayat geçirmiş. Zaman zaman saadeti bulduğunu zannetmiş, fakat her seferinde hayâl kırıklığına uğramış. Hayatı ve olayları mantık çerçevesi içerisinde ele almasına imkân yok. Bundan evvelki evliliklerinin hepsinde, tıpkı peri masallarında olduğu gibi pürüzsüz bir saadete erişebileceğini zannetmiş.”</p>

  <p>Rudd'un yüzünü yine alaycı bir tebessüm kapladı:: “Evlilik bu değildir ki... Pürüzsüz saadet yeryüzünde mevcut olmayan bir şeydir. Fakat Marina her seferinde kendisinin talihsiz olduğunu zannederek daima pürüzsüz saadeti aradı, durdu. Aşk, saadet, emniyet ve şefkati aramaktan başka bir de dünyaya bir çocuk getirmek için sonsuz arzusu vardı. Bazı doktorlara göre, çocuğunun olmaması bu arzusunun şiddetinden ileri geliyor. Onun için tanınmış bir doktor Marina'ya bir çocuğu evlât edinmesini, belki ondan sonra bir çocuk doğurabileceğini söylemişti. Bu tavsiyeye uyarak Marina peşpeşine üç çocuğu evlâtlık edindi. Hakikaten bundan on bir yıl evvel de hâmile kaldı. O zamanki sevincini ve saadetini tahmin edemezsiniz. Bilmem duydunuz mu? O iş de bir facia ile sona erdi. Doğan çocuk -hem de bir oğlan - anormaldi. Marina'ye ondan sonra büyük bir sinir krizi geldi. Uzun müddet bir sanatoryumda tedavi edildi. Sonra yavaş yavaş kendine gelmeye başladı. Benimle evlendikten sonra da onda hayata karşı yeniden bir ilgi doğdu. Ona tekrar iş vermeleri için filim şirketleri ile mücadele ettim. Kimse onun sıhhatinin artistlikle bağdaşabileceğine inanmak istemiyordu. Sonunda mücadelemde muvaffak oldum. Bu arada bu köşkü de satın aldık ve filmi çevirmeye, başladık. On beş gün öncesine kadar Marina ne kadar mes'ut olduğunu, bu evi ne kadar sevdiğini, ve artık bütün üzüntülerini geride bıraktığını söylüyordu. Bütün sinir bozukluğu da geçmiş gibiydi.” Konuşmasının burasında Rudd'un sesinde acı bir ifade belirdi: “Tabii, o fecî hâdiseye kadar. Kadının gelip de bu evde ölmesi şart mıydı sanki? Her şeye rağmen Marina'nın hayatının tehlikede olduğunu bilmesini istemedim. Bu, onun için yani, ve belki de son bir şok olabilirdi.” Rudd, Müfettişin gözlerinin içine bakıp: “Şimdi susmamın sebebini anlıyor musunuz?” diyerek sözlerini bitirdi.</p>

  <p>— “Evet, ne demek istediğinizi anlıyorum. Fakat müsaade ederseniz bir şey hatırlatmak istiyorum. Karınız öldürülmek istendiyse hayatı hâlâ tehlikede sayılmaz mı? Onu zehirlemek isteyen kimse bir gün yeniden harekete geçemez mi?”</p>

  <p>— “Tabii, meselenin bu tarafını da düşündüm. Karımın hayatını korumak için gerekli her türlü tedbiri aldım. Bundan eminim. Bütün mesele kendisinin tehlikede olduğunu bilmeden korunmasında.”</p>

  <p>— “Acaba hakikaten haberi yok mu?”</p>

  <p>— “Bundan eminim. Onun aklına böyle şeyler gelmez.”</p>

  <p>— “Sizin geldi ama.”</p>

  <p>— “O başka. Meselenin mantıkî olarak tek izah şekli bu olduğu için ben bu kanaate vardım. Karımın mantıkla pek ilgisi olmadığı için onun böyle bir şey düşünmesine ihtimâl vermiyorum.”</p>

  <p>— “ Belki hakkınız var, fakat bu arada cevapsız kalan bir sürü sual daha var. Meselâ, sizin şüphelendiğiniz kimse var mı?”</p>

  <p>— “Bu sualinize maalesef cevap veremiyeceğim.”</p>

  <p>— “Yani şüphelendiğiniz kimse mi yok, yoksa cevap mı vermek istemiyorsunuz?”</p>

  <p>Rudd:</p>

  <p>— “Kimseden şüphelenemiyorum. Kimsenin Marina'dan bu derece nefret edebileceğini bir türlü aklım almıyor. Buna rağmen olaylar bunun aksini ileri sürmekte.”</p>

  <p>— “Mrs. Badcock'un zehirlenmesinden bir kaç dakika önce olup bitenleri bana bir defa anlatır mısınız?”</p>

  <p>— “Büyük bir sürahinin içinde evvelden hazırlanmış duran kokteylden iki kadeh doldurarak birini Marina'ya, birini de Mrs. Badcock'a verdim. Mrs. Badcock kadehindeki içkiyi ne yaptı, bilmiyorum. Biri ile konuşmak için yanımızdan ayrılmıştı galiba. Karım kadehini elinde tutuyordu. O sırada Belediye reisi ile karısı bize doğru geldiler. Marina da henüz hiç içmediği içkisini yanımızda duran bir masanın üzerine bıraktı ve onları karşıladı. Arkadan başka misafirler geldi. Aralarında yıllardanberi görmediğimiz eski bir arkadaşımız da vardı. Yeni gelenlere de içki ikram ettim.</p>

  <p>“Her halde bu sırada biri, karımın, masanın üzerinde durmakta olan içki kadehine zehir koymuş olmalı. Bunu kimseye sezdirmeden nasıl yapabildi, anlayamıyorum, zira o kalabalık içinde hiç de kolay bir iş değil. Maamafih, böyle partilerde kalabalığa rağmen insanlar birbirlerinin ne yaptıklarının pek farkında olmazlar. Davetliler gruplar halinde mütemadiyen geliyor ve evin içinde yapılan değişiklikleri görmek için her tarafa girip çıkıyorlardı. Yani etrafta devamlı hareket vardı. O gündenberi beynimi çatlatırcasına düşündüm fakat şüphemi uyandıracak hiç bir hareket hatırlayamadım.”</p>

  <p>Rudd sustu, derin bir nefes aldı.</p>

  <p>Dermott:</p>

  <p>— “Lütfen, devam eder misiniz?” dedi. “Hikâyenin geri kalan, tarafı çok mühim.”</p>

  <p>— “Geri kalan tarafını herhalde evvelce başkalarından da dinlemişsinizdir, tahmin ederim.”</p>

  <p>— “Evet, ama bir kere de sizden dinlemek isterdim.”</p>

  <p>— “O halde anlatayım. Ben merdivenin başındaydım. Karım da masaya bıraktığı içki kadehini alıyordu. Birden Mrs. Badcock hafif bir çığlık attı. Biri koluna çarpmıştı. Elindeki içki kadehi yere düşerek paramparça olmuştu. Marina her iyi ev sahibinin yapacağı gibi hemen mendili ile Mrs. Badcock'un elbisesini sildi. Kendi elbisesinin eteği de biraz ıslanmıştı, fakat buna hiç önem vermedi. Sonra elindeki içki kadehini Mrs. Badcock'a verdi. O buna itiraz edince de, 'Ben zaten çok içtim', diyerek kadehi onun eline tutuşturdu. Şundan eminim ki, o ilâç kadehe hayli evvel konmuştu. Çünkü Mrs Badcock kadehi eline alır almaz içmeye başladı. Demek ki ilâç içkinin içine iyice karışmıştı. Sonra bildiğiniz gibi talihsiz Mrs. Badcock beş dakika sonra öldü. İlâcı karımın kadehine koyan şahıs yanlışlıkla bir başkasını öldürdüğünü görünce acaba ne hissetti?...”</p>

  <p>— “Bütün bunları o sırada mı düşündünüz?”</p>

  <p>— “Yok canım, ne münasebet. O sırada ben de herkes gibi kadıncağızın fenalık geçirmekte olduğunu ve sonra da bir kalp krizi neticesinde öldüğünü zannetmiştim. Mrs. Badcock'un zehirlenerek öldüğü aklımın ucundan bile geçmedi. Kimin aklına gelebilirdi ki?...”</p>

  <p>— “Doğru, siz kimseden şüphelenmediğinizi söylüyorsunuz ama, ben buna pek inanmıyorum doğrusu.”</p>

  <p>— “İnanın, doğruyu söylüyorum.”</p>

  <p>— “O halde meseleyi başka bir yönden inceleyelim. Karınıza kim kötülük etmek isteyebilir? Düşmanları var mı?”</p>

  <p>— “Düşmanı mı? Bu kelimeyi mânalandırmak o kadar güç ki. Benim ve karımın içinde yaşadığımız dünya bir haset ve kin dünyasıdır. Bizi çekemeyen, ve hakkımızda çeşitli dedikodular yapan insanlar her zaman bulunur. Buna rağmen, içlerinde düşmanlığı cinayet işleyebilecek kadar ileri götürebilecek birisinin bulunduğuna ihtimâl veremiyorum.”</p>

  <p>— “Karınızın mazide üzdüğü veya bedbaht ettiği bir kimse var mı?”</p>

  <p>Rudd bu suale hemen cevap vermedi. Bir müddet düşündükten sonra ağır ağır: “Çok düşündüm, fakat zannetmiyorum” dedi.</p>

  <p>Dermott:</p>

  <p>— “Meselâ eski bir aşk hikâyesi filân...” diye ısrar etti.</p>

  <p>— “Karımın hayatında aşk maceraları olmuştur, fakat hiç bir erkeğin onu kin ve nefretle hatırladığını zannetmiyorum.”</p>

  <p>— “Ya kadınlar? Miss Gregg'den nefret eden bir kadın olamaz mı?”</p>

  <p>— “Tabii, kadınlar belli olmaz, ama böyle biri hiç aklıma gelmiyor.”</p>

  <p>— “Karınızın ölümünden maddî bakımdan kim faydalanabilir?”</p>

  <p>— “Kocası ve vârisi olarak ben. Bir de çevirdiği filmde onun yerini alabilecek olan artist, fakat bu da olmaz, çünkü Marina'ya bir şey olsaydı filmin çevrilmesinden vazgeçerdik.”</p>

  <p>Dermott:</p>

  <p>— “Evet, bunlar şimdilik fazla teferruat” dedi.</p>

  <p>— “Hayatının tehlikede olduğuna dair Marina'ya bir şey söylemiyeceğinize söz veriyorsunuz, değil mi?”</p>

  <p>— “Ben de zaten sizinle bu konuyu konuşmak istiyorum. Ne kadar büyük bir mes'uliyet altına girmekte olduğunu biliyor musunuz? Karınız hâlen rahatsız ve tedavi altında olduğuna göre, bir kaç gün daha bekleyebiliriz, fakat durumu er geç kendisine söylememiz lâzım. Şimdi sizden bir ricam var. O günkü davette yukarı katta bulunanların bir listesini mümkün olduğu kadar eksiksiz yazabilir misiniz? Tabii, hatırlayabildiklerinizi... Bir de o sırada merdiveni çıkmakta olanları.”</p>

  <p>— “Ne mümkünse yaparım, fakat bunu Ella Zielinski'ye sorsanız daha iyi ederdiniz. Onun hafızası benimkinden çok daha kuvvetlidir. Sonra onda davetlilerin bir listesi de var. Kendisiyle görüşmek isterseniz...”</p>

  <p>— “Evet, Miss Ella Zielinski ile görüşmeyi çok arzu ederdim.”</p>
</body>
</html>
