<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>ON SEKİZ</title>
</head>

<body>
  <p class="h11"><br /></p>

  <h2 class="h11" style="text-align: center;">ON SEKİZ</h2>

  <p><br /></p>

  <p>Frank Cornish ahizeyi yerine koydu.</p>

  <p>— “Mis Brewster bugünlüğüne Londrada yokmuş” diye bildirdi.</p>

  <p>Craddock: “Şu anda Londra dışında mı yani?” diye sordu.</p>

  <p>— “Acaba o...”</p>

  <p>— “Henüz hakkında hiçbir şey bilmiyorum. Ona dair bir şüphem yok, ama yine de bilemem. Peki, ya Ardwick Fenn?”</p>

  <p>— “O da yerinde yok. Ona da gelir gelmez size telefon etmesi için not bıraktım. Meşhur Şahsiyetler Fotoğrafçısı Margot Bence ise bir iş için sipariş alıp taşraya gitmiş. O çıtkırıldım ortağı da nerede olduğunu bilmiyor... veyahut ta bana öyle dedi. Uşak ta Londraya geldi.”</p>

  <p>Craddock, dalgın dalgın: “Acaba doğru mu?” dedi. “Uşak bir daha geri dönmemek üzere kaçtı gibime geliyor. Biri, bir akrabasının ölümünü bahane edip bir yerden uzaklaştı mı ben daima şüphe ederim. Neden bu gün öyle aniden Londraya gitmek için acele etmiş acaba?”</p>

  <p>— “Damlalığa siyanürü köşkten ayrılmadan evvel pekâlâ o koymuş olabilir.”</p>

  <p>— “Onu kim olsa koyabilirdi.”</p>

  <p>— “Fakat benim kanaatimce şüpheler uşağın üzerinde toplanıyor. Dışarıdan birinin yapmış olması pek mümkün değil.”</p>

  <p>— “Bilâkis, tamamen mümkün. Hareketlerini ustalıkla plânlayan biri pekâlâ bu işi yapabilirdi. Arabayla köşke gidersin, arabayı köşkün bahçesindeki ara yollardan birine sokup parkedebilir, ve meselâ herkes yemek salonunda toplanana kadar bekleyebilir, sonra da bir pencereden köşke girerek üst kata çıkabilirsin.. Köşkün etrafı şimşirlerle çevrili, onların içinden kimseye görünmeden bir pencere dibine kadar gidilebilir.”</p>

  <p>— “Çok tehlikeli bu ama.”</p>

  <p>— “Bu katilin tehlikeden korktuğu yok, biliyorsun. Bu, ilk baştanberi hepimizin malûmu.”</p>

  <p>— “Köşkün etrafında devamlı olarak bir adamımız nöbet tutuyor.”</p>

  <p>— “Biliyorum. Fakat bir adam kâfi değilmiş demek. İş sadece o imzasız tehdit mektuplarından ibaret kaldığı müddetçe durumda telâşlanmak için hiçbir sebep görmedim. Marina Gregg'e gelince, o gerçekten dikkatle muhafaza altında. Ondan başka birinin tehlikede olabileceği de aklımın ucundan geçmedi.”</p>

  <p>— “Ben ise...”</p>

  <p>Telefon çalmaya başladı. Cornish ahizeyi kaldırdı.</p>

  <p>— “Dorscfester'den arıyorlar, efendim. Mr. Ardwyck Fenn telefonda.”</p>

  <p>Kulaklığı Craddock'a uzattı, Craddock onu aldı.</p>

  <p>— “Mr. Fenn'le mi görüşüyorum. Ben Craddock.”</p>

  <p>— “Ah, evet. Beni aramışsınız zannederim. Sabahtanberi yerimde yoktum.”</p>

  <p>— “Size maalesef kötü bir haber vereceğim. Mr. Fenn, Mis Zielinski bu sabah öldü... Ölüm sebebi de siyanür zehirlenmesi.”</p>

  <p>— “Ne diyorsunuz? Ne kadar şaşırdım bilemezsiniz. Bir kaza falan mı oldu? Yoksa kazadan başka bir şey mi?”</p>

  <p>— “Kaza falan değil. Devamlı olarak kullanmayı âdet edindiği bir damlalığın içine mayi halde siyanür konulmuş.”</p>

  <p>— “Yaaa! Evet, anlıyorum...” Kısa bir duraklama oldu öbür uçta. “Yalnız bu feci hâdiseden sonra beni neden aramak ihtiyacını duydunuz acaba, sorabilir miyim?”</p>

  <p>— “Siz Mis Zielinski'yi tanırdınız da ondan, Mr. Fenn.”</p>

  <p>— “Tabii tanırdım. Onu senelerdir tanırdım. Fakat pek samimi değildik.”</p>

  <p>— “Belki bu konuda bize bir yardımınız olur diye aradık.”</p>

  <p>— “Ne şekilde bir yardımım olabilir ki?”</p>

  <p>— “Onun ne sebeple öldürülmüş olabileceği hususunda bize bir ipucu veya bir fikir verebilir misiniz? Mis Zielinski bu memlekette yabancıydı. Kendisinin dostları, iş arkadaşları ve hayatının çeşitli safhalarında ne gibi şartlar içinde yaşamış olduğu hakkında bilgimiz gayet kıt.”</p>

  <p>— “Bu konuda size etraflı malûmat verebilecek yegâne şahıs “olarak Johnson Rudd'u tavsiye edebilirim.”</p>

  <p>— “Orası muhakkak. Biz de öyle yaptık. Fakat belki onun bilmeyip te sizin bilebileceğiniz ve işimize yarayabilecek bir husus olur ümidiyle sizi aradık.”</p>

  <p>— “Korkarım ki, size ümit ettiğiniz cinsten bir şey söyleyemiyeceğim. Ella Zielinski hakkında hemen hiç bilgi sahibi değilim. Bildiğim tek şey, kendisinin fevkalâde muktedir bir kadın ve işinde de birinci sınıf olduğundan ibarettir.”</p>

  <p>— “Demek bize yapılacak hiç bir tavsiyeniz yok?”</p>

  <p>Craddock muhatabından derhal menfî bir cevap almaya hazırlanmıştı, fakat Ardwick Fenn'in öyle bir cevap vermediğini hayretle gördü. Bilâkis öbür başta bir tereddüt oldu. Craddock, hattın öbür ucunda Ardwick Fenn'in kesik kesik soluduğunu duyuyordu.</p>

  <p>— “Dinliyor musunuz, Baş Müfettiş bey?”</p>

  <p>— “Evet, Mr. Fenn. Dinliyorum.”</p>

  <p>— “Size bir şey söylemeye karar verdim ki, belki bir yardımı dokunabilir. Anlatacaklarımı duyunca, bu meseleyi bu güne kadar neden kendime saklamış ve kimseye açmamış olduğumu anlayacaksınız. Fakat bana öyle geliyor ki, belki bunu size söylemem akıllıca bir hareket olmayacak. Mesele şu: İki gün kadar evvel biri telefon etti. Tanımadığım bir ses bana fısıltıyla bir şeyler söyledi. Ve o ses bana... Dediklerini kelime kelime naklediyorum, şöyle dedi: “Sizi gördüm... sizi bardağın içine hapları koyarken gördüm... Yaptığınız işi kimse görmedi, kimse farketmedi sanıyordunuz, değil mi? Şimdilik söyleyeceklerim bundan ibaret... çok yakında nasıl hareket etmeniz lâzım geleceğini tekrar bildireceğim.” dedi.</p>

  <p>Craddock kendini tutamayarak hayretle bağırdı:</p>

  <p>— “Gerçekten şaşılacak bir şey değil mi, Mr. Craddock? Sizi kat'î olarak temin edebilirim ki, bu itham tamamen asılsızdı. Ben kimsenin bardağına veya kadehine hap koymadım. Böyle bir iddiası olan varsa çıksın ortaya. Bu itham tamamen asılsız. Fakat şimdi Mis Zielinski'nin şantaja teşebbüs etmiş olduğu açıkça meydana çıkıyor, değil mi?”</p>

  <p>— “Telefondaki ses onun sesi miydi?”</p>

  <p>— “Fısıltı halinde olduğu için tanınması pek güçtü. Ama sesin Ella Zielinski'ye ait olduğunu derhal anladım.”</p>

  <p>— “Nasıl anladınız?...”</p>

  <p>— “Telefon eden şahıs kulaklığı yerine yerleştirmeden evvel aksırdı. Mis Zielinski'nin de saman hummasına yakalanmış olduğunu bildiğim için o neticeye varmakta gecikmedim.”</p>

  <p>— “Peki, sizce bu tehditten gaye neydi?”</p>

  <p>— Bana kalırsa Mis Zielinski ilk teşebbüsünde yanlış şahsa telefon etti. Sonradan yaptığı diğer teşebbüslerde daha muvaffak oldu gibime gelir. Şantaj da çok tehlikeli bir oyun olabilir.”</p>

  <p>Craddock kendini toparladı:</p>

  <p>— “Bu açıklamanızdan dolayı size son derece müteşekkirim, Mr. Fenn. Sırf bir formalite icabı olarak bu gün sabahtan itibaren neler yaptığınızı teferruatıyla öğrenmek isterim.”</p>

  <p>— “Tabii. Şoförüm neler yaptığımın haberini size dakikası dakikasına verebilir.”</p>

  <p>Craddock telefonu kapattı, sonra Fenn'in söylediklerini Cornish'e tekrarladı. Cornish, hayretinden bir ıslık çaldı.</p>

  <p>— “Bu vaziyette ya Fenn'i şüpheliler listesinden tamamen çıkarmak lâzım. Yahut ta...”</p>

  <p>— “Veyahut ta kerata bize gayet kurnazca blöf yapıyor. Bu da mümkün. Çünkü onda öyle sağlam bir sinir var ki, böyle bir blöf yapabilir. Ella Zielinski, Fenn'den neden şüphelendiğini bir yere yazıp ta bıraktıysa, o zaman bu adamın böyle boğayı boynuzundan yakalayıp kendi aleyhindeki şüpheleri açık açık bize bildirmesi ve Ella Zielinski'nin kendisine bir şantaja hazırlandığını açıklaması gerçekten fevkalâde bir blöf olur. İtiraf ederim.”</p>

  <p>— “Peki, ya adam Ella Zielinski öldüğü sırada başka bir yerde bulunduğunu ileri sürerse?”</p>

  <p>Craddock:</p>

  <p>— “Biz ne numaralar gördük bu neviden” dedi. “Fenn de sıkıya geldi mi paçasını kurtarmak için avuç dolusu para dökerek kendine yalancı şahitler bulmuş olabilir.”</p>

  <p>*</p>

  <p>Giuseppe, Gossington'a döndüğünde vakit gece yarısını geçiyordu. St. Mary Mead'e giden son ara treni hareket etmiş olduğu için Much Benhamdan bir taksiye bindi.</p>

  <p>Maneviyatı fevkalâdeydi. Keyfine de diyecek yoktu. Köşkün bahçe kapısı önüne geldiğinde indi, taksinin parasını ödedi, sonra köşke doğru yoldan değil de, şimşirler içinden kestirmeden yürümeye başladı. Evin arka kapısını kendi anahtarıyla açtı. Ev zifirî karanlık ve derin bir sessizlik içindeydi. Giuseppe kapıyı kapayıp içeriden sürgüledi. Mükellef yatak odası ile banyosunun bulunduğu üst kattaki lüks dairesine çıkmak üzere merdiven başına döndüğü anda bir hava cereyanın farkına vardı. Belki de bir yerde bir pencere falan açık kalmıştı. Onu bulup kapamaya kalkışmadı. Gülümseyerek üst kata çıktı ve anahtarını dairesinin kilidine soktu. Kapısını daima kilitli tutardı. Anahtarı kilitte çevirip kapıyı iterek açtığı anda birdenbire sırtına sert bir halka gömüldü. Bir ses: “Eller yukarı!” dedi, “Sakın bağırayım deme!”</p>

  <p>Giuseppe derhal ellerini havaya kaldırdı. Hiç bir şeyi şansa bı~ rakmıyordu. Gerçekte de şansa bırakılacak hiç bir şeyi yoktu.</p>

  <p>Uşağın beline gömülen tabancanın tetiği çekildi... bir kere... iki kere...</p>

  <p>Giuseppe yüzükoyun devrildi...</p>

  <p>*</p>

  <p>Bianca başını yastıktan kaldırıp kulak kabarttı.</p>

  <p>Bir silâh sesi mi duymuştu?... Silâh sesi olduğuna yüzde yüz emindi... Bir kaç dakika kulak kabartmaya devam etti. Sonra yanılmış olduğuna hükmederek başını yastığa koydu, tekrar gözlerini yumdu.</p>
</body>
</html>
