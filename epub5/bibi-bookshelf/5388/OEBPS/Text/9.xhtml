<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>SEKİZ</title>
</head>

<body>
  <p class="h11"><br /></p>

  <h2 class="h11" style="text-align: center;">SEKİZ</h2>

  <p><br /></p>

  <p>Baş müfettiş Craddock sert bir hareketle başını kaldırarak sordu:</p>

  <p>— “St. Mary Mead mi dediniz?”</p>

  <p>Emniyet müdür muavini, hayretle: “Evet, St. Mary Mead” diye tekrar etti. “Neden, yoksa bir şey mi yar?”</p>

  <p>Müfettiş Craddock: “Hiçbir şey yok!” diye cevap verdi.</p>

  <p>Muavin: “Oldukça küçük kasabaymış” diye devam etti, “Fakat civarda geniş büyük inşaat varmış, Hellington film stüdyoları da köyün yakınındaymış.” Sonra soran nazarlarla müfettişe baktı.</p>

  <p>Müfettiş az evvel gösterdiği hayreti izah mecburiyetini hissetti.</p>

  <p>— “Orada oturan birini tanıyorum da. Yaşlı bir hanım. Belki de ölmüştür. Fakat eğer hayattaysa...”</p>

  <p>Müdür muavini: “Evet. evet. Ne demek istediğinizi anlıyorum” dedi. “Bu gibi işlerde mahalli dedikoduların büyük yardımı olur, fakat mesele hiç de o kadar basit değil.”</p>

  <p>— “Mahalli polis teşkilâtı bizden yardım istedi mi?”</p>

  <p>— “Evet, baş komiserden gelen mektup burada. Onların kanaatına göre, olay pek mahallî değil. O civarın en büyük malikânesi olan Gossington köşkünü, meşhur sinema, yıldızı, Marina Gregg satın almış. Kadın Hellington stüdyolarında yeni bir filim çeviriyormuş. Köşkün bahçesinde bir hayır cemiyeti yararına verilen bir, davette o cemiyetin genel sekreteri birdenbire ölüvermiş. Çalışkan, iyiliksever ve komşuları tarafından sevilen bir kadınmış.”</p>

  <p>Emniyet Müdür Muavini sonra olayı kısaca anlattı. Sözünü bitirdikten sonra Dermott Craddock düşünceli bir tavırla: “Cinayet için hayli garip bir yer seçmişler” diye mırıldandı.</p>

  <p>— “Baş komiser de aynı fikirde. Eğer biri Heather Badcock'u zehirlemek istiyor idiyse bunun için neden o yeri ve o günü seçsin? Bu işi yapmanın o kadar daha kolay yolları var ki... O kalabalığın içinde kadının içki kadehine zehir karıştırmak oldukça tehlikeli ve zor bir iş.”</p>

  <p>— “Zehrin içkiye karıştırılmış olduğunu kafi olarak tesbit etmişler mi?”</p>

  <p>— “Evet, bütün raporlar ve tahliller burada. Zehir doktorların o kullanmaya bayıldıkları uzun ve karışık isimli bir şey, fakat Amerikada çok kullanılan bir ilâçmış. Az miktarda alınınca iyi bir müsekkinmiş.”</p>

  <p>— “Reçetesiz satılıyor mu?”</p>

  <p>— “Hayır, bizim memlekette de kullanılıyor, fakat eczahanelerden reçetesiz almak imkânsız.”</p>

  <p>Dermont: “Evet, çok garip!” dedi. “Heather Badcock'un sinema âlemi ile herhangi bir ilgisi var mıymış?”</p>

  <p>— “Hayır.”</p>

  <p>— “Peki, davette yanında yakınlarından kimse var mıymış?”</p>

  <p>— “Kocası varmış?”</p>

  <p>Dermont, düşünceli düşünceli: “Kocası ha..?” dedi.</p>

  <p>— “Evet, insanın aklına ilk önce bu fikir geliyor. Fakat, St. Mary Mead'deki polis müfettişinin kanaatine göre katil, kadının kocası değil. “Müfettişin adı Cornish'di galiba. Kadının kocasının hayli sinirli ve huzursuz bir durumda olduğuna işaret etmesine rağmen gönderdiği raporda katilin o olmadığından emin olduğunu belirtiyor.”</p>

  <p>— “Herhalde benim oraya gitmemi istiyorsunuz, değil mi, efendim?”</p>

  <p>— “Evet, Dermont. Ne kadar çabuk gidersen o kadar iyi olur. Yanına kimi almak istersin?”</p>

  <p>Dermont birkaç saniye düşündü:</p>

  <p>— “Tiddler'i, efendim” dedi. “Çalışkandır. Hem de sinemaya meraklı. Onun bu merakının bize yardımı olabilir.”</p>

  <p>— “Peki, öyleyse, şansınız açık olsun.”</p>

  <p>*</p>

  <p>Yüzü sevinç ve heyecandan kıpkırmızı olan Miss Marple: “Bu ne hoş sürpriz!” diye bağırdı. “Nasılsın bakalım, delikanlı? Ama artık sana delikanlı diyemem, değil mi? Koskoca adam olmuşsun sen. Herhalde başmüfettişliğe de terfi etmişsindir.”</p>

  <p>Dermott mütevazi bir tavırla başını salladı.</p>

  <p>Miss Marple: “Buraya niçin geldiğinizi sormaya lüzum yok” dedi. “Demek Scotland Yard, bizim küçük köyümüzdeki cinayetle meşgul olmaya tenezzül etti.”</p>

  <p>— “Evet, bu işi bize verdiler. Ben de gelir gelmez hemen karargâha koştum.”</p>

  <p>Miss Marple, kekeleyerek: “Yani..?” dedi.</p>

  <p>— “Evet, teyzeciğim. Yani sana geldim demek istiyorum.”</p>

  <p>Miss Marple: “Maalesef, eskisi gibi olup bitenlerin hepsinden haberim olamıyor” diye şikâyet etti. “Dışarıya çok seyrek çıkabiliyorum.”</p>

  <p>— “Evet, ama çıktığınız gün de sokak ortasında düşüyorsunuz ve sizi yerden kaldırıp evine alan kadın da bu olaydan on gün sonra öldürülüyor.”</p>

  <p>— “Bütün bunları da nereden duyarsın, kim anlatır bilmem ki?”</p>

  <p>— “Bilmeniz lâzım. Vaktiyle bir köyde hiç birşey gizli kalmaz diye bana öğüt veren siz değil miydiniz? Ha... Unutmadan şunu da sorayım. O kadını görürgörmez bir gün bir cinayete kurban gideceğini anlamış mıydınız?”</p>

  <p>Miss Marple: “Yok canım! Ne münasebet” diye itiraz etti. “Bunu da nereden çıkardın?”</p>

  <p>Dermott, muzip bir sesle: “Meselâ, kocasının yüzünde gördüğün bir ifade sana yıllarca evvel tanıştığın ve sonradan karısını balkondan itip öldürmüş birini hatırlatmadı mı?” dedi.</p>

  <p>— “Hayır, dedim ya. Mr. Badcock'un böyle birşey yapmayacağına eminim” diyen Miss Marple, birkaç saniye durakladıktan sonra: “Yani, hiç zannetmiyorum” diye ilâve etti.</p>

  <p>— “Evet, fakat insanlar hiç belli olmadıklarına göre...”</p>

  <p>Miss Marple: “İlk günlerin acısı ve şaşkınlığı geçtikten sonra onun karısını pek fazla arayacağını zannetmiyorum” diye mırıldandı.</p>

  <p>— “Neden, çok mütehakkim bir kadın mıydı?”</p>

  <p>— “Yok, hayır. Fakat, nasıl anlatayım bilmem ki... Pek düşünceli bir kadın değildi, bence. Herhalde kocasının yemeklerini hazırlar, evi temiz tutar ve ona iyi bakardı, fakat onun ne düşündüğünü ve ne hissettiğini bilmek ihtiyacını duymuş olduğunu hiç zannetmiyorum. Bu tip kadınların kocaları çok yalnız bir hayat yaşarlar.”</p>

  <p>Dermott: “Arthur Badqock sanki şimdi yalnız kalmadı mı?” diye sordu.</p>

  <p>— “Herhalde tekrar evlenir. Hem belki de çok yakında. Hem de maalesef aynı tip, yani kendisinden çok daha kuvvetli bir şahsiyeti olan bir kadınla evlenecek galiba.”</p>

  <p>— “Görünürlerde böyle bir namzet mi var?”</p>

  <p>— “Bildiğime göre yok, fakat, o kadar az şey biliyorum ki.”</p>

  <p>Dermott: “Hiç olmazsa fikrinizi söyleyin” diye ısrar etti. “Düşünce bakımından kimsenin gerisinde kalabileceğinizi zannetmiyorum.”</p>

  <p>Miss Marple: “Bence herşeyden evvel gidip bir Mrs. Bantry'yi görmelisin” dedi.</p>

  <p>— “Mrs. Bantry'yi mi? O da kim? Artist filân mı?”</p>

  <p>— “Hayır, Gossington malikânesinin eski sahibi. Şimdi malikânenin bahçesindeki küçük bir evde oturuyor. O gün o da davetteymiş.”</p>

  <p>— “Yaa, peki, bir şeyler görmüş mü bari?”</p>

  <p>— “Gördüklerini sana kendi anlatsa daha iyi olur. Belki önemsiz bulacaksın ama belli olmaz. Kendisine benim tarafımdan yollanmış olduğunu söyle. Ha... bir de "Lady Shalott" tan bahsetmesini rica et.”</p>

  <p>— “O da ne? "Lady Shalott" parola mı yoksa?”</p>

  <p>— “Hayır, fakat Mrs. Bantry'ye sana anlatmasını istediğim birşeyi hatırlatır.”</p>

  <p>Dermott Craddock ayağa kalkarak: “Tekrar geleceğim” dedi.</p>

  <p>— “Beklerim, Bir gün, vaktin olursa gel de beraber çay içelim;. Tabiî hâlâ çaydan hoşlanıyorsan. Çünkü, bazı gençler artık ağızlarına içkiden başka birşey koymuyorlar.”</p>

  <p>— “Ben o kadar genç değilim. Bir gün çaya gelirim. Karşılıklı dedikodu ederiz. Şimdilik Allahaısmarladık. Kendinize iyi bakın. Sokaklarda düşmeyin, olur mu?”</p>

  <p>*</p>

  <p>Dermott Cradcock kimin tarafından ve niçin geldiğini söyleyince Mrs. Bantry hayli şaşırdı. “Tanıştığımıza memnun oldum” dedi. “Ben polis müfettişlerinin yanlarında daima üniformalı bir memurla gezdiklerini zannederdim.”</p>

  <p>— “Benim yanımda da bir tane vardı, ama şu anda başka bir işle meşgul.”</p>

  <p>Mrs. Bantry, merakla: “Herhalde tahkikat yapıyordur, değil mi?” diye sordu.</p>

  <p>— “Onun gibi bir şey.”</p>

  <p>Mrs. Bantry misafirine oturma odasına doğru yol gösterirken: “Demek Jane Marple sizi bana gönderdi?” dedi. “Ben de tam vazolarımı yerleştiriyordum, fakat içindeki çiçekler bir türlü istediğim gibi durmuyor. Ya bir yana, yahut öbür yana devriliyorlar. Papatyaların dik durmasını istiyorum. Halbuki hep yana eğiliyorlar. Lâleler de aksine kazık gibi dimdik. İyi ki geldiniz. Benim için de bir değişiklik oldu. Zehirin kadına nasıl ve kimin tarafından verilmiş olduğu tesbit edilemedi ama, herkes bunun bir cinayet olduğu kanaatinde. Siz de öyle düşünüyorsunuz, değil mi?”</p>

  <p>— “Siz de aynı fikirde misiniz?”</p>

  <p>— “Bilmem ki... Kaza da olabilir, ama biz burada o hâdiseden hep cinayet diye bahsediyoruz.”</p>

  <p>— “Cinayeti kimin yapmış olabileceğinden de bahsediliyor mu?”</p>

  <p>— “İşin tuhafı, hayır. Çünkü o şeyi kimin yapmış olabileceğim kimse tahmin dahi edemiyor.”</p>

  <p>— “Yani, o anda kimsenin o cinayeti işlemeye fırsat bulmasına imkân yoktu demek istiyorsunuz, değil mi?”</p>

  <p>— “Hayır, gerçi çok zor bir iş, ama imkânsız değil. Mesele kimin yapmak isteyebileceği.”</p>

  <p>— “Sizce Heather Badcock'u öldürmek isteyebilecek hiç kimse yok mu?”</p>

  <p>— “Bana sorarsanız, hayır. Ben o kadına hayır cemiyetlerinin toplantılarında sık sık rastlardım. Fazla heyecanlı, çok konuşan ve karşısındakini biraz yoran bir kadındı. Fakat bunun için insan öldürülmez ki, değil mi?”</p>

  <p>Dermott: “Hemen hemen hiç parası da yok. Parası için de öldürülmüş olamaz” diye mırıldandı. “Ondan nefret eden kimseye de rastlamadım. Acaba şantaj yapmakta olduğu biri mi vardı?”</p>

  <p>Mrs Bantry: “Hiç zannetmem” diye cevap verdi.. “Fazilet sahibi ve ahlâk prensiplerine sâdık bir kadındı.”</p>

  <p>— “Kocasının başka bir kadınla ilgisi filân var mıydı?”</p>

  <p>— “Onu da pek zannetmem. Maamafih, kocasını sadece bir defa gördüm.”</p>

  <p>Dermott: “Geriye bir tek ihtimâl kalıyor” dedi. “Heather Badcock'un bildiği bir şey vardı.”</p>

  <p>— “Bildiği bir şey mi?”</p>

  <p>— “Evet. Ve onun bunu bilmesi birisinin işine gelmiyordu.”</p>

  <p>Mrs. Bantry: “Bana kalırsa Heather Badcock öyle bildiğini saklayabilecek tipte kadınlardan değildi” dedi.</p>

  <p>Dermott: “Demek bu ihtimâl de uymadı” dedi. “Şimdi müsaade ederseniz buraya gelişimin asıl sebebini söyliyeyim. Son derece sevdiğim ve hürmet ettiğim bir kimse olan Miss Marple bana “Lady Shalott'dan bahsetmenizi rica etti.”</p>

  <p>— “Haa... O mesele mi?”</p>

  <p>— “Evet, lütfen anlatın. Ne olduğunu çok, merak ediyorum.”</p>

  <p>— “Son günlerde Tennyson'un eserlerini okudunuz mu?”</p>

  <p>— “Eskiden okumuş olduğum bazılarını biraz hatırlarım.”</p>

  <p>— “Şu mısraları hatırlıyor musunuz?</p>

  <p>“Ağ havada uçtu ve yayıldı Ayna boydan boya kırıldı 'Felâket üzerimize çöktü'</p>

  <p>Diye Lady Shalott bağırdı.”</p>

  <p>— “Camelot'tan bir parça değil mi?”</p>

  <p>— “Evet, tam öyle hareket etti işte.”</p>

  <p>— “Affedersiniz anlayamadım. Kim hareket etti? Ne yaptı?”</p>

  <p>— “İşte onun yüzünde de tıpkı 'Lady Shalott'un yüzündeki ifade vardı.”</p>

  <p>— “Kimin? Nasıl bir ifade vardı yüzünde?”</p>

  <p>— “Marina Gregg'in canım.”</p>

  <p>— “Demek Marina Gregg'in? Ne zaman?”</p>

  <p>— “Jane Marple size anlatmadı mı? Yazık, halbuki her şeyi o kadar iyi anlatır ki!”</p>

  <p>Dermott Craddock sabırsızlanarak: “Lütfen anlatır mısınız?” dedi.</p>

  <p>— “Ah, evet. Davetteydik. Marina Gregg ve kocası merdivenin başında gelen misafirleri karşılıyorlardı. Heather Badcock ile kocası da tam benden sonra geldiler. Onun için çok yakınlarındaydım ve onları gayet iyi gördüm. Neyse belki de bütün bunlar benim kurduğum bir hayâlden ibarettir. Fakat birinin öyle baktığını görünce insan hatırlamadan yapamıyor.”</p>

  <p>— “Ne gördünüz, lütfen bütün teferruatı ile anlatın.”</p>

  <p>— “Mrs Badcock, Miss Gregg'e uzun bir hikâye anlatmaya başladı. Yıllarca evvel onunla bir kere daha tanışmış, o zaman ne kadar heyecanlanmış, falan, filân. Ben de kendi kendime: “Şu meşhur insanlar ne kadar da zavallı, her zaman herkese karşı nâzik olmak, iltifat etmek mecburiyetindeler, diye düşünüyordum; Sonra baktım, Marina Gregg hiç de diğer meşhurlar gibi hareket etmiyor. Yani etrafındakilere ne iltifat ediyor, ne de gülümsüyor. Sadece sabit nazarlarla bir noktaya bakıyordu.”</p>

  <p>— “Mrs. Badcock'un yüzüne mi bakıyordu?”</p>

  <p>— “Hayır, Mrs. Badcock'u tamamen unutmuştu. Eminim, onun anlattıklarının bir kelimesini bile işitmiyordu. İnanamadığı korkunç bir şey görmüş gibi bir hali vardı.”</p>

  <p>— “Peki, ama nereye bakıyordu?”</p>

  <p>— “Bilmem ki.”</p>

  <p>— “Merdiven başındaydı dediniz değil mi?”</p>

  <p>— “Evet, Mrs. Badcock'un başının üzerinden, daha doğrusu omuzunun üzerinden ileriye bakıyordu.”</p>

  <p>— “Merdivenlerin ortasına doğru mu bakıyordu?”</p>

  <p>— “Hayır, tam ortaya diyemem. Biraz yana doğru bakıyordu.”</p>

  <p>— “Ve o sırada merdivenden yukarıya çıkanlar vardı, değil mi?”</p>

  <p>— “Evet, o sırada beş altı kişi merdivenlerden çıkmaktaydı.”</p>

  <p>— “Acaba onlardan birine mi bakıyordu?”</p>

  <p>— “Bilmiyorum, çünkü benim arkam da merdivenlere dönüktü. Ben Maria Gregg'in yüzünü görüyordum. Bence merdivenin duvarındaki resimlerden birine bakıyordu.”</p>

  <p>— “Fakat o evde bir müddettenberi oturmakta olduğuna göre resimleri de gayet iyi bilmesi lâzım gelmez mi?”</p>

  <p>— “Evet, hakkınız var. Her halde merdivenden çıkanlardan birine bakıyordu. Ama hangisine, bilemiyorum.”</p>

  <p>— “O sırada merdivenden kimlerin çıkmakta olduğunu hatırlıyabiliyor musunuz?”</p>

  <p>— “Bir kere yukarıya çıkanların arasında belediye reisi ile karısının bulunduğundan eminim. İçlerinde kırmızı saçlı bir gazeteci de vardı ama adını hatırlıyamıyorum. Sonra esmer, uzun boylu ve iri yarı bir adam da vardı. Adamın yanında boyalı saçlı bir artist de vardı. Kadın kürk giymişti. Bir de o sırada emekli general Bransteple geldi. Ama onun yüzünden kimsenin başına bir felâket gelmesine imkân yok. Adamcağız iyice bunamış artık.”</p>

  <p>— “Başka kimse yok muydu?”</p>

  <p>— “Belki başkaları da vardı, fakat ancak bu kadarını hatırlıyabiliyorum. Sonra o sırada bir fotoğrafçı da resim çekiyordu. Fotoğrafçı Londradan geldiği belli olan san'atkâr kılıklı bir genç kızdı. Uzun saçları ve hayli kocaman bir fotoğraf makinesi vardı.</p>

  <p>— “Demek sizce Marina Gregg'in yüzüne o garip ifadenin gelmesine bu insanlardan biri sebep oldu, öyle mi?”</p>

  <p>— “Doğrusunu isterseniz, bilemiyorum. O zaman kadının o hali dikkatimi çekmişti, fakat üzerinde durmamıştım. Yanılmış da olabilirim. Belki bu tamamen benim hayâlimin mahsulüdür. Belki de kadıncağızın aniden karnı veya dişi ağrımış olabilir. Belki bir yerine iğne filân batmıştır. Fakat neden olursa olsun, yüzünde öyle bir ifade vardı ki farketmemeye ve unutmaya imkân yok.”</p>

  <p>Dermott güldü. .</p>

  <p>— “Realist düşündüğünüze memnun oldum, Mrs. Bantry. Belki dediğiniz gibi Miss Gregg'in yüzündeki ifadenin sebebi çok basit bir şeydir. Belki de bize cinayeti saran esrar perdesini aralayacak bir ipucu verebilecek kadar mühim de olabilir.”</p>
</body>
</html>
