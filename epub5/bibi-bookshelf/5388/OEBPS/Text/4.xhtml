<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>ÜÇ</title>
</head>

<body>
  <p class="h11"><br /></p>

  <h2 class="h11" style="text-align: center;">ÜÇ</h2>

  <p><br /></p>

  <p>Mrs. Bantry:</p>

  <p>— “Memleketime döndüğüm için memnunum” dedi. “Tabii, , buradan uzakta geçirdiğim senelerimin de kötü geçtiğini söylemem. Çünkü fevkalâde bir hayat yaşadım.”</p>

  <p>Mis Marple dostunun sözlerini takdirkâr bir baş işaretiyle tasdik etti, sonra onun uzattığı bir fincan çayı aldı.</p>

  <p>Birkaç sene evvel kocası Albay Bantry öldüğü zaman, Mrs. Bantry Gossington Hail ile ona bağlı bir hayli geniş araziyi satmış, yalnız Doğu Köşkü'nü kendi için bırakmıştı. Doğu Köşkü gayet sevimli, kuş yuvası gibi, ufacık bir binaydı, ama birçok eksiklikleri olduğu için bir bahçıvan bile orada oturmayı reddetmişti. Mrs. Bantry o küçük köşke modern hayatın icabı olan yenilikleri, en son model gömme bir mutfağı, ana su borularından yeni bir su tesisatı ilâve etmiş, elektrik getirtmiş ve mükellef bir de banyo yaptırmıştı. Bütün bunlar bir hayli masraflı olmuştu, ama Gossington Hall'de yaşamaya devam etseydi, muhakkak ki, ona çok daha tuzluya oturacaktı. Ayrıca kimse tarafından rahatsız edilmeden kendi âleminde yaşabilmek için de tedbir almış, evin etrafında çepeçevre ağaçlarla çevrili bir arlık zarif bir de bahçe bıraktırmıştı. Onun içindir ki, “Hiç olmazsa içim rahat” diyordu. “Gossington'a ne yaparlarsa yapsınlar şu ağaçlar sayesinde gözüm görmiyecek, üzülmeyeceğim.”</p>

  <p>Mrs. Bantry son birkaç senesinin büyük bir kısmını uzaklarda seyahatle, dünyanın çeşitli bölgelerinde oturan çocuklarını ve torunlarını ziyaretle geçirmiş, arada bir de kendi evine çekilerek başını dinlemek ve rahat yaşamak fırsatını bulmuştu. Sattığı gündenberi Gossington Hall da bir iki el değiştirmişti. Önceleri bir misafirhane şeklinde işletilmiş, fakat tutmamıştı, bunun üzerine dört kişi orasını müştereken almış ve kabataslak dört ayrı daireye bölerek birlikte kullanmış, fakat neticede geçinemeyip kavga etmişlerdi. Nihayet; Sağlık Bakanlığı ne olduğu da pek anlaşılmayan bir iş için orasını satın almış ve bir müddet sonra Bakanlık ta orasını kullanmaktan vazgeçmişti. Bakanlık binayı tekrar satmıştı... ve şimdi iki dostun sohbetlerine konu olan da bu son satıştı..</p>

  <p>Mis Marple: “Tabii, birçok dedikodular geldi kulağıma” dedi.</p>

  <p>Mrs. Bantry: “Tabii” dedi, “Hattâ Charle Chaplin'le çocuklarının buraya gelip oturacakları bile söyleniyor. Gelseydiler gerçek ten çok hoş olurdu. Ne yazık ki, bu söylentilerde bir nebze dahi hakikat payı yok.”</p>

  <p>Mis Marple göğüs geçirdi: “Ne kadar sevimli bir kadındı” dedi. “Onun ilk filmlerini daima hatırlayacağım. O yakışıklı Joel Robertsle birlikte Muhacir Kuşlar'ı çevirmişti. Sonra o İskoçya Kraliçesi Mary'ye dair filmi. Tabii, pek hissi bir filmdi, fakat Hasat Sonu filmini de çok beğenmiştim. Ah şekerim, kaç seneler geçti o filmlerin üzerinden.”</p>

  <p>Mrs. Bantry: “Evet” dedi. “Marina Gregg şimdi... ne dersin? Herhalde kırk beşinde falan olmalı değil mi? Hattâ ellisinde?”</p>

  <p>Mis Marple, Marina Gregg'in ellisine yakın olduğuna kaniydi.</p>

  <p>— Son zamanlarda film falan çevirdi mi? Artık sinemaya eskisi kadar gitmiyorum da.”</p>

  <p>Mrs. Bantry: “Yalnız ufak tefek bazı rollere çıkıyor, zannederim” dedi. “Bir hayli zamandır yıldız rollerinde oynamadı. Ciddî bir sinir buhranı geçirmişti. Şu kaçıncı boşanmasından sonra.”</p>

  <p>Mis Marple: “Ne kadar da çok koca değiştiriyorlar” dedi. “Herhalde bir hayli yorucu bir iş olmalı bu.”</p>

  <p>Mrs. Bantry: “Ben beceremem bu işi” dedi. “Birini sev, onunla evlen, onun huyuna suyuna alış, rahat bir hayat yaşamaya başla.. sonra da onu bırak, bir yenisiyle ayni şeye yeniden başla. Benim harcım değil bu. Düpedüz çılgınlık bu.”</p>

  <p>Mis Marple, bir kart kız öksürüğüyle: “Hiç evlenmedim ki bu bahiste söz sahibi olabileyim” dedi. “Fakat biliyor musunuz, çok yazık.”</p>

  <p>Mrs. Bantry, biraz da müphem bir edayla: “Herhalde başka türlü hareket ellerinde değil” dedi. “Öyle bir hayat yaşamaya mecburlar ki... Hayatlarının en mahrem fasılları bile dünyanın gözleri önünde cereyan ediyor. Bütün dünya onlarla meşgul. Onunla tanıştım” diye ilâve etti, “Marina Gregg'le demek istiyorum. Kaliforniyada iken.”</p>

  <p>— “Ne biçim bir kadın?” Mis Marple bu suali ilgiyle sormuştu.</p>

  <p>Mrs. Bantry: “Çok sevimli” diye cevap verdi. “Yapmacıksız. Son derece tabii ve zerre kadar şımarıklığı yok. Öyle hareket etmeye alışmış. Halbuki ya hakkında duyduklarımız, o içkili partiler, sefahat âlemleri... Muhakkak mecbur olduğu için karıştı onlara.”</p>

  <p>Mis Marple: “Beş kere evlenmiş, değil mi?” diye sordu.</p>

  <p>— “En azından. İlk kocası basit biriydi. Sonra bir ecnebi prensle mi, Kontla mı ne evlendiydi, sonra da bir film yıldızıyla evlendi. Robert Truscott'tu zannederim, öyle değil mi üçüncü kocası? Büyük bir aşk olarak gazetelerde aylarca işlenmişti o konu. Fakat sadece dört yıl sürdü. Sonra da Marina piyes yazarı Isidore Wright’la evlendi. O izdivacı hayli ciddî ve sessiz sedasız olmuştu: Ondan bir bebeği de oldu... senelerdir bir bebek dünyaya getirmeyi ister dururdu... hatta bebeği olmuyor diye birkaç yetimi evlât ta edinmişti.. neyse, bu seferki gerçekti. Kendi yavrusuydu. Sonra da, zannedersem, çocuğun aptal mı, ucube mi, ne olduğu meydana çıktı... işte Marina Gregg o müthiş sinir buhranına yavrusunun sakat olduğu anlaşılınca kapıldı. Uyuşturucu maddeler falan almaya başladı. Ondan sonra filmlerde oynamayı da bıraktı.”</p>

  <p>Mis Marple: “Onun hakkında bir hayli şey biliyor gibisin” dedi.</p>

  <p>Mrs. Bantry: “Eh, tabii” dedi. “Gassington'u aldığı zaman tabii alâkadar oldum. Marina Gregg şimdiki kocasıyla da iki sene evvel evlendi. Şimdi tamamen iyileşmiş diyorlar. Kocası zannedersem bir prodüktör... yoksa rejisör mü?.. Her zaman karıştırırım bu ikisini... Marina Gregg'e genç kızlığında aşıkmış, fakat o zamanlar mühim bir kimse olmadığı için Marina ona yüz vermemiş. Fakat şimdi, zannedersem çok meşhur bir filmci. İsmi neydi bakayım? Jason bilmem ne ama.. Jason Hudd, hayır, Rudd, tamam Rudd. Gossingtonu almalarına sebep te... Yeni stüdyolara çok yakın olmasıymış. Yeni stüdyolar da Hellingforth'ta. Market Basing yolundan on kilometre uzaklıkta. Marina, Avusturya Kraliçesi Elizabet'in hayatına dair bir film çevirmeye hazırlanıyormuş, zannederim.”</p>

  <p>Mis Marple: “Film yıldızlarının özel hayatları hakkında ne kadar geniş malûmatın var” dedi. “Bütün bunları Kaliforniyadayken mi öğrendin?”</p>

  <p>Mrs. Bantry: “Hepsini değil” dedi. “Doğrusu bütün bunları kuvaförümde saçlarımı yaptırırken okuduğum birbirlerinden enteresan mecmualarda okudum. Yıldızların çoğunun isimlerini bile bilmem, ama Marina Gregg'le kocası Gossington'u aldıkları için, tabii yakından ilgilendim. Yine de maceralarının yazdıklarının yarısının bile doğru olduğunu sanmıyorum. Bir defa Marina'nın cinsî arzularının esiri bir manyak olduğuna inanmıyorum. Ayyaş olduğuna inanmıyorum, belki uyuşturucu maddeler kullanmakta olduğuna dair çıkarılan söylentiler bile doğru değil. Uzaklara gitmesinin de bir istirahat gayesile olması çok muhtemel. Sinir krizleri geçirdiği de muhakkak yalan olmalı... fakat yakında gelip bundan böyle St. Mary Mead'de oturacağı doğrudur.”</p>

  <p>Mis Marple: “Haftaya geliyormuş diye duydum” dedi.</p>

  <p>— “O kadar çabuk ha? Gossington'u, ayın yirmi üçünde St. John's Ambülans Kolordusuna yardım için tertiplenen büyük bir balo dolayısıyla bir tertip heyetine bırakacak, Marina da, evde büyük değişiklikler yapmış galiba?”</p>

  <p>Mis Marple: “Ne yapmadılar ki” dedi. “Evi yıkıp yeniden inşa etseler çok, ama çok daha ucuza malolurdu onlara.”</p>

  <p>— “Banyo falan yapmışlar, değil mi?”</p>

  <p>— “Hem de altı ayrı banyo yapmışlar. Ayrıca palmiyelerle süslü bir bahçe. Büyük bir yüzme havuzu da yaptırmışlar. Manzarayı seyretmek için gayet geniş pencereler açmışlar ve zannedersem kocanın çalışma odasıyla kütüphaneyi de bozup ikisini bir tek büyük müzik salonu haline getirmişler.”</p>

  <p>— “Arthur mezarında dönüyordur. Müzikten ne kadar nefret ederdi, bilirsin.” Durdu, sonra aniden: “Hiç Gossington'un perili olduğunu ima eden falan oluyor mu?”</p>

  <p>Mis Marple “hayır” mânasında başını salladı.</p>

  <p>Katiyetle: “Hayır, olmuyor” diye de konuştu.</p>

  <p>Mrs. Bantry: “Yine de elin ağzı torba değil, söyler” diye mütaleasını bildirdi.</p>

  <p>— “Kimse öyle bir şey söylemedi.” Mis Marple durakladı, sonra ilâve etti: “Halk budala değildir, bilirsin. Bilhassa küçük kasabaların halkı..”</p>

  <p>Mrs. Bantry ona seri bir nazar atfetti. “Sen bu kanaatinde çok eskidenberi ısrar edersin, Jane. Ve haksızsın diyemiyeceğim.”</p>

  <p>Sonra birdenbire gülümsedi:</p>

  <p>— “Marina Gregg, bana bir vesileyle, gayet nazikâne, gayet kibarca. “Evinizde yabancıların oturduğunu görmek size ıstırap vermeyecek mi?” diye sordu. Kendisine bunun beni zerre kadar incitmiyeceğine temin ettim. Fakat bana pek inandığını sanmıyorum. Ama nihayet, sen de bilirsin, Jane, Gossington bizim yuvamız değildir. Bir defa orada büyümüş değildik, Çocukluğumuz orada geçmemişti... bir evde mühim olan da odur. Hem sonra o ev çok büyüktü, dört uşak ve hizmetçiyle bile bakımı çok güçtü. Üstelik o merdivenleri...” Birdenbire durdu, merakla sordu: “Merdiven dedim de hatırıma geldi. Düşmüşsün diye duydum, nedir o hikâye öyle? O Knight olacak kadın seni yalnız başına dışarı çıkmaya bırakmamalıydı.”</p>

  <p>— “O zavallıcığın bir kabahati yok. Onu çarşıda bir sürü işe yollamıştım, sonra da kendim...”</p>

  <p>— “Yani onu kasten evden uzaklaştırdın, öyle mi? Anlıyorum. Neyse, yine de yapmamalıydın, Jane. Bu yaşta böyle şeylere kalkışmamalısın.”</p>

  <p>— “Ama nereden duydun benim düştüğümü kuzum?”</p>

  <p>Mrs. Bantry sırıttı:</p>

  <p>— “St. Mary Mead'de hiçbir sır saklı kalmaz. Bu sözü sen kendin bana kaç defa söylemişsindir. Haberini Mrs. Meavy'den aldım.”</p>

  <p>— “Mrs. Meavy'den mi?” Mis Marple bakışlarını denizden tarafa çevirdi.</p>

  <p>— “Her gün benim evime hizmetçiliğe gelir. Kendi Yeni Şehir'de oturuyor.” Duraladı, sonra merakla sordu: “Ama sen Yeni Şehir'de ne arıyordun?”</p>

  <p>— “Nasıl bir yer, meraklanıp görmeğe gittim. Daha doğrusu orada oturan insanları merak ettim.”</p>

  <p>— “Peki, nasıl buldun insanlarını?”</p>

  <p>— “Herkes gibi, başkaları gibi. Bu sözlerim hayâl sukutuna mı uğratır, yoksa itimat mı telkin eder, bilmiyorum.”</p>

  <p>— “Herhalde hayâl sukutuna uğratır insanı.”</p>

  <p>— “Hayır. Bana kalırsa itimat telkin edici bir söz bu. İnsan bu sayede... nasıl diyeyim... bazı tipleri tanıdığı insanlara benzetiyor... Bu sebeple de herhangi bir şey olduğu zaman... o şeyin nasıl ve ne sebepten vukubulduğunu çok iyi anlıyor.”</p>

  <p>— “Bir şey olmaktan kastın cinayet falan değil mi?”</p>

  <p>Mis Marple bir şok geçirmiş gibi baktı:</p>

  <p>— “Benim daima cinayetleri düşünmekte olduğum zehabına da nereden kapılıyorsun, bilmiyorum.”</p>

  <p>— “Bu saçma, Jane. Neden açıkça konuşup ta bir cinaî filmler mütehassısıyım demiyorsun, lâfı dolaştırıyorsun?”</p>

  <p>Mis Marple, heyecanla: “Öyle bir şey değilim de ondan” diye cevap verdi. “Mesele sadece şundan ibaret; ben insan tabiatını biraz bilirim... bütün hayatım boyunca köy denilebilecek kadar ufak bir kasabada yaşadıktan sonra insan tabiatını öğrenmiş olmak ta pek tabiî bir şeydir zannederim.”</p>

  <p>Mrs. Bantry dalgın dalgın: “Birçok kimseler bu hususta seninle mutabık kalmayacak, burası muhakkak, ama” dedi, “bu sözünde gerçeğin payı büyük. Yeğenin Raymond da burası için daima “Tam manasıyla yerinde sayan bir kasaba” derdi.”.</p>

  <p>Mis Marple, neşeyle: “Raymond bir tanedir” dedi. Sonra ilâve etti: “Daima, herkese son derece şefkat gösterir. Bana bakması için Mis Knight'a da o para veriyor, biliyor musun?”</p>

  <p>Mis Knight hatırına gelince bambaşka şeyler düşünmeğe başladı. Sonra kalktı: “Ben artık geri dönsem iyi olur herhalde.”</p>

  <p>— “Buraya kadar herhalde yaya gelmedin, değil mi?”</p>

  <p>— “Tabii. İnch getirdi.”</p>

  <p>Mis Marple'ın bu hayli muammalı cevabını muhatabı gayet normal anlayışla karşılamıştı. Çok geride kalmış günlerde, Mr. İnch iki fayton sahibiydi, bu faytonlar kasaba istasyonunda daima her treni karşılardı. Ayrıca kasabalı hanımlar çay partilerine gider gelir ve aradabir de kızlarını danslı partilere götürürlerken İnch'in arabalarını kiralarlardı. Güleç, kurnaz yüzlü İnch zamanla yaşlanmış ve yetmiş küsur yaşına geldikten sonra yerini oğluna -ki ona “genç İnch” diyorlardı- bırakmıştı. Genç İnch o zamanlar kırk beşindeydi. Buna rağmen, baba İnch oğlunu çok genç ve başıbozuk sayan kibar hanımları hâlâ kendi getirir götürürdü. Genç İnch zamana uymak için bir müddet sonra faytonları bırakıp yerine iki taksi almıştı. Fakat otomobillerle pek yapamamıştı ve çok geçmeden de taksilerini Mrs. Roberts adında birine satmıştı. Fakat yine İnch ismi kalmıştı. Telefon rehberinde taksiler hâlâ resmen İnch Taksi Servisi diye kayıtlıydı ve kasabanın yaşlı hanımları arabayla veya taksiyle gezilerden bahsederken hâlâ muntazaman, “İnchle geldim, İnchle gittim” diye konuşurlardı.</p>

  <p>*</p>

  <p>Mis Knight, azarlarcasına: “Dr. Haydock sizi aradı” dedi. “Kendisine Mrs. Bantry'ye çaya gitmiş olduğunuzu söyledim. Yarın tekrar arayacak.”</p>

  <p>Mis Marple'ın atkısını, mantosunu ve eldivenlerini çıkarmasına yardım etti.</p>

  <p>İthamkâr: “Şimdi de korkarım ki çok yorulduk” dedi.</p>

  <p>Mis Marple: “Sen belki yorulmuş olabilirsin” diye cevap verdi. “Ben yorgun değilim.”</p>

  <p>Mis Knight: “Gelin de bari şurada, şöminenin yakınında oturun, sıcacık” dedi. “Şöyle bir fincan güzel malt hülâsasına ne dersiniz? Veya bir fincan çaya?”</p>

  <p>Mis Marple ona teşekkür etti ve ufak bir kadeh konyak içeceğini söyledi. Mis Knight ona tenkitkâr bir bakışla baktı:</p>

  <p>— “Doktor konyak içtiğinizi duysa ne der, bilmiyorum” dedi. Buna rağmen gidip ona bir kadeh konyak getirdi.</p>

  <p>Mis Marple: “Ne diyeceğini artık yarın geldiğinde mutlaka doktora sormayı ihmâl etmeyelim” dedi.</p>

  <p>Ve ertesi sabah, Mis Knight, Dr. Haydock'u evin holünde karşıladı, onun kulağına heyecanlı heyecanlı bir şeyler fısıldadı.</p>

  <p>Yaşlıca doktor, hava bir hayli soğuk olduğu için ellerini oğuşturarak içeriye girdi.</p>

  <p>Mis Knight, neşeli: “Doktorumuz ziyaretimize geldi” dedi.</p>

  <p>Haydock içeriye girdi, eldivenlerini rastgele bir masanın üzerine attı. “Bayağı ısırıyor ayaz bu sabah.”</p>

  <p>Mis Marple: “Bir kadehçik konyak alsanız belki iyi gelirdi” dedi, “Ne dersiniz?”</p>

  <p>— “İçkiye başlamışsınız diye bir şeyler çalındı kulağıma. Şunu söylemek isterim ki, hiç bir zaman yalnız içmemelisiniz.”</p>

  <p>Konyak ile kadehler Mis Marple'ın yanıbaşındaki ufak bir masanın üzerinde hazırdı bile. Mis Knight odadan çıktı.</p>

  <p>Dr. Haydock emektar bir dosttu. Artık pratisyenlikten çekilmiş gibiydi, ama arada bir eski müşterilerini ziyarete geliyordu.</p>

  <p>Kadehindeki konyağı bitirirken: “Duyduğuma göre orada burada düşüyormuşsunuz” dedi. “Bu yaşta düşmek pek iyi neticeler vermez, biliyorsunuz. Sizi ikaz etmek isterim. Sonra Dr. Sanford'un çağırılmasını da istememişsiniz.”</p>

  <p>Sanford, Dr. Haydock'un beraber çalıştığı bir hekimdi.</p>

  <p>— “Yine de Mis Knight sizin itirazınıza rağmen onu çağırtmış... tamamen haklı kadıncağız.”</p>

  <p>— “Fazla bir şeyim yoktu ki. Sadece bir iki yerimde çürük ve bere vardı, biraz da şok geçirmiştim. Bunu da Dr. Sanford söyledi. Siz gelene kadar pekâlâ bekleyebilirdim.”</p>

  <p>— “Şimdi beni dinleyin, güzelim. Ben ebedî değilim. Bir gün gelecek bu dünyadan göç edeceğim. Ve şunu açıkça ifade edeyim ki, Sanford benden daha kabiliyetli ve bilgili bir hekimdir. Birinci sınıf bir ilim adamıdır.”</p>

  <p>Mis Marple: “Genç doktorların hepsi birbirinin kopyası” dedi. “Hemen tansiyona bakıyorlar, derdinizi tesbit ediyorlar, ondan sonra da sarılı, kırmızılı, mavili avuç avuç hapı yutturuyorlar insana. Eczacılığın bakkallıktan farkı kalmadı artık.”</p>

  <p>Haydock: “Mesele o değil, yaşlanmak hoşumuza gitmiyor” dedi. “Ben de gerçekten bu ihtiyarlıktan nefret ediyorum.”</p>

  <p>Mis Marple: “Bana kıyasla siz delikanlısınız” dedi. “Buna rağmen, ben yaşlanmaya hiç aldırış etmiyorum.”</p>

  <p>— “Sizin ilâca değil, başka şeylere ihtiyacınız var. Öyle değil mi? Şöyle sinirlerinizi gevşetecek, çözecek bir şeye?”</p>

  <p>Ayağa kalktı:</p>

  <p>— Ben artık gideyim. Size verebileceğim en güzel reçete, şöyle nefis, muammalı bir cinayet olacak.”</p>

  <p>— “Çok ayıp vallahi.”</p>

  <p>— “Doğru ama, değil mi? Maamafih, sıcak bir yaz gününde tereyağı üzerine konulan bir maydanoz yaprağının ne kadar derinliğe gömüleceğini hesaplamak ta sinirlerinizi biraz olsun yumuşatır, değil mi? Hep düşünürüm, acaba maydanoz ne kadar derine batar diye. Hey gidi Sherlock Holmes. Artık mazi oldu. Yine de unutulmayacağına eminim.”</p>

  <p>Doktor gittikten sonra Mis Knight pürtelâş içeri girdi:</p>

  <p>— “Gördünüz mü” dedi, “şimdi keyfimiz çok daha yerinde. Doktor kuvvet şurubu falan verdi mi?”</p>

  <p>— “Kendime bir cinayet bulup onunla alâkadar olmamı tavsiye etti.”</p>

  <p>— “Güzel bir detektif hikâyesi mi?”</p>

  <p>Mis Marple: “Hayır” dedi. “Gerçek bir cinayet vakası.”</p>

  <p>Mis Knight: “Aman Allahım!” diye bağırdı. “Ama bu kadar sakin ve hareketsiz bir kasabada cinayet ne gezer.”</p>

  <p>Mis Marple: “Cinayet” dedi, “her yerde işlenebilir. Ve işlenir.”</p>

  <p>Mis Knight: “Meselâ Yeni Şehir'de mi?” diye mırıldandı. “Deri ceketlilerin çoğu yanlarında sustalı taşıyorlar.”</p>
</body>
</html>
