<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>ON ALTI</title>
</head>

<body>
  <p class="h11"><br /></p>

  <h2 class="h11" style="text-align: center;">ON ALTI</h2>

  <p><br /></p>

  <p>Mrs. Baker, Yeni Şehir'deki evinde hem yemek hazırlıyor, hem de kocası ile konuşuyordu. İri yapılı, yakışıklı bir adam olan Jim Baker de masanın başında oturmuş, bir modelin parçalarını takmaya çalışıyordu.</p>

  <p>Cherry, siyah dalgalı saçlarını savurarak: “Komşular” dedi, “Komşu değil mi, hepsi birbirlerine benziyor.” Hırçın bir hareketle tavanın içindekileri iki ayrı tabağa boşalttı. Tabağın daha dolusunu masanın başında bütün dikkatini elindeki küçük otomobil modeline vermiş olan kocasının önüne koydu, sonra: “Karışık et” dedi.</p>

  <p>Jim başını kaldırıp baktı.</p>

  <p>— “Karışık et ha? Ne o, bu gün doğum günüm mü? Bu ne iltifat?”</p>

  <p>Cherry: “İyi gıda alman lâzım” dedi. İnce kırmızı çizgili beyaz önlüğü ona çok yakışmıştı.</p>

  <p>Jim Baker güldü: “Doktor mu tenbih etti yoksa?” diye sordu.</p>

  <p>— “Hayır, Miss Marple tenbih etti.”</p>

  <p>Cherry masaya oturarak konuşmaya devam etti:</p>

  <p>— “Doğrusunu istersen asıl beslenmeye ihtiyacı olan o. O Mis Knight denilen acuze, kadıncağıza adamakıllı bir yemek dahi vermiyor. Her gün patates püresi, çorba, muhallebi... Bunlar yetmiyormuş, gibi bütün gün de durmadan konuşuyor. Kadıncağızın başını şişirmekten ve aç bırakmaktan başka bir işe yaradığı yok.”</p>

  <p>— “Herhalde Miss Marple'ın perhiz yapması lâzımdır.”</p>

  <p>— “Mis Marple hasta filân değil ki. Senin benim kadar sıhhatli. Sadece yaşlandı, o kadar.”</p>

  <p>— “Mis Marple niçin beni iyi beslemeni tenbih etti acaba? Hani geçenlerde onun banyosundaki rafı tamire gitmiştim. O gün beni zayıf mı buldu yoksa? Sana bir şey söylemiş olmalı herhalde.”</p>

  <p>Cherry güldü:</p>

  <p>— “Biliyor musun, Mis Marple ne dedi? “Çok yakışıklı bir kocan var. Hem de çok yakışıklı. Şu romanlarda adı geçen, mecmualarda resimleri görülen yakışıklı adamlar gibi” dedi.</p>

  <p>— “Ümit ederim ki, aksini iddiaya kalkışmamışsındır.”</p>

  <p>— “Yok canım! Eh, fena değildir, dedim.”</p>

  <p>— “Fena değil ha?... İnsan kocasından böyle mi bahseder?”</p>

  <p>— “Sonra Mis Marple dedi ki, “Kızım kocana çok iyi bakman lâzım. Dikkat et, ona elinden geldiği kadar iyi yemekler hazırla. Akşamları bir konserve açıp adamın önüne koymayasın. Erkeklerin iyi gıda almaları lâzımdır.”</p>

  <p>— “Duydun mu, duydun mu? Yaşasın Mis Marple.”</p>

  <p>— “Sonra kocana iyi bak kızım, daima taze şeyler pişir. O yeni çıkan hazır yemekleri evine sokma, dedi.”</p>

  <p>— “Zaten sen mecbur olmadıkça hazır yemek almazsın ki.”</p>

  <p>— “Bundan sonra benim pişirdiklerimi beğendiğin müddetçe hiç hazır bir şey almıyacağım. Yalnız şu modellerle uğraşmaktan önüne konan yemeğin farkına varmıyorsun. Sakın şu modeli de yeğeninin doğum günü için aldığını söyliyeyim deme. Yaparken eğlendiğin için aldın onu.”</p>

  <p>— “Galiba hakkın var.”</p>

  <p>— “Biraz müzik ister misin? Geçen gün konuştuğumuz yeni plâğı aldın mı?”</p>

  <p>— “Evet aldım. Çaykovski'nin plâğı değil miydi?”</p>

  <p>Cherry yüzünü buruşturdu:</p>

  <p>— “Kimbilir komşular yine ne diyecekler?”</p>

  <p>— “Onlardan da hiç rahat yok ki. Ne zaman plâk çalsak veya televizyonu biraz fazlaca açsak hemen duvarları vurmaya başlıyorlar. Onların kedileri, köpekleri bizi hiç rahatsız etmiyormuş gibi.”</p>

  <p>— “Jim, sana bir şey söyliyeyim mi? Ben bu mahalleden, bıktım. Eski evimiz haraptı ama, hiç olmazsa hürdük. Sonra o tarafın insanları buradakiler gibi dedikoducu ve züppe de değillerdi. Canım sıkıldığı zaman iki lâf edecek birini bulabiliyordum. Burası öyle değil ki. Herkesin işi birbirini çekiştirmek... Birbirlerine tepeden bakmak.”</p>

  <p>Cherry bir kaç saniye düşündükten sonra: “Sen buradan hoşlanıyor musun. Jim?” diye sordu.</p>

  <p>— “Eh, işim fena değil. Apartıman da hiç olmazsa yeni. Yalnız biraz daha büyük olsa daha iyi olacaktı.”</p>

  <p>— “Apartımana ilk önce ben de bayılmıştım. Hele mutfakla banyoya hayran olmuştum. Fakat şimdi emin değilim burayı sevdiğimden. Daha doğrusu buranın insanlarını sevmiyorum. Tabii, hepsi de fena değil. Aralarında iyi olanlar da var. Hem sana söylemiş miydim? Lilly Price nişanlısından ayrılmış. Sebebi ne, biliyor musun? Hani geçenlerde o satın almak istedikleri yeni eve bakmaya gitmişlerdi ya, Lilly'nin başı dönmüş. Az daha balkondan aşağıya düşüyormuş. Harry ise onu kurtarmak için yerinden bile kıpırdamamış. Öylece kazık gibi durup seyretmiş.”</p>

  <p>Jim:</p>

  <p>— “Ayrıldıklarına memnun oldum” dedi. “Harry ona göre bir adam değildi. Serserinin biridir.”</p>

  <p>Cherry: “Bence de Lilly doğru hareket etti” diye devam etti. “Bir adamdan gebe kaldı diye bir kadının ille de onu evlenmeye zorlaması hiç doğru bir şey değil. Zaten Harry onunla evlenmeyi hiç istemiyordu, biliyorsun. Hem sağlam bir ayakkabı da değildi. Sonra biliyor musun? Mis Marple da Lilly'ye onun kötü bir adam olduğunu söylemiş.”</p>

  <p>— “Mis Marple mı? Lilly'yi nereden tanıyor?”</p>

  <p>— “Ha evet, Lilly ile Harry evi gezdikleri gün Mis Marple da oralarda dolaşıyormuş. Hani Mis Marple'ın düşüp de o zavallı Mrs. Badcock'un onu evine aldığı gün. Jim acaba Arthur Badcock komşusu esmer kadınla evlenecek mi dersin?”</p>

  <p>— “Arthur Badcock mu? Cherry, bunu da nereden çıkarıyorsun? Adamın karısı öleli daha bir ay olmadı. Neler düşünüyorsun Allah aşkına? Siz kadınlar ne fesat mahlûklarsınız. Hem Arthur Badcock'un sinirleri çok bozukmuş. Biri ona bir kelime söyleyecek olsa hemen yerinden sıçrıyormuş.”</p>

  <p>— “Acaba neden? Ben karısının ölümüne o kadar üzüleceğini tahmin etmezdim. Ya sen?”</p>

  <p>Jim:</p>

  <p>— “Masanın bu tarafını biraz temizler misin?” diyerek komşuları hakkında karısının söyledikleriyle hiç ilgilenmediğini belirtir bir vaziyette, “Benim öteberimi biraz daha yayabilmek için yere ihtiyacım var” dedi.</p>

  <p>Cherry içini çekerek: “Bana öyle geliyor ki, senin ilgini çekmek için insanın bir tayyare veya uçak modeli olması lâzım.”</p>

  <p>Tabakları bir tepsiye doldurarak mutfağa taşıdı. Sonra bulaşıkları ertesi güne bırakmaya karar vererek omuzuna bir ceket attı ve evden çıkarken omuzunun üzerinden, kocasına: “Ben Gladdy Dixon'a kadar gidiyorum.” diye seslendi. “Onun modellerine bir bakmak istiyorum.”</p>

  <p>Jim:</p>

  <p>— “Pekâlâ, benden de selâm söyle” diyerek başını elindeki modele eğdi.</p>

  <p>Cherry bitişik komşusunun aralık duran kapısından içeriye geçerken bir göz attıktan sonra köşeyi döndü, arkadaşının evinin önünde durdu. Kapı açıktı. Cherry kapıya vurduktan sonra hole girerek seslendi:</p>

  <p>— “Gladdy, evde misin?”</p>

  <p>Mrs. Dixson mutfağın kapısından başını uzatarak: “Sen misin, Cherry” dedi. “Gladdy yukarıda. Odasında dikiş dikiyor.”</p>

  <p>— “Teşekkür ederim, ben çıkarım.”</p>

  <p>Cherry yukarı katta kırmızı kırmızı yanaklı, yusyuvarlak yüzlü, tombul bir kız olan Gladdy'nin dikiş dikmekte olduğu yatak odasına girdi. Gladdy odasında yere diz çökmüş, bir elbise patronunu yere serdiği bir kumaşın üzerine yerleştirmeye çalışıyordu. “Merhaba, Cherry” dedi. “Bak, dün ne güzel bir kumaş buldum. Hem bir parça kalmış. Çok ucuza aldım. O senin beğendiğin önü fiyonglu modeli yapacağım.”</p>

  <p>— “Herhalde çok şık bir şey olacak.”</p>

  <p>Gladdy nefes nefese ayağa kalktı. “Eğilmekten mideme ağrı girdi” dedi.</p>

  <p>— “Yemekten sonra bu kadar eğilmesen iyi ederdin.”</p>

  <p>Gladdy:</p>

  <p>— “Biraz zayıflayabilsem iyi olacak” diyerek yatağın kenarına oturdu.</p>

  <p>Cherry: “Stüdyoda yeni bir şey var mı?” diye sordu. Gladdy film stüdyosunun kantininde çalışıyordu.</p>

  <p>— “Mühim bir şey yok. Yalnız Marina Gregg o hâdiseden beri ilk defa olarak stüdyoya geldi. Etrafı birbirine kattı.”</p>

  <p>— “Neden?”</p>

  <p>— “Kahvesinin tadını beğenmemiş. Bilirsin, sabahları saat on birde bir kahve servisi yaparız. Fincanındaki kahveden bir yudum aldı ve: “Bunun içerisinde bir şey var” diye tutturdu. Halbuki herhangi bir şeyin olmasına imkân yoktu tabii. Kantinden kahveyi büyük bir çaydanlıkta getirip fincanlara orada dolduruyoruz. Marina Gregg'ın kahvesi ayrı pişmiyor ki. Tabii, onun kahvesi ötekilerden ayrı olarak kıymetli bir porselen fincana konuyor, ama içindeki kahve aynı.”</p>

  <p>Cherry: “Herhalde sinirleri bozuktur da ondan” dedi. “Sonra ne oldu?”</p>

  <p>— “Hiç. Mr. Rudd herkesi teskin etti. O adamda bu gibi işler için yaradılmış sanki. Sonra karısının fincanını aldı, içindeki kahveyi musluğa boşalttı.”</p>

  <p>Cherry: “Ne kadar yanlış bir iş” diye mırıldandı.</p>

  <p>— “Neden?”</p>

  <p>— “Tabii, çünkü eğer kahvenin içinde hakikaten bir şey var idiyse dahi artık bunu anlamaya imkân yok.”</p>

  <p>Gladdy, telâşla: “Sahi, Cherry, acaba hakikaten bir şey var mıydı dersin?” diye sordu.</p>

  <p>Cherry omuzlarını silkerek: “O davet günü içki kadehinin içine zehir koymadılar mı?” dedi. “Belki de bu ikinci bir tecrübeydi.”</p>

  <p>Gladdy sapsarı oldu.</p>

  <p>— “Ben bu işi hiç beğenmedim, Cherry” diye mırıldandı. Herhalde zavallı kadının amansız bir düşmanı var. İşittiğime göre son zamanlarda gene bir sürü tehdit mektubu almış. Sonra geçen günkü hâdise de var...”</p>

  <p>— “Geçen günkü hâdise de ne?”</p>

  <p>— “Stüdyoda oldu. Sahnede filim icabı bir odanın köşesinde mermerden yapılmış bir büst duruyordu. Sahne bir Avusturya sarayının bir köşesini gösteriyordu. Büst Avusturya prenslerinden birininmiş. Adı Shotbrown mu ne. Her taraf tablolar, mermer heykeller ve büstlerle dolu. Bu heykel de yüksekçe bir sehpanın üzerinde duruyordu. Geçen gün paldır küldür düştü; Hem de filim çevrilirken Marina'nın oturması gereken büyük koltuğun üzerine. Allahtan o sırada Marina sahnede yoktu. Sonra baktılar, biri büsbütün üzerinde durmakta olduğu sehpanın yerini değiştirmiş. Ayaklarından birisini de keserek hafifçe kısaltmış. Herhalde sehpanın dengesi bozulsun diye yapmış olacak. Mr. Rudd bu hâdiseyi karısına duyurmadı ama, kendisi ne kadar kızdı, ne kadar üzüldü bilemezsin.”</p>

  <p>İki kız birbirlerine baktılar.</p>

  <p>Cherry: “Bir bakıma çok heyecanlı” dedi, sonra “Ama... Bir bakıma da değil.” diye mırıldandı.</p>

  <p>Gladdy: “Galiba kantindeki işimi bırakacağım” dedi.</p>

  <p>— “Neden? Seni zehirlemek veya başına mermer bir heykel düşürmek isteyen yok ki.”</p>

  <p>— “Hayır, ama her zaman öldürülmek istenen kimse ölmüyor ki. Heather Badcock gibi bu defa da bir başkası ölebilir.”</p>

  <p>— “Haklısın.”</p>

  <p>Gladdy bir kaç saniye sustuktan sonra: “Biliyor musun?” dedi. “Çok düşündüm. O cinayetin işlendiği davet günü ben de köşkteydim. Servise yardım etmek için çağırmışlardı. O sırada onların hayli yakınındaydım.”</p>

  <p>— “Heather öldüğü sırada mı?”</p>

  <p>— “Hayır içkisi döküldüğü sırada. Hepsi elbisesinin üzerine döküldü. Hem de ne güzel elbiseydi. Mavi taftadan. Yepyeni bir elbiseydi. Muhakkak elbiseyi o davet için bilhassa yaptırmıştı, fakat çok garip...”</p>

  <p>— “Garip olan ne?”</p>

  <p>— “O zaman ehemmiyet vermedim, ama şimdi düşündükçe daha çok tuhafıma gidiyor.”</p>

  <p>— “Allahaşkına, bilmece sorar gibi konuşacağına neyin tuhaf olduğunu söylesene.”</p>

  <p>— “Eminim ki, içkiyi elbisesine mahsus döktü.”</p>

  <p>— “Yepyeni elbisenin üzerine mi? Yok canım sen de. İnanmam.”</p>

  <p>Gladdy: “Acaba Arthur Badcock karısının üzerindeki o mavi elbiseyi ne yapacak?” diye sordu. O elbise pekâlâ temizlenebilir, İçki lekesi çıkmasa bile eteği o kadar boldu ki o parça kesilip çıkarılabilir. Acaba Arthur Badcock'a o elbiseyi satın almak istediğimi söylesem çok mu fena kaçar?”</p>

  <p>Cherry:</p>

  <p>— “Yok canım” diye itiraz etti. “O elbiseyi giymekten çekinmez misin?”</p>

  <p>— “Neden?”</p>

  <p>— “Yani... Ne bileyim? Zavallı Heather onu giydiği gün...”</p>

  <p>Gladdy bir an durakladı, sonra: “Bak, bunu hiç düşünmemiştim” dedi. Sonra yüzünü bir tebessüm kapladı. “Ne olacak canım, ilk defa elden düşme bir elbise alıyor değilim ki... Hem rengine de bayılmıştım. Sonra kullanılmış olarak aldığımız elbiselerin ekseriyetinin sahipleri ölmemiş mi ki...”</p>

  <p>Cherry:</p>

  <p>— “Fakat bu aynı şey değil” diye itiraz etti.</p>

  <p>— “Sen de biraz fazla hissî olmuşsun. O kadar güzel bir elbiseyi bir daha nereden ele geçirebilirim. Hem de herhalde çok pahalı bir kumaştan. Rengine de bayılmıştım. O garip meseleye gelince, yarın işe giderken köşke uğrayıp Mr. Guisseppe ile görüşeceğim.”</p>

  <p>— “Mr. Guisseppe dediğin şu İtalyan uşak mı?”</p>

  <p>— “Evet, çok yakışıklı adam. Ama bir de sinirli ki görme. Köşke çalışmaya gittiğimiz zaman biz kızları mütemadiyen azarlar durur.” Gladdy manalı bir şekilde fıkırdayarak devam etti. “Ama onun sözlerine hiçbirimiz aldırış etmiyoruz. Neyse... Yarın ona uğrayıp gördüğümü anlatır ve ne yapmam lâzım geldiğini sorarım.”</p>

  <p>Cherry: “Bence senin söyleyecek bir şeyin yok. Sen oraya gitmek, onunla konuşmak için bahane arıyorsun” dedi. “Dikkat et, kızım. Yabancılardan insana hayır gelmez. Adamın memleketinde belki de karısı, çocukları vardır.”</p>

  <p>Gladdy romantik bir tavırla göğüs geçirdi.</p>

  <p>Cherry arkadaşının ablak ve sivilceli yüzüne bakarak fazla nasihata lüzum olmadığına karar verdi. Mr. Guisseppe herhalde biraz güzelce kadınlar için zararlı olabilirdi.</p>

  <p>*</p>

  <p>Dr. Haydock:</p>

  <p>— “Ya... Demek ördüklerinizi söküyorsunuz?” diye Mis Marple'ın kucağındaki sökülmüş yün yığınına baktı.</p>

  <p>— “Siz bana örgü öremediğim zaman ördüklerimi sökmeyi tavsiye etmemiş miydiniz Doktor?”</p>

  <p>— “Anlaşılan bu tavsiyemi tam olarak tutuyorsunuz.”</p>

  <p>— “Örgünün başında bir hata yapmışım. Bütün iş berbat oldu. Onun için söküp yeni baştan örmekten başka çâre bulamadım. Bu karmakarışık modele de neden başladım, bilmiyorum.”</p>

  <p>— “Sizin için zor bir şey olabileceğini düşünemiyorum. Her şeyin altından kalkarsınız.”</p>

  <p>— “Bence artık gözlerim iyi görmediğinden karışık modelleri örmeye hiç kalkışmamam lâzım.”</p>

  <p>— “Karışık olmayan işler de sizin için çok sıkıcı olur. Neyse, tavsiyemi dinlediğiniz için koltuklarım kabardı.”</p>

  <p>— “Aman, Doktor. Ben sizin tavsiyelerinizi daima tutmaz mıyım?”</p>

  <p>Dr. Haydock:</p>

  <p>— “İşinize geldiği zaman evet” diye cevap verdi. “Hem şu yün sökmeyi bırakın da bana cinayeti söküp sökemediğinizi anlatın bakalım.”</p>

  <p>Mis Marple, içini çekerek: “Galiba artık eskisi kadar kabiliyetim kalmadı” dedi.</p>

  <p>— “Saçma. Eminim ki meseleyi çoktan halletmişsinizdir.”</p>

  <p>— “Tabii, bir takım neticelere, hem de kat'î neticelere vardım.”</p>

  <p>Dr. Haydock: “Ne gibi?” diye sordu.</p>

  <p>— “O içki kadehine zehir evvelden sürülmüşse, ki bu nasıl yapılabilir bir türlü çıkaramıyorum...”</p>

  <p>Doktor: “Belki de katil zehiri bir damlalık içinde hazır vaziyette tutuyordu” diye atıldı.</p>

  <p>Mis Marple takdirkâr bir sesle: “Çok iyi bir nokta düşündünüz” dedi. “Yalnız katilin zehiri bardağa koyduğunu hiç kimsenin görememesi çok garip, değil mi?”</p>

  <p>— “Bütün cinayetlerde katiller işlerini kimseye göstermeden yapmaya çalışmazlar mı?”</p>

  <p>— “Evet ama, ne, kadar olsa....”</p>

  <p>Doktor: “Katil bu tehlikeyi göze almış olacak. Herhalde çok şanslı bir günündeydi” dedi.</p>

  <p>— “Evet, haklısınız. Ben de bu ihtimali tamamen bir kenara atmış değilim. Yalnız hesap ettim. O gün hâdisenin olduğu yerde on sekiz veya yirmi kişi varmış. Bu kadar insandan hiç olmazsa biri bir şeyler görmüş olmalı.”</p>

  <p>Haydock başını salladı:</p>

  <p>— “Doğru söylüyorsunuz, fakat anlaşılan kimse görmemiş.”</p>

  <p>Mis Marple: “Ben pek emin değilim” dedi.</p>

  <p>— “Ne demek istediğinizi anlayamadım.”</p>

  <p>— “Bence üç ihtimâl var. En az bir kişinin olup, bitenleri görmüş olduğunu kabul ediyorum. Yirmi kişide bir kişi. Herhalde haklıyım.”</p>

  <p>— “Bence meseleyi ihtimali hesaplarla halletmeye çalışıyorsunuz Fakat bu işte kafanızı matematikle doldurursanız bir neticeye varabileceğinizi hiç zannetmiyorum. Bu tarz muhakeme sizi bir hayli yoracağı için hastalanacağınızı da şimdiden haber vereyim.”</p>

  <p>Mis Marple: “Matematikle filân alâkam yok” dedi. “Sadece hâdisenin nasıl olmuş olabileceğini tahmine çalışıyorum.”</p>

  <p>Dr. Haydock, düşünceli bir tavırla: “Evet” dedi. “Bu bahiste ne kadar usta olduğunuzu bilirim.”</p>

  <p>— “Şimdi yirmi kişiden en az birinin hâdiseyi gördüğünü kabul edelim.”</p>

  <p>Doktor: “Kabul” dedi. “Şimdi şu üç ihtimâli anlatın bakalım.”</p>

  <p>— “Birinci ihtimâl hâdiseyi gören şahıs olanları anlayamamıştır. Yani o insan herhalde pek zeki sayılacak bir kimse değildi. Yani gözleri ile gördüğü şeyi beyni ile muhakeme edemeyen biri. Bu gibi kimselere “Marina'nın kadehine bir şey koyan birini gördün mü?” diye sorulacak olsa, “Yok, hayır” diye cevap verir, fakat, “Marina'nın kadehinin üzerinde elini dolaştıran birini gördün mü?” diye soracak olsanız, Tabii, gördüm” der.”</p>

  <p>Haydock, gülerek: “Pekâlâ, kabul” dedi. “Farzedelim ki, o gün orada bu kadar aptal biri vardı ve gördüğü halde olanları anlayamadı:. Gelelim ikinci ihtimâle.”</p>

  <p>— “İkinci ihtimâl biraz daha zayıf, ama ben bunun da mümkün olabileceğini zannediyorum. Zehiri koyan şahıs bardağı tutması normal olan biri olabilir.”</p>

  <p>— “Bir dakika. Şunu daha açık anlatın, lütfen.”</p>

  <p>— “Biliyorsunuz. Eskiden herkesin önünde ilâç içmek, burun silmek kadar ayıp sayılan bir hareketti. Şimdi öyle mi ya? Dikkat ettim, bazı davetlerde misafirler bir değil, bir kaç şişe ilâç getirip yediklerine, içtiklerine karıştırıyorlar. Kimi sinir için, kimi vitamin olarak kimi mide rahatsızlığı için... Herkes bir sürü ilâç alıyor. Yani demek istiyorum ki, o gün davette herhangi bir kimse elindeki kadehe herkesin gözünün önünde ve hiç saklamadan bir ilâç damlatmış olsa etrafındakilere bu hareket hiç de anormal gelmezdi.” Ne demek istediğimi anlatabildim mi?”</p>

  <p>Dr. Haydock: “Evet, ne demek istediğinizi anlıyorum. Hayli enteresan... Yani sizce...” dedi. Bir an durduktan sonra: “Neticeyi sizin ağzınızdan duymak istiyorum, lütfen siz söyleyin” diye rica etti.</p>

  <p>— “Yani demek istiyorum ki, katil Marina Gregg'in masaya bıraktığı kadehin yanına kendi kadehini koyup sonra onun kadehini kendisininmiş gibi almış olsa ve elindeki kadehe cebinden çıkardığı bir ilâcı herkesin gözünün önünde damlatsa, sonra masaya bırakıp tekrar kendi kadehini almış olsa, bunun kimse farkına bile varmış olamaz.”</p>

  <p>— “Ama katil, etrafındakilerin sonradan bu hareketini hatırlayabileceklerini hesaba katmaz mı?”</p>

  <p>— “Hayli tehlikeli bir iş olduğunu kabul ediyorum, fakat bu katilin de büyük tehlikeleri göze alabilecek kıratta biri olduğundan eminim.”</p>

  <p>Doktor: “Birinci ihtimâl hâdiseyi görenin budala biri olması, ikinci ihtimâl katilin tehlikeli bir oyunu göze alabilecek kadar cür'etkâr biri olması” dedi ve devam etti. “Ya üçüncü ihtimâl?”</p>

  <p>— “Üçüncü ihtimâl de şu... Olup bitenleri biri gördü ve dilini tutmayı tercih ediyor.”</p>

  <p>Dr. Haydock kaşlarını çatarak sordu: “İyi ama neden dilini tutsun? Yoksa şantaj yapmak için mi? Öyle ise...”</p>

  <p>Mis Marple: “Öyle ise” diye doktorun lâfına devam etti. “Bu onun için çok tehlikeli olabilir.”</p>

  <p>Doktor kucağında sökülmüş yün yığını ile oturmakta olan ihtiyar kadına baktı: “Evet, haklısınız” dedi. “Kanaatiniz en son ihtimalin diğerlerinden daha kuvvetli olduğu merkezinde mi?” diye sordu.</p>

  <p>Mis Marple boynunu büktü: “Bilmem” dedi. “Henüz elimde bu ihtimâli diğerlerinden kuvvetlendirecek kadar kâfi delil yok. Tabii, bu yakınlarda birisi daha öldürülürse o zaman iş değişir.”</p>

  <p>— “Sizce bu yakınlarda bir cinayet daha mı olacak?”</p>

  <p>— “İnşallah olmaz. Ama korkarım ki temennilerimiz boşa çıkacak, Doktor. Bence olacağı muhakkak.”</p>
</body>
</html>
