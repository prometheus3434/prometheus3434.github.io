<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>ON BEŞ</title>
</head>

<body>
  <p class="h11"><br /></p>

  <h2 class="h11" style="text-align: center;">ON BEŞ</h2>

  <p><br /></p>

  <p>Dermott Graddock not defterine yazmış olduğu son isme ve adrese baktı. İki defa telefon etmiş, fakat cevap veren olmamıştı. Bir kere daha denedi. Yine cevap çıkmayınca kalkıp oraya kadar gitmeye karar verdi.</p>

  <p>Margot Bence'in stüdyosu şehrin göbeğindeydi. Binanın giriş kapısının yanına asılmış iri bir doktor tabelâsının altındaki küçük bir tabelâ da Margot Bence adı yazılıydı.</p>

  <p>Craddock binaya girerek merdivenleri çıkmaya başladı. Birinci kata geldiği zaman büyük bir tabelâ ile karşılaştı. Tabelânın üzerinde: “Margot Bence - Portre Fotoğrafçısı - Lütfen giriniz” yazılıydı.</p>

  <p>Craddock kapıdan içeri girdi. Girdiği holde, eşya namına bir şey yoktu. Orta yerde mütereddit bir halde bir müddet bekledi. Sonra geldiğinin duyulması için yüksek sesle öksürdü. Buna rağmen ses seda çıkmayınca, “Kimse yok mu burada?” diye seslendi.</p>

  <p>Bunun üzerine, yandaki kapıdan soluk yüzlü bir adam çıktı. Genç adamın tavırları bir hayli garipti.</p>

  <p>— “Kusuruma bakmayın, şekerim” dedi. Geldiğinizi duymadım. Aklıma yepyeni bir fikir gelmişti. Onu deniyordum.”</p>

  <p>Craddock kendisine yol gösteren gencin peşinden yan odaya girdi. Bu oda beklenmedik derecede büyüktü. Fotoğraf atelyesi olduğu her tarafından belliydi. Etrafta bir sürü fotoğraf makineleri, projektörler ve paravanalar vardı.</p>

  <p>Genç adam:</p>

  <p>— “Ne kadar dağınık, değil mi?” dedi. “Ben etrafı dağıtmadan çalışamam. Buyurun emrinizi bekliyorum.”</p>

  <p>— “Margot Bence ile görülmek istiyorum.”</p>

  <p>— Ya?... Margot'yu istiyorsunuz demek. Ne yazık, şimdi dışarı çıktı. Biraz evvel gelseydiniz bulacaktınız. Bir moda mecmuası için fotoğraf çekmeye gitti. Ama yine kabahat sizde. Gelmeden evvel bir telefon etseydiniz. Margot bu günlerde çok meşgul.”</p>

  <p>— “Telefon ettim. Daha doğrusu etmeye çalıştım. Cevap veren olmadı.”</p>

  <p>Genç adam: “Ah, öyle ya” dedi. “Telefonun fişini pirizden çıkarmıştık. Şimdi hatırladım. Çalışırken ikide birde telefon çalınca rahatsız oluyoruz da.”</p>

  <p>Kazağını çekiştirerek devam etti:</p>

  <p>— “Peki, size benim bir yardımım dokunamaz mı? İş için randevu mu isteyecektiniz? Zaten Margot'un işlerinin bir çoğuna ben bakarım. Fotoğraf mı çektirmek istiyordunuz?”</p>

  <p>Craddock cebinden kartvizitini çıkarıp genç adama uzattı: “Hayır, istediğim bambaşka bir şeydi” dedi.</p>

  <p>— Ah, ne kadar enteresan... Demek Scotland Yard'dansınız?" Dört büyük şeften birisiniz, herhalde. Yoksa beş büyük şef miydi? Bu günlerde de ne kadar çok polis vak'ası oluyor, değil mi? Peki, Margot'yu ne yapacaksınız. Yoksa tevkif mi edeceksiniz onu?”</p>

  <p>— “Kendisine bir, iki sual soracaktım. Hepsi bu kadar.”</p>

  <p>— “Margot'ya ne sual sorabilirsiniz ki? Sakın onun müstehcen fotoğraflar filân çektiğini zannetmeyesiniz? Herhalde hakkımızda size bu gibi yalanlar uyduran olmamıştır. Margot hakkında eğer böyle bir şey söylenmişse, emin olun, yalandır. Margot tam bir artisttir. Çıplak resim de çeker ama bunların hiç bir müstehcen tarafı yoktur. Tamamen artistiktir hepsi...”</p>

  <p>— “Mis Bence ile neden görüşmek istediğimi size kısaca anlatayım. Kendisi bundan kısa bir müddet önce St. Mary Mead adlı bir sayfiye köyünde işlenmiş olan cinayete şahit olmuştu.”</p>

  <p>— “Hay Allah!... Tamam, tamam! Benim de haberim var o işten. Margot oradan döndüğü zaman herşeyi anlatmıştı. Bir partide olmuştu bu cinayet, değil mi? Yahut ona benzer bir davette. Neyse... Fakat, siz Margot ile bu konuda daha evvel de konuşmamış mıydınız?”</p>

  <p>— “Ne de olsa sonradan insanın aklına soracağı bazı şeyler geliyor. Cinayetin esrarı hâlâ çözülemedi.”</p>

  <p>— “Yani tahkikat hâlâ devam ediyor, öyle mi? Anlıyorum, anlıyorum. Cinayet tahkikatları hiçbir zaman bir noktaya saplanıp kalmaz. Sonuna kadar takip edilir.”</p>

  <p>— “Evet, öyledir...”</p>

  <p>— “Fotoğrafların developmanı gibi, değil mi?”</p>

  <p>— “Cidden güzel buldunuz. Aynen bir fotoğraf developmanı gibi...”</p>

  <p>— “Teşekkür ederim... Gelelim bizim, Margot'ya... Acaba kendisini bulmak ister miydiniz?”</p>

  <p>— “Bana Mis Bence'yi bulmak için yardım ederseniz çok memnun olurum.”</p>

  <p>— “Şu anda Hampstead'da bir evin önünde olması lâzım. Otomobilim kapıda. İsterseniz sizi hemen oraya götürebilirim.”</p>

  <p>— “Cidden çok nâziksiniz, Mr...”</p>

  <p>— “Jethroe.”</p>

  <p>Genç adam, “Adım Johny Jethroe” diye tekrarladı.</p>

  <p>Merdivenlerden aşağıya inerlerken Dermott sordu:</p>

  <p>— “Mis Bence neden sokakta çalışıyor?”</p>

  <p>— “Biliyorsunuz, artık stüdyolarda çekilen fotoğrafların modası geçti. Tabii bir dekor aranıyor. Bir evin önünde, kaldırım kenarında, kırda, falan, filân... Genç, zayıf, fakat mütenasip vücutlu bir kız, başında muazzam siyah bir hasır şapka, üzerinde pembe bir tafta elbise ile poz veriyor... Anlıyorsunuz, değil mi?”</p>

  <p>Genç adamın otomobiliyle Hampstead'ın yan sokaklarından birine vardıkları zaman Dermott, az evvel anlatılan sahnenin bir eşini gördü. Bir takım manken kızlar rengârenk elbiselerin içinde Margot Bence'in kamerasının karşısında poz vermeye çalışıyorlardı. Margot da kalın ve otoriter bir sesle tıpkı bir filim rejisörü gibi onlara bağırıp çağırıyor, durmadan emirler veriyordu.</p>

  <p>— “Allah aşkına Jane, biraz dik dur. Sağ bacağını hafif kır. Kazık gibi duruyorsun. Gül... Biraz daha iyi şimdi. Olmadı, olmadı! Şimdi de kendini fazla arkaya verdin. Kaşını kaldır... Dur... Tamam... Bitmedi, bitmedi. Bir tane daha çekeceğiz. Şimdi sağ elini kalçana koy. Evet, öyle. Çantayı da sol eline al. Mükemmel... Hiç bozma!...</p>

  <p>Dikkat!... Tamam! Şimdi sırtını dön. Evet, evet. Sırtını biraz daha dön...”</p>

  <p>Güzel manken kız:</p>

  <p>— “Kuzum” dedi. “Neden hep sırtımı çekiyorsunuz? Önden niçin çekmiyorsunuz?”</p>

  <p>Margot Bence:</p>

  <p>— “Şâhâne bir sırtın var da ondan, şekerim. Enfes bir sırtın var” diye cevap verdi.</p>

  <p>Bu sırada Mr. Jethroe: “Merhaba, Margot” diye seslendi.</p>

  <p>Margot onlara doğru döndü.</p>

  <p>— “Sen misin? Ne işin var burada?”</p>

  <p>— “Seninle görüşmek isteyen birini getirdim. Scotland Yard'dan Müfettiş Craddock.”</p>

  <p>Margot bakışlarını Craddock'a çevirdi. Craddock, kızın merak dolu nazarlarını üzerinde hissetti, fakat bu bakışlarda hiçbir endişeli hal sezmedi. Nihayet bir polis tarafından arandığı zaman herkes bu kadar meraklanırdı.</p>

  <p>Margot Bence zayıf bir kızdı, fakat buna rağmen cazip ve sevimli bir hali vardı. Simsiyah dalgalı saçları yüzünün bir yanına düşüyordu. Dağınık, hattâ biraz da pis denilebilecek bir hali vardı. Artistlere has bir dağınıklık ve pislikti bu. Bunun yanı sıra kuvvetli bir şahsiyeti olduğu da açıkça görülüyordu.</p>

  <p>Margot Bence bir müddet baktıktan sonra kaşlarını kaldırarak: “Buyurun Mr. Craddock” dedi. “Size ne gibi bir yardımım dokunabilir?”</p>

  <p>Craddock:</p>

  <p>— “Nasılsınız, Miss Bence” dedi ve kısa bir tereddütten sonra “St. Mary Mead köyündeki o feci olaya şahit olanlardan biri olduğunuz malûm. O hâdise hakkında size bazı şeyler soracaktım. Tabii, suallerime cevap vermek nezaketini esirgemezseniz?” dedi.</p>

  <p>Kız cevap vermedi. Craddock devam etti:</p>

  <p>— “Hatırladığıma göre o davete fotoğraf çekmek için gitmiştiniz, değil mi?”</p>

  <p>Kız başıyla tasdik etti:</p>

  <p>— “Evet, o günü çok iyi hatırlıyorum, fakat sizi ne orada, ne de daha sonra görmüş olduğumu hatırlamıyorum. Başka bir detektif vardı değil mi? Adı neydi... Hatırlayacağım...”</p>

  <p>Craddock: “Cornish” dedi.</p>

  <p>— “Evet, detektif Cornish vardı.”</p>

  <p>— “Biz bu mesele ile sonradan ilgilenmeye başladık.”</p>

  <p>— “Scotland Yard'dansınız değil mi?”</p>

  <p>— “Evet.”</p>

  <p>— “Demek mahallî polis işin içinden çıkamayınca siz müdahale ettiniz?”</p>

  <p>— “Hayır, bizim müdahalemiz diye bir şey bahis konusu değil. Mahallî vak'alarda bir polis vak'asının tahkikatının kimin tarafından yapılacağına yine mahallî polis karar verir.”</p>

  <p>— “Demek, sizi mahallî polis davet etti. Neden?”</p>

  <p>— “Bazı vak'alar mahallî polisin hudutları dışına çıkar. Memleket, hattâ dünya çapında bir mesele olabilir.”</p>

  <p>— “Demek, St. Mary Mead'in mahallî polisi o cinayetin mahallî sınırlarının dışına çıktığı hükmüne vardı... Yani milletlerarası bir olay olduğuna karar verdi...”</p>

  <p>— “Milletlerarası demek bilmem doğru olur mu? Bence Atlantik aşırı demek daha yerinde olacak...”</p>

  <p>— “Gazeteler de bunu imâ ediyorlar zaten. Yani katilin aslında o zavallı kadını değil de, Marina Gregg'i öldürmek istediğini ileri sürüyorlar. Bu hakikat mı, yoksa stüdyonun Marina için giriştiği yeni bir reklâm kampanyasının eseri mi?”</p>

  <p>— “Korkarım ki, bu işin reklâmla filân hiçbir alâkası yok. Keşki öyle olsa.”</p>

  <p>— “Pekâlâ, benden sormak istediğiniz şey ne? Scotland Yard'a gelmem lâzım mı?”</p>

  <p>— “Hayır, buna lüzum yok. İsterseniz stüdyonuza gidip orada konuşabiliriz.”</p>

  <p>— “Olur. Otomobilim şu sokağın içerisinde.”</p>

  <p>Margot ile Craddock otomobile doğru yürürlerken Jethroe arkalarından seslendi:</p>

  <p>— “Güle güle, Margot. Ben gelmesem daha iyi olur. Herhalde Müfettiş beyle konuşacak bir sürü gizli şeyiniz olacak.”</p>

  <p>Yol boyunca Margot bir kelime dahi konuşmadı. Otomobili park edip stüdyoya girdikten sonra Craddock'a eliyle bir koltuk gösterdi, sigara ikram etti. Sonra yerdeki yastıklardan birinin üzerine de kendisi oturdu: “Şimdi başlayabiliriz” dedi.</p>

  <p>— “O gün davette resim çekiyormuşsunuz, öyle mi?”</p>

  <p>— “Evet.”</p>

  <p>— “Bilhassa mı davet edilmiştiniz?”</p>

  <p>— “Evet. Bu çeşit davetlere ekseriya çağırılırım.”</p>

  <p>— “Tam merdivenin başında duruyormuşsunuz?”</p>

  <p>— “Evet, vaktimin büyük bir kısmını orada geçirdim. Çok güzel bir yer tutmuştum. Oradan hem merdivenleri çıkan davetlilerin, hem de davetlileri karşılayan Marina'nın resimlerini çekebiliyordum.”</p>

  <p>— “Olduğunuz yerden Marina'yı gayet iyi görebiliyordunuz herhalde?”</p>

  <p>— “Evet, gayet iyi görebiliyordum.”</p>

  <p>— “Ya kocası Rudd'u?”</p>

  <p>— “O Marina Gregg gibi aynı yerde durmuyordu. Davetliler arasında durmadan dolaşıyor, herkesi birbiriyle tanıştırıp içki ikram ediyordu. O ölen kadın, Mrs. Baddeley'i ise hiç görmedim.”</p>

  <p>— “Ölen kadının adı Badcock'dur, Baddeley değil.”</p>

  <p>— “Neyse, Badcock'un davetlilerden hangisi olduğunu bilmiyordum.”</p>

  <p>— “Belediye reisinin davete gelişini hatırlıyor musunuz?”</p>

  <p>— “Tabii, merasim elbiselerini giymişti. Zinciri de boynundaydı. Marina Gregg onu karşılarken ve bir de merdivenlerden çıkarken resimlerini çektim.”</p>

  <p>— “O halde Mrs. Badcock ile kocasını da hatırlamanız lâzım. Belediye reisinin hemen arkasından gelmişler.”</p>

  <p>Genç kız başını salladı:</p>

  <p>— “Maalesef hatırlayamadım.”</p>

  <p>— “Ardwyck Fenn adında bir kimse tanıyor musunuz?”</p>

  <p>— “Tanımaz olur muyum? Meşhur bir sinema ve televizyon aktörüdür.”</p>

  <p>— “Onun da resmini çektiniz mi?”</p>

  <p>— “Evet, Lola Brewster ile birlikte merdivenlerden çıkarken çektim.”</p>

  <p>— “Onlar da belediye reisinden biraz sonra gelmişler.”</p>

  <p>Margot bir kaç saniye düşündükten sonra: “Evet, zannedersem öyle olacak.” dedi.</p>

  <p>— “Peki, işte tam o sırada Marina Gregg'in yüzündeki ifadenin birdenbire hastalandığı zannı verecek şekilde değiştiğini farkettiniz mi?”</p>

  <p>Margot Bence yanındaki kutudan bir sigara aldı. Yaktı, derin bir nefes çektikten sonra: “Bunu neden sordunuz?” dedi.</p>

  <p>— “Çünkü bu sualin cevabı benim için çok mühim... Tabii, güvenilir bir kimse cevap verdiği takdirde.”</p>

  <p>— “Benim cevabımın güvenilir bir cevap olabileceğini nereden biliyorsunuz?”</p>

  <p>— “Öyle olması lâzım. Çünkü siz, meslek icabı, insanların yüzlerindeki ifadeleri çok dikkatle incelemeye alışık olmalısınız. Muayyen bir ânın, ve yüzdeki muayyen bir ifadenin resmini çekebilmek için bu şarttır.”</p>

  <p>— “Başkaları böyle bir şey farketmişler mi?”</p>

  <p>— “Evet, hem de birçok kimse, fakat hiç birinin tarifi yekdiğerine uymuyor.”</p>

  <p>— “Diğerleri bu ifadeyi nasıl tarif ettiler?”</p>

  <p>— “Biri Marinanın aniden rahatsızlandığını söyledi.”</p>

  <p>Margot Bence: “Hayır” der gibi başını salladı.</p>

  <p>Dermott Craddock devam etti:</p>

  <p>— “Biri Marina Gregg'in yüzündeki ifadenin birden taşlaştığını söyledi.</p>

  <p>— “Taşlaştığını mı?”</p>

  <p>— “Bu ifade sizin gördüğünüze uyuyor mu?”</p>

  <p>— “Bilmem... Belki...”</p>

  <p>— “Hattâ biri de Marina'nın o andaki halini anlatmak için Tennyson'un şu mısralarını söyledi: “Ayna boydan boya çatladı. Lady Shalot 'Felâket!' diye haykırdı.”</p>

  <p>— “Orada ayna yoktu, ama olsaydı muhakkak çatlardı” diyen Margot Bence hemen ayağa kalkıp, “Durun, size bir şey göstereyim” dedi.</p>

  <p>Margot odanın öbür ucundaki bir perdenin arkasında kayboldu. Perdenin ardından genç kızın sabırsız mırıltıları geliyordu:</p>

  <p>— “Ne cehenneme gitti? İnsan burada hiç bir aradığını zamanında bulamıyor...”</p>

  <p>Biraz sonra: “Tamam! buldum” diyerek elinde parlak bir resimle perdenin arkasından çıktı. Getirdiği resim Marina Gregg'in çok yakından çekilmiş güzel bir pozuydu. Resimde Marina, bir kadının elini sıkıyordu, fakat kadının yüzüne bakmıyordu. Gözleri sol tarafta bir noktaya dikilmişti. Yüzünde ne korku, ne hayret, ne üzüntü vardı. Tamamen ifadesizdi.</p>

  <p>Resimdeki kadında sanki gördüğü şey veya insan o derece büyük bir heyecan yaratmıştı ki, bu heyecanı ifade etmekten dahi âciz kalmıştı. Craddock buna benzer bir ifadeyi evvelce bir defa bir adamın yüzünde görmüş olduğunu hatırladı. Adam birkaç saniye sonra bir tabanca kurşunu ile can vermişti...</p>

  <p>Margot: “İşinize yaradı mı?” diye sordu.</p>

  <p>Craddock, içini çekti: “Evet, teşekkür ederim” dedi. “Biliyor musunuz? Ortada bir sürü şahit olunca insan hangisine itimat edeceğini bilemiyor. Kimin mübalâğa edip kimin bildiğinden az konuştuğunu kestirmek hayli güç bir iş. Fakat bu resim her şeyi o kadar açık ifade ediyor ki... Görmek istediğim şeyi bu resimde mükemmelen gördüm. Bu bende kalabilir mi?”</p>

  <p>— “Tabii, bende nasıl olsa negatifi var.”</p>

  <p>— “Bu resmi basına vermediniz, değil mi?”</p>

  <p>— “Hayır.”</p>

  <p>— “Buna hayret ettim. Son derece enteresan bir poz. Resme iyi bir fiat verecek bir gazete veya mecmua her halde bulunurdu.”</p>

  <p>— “Alacağım para ne olursa olsun bunu yapamazdım. Bir insanın ruhuna, istemeyerek de olsa, bu kadar derinlemesine nüfuz etmiş olmak yüzünden para kazanmak düşüncesi beni rahatsız etti.”</p>

  <p>— “Marina Gregg'i evvelden tanır mıydınız?”</p>

  <p>— “Hayır.”</p>

  <p>— “Siz Amerikalısınız, değil mi?”</p>

  <p>— “İngilterede doğdum. Amerikada büyüdüm. Tahsilimi de orada yaptım. Buraya üç yıl evvel geldim.”</p>

  <p>Dermott Craddock başını salladı. Ona Amerikada tahsil gördüğü mektepler ve çalıştığı yerler hakkında hiç bir şey sormadı. Bütün bu soracaklarının cevapları şimdi Scotland Yard'daki masasının üzerinde kendisini bekliyordu. Karşısındaki kız da açık konuşan bir insana benziyordu.</p>

  <p>— “Fotoğrafçılık stajınızı nerede yaptınız?” diye sordu.</p>

  <p>— “Reingarden stüdyolarında. Bir müddet Andrew Quilp'in yanında çalıştım. Ondan çok şey öğrendim.”</p>

  <p>— “Reingarden stüdyoları ve Andrew Quilp” isimleri birden Dermott'un hafızasında şimşek gibi çakmıştı. İsimler hafızasında geniş bir pencere açmıştı.</p>

  <p>— “Seven Springs'de oturdunuz, değil mi?”</p>

  <p>Margot sinirlenir gibi oldu:</p>

  <p>— “Hakkımda pek çok şey biliyorsunuz galiba? Yoksa tahkikat mı yaptınız?”</p>

  <p>— “Amerikada hayli tanınmış bir fotoğrafçısınız, Miss Bence. Hakkınızda bir çok makaleler yazıldı. İngiltereye neden geldiniz?”</p>

  <p>Genç kız omuzlarını silkti:</p>

  <p>— “Değişiklikten hoşlanırım. Hem dediğim gibi, doğduğum yer burası. Amerikaya çocuk yaştayken gitmiştim.”</p>

  <p>— “Amerikaya gittiğiniz zaman herhalde çok küçüktünüz?”</p>

  <p>— “Madem sizi ilgilendiriyor, söyleyeyim. Beş yaşındaydım.”</p>

  <p>— “Tabii, ilgilendiriyor, Mis Bence. Hattâ anlattıklarınızdan biraz daha fazlasını anlatmanızı bile bekliyorum.”</p>

  <p>Kızın yüzü birden sert bir ifade aldı. Karşısındaki adama şüpheli nazarlarla bakarak: “Ne demek istiyorsunuz?” diye sordu.</p>

  <p>Dermott Craddock kızın yüzüne baktı. Reingarden stüdyoları, Andrew Quilp ve şehrin ismi kendisini bu kumarı oynamaya zorluyordu. Birden ihtiyar Mis Marple'ı ardında hissetti. Kendine bir emniyet gelerek konuştu:</p>

  <p>— “Bana kalırsa Marina Gregg'i çok iyi tanıyorsunuz.”</p>

  <p>Margot güldü:</p>

  <p>— “Muhayyeleniz çok kuvvetli. Onu tanıdığımı nereden isbat edebilirsiniz?”</p>

  <p>— “Hiç de hayâl kurduğumu zannetmiyorum. Sonra bu söylediğim biraz zaman ve çalışmayla ispat da edilebilir. Biliyorsunuz, değil mi? Haydi, hakikati itiraf edin, Mis Bence. Siz Marina Gregg'in evlât edindiği çocuklardan birisiniz, değil mi?”</p>

  <p>Craddock, “İnşallah tahminim doğrudur. Kız da kendiliğinden itiraf eder. Çünkü elimde hiç bir delil, yok” diye düşünürken Margot derin bir nefes aldı, ve dişlerinin arasından, “Allahın belâsı!” diye mırıldandı.</p>

  <p>Kızın bu hali Craddock'u bir an ürkütmüştü. Evvelki haliyle o kadar büyük bir tezat teşkil ediyordu ki.</p>

  <p>Margot siyah saçlarını başının arkasına atarak ayağa kalktı:</p>

  <p>— “Peki, peki, doğru. Evet, Marina Gregg beni beraberinde Amerikaya götürdü. Annemin benden başka yedi çocuğu daha vardı. Londranın fakir mahallelerinden birinde bir salaşta yaşıyorduk. Annem bir gün yüzlerce kadının sinema yıldızlarına ve tanınmış zenginlere yazdığı gibi Marina Gregg'e bir mektup yazarak çocuklarından birini evlât edinmesi için yalvarmış. Marina Gregg'in de kabul edeceği tutmuş.”</p>

  <p>Dermott Craddock:</p>

  <p>— “Sizden başka iki çocuğu daha evlât edinmiş. Değil mi?” diye sordu. “Muhtelif zamanlarda, muhtelif yerlerden üç çocuk evlât edinmiş.”</p>

  <p>— “Evet. ben, Rod, ve Angus. Angus benden büyüktü. Rod ise henüz bebek denilecek kadardı. Marina bize fevkalâde bir hayat temin etti. Her istediğimiz oluyordu.” Margot'un sesi müstehzi bir ton almaya başlamasına rağmen titremekteydi. “Her şeyimiz vardı. Elbise, otomobil, lüks, dadılar, mektepler... Marina da anne rolü oynuyordu. Müşfik anne pozunda resimler çektirip durmadan gazetelere gönderiyordu.”</p>

  <p>Dermott Craddock:</p>

  <p>— “İyi ama Marina Gregg hakikaten çocuk istiyordu” dedi. “Bunun yapmacık olduğunu hiç zannetmiyorum.”</p>

  <p>— “Evet, haklısınız. Marina çocuk istiyordu, fakat bizi değil.</p>

  <p>Biz onun için oynamak istediği şahane anne rolünde sadece birer figürandan ibarettik. İzzy de onun bu arzusuna ses çıkarmıyordu. Her halde bir bildiği vardı.”</p>

  <p>— “İzzy dediğiniz İsidore Wright, değil mi?”</p>

  <p>— “Evet, Marinanın üçüncü mü, yoksa dördüncü kocası mıydı pek iyi bilmiyorum. Çok iyi bir adamdı. Zannedersem Marina'yı çok iyi anlıyordu. Bizi de düşünürdü. Bize karşı çok iyiydi, fakat hiç bir zaman babamızmış gibi hareket etmeye kalkışmadı. Bize karşı babalık hisleri duyamıyordu herhalde. Onu sadece yazıları ilgilendiriyordu. Son eserlerinden bazılarını okudum. Biraz cesurâne ve cür'etkârca yazılmış, fakat kuvvetli eserler. İleride halkın onun büyük bir yazar olduğunu kabul edeceğinden eminim.”</p>

  <p>— “Peki, bu ne zamana kadar devam etti?”</p>

  <p>— “Marina hâmile olduğunu anlayıncaya kadar.”</p>

  <p>— “Peki, sonra?”</p>

  <p>Margot'un dudaklarında acı bir tebessüm belirdi:</p>

  <p>— “Sonra... Artık bizim işimiz bitmişti. Bize ihtiyacı kalmamıştı. Yok, sakın bizi beş parasız ortada bıraktı zannetmeyin. Hepimizin hayatını temin etti. Tahsil yapabilmemiz ve hayata atılabilmemiz için hepimizin hesabına bankaya para yatırdı. Bizi bir ailenin yanına yerleştirdi. Tahsilimizi de düşündü. Hiç kimse onun bize karşı kötü hareket ettiğini iddia edemez. Herşeye rağmen bizi hiçbir zaman sevememişti. Bütün istediği bizzat doğuracağı bir çocuktu.”</p>

  <p>Craddock, tatlı bir sesle: “Hiçbir kadın bunun için tenkid edilemez” dedi.</p>

  <p>— “Ben onu kendi çocuğunu istediği için tenkit etmiyorum. Fakat ya biz? Bizi ailelerimizden, muhitimizden koparıp aldıktan sonra birer paçavra gibi ortada bırakmasına ne dersiniz?”</p>

  <p>— “Görüyorum, hâlâ Marina'yı affetmemişsiniz.”</p>

  <p>— “Yanılıyorsunuz. Ben onu çoktan affettim. Yalnız o günleri yeniden hatırlayarak sinirlendim. Vaktiyle hepimiz Marina’ya çok kızmıştık.”</p>

  <p>— “Üçünüz de mi?”</p>

  <p>— “Hayır, belki Rod değil. Rod hiçbir şeye aldırmaz. Hem zaten o sırada çok küçüktü. Fakat Angus da benimle aynı şeyleri hissetti. Hattâ bir gün bana “Büyüyünce Marina'nın çocuğunu öldüreceğim” demişti:”</p>

  <p>— “Demek Marina'nın bir çocuk beklediğini biliyordunuz?”</p>

  <p>— “Tabii. Herkes biliyordu. Sonra olanları da biliyorsunuzdur herhalde. Marina anormal ve aptal bir çocuk dünyaya getirdi. Oh olsun! Hak etmişti bu cezayı! Doğan çocuğun anormal olmasına rağmen Marina bizi geri istemedi.”</p>

  <p>— “Ondan çok nefret ediyorsunuz değil mi?”</p>

  <p>— “Neden etmeyeyim? Baha bir insanın başka bir insana yapabileceği en büyük kötülüğü yaptı. İnsanın sevildiğine ve istendiğine inandıktan sonra her şeyin yalan olduğunu anlaması ne demektir?”</p>

  <p>— “Peki, öbür iki çocuk, yani Rod ile Angus ne oldu?”</p>

  <p>— “Bilmem, birbirimizin izini kaybettik. Zannedersem Rod Amerikada çiftçilik yapıyor. Angus'un nerede olduğunu ise hiç bilmiyorum.”</p>

  <p>— “Acaba Marina'ya karşı olan kini devam ediyor mudur?”</p>

  <p>— “Zannetmem, böyle hisler uzun sürmez. Onu son gördüğümde sahne hayatına atılmayı düşündüğünü söylüyordu. Öyle yapıp yapmadığını da bilmiyorum.”</p>

  <p>— “Marina Gregg o davet günü sizi görünce şaşırdı mı? Yoksa sizi memnun etmek için bilhassa mı çağırtmıştı?”</p>

  <p>— “O mu?” Margot müstehzi bir tavırla dudaklarını büktü: “Onun benim orada olduğumdan haberi bile yoktu. Kendisini ben görmek istemiştim. Onun için bazı tanıdıklarımın vasıtasiyle kendimi oraya davet ettirdim. Onu son haliyle görmek istiyordum.” Genç kız sustu. Masanın örtüsünü parmaklarıyla buruşturarak bir müddet düşündükten sonra devam etti: “Marina beni tanımadı bile. Buna ne dersiniz, Müfettiş bey? Tam dört yıl yanında yaşadım. Beş yaşımdan dokuz yaşıma kadar. Buna rağmen, gördüğü zaman beni tanımadı bile.”</p>

  <p>— “Çocuklar çok değişir. Ben de geçenlerde birkaç yıldır görmediğim bir yeğenime rastladım. Yanıma gelip konuşmasa az kalsın tanımıyacaktım.”</p>

  <p>— “Bunları, beni teselli etmek için söylüyorsunuz, değil mi? Ama hiç lüzumu yok. Umurumda değil. Yok canım, hakikati itiraf edeyim. Beni tanıyamadığına çok üzüldüm. Hem de çok. Marina'da insanı büyüleyen, kendisine bağlayan bir sihir vardır. Ondan nefret dahi etseniz gene seversiniz.”</p>

  <p>— “Peki, kendinizi tanıtmadınız mı?”</p>

  <p>— “Hayır, ölsem de böyle bir şey yapmam.”</p>

  <p>— “Onu zehirlemek istediniz mi, Miss Bence?”</p>

  <p>Birden havası değişen Margot gülerek ayağa kalktı:</p>

  <p>— “Çok garip sualler soruyorsunuz. İşiniz icabı olduğunu biliyorum. Ama, yine de tuhafıma gidiyor. Hayır, sizi temin ederim ki onu ben öldürmedim.”</p>

  <p>— “Size bunu sormadım, Mis Bence. Marina Gregg hâlâ hayatta.”</p>

  <p>Genç kız huzursuz bir şekilde kımıldadı:</p>

  <p>— “Evet, ama daha ne kadar yaşayabilir?”</p>

  <p>Dermott merakla sordu:</p>

  <p>— “Ne demek istiyorsunuz?”</p>

  <p>— “Biri Marina'yı öldürmek istedi ve muvaffak olamadı. Yarın ayni şahıs yeniden harekete geçebilir... Bu defa belki... Kimbilir...”</p>

  <p>— “Bütün tedbirler alınacak.”</p>

  <p>— “Bundan eminim. Sevgili kocası onu koruyacak ve ona hiçbir zarar gelmemesini sağlayacak, değil mi?”</p>

  <p>Craddock, genç kızın titreyen bir sesle söylediklerini dikkatle dinliyordu.</p>

  <p>Margot kısa bir sükûttan sonra, aniden: “Demin size sorduğum sual o değildi demekle ne demek istediniz?” diye sordu.</p>

  <p>— “Biraz evvel size “Marina'yı öldürmek istediniz mi?” diye sormuştum. Siz de bana: “Hayır, onu öldürmedim!” diye cevap verdiniz. Marina'nın şimdilik hayatta olduğunu hepimiz biliyoruz. Ama onun yerine başka biri öldü.”</p>

  <p>— “Yani Marina'nın kadehine zehir koyarak öbür kadının ölümüne benim mi sebep olduğumu söylemek istiyorsunuz, Müfettiş bey? Şundan emin olun ki, ben ne Marina'nın kadehine zehir koydum, ne de Mrs. Badcock'u öldürdüm.”</p>

  <p>— “Fakat belki bunu kimin yaptığını biliyorsunuz?”</p>

  <p>— “Müfettiş bey, sizi temin ederim ki o hususta hiçbir şey bilmiyorum.”</p>

  <p>— “Belki bir fikriniz vardır?”</p>

  <p>Margot güldü:</p>

  <p>— “İş fikre kalacak olduktan sonra ondan bol bir şey yok. Bir çok kimse olabilir. Meselâ, o siyah saçlı robot tavırlı sekreter kız, şık giyinmiş Haile Preston, hizmetçiler, uşaklar, masör, berber, stüdyodan biri... Onun yerini almak isteyen biri...” Bir müddet susarak Dermott'un yüzüne dikkatle baktı. Sonra: “Heyecanlanmayın, Müfettiş bey” dedi; “Sadece şaka yapmak istedim. Birinin Marina'nın kanına susadığı muhakkak, fakat bunun kim olabileceği hakkında en ufak bir fikrim dahi yok.” .</p>
</body>
</html>
