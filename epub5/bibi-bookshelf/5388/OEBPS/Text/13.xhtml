<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>ON İKİ</title>
</head>

<body>
  <p class="h11"><br /></p>

  <h2 class="h11" style="text-align: center;">ON İKİ</h2>

  <p><br /></p>

  <p>Miss Marple kendi usulleriyle tahkikata devam ediyordu.</p>

  <p>— “Çok teşekkür ederim, Mrs. Jameson. Hakikaten çok teşekkür ederim. Size ne kadar minnettarım, anlatamam.”</p>

  <p>— “Bir şey değil, Miss Marple. Size bir hizmette bulunabildiğim için çok memnunum. Zannedersem son sayıları istiyorsunuz, değil mi?”</p>

  <p>— “Hayır, bilâkis, eski sayılar olursa tercih ederim.”</p>

  <p>— “Öyleyse buyurun. Durun, hepsini birden taşıyamazsınız. Size göre hayli ağır olacak. Jeny, saç yıkaman bittiyse şu mecmuaları Mis Marple'ın evine kadar götürüver.”</p>

  <p>Mrs. Jameson, yıllardanberi köyün berberliğini yapıyordu. Müşterilerinin çoğu da orta yaşlı ve saç biçimlerinden hiç bir değişiklik istemeyen kadınlardı. Müşkülpesent müşterilerinin bir türlü istedikleri biçimi almayan saçlarına rağmen Mrs. Jameson elinden geleni yaparak onları memnun etmeye çalışır ve her türlü nazlarına, kaprislerine boyun eğerdi.</p>

  <p>Ertesi sabah Cherry elinde elektrik süpürgesiyle oturma odasına girdiği zaman masanın üzerindeki mecmua yığınını görünce: “Hay Allah!” diye bağırdı. “Bunlar da nereden çıktı?”</p>

  <p>Miss Marple, sakin bir sesle:</p>

  <p>— “Sinema dünyası hakkında biraz bilgi toplamaya çalışıyorum” diye cevap verdi, sonra elindeki “Sinema Haberleri” adındaki mecmuayı bırakarak masanın üzerinden “Artistler Arasında” yı aldı.</p>

  <p>— “Hakikaten çok enteresan şeyler. Bana bir çok olayları hatırlatıyor.”</p>

  <p>— “Bu âni merakınıza sebep ne?”</p>

  <p>— “Bu günlerde yün öremiyorum. Gözlerim hayli zayıfladı. Bunları da okumak çok güç ama, lup kullanıyorum.”</p>

  <p>Cherry hanımına hayretle baktı:</p>

  <p>— “Sizi bir türlü anlıyamıyorum” dedi. “Her gün yeni bir şeye merak sarıyorsunuz.”</p>

  <p>— “Bu merakım yeni sayılmaz ki. Ben insanların yaşayışları ve ruh âlemleri ile her zaman alâkadar oldum. Sinema artistleri de senin, benim gibi insanlar.”</p>

  <p>Cherry, güldü:</p>

  <p>— “Doğrusu ben kendimde sinema artistlerine benzer hiç bir taraf bulamıyorum” dedi. “Keşki olsa. Sizi bu mecmuaları okumaya her halde Marina Gregg ile kocasının köyümüze yerleşmesi sebep oldu.”</p>

  <p>— “Evet... Bir de geçen günkü fecî olay.”</p>

  <p>— “Mrs. Badcock'un ölümü mü?... Zavallı kadının şansı yokmuş.”</p>

  <p>— “Sizin mahallede bu iş için ne diyorlar? Sen ve arkadaşların bu olay hakkında ne düşünüyorsunuz?”</p>

  <p>Cherry:</p>

  <p>— “Her halde öldürülmüş olmalı” dedi. “Heather Badcock intihar edecek kadınlardan değildi.”</p>

  <p>— “Mrs. Badcock'u iyi tanır mıydın?”</p>

  <p>— “Hayır, sadece selâmlaşırdık. Hepsi o kadar. Doğrusunu isterseniz her şeye burnunu sokan bir kadındı. Lüzumundan fazla enerjikti. Herkesi şu toplantıya veya bu cemiyete davet eder, dururdu. O halleriyle kocasını bile bıktırmıştı.”</p>

  <p>— “Buna rağmen, görünüşe bakılırsa hiç bir düşmanı yok.”</p>

  <p>— “Evet, insanların hayli canını sıkardı ama, onu kimin ve neden öldürdüğünü bir türlü tahmin edemiyorum. Tabii, kadını kocası da öldürmüş olabilir, ama adam o kadar uyuşuk ve pısırık bir tip ki... Fakat, kimbilir, belki de içinden pazarlıklı adamın biridir. Hem o gün köşkün bahçesindeki davette, yani cinayetten biraz evvel adam bir hayli sinirliymiş. Hoş, bu basit bir dedikodudan ibaret te olabilir ya. Bana sorarsanız, adam şimdi her zamankinden rahat ve mes'ut. Yüzüne biraz kan geldi.”</p>

  <p>— “Yaaa... Demek öyle?”</p>

  <p>Cherry:</p>

  <p>— “Kimse Arthur Badcock'un katil olduğunu ileri sürmüyor” diye devam etti. “Fakat katil o değilse kim olabilir? Bence her halde bir kaza oldu. İçki şişelerinin arasına bir ilâç şişesi karışmış olabilir.”</p>

  <p>Miss Marple:</p>

  <p>— “Kaza ha?...” diye mırıldandı. “Akla en uygun gelen şey de bu. Kimsenin Heather Badcock'u kasten öldürmek isteyeceğine bir türlü inanamıyorum. Bence bu olayın başka bir izahı olmalı.”</p>

  <p>Sonra yaşlı kadın mecmuaların arasından birini alarak karıştırmaya başladı.</p>

  <p>Bunun üzerine, Cherry de elektrik süpürgesini alarak yukarı kata çıktı.</p>

  <p>Mis Marple elindeki mecmuayı okumaya o kadar dalmıştı ki, bahçeye açılan pencereden içeri girip yanına kadar gelen Dermott Craddock'u farketmedi bile. Ancak Baş Müfettişin başının gölgesi elindeki mecmuanın sahifelerinin üzerine düşünce başım kaldırıp baktı.</p>

  <p>Dermott Craddock dudaklarında yaygın bir tebessümle: “Çok meşgulsünüz galiba?” dedi.</p>

  <p>— “Hoş geldin, Dermott. Seni gördüğüme çok memnun oldum. Bir fincan kahve veya bir kadeh likör içer misin?”</p>

  <p>— “Teşekkür ederim. Likörü; tercih ederim, fakat siz yerinizden kalkmayın. Ben kendim söylerim.”</p>

  <p>Müfettiş Craddock birkaç dakika sonra odaya döndü, Mis Marple'in kendisine gösterdiği koltuğa yerleştikten sonra: “Söyleyin bakalım, bu mecmualar size ilham veriyor mu?” diye sordu.</p>

  <p>Mis Marple:</p>

  <p>— “Bilirsin, ben kolay kolay kızmam” diye cevap verdi. “Fakat bu mecmuaları okurken hiddetimden patlayacak hale geliyorum”</p>

  <p>— “Sinema artistlerinin yaşadıkları hayata mı kızıyorsunuz?”</p>

  <p>— “Yok canım! İnsanın o şartlar içerisinde o kadar çok parayla başka türlü yaşamasına imkân var mı? Beni kızdıran mecmuaların sinema artistlerinden bahsediş tarzları. Belki eski kafalı diyeceksin ama, bence, kimsenin özel yaşayışı hakkında bu kadar teferruatlı yazılar yazılmamalı. Ayıp, şimdi her halde içinden, “Madem öyle, bu saçma şeyleri neden okuyorsun?” diyorsundur. Ama ne yapayım her şeyi en ince teferuatına kadar incelemek istiyorum. Eskisi kadar dışarı çıkamadığım için bunu oturduğum yerde yapmaya da mecburum.”</p>

  <p>Dermott Craddock:</p>

  <p>— “İşte ben de bunu bildiğim için size bir sürü haber getirdim” dedi. “Bakın, elimde bir liste var. O gün evin üst katındaki davette Meather Badcock ile beraber bulunan misafirlerin isimleri.”</p>

  <p>— “Yorgun görünüyorsun Dermott. Neden?”</p>

  <p>— “Neden bilmem ki? Galiba sinema âlemine mensup insanların ağzından lâf almak ve onlarla konuşmak galiba özel bir ihtisas işi. Şimdi size yaptıklarımdan aklımda kalanları anlatayım. Ell Zielinski Marina'yı sinirli ve idaresi güç bir kadın olarak vasıflandırıyor. Onunla sanki gizliden gizliye alay eder gibi bir hali de var. Ella'ya göre, Marina her olayı bir facia haline getirmek için elinden geleni yapıyormuş. Hattâ bunu söylerken Ella Zielinski'ye “Yani tamamen sizin aksiniz, değil mi? diye sordum. O iftihar eder gibi bir tavır takınarak dudaklarında hafif ve alaylı bir tebessümle, bana: “Tabii, öyleyim. İnsan etrafındakileri hep telâş ve heyecan içinde görünce havayı biraz olsun değiştirebilmek için onların aksine hareket etmeye çalışıyor. Kendimi kontrol etmezsem ben de onlar gibi yarı deli olurum” diyerek cevap verdi.”</p>

  <p>— “ Yaa... demek sekreter bu şekilde hareket etti.”</p>

  <p>— “Evet, hattâ 'Yeni korkunç ve tüyler ürpertici olaylar karşısında bile aldırmamak ve kılınızı kıpırdatmamak kararındasınız, öyle mi?' diye sorduğum suali şeytanî bir gülümseme ile, “Evet”, diye cevaplandırdı. Marina Gregg hakkında her şeyi öğrenmek istiyordum. Onun için biraz daha ağzını ararım. Onun büyük bir sanatkâr olduğunu söyledi, fakat sonunda kötülemekten de kendini alamadı. “Uğursuz cenabetin biridir, bu kadının sağı, solu yoktur. Hiçbir şeyde karar bilmez. Ya çok mes'uttur, yahut da bedbahttır. Ya bir acuze gibi somurtur, yahut da çılgınca neş'elidir. Saniyesi saniyesine uymaz”, dedi. Ella'ya göre, Marina'nın bir daha çocuğu olamazmış .Sonra o anormal doğan çocuk da Mr. Rudd'dan değilmiş. Çocuk, şimdi başka birisiyle evli olan ve Florida'da oturan Mr.İsidore Wright adındaki birisindenmiş. Sonra Marina Gregg kimseden de korkmazmış.</p>

  <p>— “Yaaa!... Öyle mi? Peki, Dermott başka neler öğrendin?”</p>

  <p>— “Elimdeki listeyi Miss Zielinski hazırladı. Biz bu listede suçsuz olduklarından çok emin olduğumuz bazı kimseleri çizdik. Meselâ, Belediye reisi ile karısı gibi. Bu arada kadının kocasının adını silmedik. Hatırladığıma göre, bu gibi olaylarda siz de daima kocalardan şüphe ederdiniz?”</p>

  <p>Mis Marple mütevazi bir tavırla:</p>

  <p>— “Fakat çok zaman bu şüphelerimde haklı çıkmışımdır” dedi. “Yalnız sen kimin kocasından bahsediyorsun?”</p>

  <p>Dermott, Mis Marple'in yüzüne dikkatle bakarak sordu:</p>

  <p>— “Sizce hangisi?”</p>

  <p>Bu defa Mis Marple Dermott'a gözlerini dikerek sordu:</p>

  <p>— “Johnson Rudd mu?”</p>

  <p>— “Hah!... Demek siz de benim fikrimdesiniz. Ben, katilin Arthur Badcock olduğunu hiç zannetmiyorum. Bence asıl öldürülmek istenen kimse Mrs. Badcock değil, Marina Gregg'di.”</p>

  <p>— “Evet, olayın tek mantıklı izah şekli bu.”</p>

  <p>— “Demek bu noktada da anlaştık. Şimdi ben size o gün davette kimlerin olduğunu ve neler söylediklerini anlatacağım. Amcam eskiden bu köyde sizin ve ahbaplarınızın her Salı günü toplandıklarınızı söylerdi. Bu toplantılarda yemekten sonra herkes kendi başından geçen ve sonunu söylemezmiş, fakat siz her defasında hikâyenin sonunu ne kadar esrarengiz olursa olsun doğru tahmin edermişsiniz. Şimdi ben de sizden bu olayın esrarını tahminlerle çözmenizi rica ediyorum.”</p>

  <p>— “Bana çok iltifat ediyorsun. Yalnız evvelâ benim sana sormak istediğim bir soru var. Marina Gregg'in çocukları nerede?”</p>

  <p>— “Çocukları mı?... Sadece bir çocuğu var, o da anormal olduğu için Amerikada bir sanatoryomda.”</p>

  <p>— “Hayır, onu sormuyorum. Şu mecmualardan birinde okuduğuma göre, üç çocuğu evlât edinmiş. Bunlardan ikisi erkek, biri de kız. Bu çocuklara ne olmuş?”</p>

  <p>Dermott:</p>

  <p>— “Bu suali sormanız çok garip” dedi. “Çünkü ben de kendi kendime ayni şeyi merak etmeye başlamıştım. Marina Gregg herhalde onlara muayyen bir para veriyordur.”</p>

  <p>Mis Marple düşünceli bir tavırla mırıldandı:</p>

  <p>— “Demek onlardan bıkınca ellerine bir miktar para verip başından savmış. Hem de başlangıçta onları o kadar lüks bir hayata alıştırdıktan sonra, değil mi?”</p>

  <p>— “Bilmem, herhalde öyle olacak.”</p>

  <p>Mis Marple:</p>

  <p>— “Çocuklar bu gibi şeyler karşısında çok hassas olurlar” diye devam etti, “Böyle birdenbire terkedilmiş olmak onların üzerinde herhalde hayli kötü bir tesir bırakmıştır. Ne para, ne tahsil, ne de mevki, bu 'istenmemek' hissini yok edebilir.”</p>

  <p>Dermott Craddock:</p>

  <p>— “Bu çocukların nerede olduklarını öğrenmek lâzım” diye mırıldandı. “Şimdi herhalde bir hayli büyümüşlerdir. Artık şu benim listemi de bir gözden geçirmek ister misiniz?”</p>

  <p>— “Sana bir faydam dokunacağını zannetmiyorum. O insanların birçoğunu tanımam herhalde.”</p>

  <p>— “Zararı yok, ben size gereken izahatı veririm. Şimdi başlıyalım. Rudd, Marina Gregg'in kocası. Herkes onun karısına âşık olduğunu, söylüyor. Nedense, bu gibi vak'alarda kocalar daima şüphe altında kalırlar.”</p>

  <p>— “Her zaman da değil.”</p>

  <p>— “Rudd, ayrıca asıl öldürülmek istenen şahsın karısı olduğunu saklamak için büyük gayreti de sarfetti. Polise, ilk tahkikat sırasında böyle bir şeyin lâfını bile etmemiş. Bizleri o kadar saf mı zannediyor ne? Güya karısının meseleyi duyup telâşlanmasını istememiş.” ...</p>

  <p>— “Marina kolay paniğe kapılabilecek bir kadın mı?”</p>

  <p>— “Evet. son derece asabi bir kadın. Sık sık sinir krizleri geçirirmiş.”</p>

  <p>— “Bu, onun korkak bir kadın olduğunu göstermek için kâfi değil ki.”</p>

  <p>Craddock, Mis Marple'in sözlerini tasdik edercesine başını sallayarak: “Hem eğer asıl öldürülmek istenen kimsenin kendisi olduğunu biliyorsa belki de katilin kim olabileceği hakkında bir fikri veya hiç olmazsa bir şüphesi vardır” dedi.</p>

  <p>— “Yani kadın olayın iç yüzünü biliyor ve bunun ortaya çıkmasını istemiyor mu demek istiyorsun?”</p>

  <p>— “Bunu sadece bir ihtimal olarak ileriye sürdüm. Kimbilir, belki de işin içinde kocasının bilmesini istemediği bir mesele vardır.”</p>

  <p>Mis Marple düşünceli bir tavırla: “Evet bu, üzerinde düşünülmeye değer bir nokta” diye cevap verdi.</p>

  <p>— “İşte size davette bulunanlardan birkaç isim daha. Sekreter Ella Zielinski. Son derecede becerikli, kabiliyetli ve işinin ehli bir genç kadın.”</p>

  <p>— “Marina Gregg'in kocasına âşık mı?”</p>

  <p>— “Bana kalırsa yüzde yüz öyle, fakat siz bu suali neden sordunuz?”</p>

  <p>— “Umumiyetle öyledir de ondan. Böylece Mis Zielinski'nin Marina Gregg'den neden hoşlanmadığı da ortada.”</p>

  <p>— “O halde, sekreterin katil olması mümkün.”</p>

  <p>Mis Marple:</p>

  <p>— “Dünya üzerinde patronlarına âşık yüzlerce, hattâ binlerce sekreter vardır, fakat bunların pek azı işi, cinayeti göze alacak kadar ileri götürür” diye itiraz etti.</p>

  <p>Müfettiş Craddock:</p>

  <p>— “Evet, ama, her ihtimali göz önünde tutmamız gerekiyor” dedi. “Sonra listede iki mahallî fotoğrafçı ile Londra'dan gelmiş bir foto muhabiri ve iki de gazeteci var. Her biri hakkında tahkikatı derinleştireceğiz. Biliyorsunuzdur herhalde, Marina'nın ikinci veya üçüncü kocası evvelce evliymiş. Adam Marina'ya âşık olunca karısı büyük hâdiseler yaratmış. Bir türlü boşanmak istememiş. Fakat, aradan on iki yıl geçtikten sonra bu kadının gelip Marina'yı zehirlemeye kalkması hayli uzak bir ihtimal. Bir de Ardwick Fenn adında bir adam var. Vaktiyle Marina ile çok sıkı fıkı dostmuş, fakat yıllardan beri birbirlerini görmemişler. Birdenbire davete geliverince herkes çok şaşırmış. Onu Amerikada zannediyorlarmış.”</p>

  <p>— “Marina o adamı görünce herhalde şaşırmıştır.”</p>

  <p>— “Mümkün.”</p>

  <p>— “Şaşırmış... hattâ belki de korkmuştur.”</p>

  <p>Craddock:</p>

  <p>— “Felâket üzerimize çöktü” diye mırıldandı. “Belki de o dehşet ve korku dolu bakışlar ondan ileri gelmişti. Sonra Rudd'un sekreteri var. Haile Preston. Çok konuşuyor, fakat onun birşey görmediğine ve bilmediğine eminim. Bütün bunlardan bir netice çıkarabiliyor musunuz?”</p>

  <p>Mis Marple:</p>

  <p>— “Hepsi kıymetli bilgiler ve ortaya bir çok ihtimaller çıkarıyor. Fakat her şeye rağmen ben çocuklar hakkında bilgi edinmek istiyorum” dedi.</p>

  <p>Müfettiş Craddock meraklı nazarlarla Mis Marple'a baktı: “Sizin aklınızda bir şey var galiba” dedi. “Pekâlâ, çocuklar hakkında kabil olduğu kadar bilgi toplayacağım.”</p>
</body>
</html>
