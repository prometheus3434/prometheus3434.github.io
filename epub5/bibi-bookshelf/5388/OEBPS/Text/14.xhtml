<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>ON ÜÇ</title>
</head>

<body>
  <p class="h11"><br /></p>

  <h2 class="h11" style="text-align: center;">ON ÜÇ</h2>

  <p><br /></p>

  <p>Müfettiş Cornish içini çekerek:</p>

  <p>— “Katil herhalde bizim belediye reisi değildir, değil mi?” diye sordu.</p>

  <p>Dermott Craddock: “Onun olmasını çok isterdin, değil mi?” diyerek güldü.</p>

  <p>— “Her geçen yıl ensesi biraz daha kalınlaşan, göbeği biraz daha şişen hırsızın biri olduğunu herkes biliyor, fakat isbat etmenin imkânı yok. Bütün bunlar yetişmiyormuş gibi bir de kendini beğenmiş hali var ki insanı çileden çıkarıyor.”</p>

  <p>— “Bir yolunu bulup herifi deliğe tıkamıyor musun?”</p>

  <p>— “Buna hemen hemen imkân yok gibi. Herif her işini kanunun gölgesinde beceriyor.”</p>

  <p>— “Onun böyle bir cinayetle ilgili olduğunu düşünmek bile hoş bir şey, fakat, bana kalırsa bunu aklından çıkarmadan başka çâre yok Frank.”</p>

  <p>— “Biliyorum. O da davetlilerin listesinde ama katil olması ihtimali ne yazık ki çok zayıf. Listede başka kimler var?”</p>

  <p>İki polis de önlerindeki kâğıda baktılar. Listede daha sekiz isim vardı.</p>

  <p>Craddock:</p>

  <p>— “Bu listenin tamam olduğundan eminiz, değil mi?” diye sordu. Sesinde hafif bir şüphe vardı.</p>

  <p>— “Ben, listenin tamam olduğuna yüzde yüz eminim. Mrs. Bantry'nin arkasından Rahip, onun arkasından da Heather Badcock ile kocası gelmiş. Sonra Belediye reisi ile karısı, muhabir McNeil, Lower Farm'dan Joshua Grice ve karısı, Ardwick Fenn, Amerikalı Miss Lola Brewster, o da Amerikalı bir sinema artisti... Haa, bir de gelenlerin resmini çeken bir kız varmış. Marina'nın yüzüne o dehşet ve korku dolu ifadeyi verenin kim olduğunu anlamak için o kızın çekmiş olduğu resimleri bir gözden geçirmeli. Maalesef Belediye reisi ile karısını şüpheliler listesinden siliyoruz. Grice ile karısını da silmemiz lâzım. Çünkü bütün hayatlarını bu köyde geçirmiş, kendi halinde kimseler. Mahallî gazetecileri de silelim. Sonra fotoğrafçı kız geliyor. Davete ilk gelenlerden biri olduğu için Marina'nın onu gördükten sonra bu kadar geç hayret ve dehşete düşmemesi lâzım. Onun için onu da siliyorum. Geriye kimler kaldı?”</p>

  <p>Craddock, hafif bir tebessümle: “Amerikalılar” dedi.</p>

  <p>— “Tamam!”</p>

  <p>Craddock:</p>

  <p>— “Şimdilik üzerlerinde en çok şüphe toplayanlar onlar. Bunu kabul ediyorum. Hiç beklenmedik bir anda gelmişler. Ardwick Fenn vaktiyle Marina'nın âşığıymış. Yıllardanberi birbirlerini görmemişler. Lola Brewster de eskiden Marina'nın üçüncü kocası ile evliymiş. Adam ondan boşanıp Marina ile evlenmiş. Duyduğuma göre, bu boşanma da pek kolay olmamış.”</p>

  <p>Cornich:</p>

  <p>— “Ben olsam bu kadını şüpheliler listesinin başına koyarım” dedi.</p>

  <p>— “Sahi mi?... Aradan on beş yıl geçmiş ve bu zaman içinde iki defa evlenip boşanmış. Böyle bir şey yapar mı?”</p>

  <p>Cornish bunun üzerine kadınların ne yapacaklarının hiç bir zaman kestirilemiyeceğine dair misaller vererek uzun bir konuşma yaptı. Buna rağmen Dermott, bu ihtimâlin hayli zayıf olduğunu ileri sürünce de: “Hiç olmazsa, katilin iki yabancıdan biri olduğunu da kabul etmiyor musun?” diye sordu.</p>

  <p>— “Mümkün, fakat bu ihtimâl de bana pek mâkul görünmüyor. Ya o gün için muvakkat olarak tutulmuş olan garson ve hizmetçiler?”</p>

  <p>— “Hepsini inceledim. Büfeyi bu civarın tanınmış bir lokantası hazırlamış. Evde her şeyi uşak Guiseppe idare etmiş. Ona yardımcı olarak da stüdyonun kantininde çalışan iki garson kız çağırılmış. Hepsini tanıyorum.”</p>

  <p>— “Demek işi gene benim üzerime yıkıyorsun. Ben evvelâ gidip şu muhabir delikanlı ile bir konuşayım. Belki işe yarar bir şey görmüştür. Oradan da Londraya giderim.”</p>

  <p>— “Londrada ne işin var?”</p>

  <p>— “Orada Ardwick Fenn, Lola Brewster ve o fotoğrafçı kızla... Dur bakayım adı neydi? Ha evet, Margot Bence ile görüşeceğim.”</p>

  <p>Cornish başını sallayarak : “Bence Lola Brewster aradığınız şahsın ta kendisi” dedi. Sonra merakla Craddock'un yüzüne baktı ve sordu: “Galiba siz ayni fikirde değilsiniz.”</p>

  <p>— “Ortadaki engelleri düşünüyorum da.”</p>

  <p>— “Ne gibi engeller?”</p>

  <p>— “Kimse görmeden Marina Gregg'in bardağına zehir koymaktaki güçlükleri. Hele Lola Brewster gibi tanınmış bir artist için bu çok zor. Böyle bir davette herkesin gözü onda olur.”</p>

  <p>Cornish: “Doğru” diye mırıldandı.</p>

  <p>— “Fakat, meselâ bu uşak Guiseppe için de o kadar zor değil. Zaten durmadan içki dağıtıyor, kadehleri doldurup topluyordu. Bu arada istediği kadehe birkaç tablet Kalmoyu kolayca atabilirdi.”</p>

  <p>— “Guiseppe, ha? Acaba o mudur dersiniz?”</p>

  <p>Craddock:</p>

  <p>— “Şimdilik ortada buna inanmak için hiçbir sebep yok” dedi. “Fakat, kimbilir, belki de adam Marina'ya karşı bilmediğimiz bir sebepten ötürü kini vardı. Şimdi bütün mesele Marina Gregg'in ve kocasının kimden veya kimlerden şüphelendiklerini öğrenmek. Muhakkak şüphelendikleri biri olacak, ama bir türlü söylemek istemiyorlar. Neden söylemek istemediklerini de bilmiyorum henüz. Daha önümüzde yapılacak çok iş var... Çok...” diyen Craddock birkaç saniye düşündükten sonra devam etti:</p>

  <p>— “Eğer Marina Gregg'in yüzünü kaplayan o donuk ifade bir tesadüften ibaret, yani cinayetle ilgili değilse, o zaman daha birçok kimseden kolayca şüphelenilebilir. Meselâ, Ella Zielinski'den. O da mütemadiyen misafirlerin arasında dolaşıyor, onlara içki ikram ediyordu. Aynı şey Hailes Preston için de mümkün. Bu ikisinden biri Marina Gregg'i ortadan kaldırmak istiyor idiyse bunun için en güzelfırsat geçen günkü davet gibi kalabalık bir yerdir.”</p>

  <p>— “Peki, başka şüpheli yok mu?”</p>

  <p>— “Tabii, kocası var.”</p>

  <p>Cornish, hafif bir tebessümle: “Hep dönüp dolaşıp kocalara geliyoruz” dedi. “Asıl öldürülmek istenen şahsın Marina Gregg olduğunu öğreninceye kadar Marina Gregg'den şüphe ettik. Şimdi de ortaya kocası Rudr çıktı. Halbuki görünüşe bakılacak olursa adam karısına âşık.”</p>

  <p>— “Evet, görünüşe bakılacak olursa öyle, fakat dış görünüşlerin insanları daima aldattığını unutma.”</p>

  <p>— “Marina'dan bıkmışsa bile ondan ayrılmak dururken neden öldürmeye kalkışsın?”</p>

  <p>Dermott:</p>

  <p>— “Doğru ama bu meselenin bizim bilmediğimiz tarafları da olabilir.”</p>

  <p>— Peki, kim yapmış olabilir?”</p>

  <p>— “ Yukarıda bulunanlardan biri. Meselâ, uşak Guiseppe'yi ele alalım. Mütemadiyen ortalıkta dolaşıyor ve kadehlere içki dolduruyordu. Onun için bir kadehe birkaç Kalmo tableti atmak işten bile değildi.”</p>

  <p>— “Guiseppe mi?” Frank Cornish yerinden fırladı: “Yani katil Guiseppe olabilir mi demek istiyorsun?”</p>

  <p>— “Guiseppe'in katil olması için ortada henüz bir sebep yok, fakat bir sebep bulunabilir. Onun olduğu kadar ortalıkta hizmet eden diğer hizmetçilerden birinin de bunu yapmış olması pekâlâ mümkün. Hattâ sırf bu işi yapmak için bilhassa o gün oraya hizmetçi veya uşak olarak girmiş biri de olabilir katil.”</p>

  <p>— “Yani sence hâdisenin cereyan tarzı böyle mi?”</p>

  <p>Craddock düşünceli bir sesle cevap verdi:</p>

  <p>— “Olayın cereyan ediş tarzı hakkında hiçbir şey bilmiyoruz ki bir tahmin yürütebilelim. Marina Gregg veya kocasının ağzından istediğimiz bilgiyi alıncaya kadar da bir şey öğrenebileceğimizi zannetmiyorum. Onlar katilin kim olduğunu muhakkak biliyorlar. Hiç olmazsa şüphelendikleri bir kimse vardır. Fakat konuşmaktan kaçınıyorlar. Neden konuşmak istemediklerini de bilmiyoruz. Onun için daha önümüzde hayli çetin ve uzun bir yol var.”</p>

  <p>Craddock bir an düşündü ve devam etti:</p>

  <p>— Şu dehşet dolu bakışı tamamen bir tesadüften ibaret olarak kabul edecek olursak bu işi kolaylıkla yapabilecek durumda bazı kimseler daha olduğunu göreceğiz. Meselâ, sekreter kız, Ella Zielinski. O da bardaklarla ve misafirlere ikramda bulunmakla meşguldü. Kimse de ona dikkat etmiyordu. Ayni şey o çok konuşan genç için de mümkün. Adı neydi onun? Ha... Hailey, Hailey Preston. Değil mi? Her ikisi için de bu işi yapmak hayli kolaydı. Ayrıca onlardan her hangi biri Marina Gregg'den kurtulmak istemiş olsa bunu yapmak için en münasip yer kalabalık bir yerdir.”</p>

  <p>Tam bu sırada telefon çaldı.</p>

  <p>Cornish cevap verdi: “Alo, evet, burası.”</p>

  <p>Bir müddet dinledikten sonra Dermott'a döndü: “Mis Marina Gregg şimdi kendisini çok daha iyi hissediyormuş” dedi. “Sizinle hemen konuşmaya hazırmış.”</p>

  <p>Dermott: “Öyleyse fikrini değiştirmeden hemen gideyim” diyerek yerinden fırladı.</p>

  <p>*</p>

  <p>Dermott Craddock'u Gossington köşkünde Elli Zielinski karşıladı. Genç sekreter her zamanki gibi sade ve temiz giyinmişti. Her hareketi ölçülüydü.</p>

  <p>Ella:</p>

  <p>— “Mis Gregg sizi bekliyor” dedi.</p>

  <p>Dermott ona ilgiyle baktı. Bu kadının karakteri Craddock'un zihninde hâlâ bütün esrarını muhafaza ediyordu. “Tam bir pokerci yüzü” diye düşündü. Kendisine sorulan bütün suallere hiç bir tereddüt izi göstermeden büyük bir rahatlık ve soğukkanlılıkla cevap vermişti. Buna rağmen kızın bütün bildiklerini ve düşündüklerini söylemediği muhakkaktı. Craddock onun, patronu Rudd'a âşık olduğuna emindi. Bu hemen hemen bütün sekreterlerin yakalandıkları bir hastalıktı. Hep, patronlarına âşık olurlardı. Bu belki hiçbir şey ifade etmeyebilirdi, fakat her ihtimâli göz önüne getirdiği zaman kalabalık içinde bu işi bu kadar soğukkanlılıkla yapabilecek onun kadar soğukkanlı bir kimse bulamıyordu. Bu kız Marina Gregg'i öldürmek istemiş olabilirdi. Bunu belki kocasına olan aşkından, belki de Marina'ya olan nefretinden yapmıştı. O kalabalık içinde Marina'nın kadehine birkaç tableti atabilecek kadar soğukkanlı bir kadın olduğu meydandaydı. Belki de bütün bu işler onun başının altından çıkmış, fakat bir tesadüf neticesinde maksadına erişememişti. Bu yüzden de zavallı Heather Badcock ölmüştü.</p>

  <p>Craddock bütün bunların tamamen tahminden ibaret olduğunu ve belki de yanılmış olabileceğini düşünerek yüksek sesle: “Size bir şey sormak istiyorum, Mis Zielinski” dedi. “Davetteki büfeyi mahallî bir lokanta hazırlamış. Öyle mi?”</p>

  <p>— “Evet.”</p>

  <p>— “Neden bilhassa o lokanta seçildi?”</p>

  <p>— “Mr. Rudd, köye karşı bir nezaket göstermek için başka yerden bir lokantaya büfeyi hazırlamak işini vermek istemedi. Yoksa umumiyetle bütün davetlerimizin büfeleri Londradaki bir lokanta tarafından hazırlanır.”</p>

  <p>Dermott genç kızın yüzüne dikkatle baktı. Göz kapakları kıpkırmızıydı. “Acaba ağlamaktan mı?” diye düşündü. Halbuki hiç de kolay kolay ağlayabilecek bir kadına benzemiyordu. Mis Zielinski o sırada sanki onun düşüncelerini gözlerinden okumuş gibi cebinden mendilini çıkardı, burnunu sildi.</p>

  <p>Craddock:</p>

  <p>— “Soğuk aldınız galiba?” diye sordu.</p>

  <p>— “Hayır, saman nezlesi. Bu mevsimde daima yakalanırım. Bir nevi alerji.”</p>

  <p>Bir zil sesi duyuldu. Odada iki telefon vardı. Biri yazı masasının üzerinde, diğeri de köşedeki bir masada. Zil sesi ikinci telefondan gelmişti. Ella köşeye gidip telefonu aldı:</p>

  <p>— “Evet” dedi. “Evet, burada. Biraz evvel geldi. Şimdi yukarıya getiriyorum.” Sonra Craddock'a döndü: “Mis Gregg sizinle görüşmeye hazır” dedi, sonra Müfettişin önüne düşerek odadan çıktı.</p>

  <p>*</p>

  <p>Marina Gregg, Craddock'u birinci katta, yatak odasının yanındaki hususî oturma odasında kabul etti. Dermott karşısında hasta ve bitkin bir kadın bulacağını zannediyordu, fakat Marina-Gregg her ne kadar bir kanepeye uzanmış vaziyetteyse de sesi kuvvetli, gözleri pırıl pırıldı.</p>

  <p>Yüzünde pek az makyaj olmasına rağmen yaşını hiç göstermiyordu Graddock, karşısındaki kadının hatlarının inceliği, bakışlarının tatlılığı, kusursuz yüzünün bir kısmını örten saçlarının serapa dökülüşü ve müthiş cazibesi karşısında hayranlık duymaktan kendini alamadı.</p>

  <p>Marina Gregg, tatlı bir tebessümle: “Baş Müfettiş Dermott Craddock'la teşerrüf ediyorum, değil mi?” diye sordu. “Sizi bu güne kadar kabul edemediğim için özür dilerim. O feci hâdiseden sonra bir türlü kendime gelemedim. Bu kadar çocukça hareket ettiğim için de şimdi kendimden utanıyorum. Daha metin olmam lâzım gelirdi.”</p>

  <p>— “Üzülmüş olmanız gayet tabii bir şey.”</p>

  <p>Marina:</p>

  <p>— “Üzülmeyen var mı?” dedi. “Bu hâdisenin bana başkalarından fazla tesir etmesi için hiçbir sebep yok.”</p>

  <p>— “Bundan emin misiniz?”</p>

  <p>Marina bir müddet Craddock'un yüzüne baktı. Sonra, “Çok zekisiniz” dedi. “Evet... Doğru... Üzülmem ve sinirlerimin bir hayli bozulması için bir sebep vardı.” Uzun ve biçimli parmaklarını kanapenin kumaşı üzerinde bir müddet gezdirdi. Dermott onun bu hareketi filimlerinde sık sık tekrarladığını hatırladı.</p>

  <p>Marina, âdeta Dermott'un yüzüne bakmaktan utanıyormuş gibi gözlerini yerden kaldırmadan: “Ben korkağın biriyim” dedi. “Biri beni öldürmek istedi. Halbuki ben ölmek istemiyorum.”</p>

  <p>— “Neden birinin sizi öldürmek istediğini düşünüyorsunuz?”</p>

  <p>Marina bir müddet tereddüt ettikten sonra gözlerini Craddock'un gözlerine dikti: “Çünkü, ilâç benim kadehime, benim içkime konulmuştu. Zavallı kadın da bir yanlışlığa, daha doğrusu bir tesadüfe kurban gitti. Bu ne kadar korkunç bir şey, düşünün bir kere... Sonra...”</p>

  <p>— “Evet, Miss Gregg. Sonra?”</p>

  <p>Marina'nın endişeli bir hali vardı.</p>

  <p>Dermott: “Sizi öldürmek istediklerine dair elinizde başka deliller var mı?” diye ısrar etti.</p>

  <p>Marina başını salladı.</p>

  <p>— “Ne gibi deliller?”</p>

  <p>Marina cevap vermeden bir müddet düşündü. Sonra “Kocam size her şeyi anlatmamı söyledi” dedi.</p>

  <p>— “Demek kocanızla bu meseleyi konuştunuz?”</p>

  <p>— “Evet, evvelâ ona da bir şey söylemek istemedim. Fakat Dr. Gilchrist meseleyi Rudd'a söylememin şart olduğunu imâ etti. Ben de düşündüm ve doktora hak verdim.”</p>

  <p>Yüzü acı bir tebessümle kaplanan Marina devam etti:</p>

  <p>— “Zaten kocamın aklına ilk gelen şey de bu olmuş. Beni korkutmamak için bundan bahsetmemiş. Zavallı, beni, bunu farketmeyecek kadar budala zannetmiş.”</p>

  <p>— “Evet, fakat siz hâlâ bana öldürülmek istenmenize inanmanız için diğer sebepleri söylemediniz.”</p>

  <p>Marina tekrar bir an tereddüt içinde hareketsiz durdu, sonra sert bir hareketle masanın üzerinde duran çantasına uzandı. İçinden bir kâğıt parçası çıkararak Dermott'a uzattı.</p>

  <p>Kâğıdın üzerinde daktilo ile yazılmış bir tek satır vardı:</p>

  <p class="p2">“GELECEK SEFER KURTULAMAYACAKSIN.”</p>

  <p>Craddock sert bir sesle: “Bunu ne zaman aldınız?” diye sordu.</p>

  <p>— “Banyodan çıktığım vakit bu sabah tuvalet masamın üzerinde buldum.”</p>

  <p>— “Demek ki evin içinden biri...”</p>

  <p>— “Yok... Hayır... Evden birisi olması şart değil. Biri odamın balkonuna tırmanıp açık pencereden içeriye girip bırakmış da olabilir. Herhalde beni korkutmak istediler, ama işin garibi, korkmadım. Yalnız çok kızdım ve hemen gelmeniz için size haber yolladım.”</p>

  <p>Craddock gülümsedi:</p>

  <p>— “Yani, bu kâğıdı gönderen kimsenin hiç arzu etmediği bir şey yaptınız. Peki, daha evvel buna benzer mektuplar aldığınız oldu mu?”</p>

  <p>Marina gene tereddüt etti, sonra hafif bir sesle, “Evet” dedi.</p>

  <p>— “Diğer mektuplar hakkında bana biraz malûmat yerebilir misiniz?”</p>

  <p>— “Birincisi üç hafta evvel elime geçti. O zaman buraya yeni yerleşmiştik. Bir gün stüdyoda dinlenmek üzere odama girdiğim vakit masamın üzerinde bir kâğıt buldum. Üzerinde büyük harflerle- “ÖLMEYE HAZIRLAN” diye yazıyordu. Hiç aldırış etmedim. Sinema artistlerinden nefret eden, onların hayat tarzlarını hiç beğenmeyen müteassıp bir deli tarafından yazılmışta diye düşündüm ve üzerinde durmadım.”</p>

  <p>— “Kâğıdı ne yaptınız?”</p>

  <p>— “Yırtıp çöp sepetine attım.”</p>

  <p>— “Bundan kimseye bahsettiniz mi?”</p>

  <p>Marina başını salladı:</p>

  <p>— “Hayır, hiç kimseye bahsetmedim. İlk defa olarak size bahsediyorum.”</p>

  <p>— “Peki, başka mektup almadınız mı?”</p>

  <p>— “Aldım. O davet günü bahçıvanlardan biri bir zarf getirerek, “Bir bey bunu size yolladı. Cevabını bekliyor” dedi. Hemen zarfı açtım, içinden çıkan kâğıdın üzerinde “BU GÜN SON GÜNÜNÜZ OLACAK” yazılıydı. Evvelâ, kâğıdı elimde buruşturarak “Verilecek cevabım yok” dedim. Sonra uzaklaşmakta olan bahçıvanı geri çağırarak mektubu veren adamı tarif etmesini söyledim. Gözlüklü ve kısa boylu biriymiş. Bisikletle gelmiş. Bahçıvan tekrar bahçe kapısına çıktığı zaman adamı orada görememiş. Adam gitmiş. Ben o mektuba rağmen ortada ciddî bir tehlike olduğuna inanmadım. Birinin benimle alay etmekte olduğunu zannettim.”</p>

  <p>— “O kâğıt sizde mi?”</p>

  <p>— “Bilmiyorum. Hatırladığıma göre mektubu o gün üzerimde olan ipekli mantomun cebine koymuştum. Şimdi ortada yok. Herhalde düşürmüş falan olmalıyım.”</p>

  <p>— “Bu mektupların kimin tarafından yollanmış olabileceği hakkında da hiç bir fikriniz yok mu, Mis Gregg?”</p>

  <p>Marina gözlerini iri iri açtı. Yüzünü masum bir ifade kapladı.</p>

  <p>Craddock: “Tamamen sahte, fakat bu ifade yüzüne çok yakışıyor” diye düşündü.</p>

  <p>Marina:</p>

  <p>— “Nereden bilebilirim?” dedi. “Hiç bir fikrim yok.”</p>

  <p>— “Buna inanamıyorum, Mis Gregg.”</p>

  <p>— “Emin olun, bilmiyorum. Sizi temin ederim ki, en ufak bir tahminde bile bulunamıyorum.”</p>

  <p>— “Nasıl olur, Mis Gregg? Çok tanınmış ve meşhur bir insansınız. Hem mesleğinizde, hem de hususî hayatınızda bir çok erkekler size âşık oldu. Sizinle evlenmek istediler. Birçok kadın da sizi kıskandı. Sonra birçok erkek aşklarına mukabele görmedikleri için size kızdılar. Bu kadar insanın arasında şüphelendiğiniz bir veya birkaç kişi olmamasına bence imkân yok.”</p>

  <p>Tam bu sırada kapı açıldı, Rudd içeriye girdi.</p>

  <p>Marina, yardım ister gibi bir tavırla, ellerini kocasına uzatarak: “Sevgilim” dedi. “Mr. Craddock o kâğıtları kimin yazdığını bildiğimi iddia ediyor. Halbuki sen de biliyorsun ki onları kimin yazdığına dair hiçbir fikrim yok. Ne sen, ne de ben kimseden şüphelenmiyoruz. Değil mi?”</p>

  <p>Craddock: “Adeta yalvarıyor” diye düşündü. “Acaba kocası bir şeyler söyler diye mi korkuyordu Marina Gregg?”</p>

  <p>Rudd her zamankinden fazla yorgun görünüyordu. Karısının yanına giderek ellerini avuçlarının içine aldı. Sonra Craddock'a döndü: “Emin olun, Müfettiş bey” dedi. “Ne karımın, ne de benim bu mektuplarla ilgili olarak şüphelendiğimiz hiç kimse yok.”</p>

  <p>— “Demek hiç düşmanınız yok? Bu ne saadet?”</p>

  <p>Craddock'un sesinde acı ve alaycı bir ifade vardı.</p>

  <p>Rejisör Rudd hafifçe kızarmıştı:</p>

  <p>— “Düşman mı? Bu kelimeyle ne demek istediğinizi izah eder misiniz, Müfettiş bey? Çünkü kelimenin mânası hayli geniş. Bu düşman kelimesinden bizi kıskananları mı, çekemiyenleri mi, yoksa sevmeyenleri mi kastediyorsunuz? Ellerine fırsat geçse saadetimizi bozmak, bizi üzmek ve işlerimize engel olmak isteyen yüzlerce insan olduğundan eminim. Yalnız bu kimselerle karımın kadehine zehir koyan katil arasında hayli mesafe olduğunu zannediyorum.”</p>

  <p>Craddock, sabırsız bir sesle:</p>

  <p>— “Karınızla konuşurken mektupların kimin tarafından yazılmış olabileceğini bilmediğini, hattâ en ufak bir tahminde bile bulunamıyacağını söyledi. Yalnız şurası muhakkak ki; kadehe biri, kim olursa olsun biri zehir koydu.”</p>

  <p>Rudd:</p>

  <p>— “Ben hiç bir şey görmedim” diye mırıldandı.</p>

  <p>Marina: “Ben de” diye ilâve etti. “Yani... demek istiyorum ki... Eğer birini kadehe bir şey koyarken görsem elime bile almazdım. Değil mi?”</p>

  <p>Craddock, nâzik bir tavırla: “Size inanmak mecburiyetindeyim, fakat bildiğiniz kadarını söylemediğinizi düşünmemek de elimden gelmiyor” dedi.</p>

  <p>Marina: “Hayır!... Doğru değil!” diye itiraz etti. “Doğru olmadığını söylesene, Rudd.”</p>

  <p>Rudd: “Sizi temin ederim ki, ben bu işte ipin ucunu tam mânasiyle kaybetmiş durumdayım. İşin içinde kayboldum sanki. Her şey o kadar garip ki şaka olduğuna inanasım geliyor. Bütün bu olanlar, sonu kötü bitmiş bir şaka gibi geliyor bana.” Sesinde soran bir ifade vardı. Bir müddet bekledi. Sonra: “Hayır, anlaşılan siz bu fikirde değilsiniz” dedi.</p>

  <p>Dermott Craddock: “Size sormak istediğim bir şey daha var” dedi. “Mr. ve Mrs. Badcock'un davete geldiği ânı herhalde hatırlıyorsunuzdur. Rahipten hemen sonra gelmişler. Mis Gregg, onları siz karşılaşmışsınız. Ellerini sıkmışsınız. Yalnız o sırada size bakmakta olan birinin söylediğine göre Mrs. Badcock'u karşıladıktan ve hatırını sorduktan az sonra yüzünüzü son derece durgun ve donuk bir ifade kaplamış. Sanki bir şeyden korkmuş gibi bir haliniz varmış. Sizi korkutan bir şey görmüş gibiymişsiniz.”</p>

  <p>Marina, telâşla:</p>

  <p>— “Ne münasebet!” dedi. “Ne saçma şey! Neden korkabilirim ki?”</p>

  <p>Dermott Craddock, sabırla: “İşte biz de bunu öğrenmek istiyoruz” diye cevap verdi. “Sizin o halinizi gören kimse iddiasında çok ısrar ediyor.”</p>

  <p>— “Kim görmüş? Ne gördüğünü söyledi?”</p>

  <p>— “Merdivene doğru bakıyormuşsunuz. O sırada merdivenden çıkmakta olan misafirler şunlarmış. Mr. Grice ve karısı, bir gazete muhabiri, Mr. Ardwick Fenn ve Miss Lola Brewster. Acaba sizi o kadar şaşırtan bu son iki şahıstan biri miydi, Mis Gregg?”</p>

  <p>— “Size ne şaşırdım, ne de korktum diyorum.”</p>

  <p>Marina Gregg bu sözleri âdeta haykırır, gibi söylemişti.</p>

  <p>Craddock sakin sakin devam etti:</p>

  <p>— “Fakat Mrs. Bradcock'un söylediklerini dinlemiyormuşsunuz. Aklınız başka yerdeymiş. Gördüğünüz bir şeye hayret ve dehşet içinde bakmakta olduğunuz için ona cevap bile vermemişsiniz.”</p>

  <p>Mis Gregg kendine hâkim oldu. Sesine ikna edici ve tatlı bir ton vererek sakin görünmeye çalışan bir insanın sesiyle konuşmaya başladı:</p>

  <p>— “Size bunu kolayca izah edebilirim. Sahne san'atı ile biraz ilginiz olsa hemen anlardınız. İnsan bazan çok iyi ezberlediği bir rolü robot gibi ne söylediğinin farkında olmadan oynar. Sonra birden piyesin veya filmin hangi sahnesinde olduğunu ve ne söylemesi, ne yapması lâzım geldiğini unutuverir. Davette o sırada bana da aynı şey oldu. Misafirlere karşı çok nâzik davranmak, onların her biriyle birkaç kelime olsun konuşmak istiyordum. Tabii, konuştuğum şeyler havadan, sudan ve birbirine benzemeyen konulardı. İltifatlar, teşekkürler, gene iltifatlar, gene teşekkürler vesaire vesaire... Bu sırada Mrs. Badcock bana uzun uzun bir şeyler anlatmaya çalışırken kendimi çok yorgun ve bitkin hissettim. Ağzımı bile açacak halim yoktu. O anda o kadar kendimden geçmiştim ki, zavallı kadının bana anlattıklarının bir kelimesini bile duyamadım.”</p>

  <p>Dermott Craddock:</p>

  <p>— “Bunun sadece bir yorgunluktan ileri gelmiş olduğunda ısrar ediyor musunuz?” diye sordu.</p>

  <p>— “Evet. Yalnız bana neden bir türlü inanmak istemediğinizi anlayamıyorum.”</p>

  <p>Craddock, Rudd'a döndü:</p>

  <p>— “Mr. Rudd, zannedersem siz, maksadımı karınızdan daha iyi anlayacaksınız. Ben sadece onun emniyetini düşünüyorum. Karınızı öldürmek için bir teşebbüs yapılmış ve kendisine tehdit mektupları gönderilmiş. Davet günü burada olan ve belki hâlâ da evin içinde olan birisi, hattâ sizinle her gün temasta olabilecek biri, onu öldürmeye teşebbüs etti. Bu kimse kim olursa olsun herhalde tam aklı başında sayılamaz. Tehdit mektupları belki bir şey ifade etmeyebilir. Tehdit altında olan kimseler çok yaşar derler, fakat bunları gönderen kim olursa olsun sadece bununla kalmıyacaktır. Bunu da Mis Gregg'in kadehine zehir koyarak bir defa isbat etti. Aynı teşebbüsü bir kere daha tekrarlayacağını anlamıyor musunuz? Muhakkak tekrar harekete geçecektir. Karınızın hayatını ancak bana bütün bildiklerinizi anlatırsanız, elinizdeki bütün delilleri verirseniz, aklınızdaki bütün şüpheleri söylerseniz emniyet altına almaya muvaffak olabilirim. Katilin kim olduğunu bildiğinizi iddia etmiyorum. Sadece kuvvetle şüphelendiğiniz kimse veya kimseler olduğunu tahmin ettiğimi söylüyorum. Bunu da sizin hayatınızın emniyeti için istiyorum. Ne olur, bana doğruyu söyleyemez misiniz?</p>

  <p>Rudd başını ağır ağır karısına çevirerek: “Müfettiş beyin söylediklerini duydun, Marina” dedi. “Belki de benim bilmediğim bir şeyler biliyorsundur. Öyleyse ne olur, çocukluğu bırak. Herhangi bir kimse hakkında ufak da olsa bir şüphen varsa hiç çekinmeden söyle.”</p>

  <p>— “Yemin ederim ki yok. Neden bana inanmıyorsunuz?”</p>

  <p>Dermott: “O gün sizi korkutan kimdi?” diye ısrar etti.</p>

  <p>— “Kimseden korkmadım.”</p>

  <p>— “Beni dinleyin, Mis Gregg. O gün merdivenlerden çıkan misafirlerin arasında sizin uzun zamandanberi görmediğiniz iki kişi vardı. Mr. Ardwyck Fenn ve Mis Lola Brewster. Onları gördüğünüz zaman hiç heyecanlanmadınız mı? Onların geleceklerini bilmiyordunuz, değil mi?”</p>

  <p>Rudd: “Onların İngilterede olduklarından bile haberimiz yoktu.” dedi.</p>

  <p>Marina: “Ben de onları görünce çok memnun oldum” diye ilâve etti.</p>

  <p>— “Mis Lola Brewster'i görünce memnun mu oldunuz?”</p>

  <p>Marina, Müfettiş Graddock'a şüpheli bir nazar atarak: “Şey...</p>

  <p>Yani...” dedi. ve sustu.</p>

  <p>Craddock sözüne devam etti:</p>

  <p>— “Zannedersem Lola Brewster vaktiyle üçüncü kocanız olan Robert Truscott ile evliymiş. Değil mi?”</p>

  <p>— “Evet, doğru.”</p>

  <p>— “Kocası onu sizinle evlenmek için boşamıştı. Değil mi?”</p>

  <p>— “Evet, ama bu herkesin bildiği birşey. Siz keşfettiniz zannetmeyin. O zaman ufak tefek bazı tatsız hâdiseler olmuştu ama sonunda herşey tatlıya bağlandı.”</p>

  <p>— “Miss Brewster sizi hiç tehdit etmiş miydi?”</p>

  <p>— “Ne diyeyim, bilmem ki... Bir bakıma, evet. Fakat biz kadınlar kendi aramızda böyle şeyleri pek ciddiye almayız. Bir davetteydik. Lola da bir hayli içmişti. Bana bir sürü lâf etti. Belki o sırada eline bir tabanca geçirse beni vururdu. Şansım varmış ki, elinde tabanca yoktu. Bütün bunlar yıllarca geride kaldı. Bu çeşit hisler bu kadar uzun sürmez ki. Öyle değil mi, Rudd?”</p>

  <p>Rudd: “Ben de ayni fikirdeyim” dedi. “Hem Mr. Craddock emin olun ki, Mis Brewster'in o gün karımın içki kadehine ilâç koymasına imkân yoktu. Ben onun yanından hemen hemen hiç ayrılmadım. Hem aradan bu kadar zaman geçtikten sonra birdenbire Lola'nın intikam hislerinin kabardığına ve İngiltereye, bilhassa evimize karımın kadehine zehir koymak için gelmiş olmasına inanmama imkân yok. Dünyada bu kadar saçma bir şey olamaz.”</p>

  <p>Craddock:</p>

  <p>— “Evet, belki de haklısınız” diye mırıldandı.</p>

  <p>— “Belki değil, muhakkak.”</p>

  <p>— “Ya diğer ziyaretçiniz Ardwyck Fenn?”</p>

  <p>Rud cevap vermeden bir kaç saniye düşündü. Sonra ağır ağır:</p>

  <p>— “Kendisi çok eski bir dostumuzdur” dedi. “Yıllardanberi görüşmemiştik. Ara sıra mektuplaşırdık. Amerikanın en tanınmış televizyon artistlerinden birisidir.”</p>

  <p>Craddock, Marina'ya dönerek: “Mr. Fenn sizin de eski bir dostunuz muydu?” diye sordu.</p>

  <p>Marina, “Evet” diye cevap verdi. Sesi biraz titriyordu. “Ardwyck, yani, Mr. Fenn benim de çok eski ve sevdiğim bir arkadaşımdır. Eğer onu görerek korktuğumu veya telâşlandığımı zannediyorsanız yanılıyorsunuz. Ondan korkmam için ne gibi bir sebep olabilir? Benim çok eski ve iyi bir arkadaşımdır. İnsan eski bir dostunu görünce korkar mı? Onu âni olarak karşımda görmek benim için çok hoş bir sürpriz oldu.” Marina'nın sesine ve yüzüne Craddock'a âdeta meydan okur gibi bir ifade gelmişti.</p>

  <p>Craddock, sakin bir sesle: “Çok teşekkür ederim, Mis Gregg” dedi. “Eğer bir gün bana itimat edip bütün bildiklerinizi söylemeye karar verirseniz hiç vakit kaybetmemenizi tavsiye ederim. Çünkü kaybedecek hiç vaktiniz yok.”</p>
</body>
</html>
