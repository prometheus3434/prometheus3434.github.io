<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>YİRMİ İKİ</title>
</head>

<body>
  <p class="h11"><br /></p>

  <h2 class="h11" style="text-align: center;">YİRMİ İKİ</h2>

  <p><br /></p>

  <p>Mis Knight bir sabah Miss Marple'in kahvaltı tepsisini getirdi, masaya bıraktıktan sonra: “Leydi Conwey'den o kadar tatlı bir mektup aldım ki” dedi. “Herhalde size ondan bahsettiğimi hatırlarsınız. Zavallı biraz... Biraz hafızası zayıfladı zavallının. Bazan en yakın akrabalarını dahi tanıyamayıp yanından kovduğu oluyormuş.”</p>

  <p>Mis Marple: “Benim bildiğim, buna hafıza zayıflığı demezler” diye cevap verdi. “Bu düpedüz bunaklık.”</p>

  <p>Mis Knight:</p>

  <p>— “Hayır, hayır” diyerek itiraz etti. “Onun için böyle söylemeniz doğru mu ya? Kışı Llandudno'daki Belgrave otelinde geçirecekmiş. Çok güzel bir sayfiye otelidir. Şahane manzarası vardır. Camlarla kaplı büyük terasını hiç unutamıyorum. Benim de kendisiyle beraber kışı orada geçirmemi çok istiyor.”</p>

  <p>Mis Marple birden yatağında dimdik doğruldu:</p>

  <p>— “Fakat, lütfen” dedi. “Eğer sizi istiyorlarsa... size ihtiyaçları? varsa, ve siz de gitmek istiyorsanız...”</p>

  <p>Mis Knight: “Hayır, hayır, böyle bir şey olamaz” dedi. “Böyle birşeyi yapmama imkân yok. Sonra Mr. Raymond West ne der bana? Buraya gelmeden evvel benden devamlı surette yanınızda kalacağıma dair söz almıştı. Sözümden caymak gibi bir şey hayâlimden bile geçmez. Mektuptan sadece lâf olsun diye bahsettim.” Sonra Mis Marple'in yanına gelerek omuzuna vurdu, devam etti:</p>

  <p>— “Hayır, hayır, yalnız kalmayacaksınız. Hiç merak etmeyin. Ben hep yanınızda olacağım ve sizin mes'ut ve rahat olmanız için de elimden geleni yapacağım.”</p>

  <p>Mis Knight lâfını bitirir bitirmez dışarı çıktı. Mis Marple kızgın bir tavırla yatağından kalktı. Masanın üzerindeki kahvaltı tepsisine şöyle bir baktıktan sonra hiçbir şey yememeğe karar vermiş bir insanın tavrıyla ahizeyi eline alarak hızla numaraları çevirdi.</p>

  <p>— “Dr, Haydock ile mi konuşuyorum?”</p>

  <p>— “Evet, benim.”</p>

  <p>— “Ben Jane Marple.”</p>

  <p>— “Neyiniz var? Hasta filân mısınız?”</p>

  <p>Mis Marple: “Hayır, yalnız mümkün olduğu kadar çabuk sizinle görüşmem lâzım” diye cevap verdi.</p>

  <p>*</p>

  <p>Dr. Haydock odaya girdiği zaman Mis Marple'i yatakta kendisini bekler buldu.</p>

  <p>— “Neyiniz var? Bana gayet sıhhatli görünüyorsunuz.”</p>

  <p>Mis Marple, ciddî bir tavırla: “Ben de sizi bunun için görmek istedim ya” diye cevap verdi. “Yani size çok sıhhatte olduğumu söylemek için.”</p>

  <p>— “Bu kadar senelik meslek hayatımda hiçbir hastamın beni çok iyi olduğunu söylemek için evine çağırdığına rastlamamıştım.”</p>

  <p>— Kendimi gayet iyi hissediyorum. Kuvvetim de yerinde. Bana bakmak için evde birinin bulunmasına artık hiç lüzum yok. Her sabah gelip ev işlerini yapacak biri oldukça devamlı olarak evde başka birinin daha kalmasına hiç lüzum yok.”</p>

  <p>— “Bence bu düşünce tarzı hatalı. Bu evde yalnız başınıza kalmanızı hiç doğru bulmam.”</p>

  <p>Mis Marple, kızgın bir tavırla: “Galiba siz de eski kafalı ihtiyarlara benzemeye başladınız” dedi.</p>

  <p>— “Bana isim takmayın. Yaşınıza göre hayli sıhhatli ve dinç bir kadınsınız, bunu kabul ediyorum. Yalnız son zamanlarda geçirdiğiniz bronşit sizi biraz sarstı, o kadar. Buna rağmen sizin yaşınızda bir insan için yalnız başına bir evde yaşamak hayli tehlikeli bir şey olur. Meselâ, bir gece merdivenden düşecek olsanız veya banyoda ayağınız kaysa, orada ertesi güne kadar kalırsınız ve bundan kimsenin haberi olmaz.”</p>

  <p>— “Kaza gelecek olduktan sonra her zaman gelir. Meselâ, bu gece Mis Knight da merdivenden düşebilir ve ben de onun çığlığına koşarken ayağım takılıp üzerine düşebilirim.”</p>

  <p>Dr. Haydock: “Uydurduğunuz mazereti kendiniz de beğenmediniz ya” diye cevap verdi. “Yaşlı bir kadınsınız ve bakılmaya ihtiyacınız var. Eğer bu kadından hoşlanmıyorsanız, değiştirin. Başka birisini bulun.”</p>

  <p>— “O kadar kolay bir iş değil bu.”</p>

  <p>— “Eski hizmetçilerinizden birini bulun. Sevdiğiniz ve evvelce yanınızda çalışmış birini. Şu kart tavuk sizi sinirlendiriyor, görüyorum. Benim de sinirime dokunuyor. Herhalde tanıdığınız, bildiğiniz eski bir adamınız vardır. Yeğeninizin de buna bir itirazı olacağını hiç zannetmiyorum.”</p>

  <p>— “Tabii, Raymond çok iyi bir insandır. Benim hiçbir arzumu reddetmez. Fakat iyi birini bulmak gerçekten kolay bir iş değil. Şimdiki gençler kendi hayatlarını yaşamak istiyorlar. Yaşlı hizmetçilerimden de hiçbiri maalesef sağ değil.”</p>

  <p>Doktor ayağa kalktı: “Evet, burada fazla kalmama lüzum yok” dedi. “Siz bence artık tam sıhhattesiniz. Sizi muayeneye bile lüzum görmüyorum. Şimdilik Allahaısmarladık. Gidip biraz da doktorluk yapalım. Bir yığın hasta var. Sekiz, on tane su çiçeği, muhtemel tifüs vakası, bir düzineden fazla soğuk algınlığı ve daha bir yığın mevsim hastası. Gidip onları dolaşmam lâzım” diyerek dışarı çıktı.</p>

  <p>Dr. Haydcock çıktıktan sonra Mis Marple kendikendine derin bir düşünceye daldı... Doktorun söylediği birşeyi düşünüyordu... Neydi o?.. Görmesi lâzım gelen hastalar... Her zamanki mevsim hastalıkları... Mevsim hastalıkları mı? Mis Marple âni bir hareketle yorganını üzerinden atıp yataktan fırladı, hemen telefona koşup Mrs. Bantry'yi aradı.</p>

  <p>— “Doll, ben Jane. Sana birşey sormak istiyordum. Beni dinle. Senin Müfettiş Craddock'a Heather Badcock'un Marina Gregg'e hasta hasta yataktan kalkıp onu görmeye gittiğini anlatırken su çiçeği olduğunu söylediğini anlattığın doğru mu?”</p>

  <p>— “Aşağı yukarı öyle birşey.”</p>

  <p>— “Su çiçeği mi dedin?”</p>

  <p>— “Galiba öyle. O sırada Mrs. Alcock bana vodkadan bahsettiği için ben de tam olarak işitememiştim doğrusu.”</p>

  <p>— “Sakın öksürük filân demiş olmasın?”</p>

  <p>— “Öksürük mü?” Mrs. Bantry bir an durdu, sonra: “Kat’iyen” dedi. “Öksürükten yatmakta olsa yüzünü pudra ile örtmesine ne lüzum vardı.”</p>

  <p>— Anladım. Yani fazla makyaj yapmış olmasından dolayı su çiçeğinden yatmakta olduğundan eminsin?”</p>

  <p>— “Yani, makyaja pek düşkün bir tip değildi. O bakımdan.... Belki de su çiçeği değildi de kızamıktı. Kim bilir?”</p>

  <p>— “Bunu sırf sen vaktiyle kızamık geçirmekte olduğundan bir düğüne gidememiş olduğun için söyledin. Hakikaten hiç bir işe yaramıyorsun Dolly.”</p>

  <p>Mis Marple, Mrs. Bantry'nin cevabını yarıda keserek telefonu hırsla kapattı. Yatağına doğru düşünceli bir halde giderken kapısı vuruldu. Mis Marple'ın, “Giriniz” sözü üzerine Cherry içeri girdi.</p>

  <p>— “Kahvaltı tepsinizi almaya geldim. Bir şey mi oldu, Mis Marple? Bana biraz canınız sıkılmış gibi geliyor.”</p>

  <p>Mis Marple; “Kendimi çok yalnız ve kimsesiz hissediyorum” “diye cevap verdi.'</p>

  <p>Cherry kahvaltı tepsisini kaldırırken: “Merak etmeyin, Mis Marple” dedi. “Hiç de yalnız değilsiniz. Burada sizin hakkınızda söylenenleri bilmiyorsunuz. Bütün köy sizi seviyor. Yeni Şehirde bile artık sizi tanımayan yok. Başardığınız işler dillerde dolaşıyor. Kimse sizin onun kafanıza soktuğu gibi ihtiyar ve kimsesiz olduğunuz kanaatinde değil.”</p>

  <p>— “O mu?”</p>

  <p>Cherry, başıyla kapıyı işaret etti: “Şu Mis Knight'a ne olur mağlûp olmayın. Durmadan ihtiyar ve hasta olduğunuzu iddia edip duruyor. Onu yalancı çıkarın. Hiçbir şeyiniz yok. Sapasağlamsınız işte.”</p>

  <p>Mis Marple: “Mis Knight çok iyi bir insandır” dedi, sonra sanki kendini de inandırmak istiyormuş gibi, aynı kelimeleri bir daha tekrarladı.</p>

  <p>Cherry:</p>

  <p>— “Evet” dedi. “Kedi de yavrusunu şefkatinden yer.”</p>

  <p>Mis Marple: “Evet, hepimizin kendine göre dertleri var” diyerek içini çekti. “Hangimiz kusursuzuz ki?”</p>

  <p>Cherry: “Hakkınız var. Benim de komşumla başım dertte” dedi. Onlarla biraz daha kapı komşu oturacak olsak, elimden cinayet çıkacakmış gibi geliyor. Daima dedikodu eden ve sızlanıp duran asık suratlının biri. Jimo da bıktı onlardan. Dün akşam güzel bir kavga etti. Sadece plâk dinliyoruz diye. Klâsik müzikten, hem de Bach'dan da şikâyet edilmez ya.”</p>

  <p>— “Bach'ın parçalarını çalmanıza mı itiraz ediyor?”</p>

  <p>— “Evet, pikabı biraz fazla açmışız diye duvarlara vurmaya, avaz avaz bağırmaya bağladı.”</p>

  <p>— “Peki, o kadar yüksek sesle çalmanız da şart mı?”</p>

  <p>— “Jim öyle seviyor. Fazla açmadıkça parçanın bütün varyasyonlarını takip edemediğini söylüyor.”</p>

  <p>— “Evet, ama ne de olsa sevmeyeni rahatsız eder.”</p>

  <p>Cherry:</p>

  <p>“— Hep şu yeni modern inşaatlar yüzünden” diye şikâyet etti. “Duvarlar kâğıt gibi. Bir evde öksürülse öbüründe duyuluyor. Zaten bu yeni tip evlerden oldum olası hoşlanmam. Ama Jim istedi diye orayı tutmaya razı olmuştum. Şimdi o da pişman.”</p>

  <p>Mis Marple, gülümseyerek: “Sen hakikaten çok şahsiyet sahibi bir kızmışsın, Cherry” dedi.</p>

  <p>— “Sahi mi?” Cherry memnuniyetinden hafifçe kızardı. Sonra “Acaba?” dedi. Bir an durakladıktan sonra elindeki tepsiyi bırakarak Mis Marple'ın yanına gitti.</p>

  <p>— “Acaba bizim için büyük bir iyilikte bulunabilir misiniz diye düşünüyordum; Mis Marple?” dedi. “Mümkün değilse sadece “Hayır” deyin, ikimiz de unutalım lütfen.”</p>

  <p>— “İstediğin birşey mi var?”</p>

  <p>— Evet, Mümkünse mutfağın üzerinde boş duran odaları bize verebilir misiniz? Zaten çoktanberi kullanılmıyor.”</p>

  <p>— “Hayır, kullanılmıyor.”</p>

  <p>— “Eskiden bahçıvan ile karısı oturuyorlarmış galiba. Biz... Yani Jim’le ikimiz... Acaba o odaları bize verebilir miydiniz diye düşündük. Yani gelip burada oturabilir miyiz?”</p>

  <p>Mis Marple hiçbir hareket yapmadan Cherry'ye bakıyordu. “Fakat Yeni Şehirdeki o yepyeni, güzelim evinizi nasıl bırakacaksınız?”</p>

  <p>— “İkimiz de bıktık oradan. Odaları bize verirseniz yeni gibi yaparız. Hem ne kadar yüksek sesle plâk çalsak işitmezsiniz bile.”</p>

  <p>— “Bu söylediklerin hakikaten doğru mu, Cherry? Yani ciddî mi söylüyorsun?”</p>

  <p>— “Tabii ciddî söylüyorum. Bu meseleyi Jim’le beraber birkaç defa konuştuk. Yalnız bir türlü size söylemeye cesaret edemedim. Dün geceki hâdiseden sonra artık mecbur kaldım. Hem Jim sizin tamir ve marangozluk gibi ufak tefek işlerinize de yarıyabilir. Ben de size herhalde Mis Knight'den daha iyi bakarım. Biraz savruk olduğumu düşündüğünüzü biliyorum, ama gitgide elim işe daha yatkın olmaya başladı. Hem artık bazı yemekleri de pişirebiliyorum. Dün gece bir Böf Straganof pişirdim. Jim hayret etti. Çok da kolaymış meğer.”</p>

  <p>Mis Marple, karşısındaki genç kadını dikkatle süzüyordu.</p>

  <p>Cherry vahşi bir kedi gibiydi. Her tarafından hayat ve neş'e fışkırıyordu.</p>

  <p>Mis Marple düşünüyordu: Cherry bu evin işine alışmıştı. Hem de kendiliğinden gelmek istiyordu. Yani buraya gelişi onun için yapılmış bir fedakârlık olmıyacaktı. Sonra şahsiyet sahibi ve terbiyeli bir kızdı. Sıcak kanlı, canlı ve herşeyle ilgilenen bir mizacı vardı.</p>

  <p>Bu sırada, Cherry: “Tabii, Mis Knight'ın işine mâni olmak istemem” dedi.</p>

  <p>Mis Marple kararım vermişti: “Mis Knight için merak etme. O zaten Leydi Conway adında birine gidecek. Yalnız oturup bazı teferruatı halletmemiz lâzım, Cherry. Evvelâ söyle bakalım, hakikaten burada oturmak istiyor musun?”</p>

  <p>— “Bizim için buradan daha münasip bir yer olamaz. Bize her bakımdan itimat edebilirsiniz. İsterseniz elektrik süpürgesini bile kullanmam. Bütün temizliği süpürge ve bezle yaparım.”</p>

  <p>Cherry'nin bu fedakâr teklifi karşısında Mis Marple yüksek sesle bir kahkaha attı.</p>

  <p>Cherry hemen tepsiyi eline aldı: “Artık bir an evvel işe koyulmam lâzım” dedi. “Zaten bu sabah biraz geç kaldım. Arthur Badcock hakkında söylenenleri duydum da...”</p>

  <p>— Arthur Badcock mu? Ne olmuş?”</p>

  <p>— “Duymadınız mı? Karakola götürmüşler. Bir polis gelmiş ve bir mesele hakkında görüşmek üzere karakoldan istendiğini söylemiş. Tabii, bunun ne demek olduğunu anladınız. Hep öyle çağırırlar.”</p>

  <p>— “Ne zaman olmuş bu?”</p>

  <p>— “Bu sabah. Galiba adam bir vakitler Marina Gregg'le evliymiş.”</p>

  <p>Mis Marple: “Ne?” diye bağırarak yatağında doğruldu. “Arthur Badcock bir vakitler Marina Gregg ile mi evliymiş?”</p>

  <p>— “Evet, duyduğum bu. Galiba Marina Gregg meşhur olmadan evvel Mr. Badcock ile evliymiş. Birkaç sene evli kalmışlar. Sonra kadın bir güzellik müsabakasında birinci gelip artist olunca boşanmışlar. Amerikada ne kadar kolay boşanıldığını biliyorsunuz. Arthur Badcock karısının kendisinden ayrılmasına itiraz etmemiş ve adını değiştirerek gelip İngiltereye yerleşmiş.”</p>

  <p>Mis Marple: “Yok, hayır” dedi. “Böyle şey olmaz. Acaba ne yapsam? Cherry'ye başıyla bir işaret yaptı: “Cherry tepsiyi al götür ve bana hemen Mis Knight'ı yolla. Kalkıyorum.”</p>

  <p>Cherry dışarıya çıkar çıkmaz Mis Marple hemen yataktan fırladı, giyinmeye başladı. Elbiselerinin düğmelerini iliklerken ellerinin titrediğini görerek heyecanlanmış olduğundan kendisine kızdığı sırada Mis Knight içeriye girdi.</p>

  <p>— Beni mi istediniz? Cherry...”</p>

  <p>Mis Marple sözünü keserek: “Bana İnch'i çağırın” dedi.</p>

  <p>Mis Knight hayretler içinde: “Affedersiniz, anlamadım” dedi;</p>

  <p>— “İnch dedim. Hemen telefon edip İnch'i çağınn.”</p>

  <p>— “Evet, anladım. Taksi istiyorsunuz. Fakat, adı Roberts değil miydi?”</p>

  <p>Mis Marple: “Bana göre onun adı İnch'dir ve daima öyle kalacak” diye cevap verdi. “Çağırın. Hemen gelsin.”</p>

  <p>— “Gezmeye mi çıkmak istiyorsunuz?”</p>

  <p>— “Birşey sormayın ve hemen İnch'i çağırın. Lütfen, biraz çabuk olun.”</p>

  <p>Mis Knight, Mis Marple'a şüpheli nazarlarla baktı, istemeye istemeye onun dediğini yapmak üzere telefon etti,</p>

  <p>— İyisiniz değil mi, Mis Marple?” diye soran Mis Knight'a Mis Marple; “Evet, iyiyim. Hem de şu anda çok iyiyim. Yer çekimi bile bana tesir etmiyor sanki. Çoktanberi kendimi bu kadar iyi hissetmemiştim” diye cevap verdi.</p>

  <p>— “Sakın Mrs. Baker sizi sinirlendirecek bir şey söylemiş olmasın?</p>

  <p>— “Sinirli filân değilim, Mis Knight. Hem size bilhassa çok iyi olduğumu söylüyorum. Sadece budalalık ettiğim için kendime biraz kızgınım, Hepsi o kadar. Fakat, Dr. Haydock bana o fikri verince... Acaba doğru mu hatırlıyorum diye düşünüyorum. Şu benim tıp kitabım nerede?”</p>

  <p>Mis Marple, Mis Knight'ı eliyle bir kenara iterek acele adımlarla merdivenlerden aşağıya indi. İstediği kitabı oturma odasının rafında buldu. Kitabı açıp indeksini incelemeye başladı. Bir taraftan da mırıldanıyordu. Nihayet kendikendine konuşuyormuş gibi, “Evet, sahife 210” dedi. Kitabın 210'uncu sahifesini açtı. Bir müddet okudu, sonra memnun bir tavırla kitabı yerine koyduktan sonra kendikendine: “Çok enteresan” diye mırıldandı. “Çok garip, bunun kimsenin aklına gelebileceğini hiç zannetmiyorum. İki husus bir araya gelinceye kadar benim de aklıma gelmemişti.”</p>

  <p>Sonra o muayyen sahneyi yeni baştan gözünün önünde canlandırdı...</p>

  <p>Başını salladı ve dudaklarının arasından: “Ne olur, biri olsaydı.” kelimeleri döküldü.</p>

  <p>Birden düşünürken gözleri büyüdü. Evet, biri vardı... Fakat, , acaba... Acaba bir işe yarayabilir miydi?.. Rahibe fazla güvenmek doğru olmazdı. Bir dediği bir dediğine uymayan bir adamdı</p>

  <p>— “Ne olursa olsun” diye mırıldanarak telefona gitti, bir numara çevirdi.</p>

  <p>— “Günaydın, sayın Rahip. Ben Mis Marple.”</p>

  <p>— “A, evet, Mis Marple. Bir emriniz mi vardı?”</p>

  <p>— “Ufak bir nokta hakkında bana acaba bir yardımınız dokunabilir mi diye rahatsız ettim. Şu zavallı Mrs. Badcock'un öldürüldüğü davet günü ile ilgili. Zannedersem Mr. ve Mrs. Badcock geldikleri sırada siz Mis Gregg'in hayli yakınında bulunuyordunuz.”</p>

  <p>— “Evet, evet. Tam onların önünden yukarıya çıkmıştım. Ne feci bir gündü.”</p>

  <p>— “Evet, gerçekten öyle. Sonra tahmin ettiğime göre, Mrs. Badcock, Mis Gregg'e Bermudada hasta olduğu halde onu görmek için nasıl yataktan kalktığını anlatmış, öyle mi?”</p>

  <p>— “Evet. öyle. Hatırlıyorum.”</p>

  <p>— “Mrs. Badcock'un hangi hastalıktan yatmakta olduğunu söylediğini de hatırlıyabiliyor musunuz?”</p>

  <p>— “Evet, hatırlayacağım. Kızamık demişti galiba... Fakat, hakikî kızamık değil. Kızamıkçık gibi birşey. Kızamığa göre hafif sayılır. Kuzenim Caroline'in bir defa kızamıkçık geçirdiğini hatırlarım da...”</p>

  <p>Mis Marple rahibin kuzeni Caroline hakkındaki hikâyesini “Teşekkür ederim” diyerek yarıda kesti, telefonu kapattı.</p>

  <p>Bu sırada Mis Knight içeriye girdi: “Taksi geldi” dedi. Mis Marple kapının önünde bekleyen taksiye doğru yürümeye başladı.</p>

  <p>— “Günaydın Roberts.”</p>

  <p>— “Günaydın, Mis Marple. Bu sabah hayli erkencisiniz. Nereye gitmek istiyorsunuz?”</p>

  <p>— “Gossington Köşküne lütfen.”</p>

  <p>Mis Knight bu sırada taksinin penceresinden başını içeriye uzatmış: “Ben de gelsem daha iyi olmaz mı?” diyordu. “Hazırlanmam bir dakika bile sürmez.”</p>

  <p>Mis Marple: “Hayır” dedi. “Yalnız başıma gitmek istiyorum.”</p>

  <p>Roberts otomobil hareket ettikten az sonra direksiyonun başında konuşmaya başladı.</p>

  <p>— “Ah, Gossington Köşkü... Son günlerde her tarafta o kadar çok değişiklikler oldu ki. Hele şu Yeni Şehir. St. Mary Mead'de böyle birşeyin olacağı kimin aklına gelirdi...”</p>

  <p>Gossington Köşkü'ne vardıkları zaman Mis Marple kapının zilini çaldı ve Mr. Rudd ile görüşmek istediğini söyledi.</p>

  <p>Giuseppe'in yerine gelmiş olduğu anlaşılan orta yaşlı yeni uşak Mis Marple'ı şüpheyle süzdü: “Mr. Rudd randevusuz kimse ile görüşmez, efendim” dedi. “Bilhassa bugün...”</p>

  <p>Mis Marple uşağın sözünü keserek; “Randevum falan yok, ama beklerim” dedi. Uşağın önünden vakur bir edayla geçip hole girdi, , oradaki koltuklardan birine oturdu.</p>

  <p>Uşak, Mis Marple'ın yanına gelerek: “Korkarım, bu gün kendisi ile görüşmenize imkân olmayacak, Hanım” dedi.</p>

  <p>Mis Marple: “O halde yarına kadar beklerim” dedi.</p>

  <p>Uşak şaşkın bir tavırla uzaklaştı. Bir müddet sonra holde Amerikan aksanı ile konuşan bir genç belirdi.</p>

  <p>Mis Marple: “Sizi evvelden tanıyorum” dedi. “Yeni Şehirde bir gün bana yol sormuştunuz.”</p>

  <p>Haile Preston, gülümseyerek: “Evet, ben de hatırlıyorum. Hem de yolu yanlış tarif etmiştiniz” diye cevap verdi.</p>

  <p>— “Sahi mi? Bakın buna çok üzüldüm. O mahallede de sokaklar birbirlerine okadar benziyor ki. Acaba Mr. Rudd'u görmem mümkün mü?”</p>

  <p>— “Şimdi mi? Yazık... Kendisi... şey... şu anda çok meşgul.”</p>

  <p>— “Evet, çok meşgul bir adam olduğunu biliyorum. Zaten onun için buraya beklemeye hazırlıklı olarak geldim.”</p>

  <p>— “Mr. Rudd'a söyleyeceğiniz şeyi bana da söyliyebilirsiniz. Mr. Rudd'un hemen hemen bütün işleriyle ben meşgul olurum.”</p>

  <p>Mis Marple, kararlı bir tavırla: “Maalesef, kendisini bizzat görmem lâzım, Mr. Rudd'u görünceye kadar da burada bekliyeceğim” diye cevap verdi ve oturmakta olduğu koltuğa daha iyi yerleşti.</p>

  <p>Haile Peterson bir an durakladı. Bir şey söylemek istedi, sonra holün ucundaki merdivenden yukarıya çıkarak kayboldu.</p>

  <p>Az sonra yanında tüvit elbiseli, iri yarı bir adamla birlikte geriye döndü.</p>

  <p>— “Size Dr. Gilchrist'i takdim edeyim, Mis... şey...”</p>

  <p>— “İsmim Mis Marple.”</p>

  <p>Dr. Gilchrist:</p>

  <p>— “Demek Mis Marple sizsiniz?” dedi. Sonra ak saçlı kadına bir hayli ilgiyle baktı.</p>

  <p>Haile Preston, gayet sakin, yanlarından uzaklaştı.</p>

  <p>Dr. Gilchrist:</p>

  <p>— “Sizin methinizi işittim” dedi. “Dr. Haydock sizden bir hayli bahsetti.”</p>

  <p>— “Dr. Haydock çok eski bir ahpabımdır.”</p>

  <p>— “Orası muhakkak. Şimdi de Mr. Rudd'u görmek istiyorsunuz, değil mi? Sebep ne buna acaba?”</p>

  <p>— “Onu muhakkak görmem şart.”</p>

  <p>Dr. Gilchrist muhatabını hayranlıkla süzdü.</p>

  <p>— “Ve onu görene kadar da zannederim buradan bir yere gitmeyeceksiniz, öyle mi?” dedi.</p>

  <p>— “Çok iyi bildiniz.”</p>

  <p>Dr. Gilchrist:</p>

  <p>— “Bundan hiç şüphe etmiyorum” dedi. “Öyleyse size Mr. Rudd'u neden göremiyeceğinize dair gayet mâkûl bir sebep zikredeyim. Karısı dün gece uykusunda öldü.”</p>

  <p>Mis Marple:</p>

  <p>— “Öldü mü?” diye hayretle sordu. “Nasıl öldü?”</p>

  <p>— “Fazlaca uyku hapı almış. Bir kaç saat için bu haberin basına bile sızmamasını temine çalışıyoruz. Bu sebeple bu haberi şimdilik sadece kendinize saklamanızı rica edeceğim.”</p>

  <p>— “Hiç merak etmeyin. Bir kaza mı dersiniz?”</p>

  <p>Gilchrist: “Benim görüşüm yüzde yüz bir kaza olduğu merkezinde” dedi.</p>

  <p>— “Ama bir intihar da olabilir.”</p>

  <p>— “Mümkündür... fakat pek muhtemel değil.”</p>

  <p>— “Veyahut ta biri ona fazlaca uyku hapı yutturmuş olabilir mi?”</p>

  <p>Gilchrist omuzlarını silkti.</p>

  <p>— “Çok, ama çok uzak bir ihtimâl. Sonra bir şey daha var” diye kat'î bir tonla ilâve etti. “Bunu ispat hemen hemen imkânsızdır.”</p>

  <p>Mis Marple:</p>

  <p>— “Anlıyorum” dedi. Derin bir nefes aldı. “Çok müteessirim, fakat bu yeni durumdan sonra Mr. Rudd'la görüşmem çok daha zarurî bir hal aldı.”</p>

  <p>Gilchrist ona baktı:</p>

  <p>— “Burada bekleyin” dedi.</p>

  <p class="h11"></p>
</body>
</html>
