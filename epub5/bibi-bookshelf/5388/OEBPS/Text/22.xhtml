<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>YİRMİ BİR</title>
</head>

<body>
  <p class="h11"><br /></p>

  <h2 class="h11" style="text-align: center;">YİRMİ BİR</h2>

  <p><br /></p>

  <p>Müfettiş Craddock ertesi gün Miss Marple'i görmeye geldiğinde yorgun ve ümitsizdi.</p>

  <p>Mis Marple:</p>

  <p>— “Otur, rahatına bak” dedi. “Çok sıkıntıda olduğun belli.”</p>

  <p>Müfettiş Craddock; “Mağlûbiyeti bir türlü hazmedemiyorum” diyerek kendini bir koltuğa bıraktı. “Yirmi dört saatte iki cinayet işlendi. Demek mesleğimde zannettiğimden de daha beceriksiz bir adammışım. Bana biraz ekmek ve tereyağla birlikte çay verebilir misin, Jane Teyze? Senin teselline o kadar ihtiyacım var ki.”</p>

  <p>Mis Marple sevimli bir tavırla göz kırptı.</p>

  <p>— “Böyle konuşmanın ve ümitsizliğe kapılmanın hiç faydası yok, oğlum. Hem bence senin ihtiyacın olan şey tereyağlı ekmekle çay değil. Hayal kırıklığına uğrayan erkeklerin çaydan daha kuvvetli bir içkiye ihtiyaçları vardır.”</p>

  <p>Mis Marple, her zamanki gibi, "Erkekler" kelimesini kullanırken garip bir varlıktan bahsediyormuş gibi bir tavır takınmıştı. “Sana güzel bir viski ile biraz soda tavsiye ederim” dedi.</p>

  <p>— “Sahi mi, Jane Teyze? Bak bunu reddedemem.”</p>

  <p>Mis Marple, ayağa kalkarak: “Ve onu ben sana elimle vereceğim” dedi.</p>

  <p>— “Yok, bu olmaz! Bırak, ben alırım. Yahut adı neydi o hanımın?...”</p>

  <p>Miss Marple:</p>

  <p>“Mis Knight'in buraya girmesini herhalde benim gibi sen de istemezsin” dedi. “Yirmi dakikadan önce buraya gelmez. Böylece biz de sakin sakin biraz konuşacak vakit bulmuş oluruz. Pencereden girmekle akıllılık ettin. Misafirim olduğundan da haberi bulunmadığı için rahat rahat oturup konuşabiliriz.”</p>

  <p>Mis Marple bir köşeye giderek duvara gömülü bir dolaptan bir şişe viski ile bir şişe soda ve bir de bardak aldı.</p>

  <p>Craddock:</p>

  <p>— “Sen sürprizlerle dolu bir kadınsın, Teyze” dedi. “Senin odanın köşesindeki dolapta içki sakladığın hatırımdan bile geçmezdi. Sakın sen de gizli gizli içmeyesin?”</p>

  <p>Mis Marple:</p>

  <p>“Yok canım!” diye teminat veren bir tonla itiraz etti. “Tabii, içki düşmanı değilim. İnsanın bir şeye çok canı sıkıldığı, veya kaza filân gibi birşey geçirdiği zaman bir kadeh kuvvetli içkinin faydalı olduğunu kimse inkâr edemez. İçki bu gibi zamanlarda paha biçilmez bir ilâç yerine geçer. Tabii, insanın aniden bir erkek misafiri gelebileceğini düşünerek de bir şişe içki bulundurması lâzım. Al bakalım” diyerek muzaffer bir edayla şişelerle bardağı masanın üzerine bıraktı. Hem artık biraz evvelki gibi saçmalıklara da lüzum yok. Otur içkini iç te rahatına bak.”</p>

  <p>— “Sizin devrinizin kadınları herhalde kocalarını çok rahat ettirirlerdi.”</p>

  <p>— “Eminim, sen de şu günlerin birinde ne kadar güç olursa olsun aradığın gibi bir kadın bulup bir gün evleneceksin delikanlı. Herhalde kendine göre tahsilli, terbiyeli bir kız bulacaksın.”</p>

  <p>— “Bir erkeğin tahsilden evvel aradığı çok daha başka şeyler var ki, onların başında da karısının onun ne zaman bir kadeh içkiye ihtiyacı olduğunu anlayıp vermesi geliyor.”</p>

  <p>Mis Marple'ın dudaklarında müşfik bir tebessüm belirdi.</p>

  <p>— Anlat bakalım. Şimdi bana bütün olanları, daha doğrusu anlatmayı doğru bulduğun her şeyi anlat.”</p>

  <p>— “Zannedersem sen de benim bildiğim kadarını biliyorsun. Sakın katil şu senin gardiyanınmış gibi hareket eden Mis Knight olmasın?”</p>

  <p>Mis Marple şaşırdı:</p>

  <p>— “Mis Knight neden böyle bir şey yapmış olabilir.”</p>

  <p>Dermott, gülerek; “Bu cinayetleri onun yapmış olması en uzak ihtimallerden biri de ondan” diye cevap verdi. “Tevkif etmek için ondan daha münasip bir kimse bulamadım. Hem de, senin de buna itirazın olmaz sanırım.”</p>

  <p>Mis Marple, neş'eyle:</p>

  <p>“Hiç itirazım olmaz” dedi. “Dermott, oğlum, sana ve birçoklarına her zaman söyledim. Cinayetler daima en umulmadık kimselerin başının altından çıkar. Bunu unutma. İlk nazarda daima koca veya kadın başta gelen şüphelilerdendir.”</p>

  <p>— “Yani Rudd'u mu demek istiyorsun?” Craddock başını iki yana salladı. “Adam Marina Gregg'i çılgınca seviyor.”</p>

  <p>Mis Marple vakur bir eda ile; “Ben genel olarak konuşuyorum” dedi. “Evvelâ, Mrs. Badcock öldürüldü. Hepimiz bunu kimin yapmış olabileceğini düşündük ve ilk aklımıza gelen şey kocası oldu. Bu ihtimali araştırdık. Sonra olayda hakiki hedefin Marina Gregg olduğuna karar verdik. O zaman da aklımıza ilk gelen şüpheli şahıs kocası oldu. Çünkü kocaların karılarından kurtulmak istedikleri nâdir rastlanan vak'alardan değildir. Yalnız bu arzu sadece bir arzu olarak kalır ve nadiren fiiliyata dökülür. Buna rağmen, Rudd'un bütün kalbiyle karısına bağlı olduğu hususunda ben de seninle hemfikirim. Belki de çok iyi rol yapıyor, fakat, ben buna fazla ihtimal vermiyorum. Sonra karısından kurtulmak için böyle birşeye başvurmasına da sebep göremiyorum. Marina'dan ayrılıp başka biriyle evlenmek isteyecek olsa bunu kolaylıkla yapabilir. Çünkü, anladığıma göre, boşanıp evlenmek sinema artistleri için çok kolay ve basit bir mesele. Karısını öldürmekle maddi bakımdan faydalanmayı umduğu da düşünülemez. Fakir bir adam değil. Kendi mesleğinde başarılı ve tanınmış bir kimse. Karısını öldürmek istemesi için bir sebep bulmak güç, hem de çok güç...”</p>

  <p>Craddock:</p>

  <p>— “Evet” diye cevap verdi. “Hem bu sizin için ayrıca daha güç bir mesele olmalı. Çünkü sinema dünyası hakkında kâfi derecede bilginiz yok. Skandalları ve dedikoduları bilemezsiniz.”</p>

  <p>Mis Marple, alaycı bir tavırla gülümseyerek; “Senin tahmin ettiğinden daha fazlasını bildiğime kaniim” dedi. “Confidential, Sinema Dünyası, Sinema Dedikoduları, Perde gibi mecmuaları hep gözden geçirdim.”</p>

  <p>Dermott Craddock kendini tutamayarak bir kahkaha attı.</p>

  <p>— “Seni oturmuş sinema mecmualarını okurken gözümün önüne getirince kendimi tutamadım, Teyze, özür dilerim” dedi.</p>

  <p>Mis Marple ciddî tavrını hiç bozmadan devam etti:</p>

  <p>— “Mecmuaları çok ilgi çekici buldum. Yazılar iyi yazılmamıştı diyebilirim, fakat benim gençlik günlerimdenberi hiçbir şeyin değişmemiş olduğunu görmek beni cidden hayrete düşürdü. Bütün mecmualar dedikodu ve skandal hikayeleriyle dolu. Hepsinin sahifelerini kimin kime âşık olduğuna, veya kimlerin kimlerle gizli gizli seviştiklerine dair haberler dolduruyor. Emin olki, sinema dünyasının da şu bizim küçük St. Mary Mead'den hiç farkı yok. Yeni Şehir de öyle. Bence dünyanın her yeri bir. Yani insanlar her yerde aynı mahlûklar demek istiyorum. İnsan Marina Gregg'i bir defa öldürmeye teşebbüs ettikten sonra tehdit mektupları gönderecek ve onu birkaç defa daha öldürmeye teşebbüs edecek kadar kimin öldürmek isteyeceğini düşündüğü zaman bu kimsenin biraz...”</p>

  <p>Craddock; “Evet, bu kimsenin kim ve nasıl biri olabileceğini kestirebilmek hayli güç bir mesele” diye mırıldandı.</p>

  <p>Mis Marple, düşünceli bir tavırla: “Ben böyle birini vaktiyle tanımıştım” diyerek sözüne devam etti. “İhtiyar Mrs. Pike'in ikinci oğlu Alfred dışarıdan bakıldığı zaman gayet normal ve aklı başında bir çocuğa benzerdi. Fakat sonunda bu çocuğun garip bir ruha sahip olduğu ortaya çıktı. Ne demek istediğimi anlıyor musun? Etrafı için hayli tehlikeliymiş. Çocuk şimdi gayet iyi ve hayatından memnun, fakat Fairways Akıl Hastanesinde yatıyor. Oradaki doktorlar kendisini gayet iyi anlıyorlar ve çok nâdir ve enteresan bir vak'a olduğu için ona azamî ihtimamı gösteriyorlar. Tabii, bu durumdan çocuk çok memnun. Kendini diğer hastaların arasında mühim bir şahsiyet olarak görüyor. Evet, bu herkesin memnun olduğu bir şekilde sona erdi, fakat iş bu duruma gelinceye kadar çocuğun annesi kaç kere ölümle burunburuna geldi.”</p>

  <p>Craddock, zihninde, Mrs. Pike'in ikinci oğlu ile Marina Gregg'in köşkündeki şahıslar arasında bir irtibat kurmaya çalışıyordu.</p>

  <p>Mis Marple devam etti:</p>

  <p>— “Şu öldürülen İtalyan uşak öldürüldüğü gün, zannedersem Londraya gitmiş. Londrada ne yaptığını bilen var mı? Tabii, bunu söylemende bir mahzur yoksa söyleyebilirsin.”</p>

  <p>Craddock, ağır ağır; “Uşak Londraya saat onbir buçukta varır. Londrada ne yaptığını saat ikiye çeyrek kala bir bankaya uğrayarak hesabına 500 sterlin yatırana kadar kimse bilmiyor. Şunu da söyleyeyim ki, Londraya gitmeden evvel akrabalarından birinin ağır hasta olduğuna dair uydurmuş bulunduğu hikâyenin de aslı yok. O gün akrabalarının hiçbirine uğramamış.</p>

  <p>Mis Marple başını salladı.</p>

  <p>— “Beş yüz sterlin, hayli enteresan bir meblâğ, değil mi? Bence bu ileride almayı tasarladığı büyük paraların ilk taksidiydi. Sen ayni fikirde değil misin?”</p>

  <p>— “Öyle görünüyor.”</p>

  <p>— “Bu para herhalde tehdit ettiği adamın yanında hazır bulunan paraydı. Öyle görünüyor. Uşak ya bu parayla tatmin edilmiş göründü veya onu ileride alacağı paraların ilk taksidi olarak kabul etti. Bu durumda Marina Gregg'i öldürmek isteyen şahsın fazla paralı bir kimse olmadığı meydana çıkmış oluyor. Diğer taraftan, bu şahsın stüdyoda hizmetçi, uşak veya işçi olarak çalışanlardan biri olmadığı da ortaya çıkıyor. Uşağın onunla temasa geçmesi için Londraya kadar gittiğine bakılacak olursa o şahsın bu yakınlarda oturan biri olmaması gerekir. O halde Londrada bulunan kimselerin durumunu gözden geçirelim.”</p>

  <p>— “Tamam, Londrada Ardwyck Fenn, Lola Brewster ve Margot Bence var. Her üçü de partideydiler. Herhangi birisi de saat onbir buçuk ile ikiye çeyrek kala arasında Giuseppe ile Londrada evvelden kararlaştırılan bir yerde buluşmuş olabilir. Bu saatler içinde Fenn bürosunda yoktu. Lola Brewster de alışverişe çıkacağını söyleyerek otelden ayrılmıştı. Margot Bence de stüdyosunda yoktu. Hem...”</p>

  <p>Mis Marple; “Evet, bana söylemek istediğin bir şey mi var?” diye sordu.</p>

  <p>— “Bana çocukları sormuştunuz. Şu Marina Gregg'in hâmile olduğunu anlayıncaya kadar evlât edinmiş olduğu çocukları.”</p>

  <p>— “Evet, sormuştum...”</p>

  <p>Craddock, Mis Marple'a Margot Bence, ve diğer çocuklar hakkında bütün öğrendiklerini bir bir anlattı.</p>

  <p>Mis Marple; “Margot Bence, ha” diye mırıldandı. “Bu işin çocuklarla ilgili bir mesele olduğunu başındanberi hissetmiştim.”</p>

  <p>— “Aradan bunca zaman geçtikten sonra çocuklardan birinin Marina Gregg'e hâlâ kin besleyebileceklerine ben ihtimal veremiyorum.”</p>

  <p>— “Evet, evet, haklısın Dermott, yalnız acaba sen çocuklar hakkında kâfi derecede bilgiye sahip misin? Kendi çocukluğunu düşün. Hiçbir şey sana hakikatte olduğundan daha fazla azap vermedi mi, hâlâ unutamadığın şeyleri hatırlamıyor musun? Çocukken sana küçük bir şeyin vermiş olduğu ve hâlâ hatırladıkça aynı azabı duyduğun bir olay hatırlamıyor musun? Büyük muharrir Richard Hughes tarafından çocuklar hakkında yazılmış çok güzel bir kitap vardır. Kitabın adını hatırlıyamıyorum ama şiddetli bir tayfuna şahit olmuş iki çocuktan bahsediyordu. Tamam... Kitabın adı “Jamaika'da Tayfun” du. Çocukların tayfun hakkındaki yegâne intibaları kedilerinin evin içinde oradan oraya savruluşundan ibaretti. Hatırladıkları sadece bundan ibaretti. Geçirdikleri bütün korku, bütün heyecan ve yaşadıkları facia sadece kedinin evin içinde savruluşuna bağlanmıştı.”</p>

  <p>Craddock, düşünceli bir tavırla: “Bunu hatırlatman çok tuhaf oldu”, dedi.</p>

  <p>— “Neden? Yoksa sana birşey mi hatırlattım?”</p>

  <p>— “Annemin öldüğü günü hatırladım. Beş yaşındaydım galiba. Mutfakta kaymaklı pasta yiyordum. Kaymaklı pasta en sevdiğim şeydi. O sırada hizmetçilerden biri gelip, dadıma "Ne müthiş değil mi..? Feci bir kaza oldu ve Mrs. Craddock öldü"..”, dedi. Annemin ölümünü ne zaman düşünsem şimdi o sahne gözümün önüne gelir, bilir misin?”</p>

  <p>— “Ne?”</p>

  <p>— “İçi kaymaklı pasta dolu bir tabak, ve o tabaktaki pastaya donuk nazarlarla bakan ben. Pastanın üzerindeki kaymağın manzarası hâlâ bu günmüş gibi gözümün önündedir. O zaman ne ağlamış, ne de bir şey söylemiştim. Pasta tabağından gözlerimi ayıramadan donmuş kalmıştım. Büyülenmiş gibi pastaya bakıyordum. Biliyor musun, Teyze, bu gün bile bir pastahanede veya herhangi bir yerde kaymaklı bir pasta görsem annemin öldüğü gün duyduğum o korku, dehşet ve ümitsizlik beni bir anda sarıverir. Bazan bu hissin neden ileri geldiğini bile hatırlıyamıyorum. Sonra düşününce buluyorum. Bendeki bu his sana çok mu saçma göründü?”</p>

  <p>Mis Marple; “Hayır” diye cevap verdi. “Bence gayet tabiî bir şey. Ayrıca bana bir fikir vermiş olması bakımından da hayli enteresan.”</p>

  <p>Bu sırada kapı açıldı, elinde çay tepsisi ile Miss Knight içeriye girdi.</p>

  <p>— “Vay, vay! Demek bir misafirimiz de varmış? Ne güzel! Nasılsınız, Müfettiş Craddock. Size de bir fincan getireyim.”</p>

  <p>Craddock; “Zahmet etmeyin” dedi. “Ben içki içiyorum.”</p>

  <p>Dışarıya çıkmakta olan Mis Knight kapının arasından başını uzatarak Craddock'a: “Acaba, biraz gelebilir misiniz?” dedi.</p>

  <p>Dermott hole çıktı. Mis Knight önünde yürüyerek yemek odasına girdi ve kapıyı kapattı.</p>

  <p>Mis Knight; “Dikkatli olacaksınız, değil mi?” diye sordu.</p>

  <p>— “Dikkatli mi? Ne bakımdan, Mis Knight?”</p>

  <p>— “Bizim ihtiyar sevgilimiz hakkında. Biliyorsunuz, cinayet gibi şeylerden meşgul olmaktan son derecede zevk duyar. Fakat bu gibi heyecanlı şeyler ona zararlı olabilir. Heyecanlanmamalı, ve kötü rüyalar görmemeli. Hayli yaşlı ve sıhhati bozuk bir kadın oldu artık. Sakin bir hayat yaşaması lâzım. Bunu temin için de elimizden geleni yapıyoruz. Onun vaktini katillerden, gangsterlerden ve cinayetlerden bahsederek geçirmesinin hiç te iyi olmayacağı kanaatindeyim.”</p>

  <p>Dermott, Mis Knight'a gülümseyerek baktı; “Hiç zannetmiyorum” dedi. “Yani sizin veya benim cinayetler hakkında anlatabileceğimiz herhangi bir şeyin Mis Marple'i heyecanlandırabileceğini hiç zannetmiyorum. Size temin ederim ki, Mis Knight, Mis Marple en fecî cinayetleri bile bir polis olduğum halde benden bile daha soğuk kanlılıkla ve olağan bir işmiş gibi karşılamayı bilir.”</p>

  <p>Craddock sözünü bitirir bitirmez hemen yemek odasından çıkarak oturma odasına yürüdü. Mis Knight da sinirli bir tavırla ellerini oğuşturarak onu takip etti.</p>

  <p>Mis Knight çay içtikleri sırada ısrarla siyasetten ve mümkün olduğu kadar neş'eli şeylerden bahsetti. Çaylar bittikten sonra da tepsiyle birlikte dışarı çıkıp kapıyı arkasından kapadığı zaman Mis Marple derin bir nefes alarak: “Nihayet sükûna kavuştuk” dedi. “İnşaallah bir gün şu kadını öldürmem. Şimdi dinle, Dermott. Bilmek istediğim bazı şeyler var.”</p>

  <p>— “Buyurun. Nedir Onlar?”</p>

  <p>— “Davet günü olan şeyleri yeniden bir daha dikkatle gözden geçirmek istiyorum. Mrs. Bantry geldikten az sonra da Rahip geldi. Onlardan sonra Mrs. ve Mr. Badcock yukarıya çıktılar. O sırada Belediye reisi ile karısı, Ardwyck Fenn, Lola Brewster, bir gazeteci merdivenlerden çıkıyorlardı. Bir de merdivenin başında şu Margot Bence adındaki fotoğrafçı kız vardı. Söylediğine göre, kız merdivenin başında bir yer tutmuş ve çıkanların resimlerini çekiyordu. Kızın çektiği resimleri gördün mü?”</p>

  <p>— “Evet, birini de görmeniz için size getirdim.”</p>

  <p>Craddock cebinden bir fotoğraf çıkararak uzattı. Miss Marple resmi dikkatle incelemeye başladı. Resimde Marina Gregg, biraz gerisinde ve yanında kocası Rudd, karısı Marina Gregg'in elini tutmuş olarak ona birşeyler anlatırken biraz sıkılmış bir pozda öbür elini yüzüne götürmüş olan Arthur Badcock görülmekteydi. Resimde Marina'nın o sırada Mrs. Badcock'a bakmadığı açık bir şekilde görülüyordu.. Marina, Mrs. Badcock'un omuzunun üzerinden sanki doğrudan doğruya objektife veya hafif soldaki bir noktaya bakıyormuş gibiydi.</p>

  <p>Mis Marple; “Çok enteresan” dedi. “Yüzündeki ifadenin nasıl olduğu bana tarif edilmişti. Donuk bir ifade olduğunu söylemişlerdi.. Bu tâbir bu bakışa tamamen uyuyor. Evet, felâket haber veren bir yüz.. Hattâ felâket haber vermekten ziyade gördüğü şey, karşısında felce uğramış bir yüzün ifadesi. Sen de aynı fikirde değil misin? Ben bu ifadeye tam olarak korku adı veremedim. Sen ne dersin? Tabii, korku da insanı bu hali getirebilir, insanı felce uğratabilir fakat ben bunun korkudan ileri geldiğini zannetmiyorum. Bence bu, korkudan ziyade hayretten ileri gelen bir şokun ifadesi. Dermott, evlâdım, notların yanındaysa bana o sırada Heather Badcock'un Marina Gregg'e neler anlatmakta olduğunu söyleyiver. Ne anlattığını tabii aşağı yukarı ben de biliyorum, fakat kelimeleri tam olarak işitmek istiyorum. Zannedersem sende birçok kimselerin ifadelerinden alınmış olarak o notlar vardır.”</p>

  <p>Dermott başını sallayarak: “Evet” dedi. “Bir bakayım. Arkadaşınız Mrs. Bantry, sonra Rudd ve zannedersem Arthur Badcock'un ifadelerinde Heather Badcock'un o sırada anlattıkları kelime kelime yazılı olacak. Sizin de söylediğiniz gibi kullanılan kelimelerde ufak farkların bulunmasına rağmen hepsi aşağı yukarı aynı şeyler anlattılar.”</p>

  <p>— “Biliyorum. Benim de istediğim bu şahısların kullandıkları kelimelerdeki farklar zaten. Bence bunun bize bir hayli yardımı olacak.”</p>

  <p>— “Bunun bize nasıl bir yardımı dokunacağını anlayamadım ama mademki, istiyorsunuz, söyleyeyim. İçlerinde en kesin konuşan, arkadaşınız Mrs. Bantry oldu. Bir dakika, notlarımın bir kısmı yanımda.”</p>

  <p>Craddock iç cebinden küçük bir not defteri çıkararak gözden geçirdi.</p>

  <p>— “Burada tam olarak kelimeler yok, fakat kaba olarak bir not almışım. İfadelerden anlaşıldığına göre, Mrs. Badcock çok neş'eli ve kendinden emin görünmekteydi. Konuşurken şöyle bir şey söylemiş: “Bunun benim için ne kadar önemli olduğunu anlatamam. Tabii, siz hatırlayamazsınız, fakat yıllarca evvel Bermuda'da... Su çiçeğinden yatmakta olduğum halde yataktan kalktım ve sizi görmeye gittim. Siz de bana imzalı bir resminizi verdiniz. Bu benim hayatımda unutamadığım ve en çok iftihar ettiğim günlerimden biri oldu.”.</p>

  <p>Mis Marple: “Anlıyorum” dedi. “Mrs. Badcock yerden bahsetmiş, fakat, tarih hakkında bir şey söylememiş, değil mi?”</p>

  <p>— “Evet.”</p>

  <p>— “Bu olayı Rudd nasıl anlattı?”</p>

  <p>— “Mr. Rudd mu? O Mrs. Badcock'un, karısına, nezle olduğu halde Marina'yı görebilmek için yataktan kalkmış ve imzalı fotoğrafını da hâlâ saklamakta olduğunu anlattığını söyledi. Onun anlattığı sizin arkadaşınızın anlattığının kısaltılmışıydı, fakat mânasında hiç bir değişiklik yoktu.</p>

  <p>— “Peki, o zaman ve yerden bahsetmedi mi?”</p>

  <p>— “Hayır, bahsettiğini zannetmiyorum. Zannedersem on yıl evvel diye bir şey söylemiş olacak.”</p>

  <p>— “Peki, ya Mr. Badcock?”</p>

  <p>— “Mr. Badcock, Heather'in, Mis Gregg'in büyük bir hayranı olduğundan, onunla tanışacağından dolayı çok heyecan duyduğundan ve tanıştığı sırada da Mis Gregg'e bir zamanlar hasta olduğu halde nasıl yataktan kalkarak kendisini, görmeye gittiğinden ve kendisi ile tanışarak imzalı fotoğrafını almış olduğunu anlattığını söyledi. Mr. Badcock'un bunu anlatırken olaya hiç önem vermemesi beni hayrete düşürmüştü”</p>

  <p>Mis Marple:</p>

  <p>— “Anlıyorum” dedi. “Anlıyorum...”</p>

  <p>Craddock: “Anladığınız nedir?” diye sordu.</p>

  <p>— “Henüz tam anlamak istediğim gibi anlamış değilim, fakat bana öyle geliyor ki, Mrs. Badcock'un yeni elbisesini kasten neden berbat etmek istediğini anlayabilsem...”</p>

  <p>— “Kim? Mrs. Badcock mu?”</p>

  <p>— “Evet. Bana da hayli garip görünüyor... İzahı kabil olmayan bir şey... Tabii... Hay Allah, ne budalaymışım meğer...”</p>

  <p>Bu sırada Mis Knight odanın kapısını açtı, içeriye girerken elektriği yaktı.</p>

  <p>Mis Marple:</p>

  <p>— “Evet” dedi. “Çok hakkınız var, Mis Knight. Bizim de ihtiyacımız olan buydu. Biraz ışık. Size göre odada ışık yandı mı her şey aydınlık sayılıyor.”</p>

  <p>Başbaşa konuşmanın sona erdiğini hissederek Craddock ayağa kalktı.</p>

  <p>Craddock: “Şimdi yalnız bir şey kalıyor. Sizi, çocukluğunuzdan kalan hangi hâtıranın rahatsız etmekte olduğu” dedi.</p>

  <p>— “Belki siz alay edeceksiniz ama şu anda çocukluğumda evimizde bir çeşit kâtibe gibi çalışmakta olan bir kızı hatırladım. Kızın işlerinden biri de telefonlara cevap vermek ve not almaktı. Bu işi de hiç beceremiyordu. Söylenilenlerin mânasını umumî olarak doğru kaydediyordu, fakat bazan o kadar garip kelimeler kullanıyordu ki, tuttuğu notlardan bir şey anlamanın imkânı olmuyordu. Bunun başlıca sebebi, gramer bilmemesiydi, zannederim. Bir defasında, hiç unutmam, Mr. Burroughs adında biri telefon ederek yıkılan bir çit hakkında Mr. Elvaston'u görmeye gittiğini, fakat yıkılan çiti tamir etmenin, onun işi olmadığını söylemişti. Adam çitin kendi arazisinde olmadığını ileri sürdüğü için Mr. Burroughs meselenin üzerinde fazla durmadan önce bunun doğru olup olmadığını soruyordu. Kız öyle bir not almıştı ki, ortalık birbirine girdi. Tuttuğu nottan söylenilenin hemen tamamen aksi anlaşılıyordu.”</p>

  <p>Mis Knight lâfa karışmış olmak için: “Her halde hayli zaman evvel olmuş bir hâdise” dedi.</p>

  <p>Mis Marple: “Evet, olayın üzerinden bir hayli zaman geçti, fakat, o zamandanberi insan tabiatında hiçbir şey değişmedi. Aynı şekilde yapılan yanlışlar o zamandan bu zamana kadar süregeliyor. Hay Allah, şu kızın Bournemouth'da emniyette olmasına çok müteşekkirim...”</p>

  <p>Dermott: “Kız mı? Ne kızı?” diye sordu.</p>

  <p>— “Şu elbise diken kız. O gün gidip Giuseppe'yi görmüştü. Adı neydi?... Gladys birşeydi, ama unuttum.”</p>

  <p>— “Gladys Dixon olmasın?”</p>

  <p>— “Evet, evet o.”</p>

  <p>— “Kız şimdi Bournemouth'da mı? Bunu da nereden biliyorsunuz?”</p>

  <p>Mis Marple: “Biliyorum” diye cevap verdi. “Çünkü onu oraya ben yolladım.”</p>

  <p>Dermott hayretle gözlerini açarak: “Ne?” dedi. “Peki, ama neden? Niçin?”</p>

  <p>— “Onu çağırttım ve kendisine biraz para vererek istirahat etmek için bir yere gitmesini ve eve dahi mektup yazmamasını tembih ettim.”</p>

  <p>— “Peki ama, neden yaptınız bunu?”</p>

  <p>Mis Marple: “Çünkü onun da öldürülmesini istemiyordum da ondan” dedi, sonra Dermott'a hafifçe göz kırptı.</p>
</body>
</html>
