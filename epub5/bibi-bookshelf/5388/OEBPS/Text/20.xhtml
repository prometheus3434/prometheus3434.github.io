<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>ON DOKUZ</title>
</head>

<body>
  <p class="h11"><br /></p>

  <h2 class="h11" style="text-align: center;">ON DOKUZ</h2>

  <p><br /></p>

  <p>Mis Knight:</p>

  <p>— “Çok korkunç bir şey bu!” dedi. Elindeki paketleri bırakarak derin derin soludu.</p>

  <p>Mis Marple: “Bir şey mi oldu?” diye sordu.</p>

  <p>— “Bu haberi size kat’iyen söylemek istemezdim, şekerim, vallahi istemezdim” dedi. “Çünkü sizde bir şok tesiri yapabilir.”</p>

  <p>Mis Marple: “Sen söylemezsen, herhalde söyleyecek biri bulunur” dedi.</p>

  <p>Mis Knight: “Bakın, orası doğru” dedi. “Evet, çok doğru. Herkes durmadan konuşuyormuş, öyle diyorlar. Muhakkak ki çok yerinde bir söz. Ben hiç bir zaman, duyduğum hiç bir şeyi başkalarına anlatmam. Çok dikkatliyimdir böyle hususlarda.”</p>

  <p>Mis Marple:</p>

  <p>— “Çok müthiş bir şey olduğunu söylüyordun” dedi.</p>

  <p>Mis Knight:</p>

  <p>— “Ne kadar şaşırdım bilemezsiniz” dedi. “Beni ne hale soktu, bilemezsiniz. Şu pencereden gelen hava cereyanının size dokunmadığına emin misiniz, şekerim?”</p>

  <p>Mis Marple: “Biraz temiz hava almak istedim” dedi.</p>

  <p>Mis Knight, hâkimane: “Ama kendinizi üşütmemek te şart, değil mi?” dedi. “Ne yapacağımızı size söyleyeyim. Ben hemen gidip size nefis bir çılbır yapacağım. Herhalde hoşunuza gider, değil mi?”</p>

  <p>Mis Marple: “Çılbır hoşuma gider mi, bilmem” dedi. “O çılbırı sen yersen çok hoşuma gider, ama sen çılbır sever misin, bilmem.”</p>

  <p>Mis Knight adetâ hanımını tekdir edercesine parmağını salladı:</p>

  <p>— “Aşkolsun, aşkolsun vallahi” dedi. “O kadar şakacısınız ki.”</p>

  <p>Mis Marple: “Ama az evvel söylemeye hazırlandığın şeyi hâlâ söylemedin” diye hatırlattı.</p>

  <p>Mis Knight: “Üzülmenizi istemiyorum da ondan” dedi. “Sonra vereceğim haberin sinirlerinizi bozmasına da kat’iyen müsaade etmemelisiniz, çünkü vak'anın bizimle ne yakından, ne uzaktan hiç bir ilgisi yok. O Amerikan gangsterlerini falan düşünecek olursak bu vak'anın da şaşılacak en ufak bir tarafı yok.”</p>

  <p>Mis Marple: “Anlaşılan biri daha öldürüldü, onu mu demek istiyorsun?” dedi.</p>

  <p>— “Ah, ne kadar da zekisiniz, şekerim. Böyle şeyler de nereden aklınıza gelir, anlayamıyorum.”</p>

  <p>Mis Marple, dalgın dalgın: “Doğrusunu söylemek gerekirse, yeni bir cinayet bekliyordum” dedi.</p>

  <p>Mis Knight: “Ah, öyle mi?” diye bağırdı.</p>

  <p>Mis Marple:</p>

  <p>— “Her hâdisenin daima görgü şahitleri bulunur” dedi. “Yalnız bu görgü şahitlerinin görmüş oldukları şeyin önemini kavrayabilmeleri daima üç, dört gün sürer. Bu sefer kim öldürüldü?”</p>

  <p>— “İtalyan uşak. Dün gece vurmuşlar.”</p>

  <p>Mis Marple, yine düşünceli: “Anlıyorum” dedi. “Evet, onun olması çok muhtemel, tabii, ama onun gördüğü şeyin önemini çok daha evvel idrâk edeceğini sanırdım, yanılmışım.”</p>

  <p>Mis Knight kendini tutamadı:</p>

  <p>— “Ciddî mi söylüyorsunuz?” diye bağırdı. “Sanki her şeyi önceden biliyormuş gibi konuşuyorsunuz. Ama ne diye öldürsünler adamcağızı. Bir sebep var mı ki?”</p>

  <p>Mis Marple, düşünceli: “Bana kalırsa birine şantaj yapmaya kalkıştı, onun için öldürdüler” dedi.</p>

  <p>— “Söylediklerine göre, dün Londraya gitmiş.”</p>

  <p>Mis Marple: “Öyle mi” dedi, “bak, bu çok enteresan. Üstelik te insanın aklına bir sürü ihtimâller getiriyor.”</p>

  <p>Mis Knight besleyici bir takım yemekler hazırlamak niyetiyle mutfağa gitti. Mis Marple bir müddet oturduğu yerde, sessiz, derin düşüncelere daldı, nihayet onu daldığı düşüncelerden elektrikli süpürgenin sert ve mütecaviz sesi uzaklaştırdı. Bu sese, Gherry'nin o günlerde en moda olan Ben Sana Dedim, Sen Bana Dedin” şarkısını söyleyen sesi de refakat ediyordu.</p>

  <p>Mis Knight mutfağın kapısından hemen başını uzattı:</p>

  <p>— “Fazla gürültü oluyor, Cherry, biraz daha hafiften olsun” dedi. “Her halde biricik Mis Marple'ımızı rahatsız etmek istemezsin, değil mi? Bu kadar düşüncesiz olmamalıyız”</p>

  <p>Tekrar mutfak kapısını kapattığı sırada Cherry ya kendi kendine, veyahut ta rastgele ortaya bir lâf etti: “Bana Cherry diye göbek adımla hitap etmek hakkını sana kim verdi, cadaloz?” Sonra Cherry daha pesten bir sesle şarkısına devam ederken elektrik süpürgesi de çalışmaya başladı. Mis Marple birden gayet tiz ve berrak bir sesle seslendi:</p>

  <p>— “Cherry, bir dakika buraya gelsene.”</p>

  <p>Cherry elektrikli süpürgeyi durdurdu, misafir odasının kapısını açtı.</p>

  <p>— “Şarkı söylüyordum ama kat’iyen sizi rahatsız etmek niyetiyle değil, Mis Marple.”</p>

  <p>Mis Marple:</p>

  <p>— “Senin sesin o korkunç elektrikli süpürge uğultusundan çok daha tatlı” dedi. “Fakat insanın zamana kendini uydurması lâzım, bunu da biliyorum. Siz gençlere eski usûl süpürgeyle faraş kullanmanızı tavsiyeye kalkışmaktan hiçbir şey çıkmaz, onun için kadere rıza şart.”</p>

  <p>Cherry biraz da hayret ve telâşla: “Ne, yani bir elimde süpürge, bir elimde faraş yerlere diz çökerek mi temizlik yapayım? dedi.</p>

  <p>Mis Marple:”</p>

  <p>— “Tabii hiç işitilmemiş bir şey bu, biliyorum” dedi. “İçeri gel, kapıyı da kapa. Seni çağırdım, çünkü biraz konuşmamız lâzım.”</p>

  <p>Cherry onun talimatına riayet etti, sonra gözlerinde soran bakışlarla Mis Marple'ın yanına geldi.</p>

  <p>Mis Marple:</p>

  <p>— “Fazla vaktimiz yok” dedi. “O koca... Mis Knight demek istedim... neredeyse kimbilir ne biçim bir yumurtalı yiyecekle içeri gelir.”</p>

  <p>Cherry, cesaret verici bir tavırla:</p>

  <p>— “Yumurta mumurta ama herhalde size iyi gelecektir” dedi. “Size enerji vereceğine eminim.”</p>

  <p>Mis Marple:</p>

  <p>— “Gossington Köşkü'ndeki uşağın dün gece vurularak öldürüldüğünü duydun mu?” dedi.</p>

  <p>Cherry: “Ne, o herifi mi vurmuşlar?” dedi.</p>

  <p>— “Evet. İsmi de Giuseppe imiş zannederim.</p>

  <p>Cherry: “Hayır” dedi, “bu haberi duymadım. Yalnız Mr. Rudd'un sekreterinin dün bir kalp krizi geçirmiş olduğunu duydum ve biri de kadının ölmüş olduğunu söyledi... Ama; herhalde basit bir dedikodu olsa gerek. Uşak haberini size kim verdi?”</p>

  <p>— “Mis Knight söyledi.”</p>

  <p>Cherry:</p>

  <p>— “Ben buraya gelmeden önce kimseyi görüp konuşamadığım için tabii duymadım haberi” dedi. “Bu haber herhalde yeni duyulmuş olmalı.” Sonra merakla: “Temizlemişler mi?” diye sordu.</p>

  <p>Mis Marple:</p>

  <p>— “Söylenti öyle” dedi. “Artık doğru mu, yalan mı, bilmiyorum.”</p>

  <p>Cherry: “Burası konuşmak için fevkalâde bir yer” dedi. “Merak ediyorum, acaba Gladys onu görmeğe gitti mi, gitmedi mi?” Bu son sözleri bir hayli dalgın bir tavırla söylemişti.</p>

  <p>— “Gladys mi?”</p>

  <p>— “Ah, Gladys arkadaşımdır. Benim evimden birkaç ev ötede oturur. Film stüdyolarının kantininde çalışır.”</p>

  <p>— “Giuseppe'den sana o mu bahsetti?”</p>

  <p>— “Kendisinin garibine giden bazı şeyler olmuş, bu konuda ne düşündüğünü Giuseppe'ye soracaktı. Fakat bana sorarsanız o mesele sadece bir bahane derim... Gladys ondan hoşlanıyordu. Tabii, Giuseppe gayet yakışıklı bir erkek ve İtalyanların da bir başka hassaları var... yine de dikkatli olması için kendisini ikaz ettim. İtalyanlar ne biçim insanlardır, bilirsiniz.”</p>

  <p>Mis Marple:</p>

  <p>— Giuseppe dün Londra'ya gitmiş” dedi “ve anladığıma göre, köşke ancak geceleyin dönmüş.”</p>

  <p>— “Acaba Gladys Londra'ya gitmeden evvel Giuseppe'yi görmeğe muvaffak olabildi mi?”</p>

  <p>— “Onu neden görmek istiyordu, Cherry?”</p>

  <p>Cherry: “Kendisine hayli garip gelen bir şey dikkatini çekmiş olduğu için” diye cevap verdi.</p>

  <p>Mis Marple soran nazarlarla ona baktı. Civarın Gladysleri için “bir hayli garip” kelimesinin ne mâna ifade ettiğini çok iyi bilirdi.</p>

  <p>Cherry: “Gladys köşkte verilen ziyafette yardımcı olarak çalışanlardan biriydi” dedi. “Şu bayram günü verilen ziyafette. Biliyorsunuz, şu Mrs. Badcock hapı yuttuğu gün.”</p>

  <p>— “Evet?” Mis Marple her zamankinden daha kulak kesilmişti; şimdi koku almış bir av köpeğinin bir tavşan deliğine bakışı gibi Cherry'ye bakıyordu.</p>

  <p>— “Gladys'e bir hayli garip gelen bir şey olmuş, onun için endişeliydi.”</p>

  <p>— Peki, neden polise gidip aklını çelen o şeyi onlara anlatmamış!”</p>

  <p>Cherry:</p>

  <p>— “İlk anda o şeyin pek bir mâna ifade ettiğine kani olmamış ta onun için” diye izah etti. “Yine de evvelâ bir kere Mr. Giuseppe'ye sormanın daha iyi olacağını söylüyordu.”</p>

  <p>— “O gün gördüğü şey neymiş Gladys'in?”</p>

  <p>Cherry:</p>

  <p>— “Vallahi, samimî söyliyeyim, bana söylediği şey pek saçma geldi” dedi. “Acaba beni başından savmak için mi uyduruyor diye merak bile ettim... Belki de Mr. Giuseppe'ye gidip danışacağı şey, bana anlattığından çok daha başka bir şeydi.”</p>

  <p>— “Ne dedi, onu söyle?” Mis Marple bütün merakına rağmen sabırlı idi ve inatla meseleyi öğrenmek istiyordu.</p>

  <p>Cherry'nin kaşları çatıldı:</p>

  <p>— “Gladys, Mrs. Badcock ile içtiği kokteylden bahsediyordu. O zehirli kokteyli içtiği sırada onun çok yakınında bir yerdeymiş. Mrs. Badcock kendi dökmüş içkiyi. Öyle dedi.”</p>

  <p>— “Ne yapmış Mrs. Badcock?”</p>

  <p>— “Kokteylini elbisesinin önünden aşağıya kendi döküp berbat etmiş.”</p>

  <p>— “Yani beceriksizcesine hareket ederek mi?”</p>

  <p>— “Hayır, beceriksizlik yüzünden değil, Gladys onun kokteyl elbisesinin üzerine kasten, bile bile döktüğünü söyledi. Yani, demek istiyorum ki, bu işe ne tarafından bakılırsa bakılsın, pek mâkul, pek mantıkî gelmiyor insana, değil mi?”</p>

  <p>Mis Marple şaşalamıştı. Başını sallayarak: “Evet” dedi, “hiç te mantıkî gelmiyor. Akıl erecek bir tarafı yok bunun.”</p>

  <p>Cherry:</p>

  <p>— “Üstelik o gün partiye gelirken giymiş olduğu elbise de yeni bir elbiseydi” dedi. “Zaten bahis te oradan açıldı ya. Gladys o lekeli elbiseyi kendi için satın alıp alamıyacağını merak ediyordu. O lekenin elbiseden çıkarılabileceğine kaniydi. Fakat Mr. Badcock'a gidip te ondan elbiseyi satın almaya kalkışabilecek kadar cesareti yok. Gladys fevkalâde bir terzidir ve Mrs. Badcock'un o feci hâdise günü giyip de üzerine içki döktüğü elbise kumaşını da çok beğenmiş. Kral mavisi sunî tafta bir kumaştan. Gladys kokteylin döküldüğü kısımda kumaşın temizlenmesine imkân olmasa bile, o kısmı çıkarıp bir pli ile kumaşın kusurunu kapatabileceğine kani... Çünkü elbisenin lekelenen etek kısmı zaten pliliymiş.”</p>

  <p>Mis Marple o elbise ve terzilik konusu üzerinde bir lâhza düşündü, sonra mevzuu zihninden çıkarıp attı.</p>

  <p>— “Ama yine de arkadaşın Gladys'in senden bir şeyler gizlediğini zannediyorsun, öyle mi?”</p>

  <p>— “Vallahi, aklıma öyle bir ihtimâl geldi, çünkü gördüklerinin hepsinin bu kadar olduğunu zannetmiyorum... Heather Badcock ne diye kokteylini kasten yeni elbisesinin üzerinden aşağı döksün?... Hem sonra bu konuda Mr. Giuseppe'ye sorulacak her hangi bir şey olabilir mi, ona da aklım ermiyor. Sizin eriyor mu?”</p>

  <p>Mis Marple:</p>

  <p>— “Hayır, ermiyor” dedi. Göğüs geçirdi. “Fakat insanın aklı ermediği zaman mesele daima enteresan bir mahiyet taşıyor demektir” diye de ilâve etti. “İnsan bir şeyin ne mâna ifade ettiğini anlayamıyorsa o zaman o şeye muhakkak yanlış bir taraftan bakıyor demektir. Tabii, insan eksik malûmat aldıysa o zaman iş değişir. Ki muhtemelen burada da durum böyle.” Tekrar göğüs geçirdi. “İçinde ilk şüphe uyandığı anda polise gidip haber vermemiş olması tabii yazık.”</p>

  <p>Kapı açıldı, Mis Knight, elinde uzun bir sürahiyle içeriye girdi. Sürahinin üst kısmında gayet güzel manzaralı soluk sarı bir köpük vardı.</p>

  <p>— “İşte getirdim, şekerim” dedi. “Buyurun. Nefis bir yumurtalı ilâç. Bundan çok hoşlanacaksınız, eminim.”</p>

  <p>Ufak bir masa çekti, sonra onu hanımının yan tarafına yerleştirdi. Sonra dönüp Cherry'ye bir nazar atfetti. Soğuk bir tavırla: “Elektrikli süpürge koridorda çok biçimsiz bir yerde ve çok biçimsiz bir vaziyette bırakılmış” dedi. “Neredeyse takılıp yüzükoyun kapaklanacaktım. Bir kazaya sebep olabilir.”</p>

  <p>Cherry: “Hiç merak etme” dedi. “Hemen işimin başına dönüyorum.” Odadan çıktı.</p>

  <p>Mis Knight:</p>

  <p>— “Şu Mrs. Baker de tahammül edilir mahlûk değil, vallahi” dedi. “Sabahtan akşama kadar mutlaka her şeyi bir kaç kere kendisine söylemek icap ediyor. Sen elektrikli süpürgeyi aklına esen yerde odanın ortasında, koridorun ortasında bırak, sonra da kafanı dinlemek istediğin zaman gelsin burnunun dibinde çene çalsın, olur şey değil.”</p>

  <p>Mis Marple:</p>

  <p>— “Onu buraya ben çağırdım” dedi. “Kendisiyle konuşmak istedim.”</p>

  <p>Mis Knight: “Öyleyse inşallah kendisine yatakların nasıl yapılması gerektiğini de söylemişsinizdir” dedi. “Dün gece yatağınızı çevirmeye geldiğim zaman ne kadar şaşırdım, bilemezsiniz. Bütün yatağı yeni baştan yapmam lâzım geldi.”</p>

  <p>Mis Marple: “Çok teşekkür ederim” dedi.</p>

  <p>Mis Knight: “Ah, ben başkalarına yardım zorunda kaldım diye hiç bir zaman sinirlenmem” dedi. “Ve onun içindir ki, burada bulunuyorum, öyle değil mi? İnsan yakın dostu olan kimseleri mümkün olduğu kadar rahat ettirmek, onları elinden geldiği kadar mes'ut etmek için ne mümkünse yapmak. Ah, şekerim, şekerim” diye ilâve etti, “Yine örgünüzün büyük bir kısmını sökmuşsunuz.”</p>

  <p>Mis Marple arkasına yaslanarak gözlerini kapadı: “Ben biraz istirahat edeceğim” dedi. “Sürahiyi şuraya koy... teşekkür ederim. Ve çok rica ederim, hiç olmazsa üç çeyrek saat buraya gelme ve beni rahatsız etme.”</p>

  <p>Mis Knight: “Kat’iyen etmem, şekerim” dedi. Mrs. Baker'e de hiç gürültü yapmamasını tenbihleyeceğim.”</p>

  <p>Sonra kararlı bir tavırla odadan dışarı çıktı.</p>

  <p>*</p>

  <p>Yakışıklı genç Amerikalı etrafına soran nazarlarla bakınıyordu.</p>

  <p>Yeni Şehir'in birbirine benzeyen sokakları ve evleri kendisini şaşırtmıştı. Yolunu kaybetmişti.</p>

  <p>Sonra görünürlerde gözüne ilişen tek insan olan ak saçlı ve pembe yanaklı yaşlıca bir hanıma hitaben konuştu:</p>

  <p>— “Affedersiniz, madam, Blenheim Close ne tarafta, bana söyleyebilir misiniz?”</p>

  <p>Yaşlıca hanım bir lâhza genci yukarıdan aşağı dikkatle tetkik etti. Genç adam muhatabının sağır olup olmadığını merakla düşünmeğe ve sualini bir kere daha ve yüksek sesle tekrarlamaya hazırlanıyordu ki, yaşlıca hanım konuştu.</p>

  <p>— “Şu yolu takip edin, sağa sapın, sonra sola dönün, tekrar sağdan ikinci sokağa girin, doğruca o yoldan devam edin. Hangi numarayı istiyorsunuz?”</p>

  <p>— “16 Numarayı.” Genç adam elindeki bir ufak kâğıt parçasının üzerinde yazılı adresi tetkik etti: “Gladys Dixon'u anyorum.”</p>

  <p>Yaşlıca hanım: “Tamam” dedi. “Fakat zannedersem şu anda Hellingforth Stüdyolarında çalışıyor. Kantinde. Kendisini görmek istiyorsanız orada bulabilirsiniz.</p>

  <p>Genç adam: “Bu sabah işe gelmedi” dedi. “Kendisini bulup Gossington Köşküne çağırmak istiyorum. Çünkü bugün köşkte yardımcıya çok ihtiyacımız var.”</p>

  <p>Yaşlı hanım: “Tabii” dedi. “Haklısınız. Dün gece de uşağı vurdular, değil mi?”</p>

  <p>Bu cevap genç adamı bayağı sersemletmişti.</p>

  <p>— “Galiba bu kasabada haberler çok çabuk yayılıyor etrafa” dedi.</p>

  <p>Yaşlıca hanım:</p>

  <p>— “Ona hiç şüphe yok” dedi. “Mr. Rudd'un sekreteri de dün başka çeşit bir krizle öldü, zannederim.” Başını salladı. “Müthiş bir şey doğrusu. Çok müthiş! Ne günlere kaldık. Dünyanın sonu mu geldi, nedir?”</p>
</body>
</html>
