<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>İKİ</title>
</head>

<body>
  <p class="h11"><br /></p>

  <h2 class="h11" style="text-align: center;">İKİ</h2>

  <p><br /></p>

  <p>Mis Marple, yeni bir dünya keşfine çıkan bir Columbus heyecanıyla köprüyü geçti, daracık patika üzerinden yola devam etti; dört dakika sonra Aubrey Close'a gelmişti.</p>

  <p>Tabii, Mis Marple Yeni Şehir'i, onun hep isimlerinin sonunda Close kelimelerini taşıyan blok apartımanlarını, televizyon antenlerini, mavi, pembe, sarı ve yeşil boyalı kapıları ve pencereleriyle gayet muntazam bir şekilde inşâ edilmiş bahçeli evlerini Market Basing Yolun'dan görmüştü. Fakat Yeni Şehir kendisi için o güne kadar sadece harita üzerindeki bir şehir ne mâna ifade etmişse aynen öyle kalmıştı. Yeni Şehre hiç gelmemiş, içinde dolaşmamıştı. Ve şimdi de nihayet o mahalleye ayak basmıştı, yerden mantar gibi biten bu cesur yeni dünyayı, her şeyiyle o güne kadar bildiği âlemin yabancısı bu dünyayı dikkatle müşahede ediyordu. Yeni Şehir, çocukların oyuncak tuğlalarıyla inşâ edilmiş gayet muntazam bir maketi andırıyordu. Mis Marple'a bir hayâl âlemi gibi geliyordu orası...</p>

  <p>İnsanları da bir hayâl âleminin insanları gibiydi Yeni Şehirin. Daracık pantalon giymiş genç kadınlar, meş'um bakışlı delikanlılar ve oğlanlar. İri göğüslü henüz on beş yaşında kızlar. Mis Marple bütün bunların gerçekten çok çirkin şeyler olduklarını düşünmekten kendini alamıyordu. Kendi başına bastonuna dayana dayana metin adımlarla yürürken kimse kendisine dikkat etmemişti. Aubrey Close yolundan çıkıp döndü, şimdi Darlangton Close'daydı. Ağır ağır yürüyordu ve yürürken de bebek arabalarını süren annelerin, genç erkeklere hitap eden kızların, ve birbirlerine korkunç ifadelerle hitap eden meş'um bakışlı meşin ceketlilerin aralarındaki konuşmaları dinliyordu. Anneler apartıman kapılarının önüne çıkarak, her zamanki gibi, kendilerine katiyen yapmamaları tenbih edilmiş şeylerle meşgul olan çocuklarına sesleniyorlardı. Şu çocuklar da hiç değişmiyorlardı. Allaha şükretmek lâzımdı bunun için. Sonra Mis Marple gülümsemeğe ve mutat benzerlikleri seri halinde hafızasına kaydetmeğe bağladı.</p>

  <p>İşte şu kadın tıpkı Carry Edwards'u andırıyordu -şu esmeri de o Hooper'lerin kızının burnundan düşmüştü- Mary Hooper nasıl yuvasını kendi elleriyle yıktıysa şu esmerin de öylesine yıkacağından hiç şüphesi yoktu. Şu oğlanlar... esmer olanı tıpkı Edward Leeke'ydi... Çılgınca şeyler söylüyordu, fakat zararsız bir insandı. Hattâ gerçekte kibar çocuktu... şu sarışını da Mrs. Bedwell'in Johs'un tıpatıp kopyasıydı. İkisi de kibar çocuklardı. Gregory Binns'e benzeyen oğlanın pek sağlam bir ayakkabı olmayacağı belliydi. Muhakkak o da ötekininki gibi bir ananın çocuğuydu.</p>

  <p>Bir köşeyi dönerek Walshingam Close'a saptı. Her saniye maneviyatı biraz daha düzelmeye başlamıştı.</p>

  <p>Mis Marple, Yeni Şehri keşfetmek hevesiyle boyuna köşeler dönerek bir sokaktan ötekine saptığı için nerede bulunduğunu şaşırmış gibiydi; tekrar o yeni mahallenin kenarına çıkmıştı. Şimdi Croinsbrook Close'daydı ki, bu mahallenin yarısı henüz inşâ halindeydi. Hemen hemen yeni bittiği her halinden belli bir binanın birinci katındaki bir balkon penceresinde genç bir çift yanyana, ayakta duruyorlardı. Katla ilgili bazı hususlardan bahsederlerken sesleri aşağıya Mis Marple'a kadar geliyordu.</p>

  <p>— “Gayet güzel bir yerde, kabul etmelisin, Harry.”</p>

  <p>— “Öbürü de bunun kadar güzeldi.”</p>

  <p>— “Ama bunun fazladan iki odası daha var.”</p>

  <p>— “İki oda demek fazladan iki odalık eşya masrafı demektir.”</p>

  <p>— “Ama, ben bunu beğendim.”</p>

  <p>— “Ona ne şüphe.”</p>

  <p>— “Ahh, hep keyfimi kaçırırsın. Annem ne dedi, unuttun mu?”</p>

  <p>— “Annen durmadan bir şeyler söyler, çenesi hep işler.”</p>

  <p>— “Rica ederim, annemin aleyhinde ileri geri konuşma. O olmasa ben ne olurdum? İsteseydi senin başına çok daha büyük işler açabilirdi, bunu da bilesin. Seni mahkemeye bile verebilirdi.”</p>

  <p>— “Ah, bırak bu lâfları Allah aşkına, Lily.”</p>

  <p>— “Buradan tepelerin çok hoş bir manzarası var. İnsan bakınca ta...” Eğildi, vücudu sola doğru alabildiğine kırıldı. “Buradan bakınca tâ su haznesine kadar her yer görülüyor...”</p>

  <p>Genç kadın biraz daha eğildi, şimdi balkon kapısının eşiği üzerine konulmuş ve hiçbir yere çivilenmemiş serbest duran tahtaların üzerine bütün ağırlığıyla basmakta olduğunun farkında değildi. Sonra tahtalar ağırlığının altında ileri doğru kaydı, onu da beraber kaydırdı. Muvazenesini bulmak için çırpınarak bir çığlık attı.</p>

  <p>— “Harry...”</p>

  <p>Genç adam hiç kımıldamadı... karısının bir, iki karış gerisinde duruyordu. Bilâkis beri beri çekildi.</p>

  <p>Genç kadın pençeleriyle ümitsizce duvarı kavrayarak muvazenesini bulmaya muvaffak oldu.</p>

  <p>— “Ooo!” Korkuyla nefesini saldı. “Neredeyse düşüyordum. Neden tutmadın beni?”</p>

  <p>— “O kadar âni oldu ki., Hem sonra toparlandın, gürültüye mahal yok.”</p>

  <p>— “Sen öyle bil. Düşmeme ramak kaldı, diyorum sana. Şu bluzumun önüne de bak. ne hale geldi.”</p>

  <p>Mis Marple biraz daha yürüdü, sonra içinden gelen bir hisle aniden geri döndü.</p>

  <p>Lily şimdi yola çıkmış, nişanlısı olacak genç adamın evin dış kapısını kilitlemesini bekliyordu.</p>

  <p>Mis Marple doğruca genç kadına gitti, çabucak ona hafif sesle şunları söyledi:</p>

  <p>— “Ben sizin yerinizde olsam, şu delikanlıyla dünyada evlenmezdim, kızım. Siz başınız darda kalınca, bir tehlikeye girince güvenebileceğiniz birini istiyorsunuz. Böyle konuştuğum için beni mazur görün... fakat şahsen bu hususta ikaz edilmeniz gerektiğine kaniim...”</p>

  <p>Sonra dönüp yoluna devam etti, Lily onun arkasından ağzı açık bakakalmıştı.</p>

  <p>— “Bu da ne biçim iş. Al...”</p>

  <p>Genç adam Lily'ye yaklaştı.</p>

  <p>— “Ne söyledi o kadın sana, Lily?”</p>

  <p>Lily, konuşacak gibi oldu... sonra sustu.</p>

  <p>— “Gerçekten bilmek istiyorsan söyleyeyim... Çingene falcı beni nasıl ikaz ettiyse, o da etti.”</p>

  <p>Sonra düşünceli bir edayla genç adamı süzdü.</p>

  <p>Mis Marple bir an evvel oradan uzaklaşmak hevesinin telaşıyla bir köşeyi döndü ve birden yol ortasındaki bir taşa takılarak düştü.</p>

  <p>Ayni anda yan taraftaki evlerin birinden bir kadın koşarak dışarı fırladı:</p>

  <p>— “Ah, hanımefendi, ne kötü düştünüz. İnşallah bir yerinize bir şey olmamıştır.”</p>

  <p>Sonra mübalâğalı bir iyi niyet sesiyle Mis Marple'ı kucakladı” çekerek onu ayağa kaldırdı.</p>

  <p>— “Kırık mırık bir yeriniz yoktur umarım. İşte kalktık ayağa. Sinirleriniz herhalde bir hayli sarsılmış olmalı.”</p>

  <p>Sesi gayet yüksek ve dostaneydi. Kırk yaşlarında kadar, kumral saçları kırlaşmaya başlamış ve mavi gözlüydü; Mis Marple'ın keskin bakışlarına haddinden fazla parlak gelen bembeyaz dişlerle dolu ağızlı, tıknaz yapılı, tombulca bir kadındı.</p>

  <p>— “İçeri buyursanız da biraz oturup istirahat etseniz, iyi olurdu. Size bir fincan çay yaparım.”</p>

  <p>Mis Marple kadına teşekkür etti. Sonra kendini onun emrine bıraktı, mavi boyalı bir kapıdan geçtiler, parlak kreton örtülü koltuklar ve divanlarla dolu ufak bir odaya girdiler.</p>

  <p>Kurtarıcısı onu yastıklarla dolu bir koltuğa oturtarak: “İşte geldik” dedi. “Siz şurada sakin sakin oturun, ben çaydanlığı ocağa koyayım.”</p>

  <p>Tombul kadın hızla odadan çıktı. Onun gidişinden sonra odaya oldukça derin bir sessizlik çökmüştü. Mis Marple derin bir nefes aldı. Hiç bir tarafı incinmemiş, berelenmemişti, ama düşüş kendisini hayli sarsmıştı. Bir suçluluk hissiyle, şansı yardım ettiği takdirde Mis Knight'ın bu işten haberdar bile olamıyacağını düşündü. Kollarıyla bacaklarını hafif hareketlerle oynattı. Kırık mırık hiçbir şeyi yoktu. Eve kadar kazasız belâsız gidebilirse... Belki de, bir fincan çay içtikten sonra hiçbir şeyciği kalmıyacaktı...</p>

  <p>Ve daha bu düşünce zihninden çıkmadan çay geldi. Kurtarıcısı bir fincan çayı, bir tepsi içinde getirdi, tepsinin üzerindeki ufak bir tabakta da sekerli dört tane bisküvi vardı.</p>

  <p>— “Buyurun bakalım.” Tepsiyi onun önündeki ufak bir masanın üzerine yerleştirdi. “Fincanınıza çayınızı koyayım mı? Şekeri bolca koysanız daha iyi edersiniz.”</p>

  <p>— “Şeker istemem, teşekkür ederim.”</p>

  <p>— “Ama şekere ihtiyacınız var. Şok geçirdiniz. Ben harpte Avrupa'da ambulanslarda çalıştım. Biraz bilirim. Şeker şoka birebir gelir.”</p>

  <p>Kadın fincanın içine dört kesmeşeker koydu, sonra çayı hızla karıştırdı. “Şimdi şöyle geriye yaslanın, biraz sonra hiçbir şeyciğiniz kalmayacak, eminim.”</p>

  <p>Mis Marple kadının ültimatomuna boyun eğdi.</p>

  <p>“Müşfik bir kadın” diye düşündü. “Bana birini hatırlatıyor ama... acaba kimi?”</p>

  <p>Gülümseyerek, “Bana çok iyi davrandınız” dedi.</p>

  <p>— “Ah, böyle şeylerin lâfı bile olmaz. Ben herkesin yardımına koşan minicik bir halâs meleğiyim. İnsanlara yardıma bayılırım.” Dış kapının kilidi çıtırtıyle açıldığı sırada pencereden dışarı baktı. “Ah, işte kocam da geldi. Arthur... bir misafirimiz var.”</p>

  <p>Evin holüne gitti, sonra yanında Arthur dediği kocasıyla döndü. Adamın hayli şaşkın bir hali vardı". Zayıf, solgun benizli ve çok ağır konuşan bir adamdı.</p>

  <p>— “Bu hanımefendi yolda düştü... tam bahçe kapımızın önünde. Ben de tabii onun üzerine kendisini içeri aldım.”</p>

  <p>— “Karınız son derece kibar bir hanım. Mr..”</p>

  <p>— “Ah, Heather için iş ne kelime. O herkese yardımdan hoşlanır.” Sonra ona merakla baktı. “Bu taraflarda bir yerden mi geliyorsunuz?”</p>

  <p>— “Hayır, şöyle bir gezintiye çıkmıştım. St. Mary Mead'de oturuyorum. Hemen papazın evinin arka tarafında. İsmim Marple.”</p>

  <p>Heather: “Öyle mi?” diye bağırdı. “Demek Mis Marple sizsiniz? Bahsinizi hayli işittim. Şu cinayetleri işleyen sizsiniz ha?”</p>

  <p>— “Heather! Ne biçim bir söz bu?”</p>

  <p>— “Aman canım, ne demek istediğimi biliyorsun. Cinayetleri falan işleyen demek istemedim... cinayetlerin faillerini bulan yani. Öyle değil mi?”</p>

  <p>Mis Marple bir, iki defa elinde olmadan bazı cinayet tahkikatlarına isminin karışmış olduğunu tevazuyla mırıldandı.</p>

  <p>— “Bu kasabada bir takım cinayetler olmuş diye duydum. Geçen gece Bingo Kulübünde bahsediyorlardı. Biri Gossing Hall'da olmuş. Ben cinayet islenmiş bir evi katiyen satın almam. Muhakkak perili falandır.”</p>

  <p>— “Cinayet Gossington Hall'da işlenmedi. Başka yerde işlenmiş, sonra ceset oraya getirilmiş.”</p>

  <p>— “Kütüphanede şömine önündeki halının üzerinde yatıyormuş. Öyle diyorlardı.”</p>

  <p>Mis Marple başıyla onun sözlerini tasdik etti:</p>

  <p>— “Duydunuz mu? Belki de o cinayetin bir filmini bile çevirecekler. Belki de Marina Gregg, Gossington Hall'u sırf onun için satın aldı.”</p>

  <p>— “Evet. Marina Gregg'le kocası. Kocasının ismini unuttum... zannedersem ya bir prodüktör veyahut ta rejisör falan. Göbek adı Jason ama soyadını unuttum. Jason bilmem, ne. Ama Marina Gregg gerçekten güzel bir kadın, öyle değil mi? Evet, son yıllarda pek film çevirmedi ama, uzun zamandır hasta yatıyordu. Fakat bana kalırsa yine de onun gibi ikinci bir artist daha yoktur. Carmanella filminde gördünüz mü onu? Ya Aşkın bedeli'nde, ya Iskoçya Kraliçesi Mary'de? Artık eskisi gibi genç değil, fakat yaşadığı müddetçe daima fevkalâde bir artist olarak kalacak. Ben ona bayılırım. Çok eskidenberi hayranıyım. Çocukken rüyalarıma girerdi. Hayatımda yaşadığım en heyecanlı gün de Bermuda'da St. Johns Ambülans Birliklerine, yardım için büyük bir revü temsil edildiği gündür. Revüyü açmaya Marina Gregg gelmişti. Ben heyecandan deli gibiydim. Sonra tam temsil günü kırk derece ateşle yatağa düşmiyeyim mi. Doktor, “Katiyen gidemezsiniz!” dedi. Ama dinler miyim? Sonra kendimi pek hasta da hissetmiyordum. Onun için kalktım, yüzüme rengimin solgunluğu belli olmasın diye bol bol makyaj yaptım, doğruca temsile gittim. Beni ona takdim ettiler, benimle -üç dakika kadar konuştu. Sonra bana hatıra olarak imzasını verdi. Fevkalâde idi. O günü ömrüm oldukça unutmayacağım.”</p>

  <p>Mis Marple kadına hayretle baktı.</p>

  <p>Endişeyle: “İnşallah... bilâhara... hasta hasta yataktan kalkıp temsile gittiğiniz için... durumunuz kötüleşmemiştir?” dedi.</p>

  <p>Heather Badcock bir kahkaha attı:</p>

  <p>— “Ne münasebet!. Kendimi hayatımda hiçbir zaman o günkü kadar sıhhatli hissetmedim. Bildiğim bir şey varsa, insan bir şeyi isteyince onu elde etmek için her tehlikeyi göze almalı. Ben daima alırım.”</p>

  <p>Tekrar güldü. Mesut bir kahkahaydı bu.</p>

  <p>Arthur Badcock hayran hayran konuştu: “Dünyada Heather'i tutabilecek hiçbir şey yoktur. Daima her istediğini elde eder.”</p>

  <p>Mis Marple birdenbire hatırlayarak memnun bir baş ifadesiyle, , “Alison Wilde” diye mırıldandı.</p>

  <p>Mr. Badcock: “Affedersiniz, bir şey mi dediniz?” diye sordu.</p>

  <p>— “Hayır. Tanıdığım birini hatırladım da.”</p>

  <p>Heather ona soran bir nazarla baktı:</p>

  <p>— “Bana bir ahpabımı hatırlattınız da ondan.”</p>

  <p>— “Öyle mi? Umarım ki kibar bir hanımdır.”</p>

  <p>Mis Marple ağır ağır: “Hakikaten çok kibar bir hanımdı” dedi. “Müşfik, altın kalpli, zinde, sıhhatli ve hayat dolu.”</p>

  <p>Heather: “Fakat eminim onun da kendine göre bir takım kusurları vardı.” dedi. “Benim vardır şahsen.”</p>

  <p>— “Alison bir şey hakkında fikir beyan ettiği zaman, o şeyi kendi açısından o kadar net bir şekilde görürdü ki, o şeyin başkalarına nasıl görünebileceğini veya ne tesir yapabileceğini hiç düşünmezdi.”</p>

  <p>Arthur Badcock karısına döndü: “Tıpkı senin şu yıkılmasına karar verilen gecekonduda oturdukları sırada evlerinden atılan aileyi evimize alışın gibi” dedi., “Hepsini misafir etmiştik, sonra da giderken bütün gümüş çay takımlarımızı da götürmüşlerdi.”</p>

  <p>— “Ama Arthur... onları sokakta bırakamazdım. Doğru bir hareket olmazdı bu.”</p>

  <p>Mr. Badcock, mahzun mahzun: “Kaşıklar da ata yadigârıydı.” dedi. “George devri mamulatı. Annemin büyük annesinden kalmaydı.”</p>

  <p>— “Ah, rica ederim o kaşıkları unut artık, Arthur. İkidebir hatırlatıyorsun hep.”</p>

  <p>— “Ben hiçbir şeyi kolay kolay unutamam, şekerim.”</p>

  <p>Mis Marple adama dalgın dalgın baktı.</p>

  <p>Mis Marple'ın halâskârı Heather yakın bir ilgiyle: “Peki, bana benzettiğiniz o ahpabınız şimdi ne yapıyor?” diye sordu.</p>

  <p>Mis Marple cevap vermeden önce, bir saniye tereddüt etti. Sonra konuştu:</p>

  <p>— “Alison Wilde mi?.. Ah., öldü.”</p>
</body>
</html>
