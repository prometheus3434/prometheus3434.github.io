<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>BEŞ</title>
</head>

<body>
  <p class="h11"><br /></p>

  <h2 class="h11" style="text-align: center;">BEŞ</h2>

  <p><br /></p>

  <p>Gossington Hall'un bahçesinde St. John Cankurtaran Birliği menfaatine tertip edilen davet son derece kalabalıktı.. Bir liralık giriş parasını ödeyip bahçeyi dolduranların sayısı gittikçe artıyordu. Davetin kalabalık oluşunun başlıca sebebi havanın çok güzel ve güneşli olmasıydı. Sonra asıl mühimi, herkes Gossington Köşkü'nün “Şu sinema artistlerinin” elinde ne hale gelmiş olduğunu merak ediyordu. Yeniden tanzim edilen bahçeyi, yüzme havuzunu, soyunma odalarını, kış bahçesini görenlerin ağzı açık kalıyordu.</p>

  <p>— “Ne kadar güzel, değil mi?”</p>

  <p>— “Kimbilir, ne para harcadılar?”</p>

  <p>— “Burası bana geçen yaz gittiğimiz oteli hatırlattı.”</p>

  <p>— “Bana kalırsa bu kadar lükse müsaade etmemeli. Yazık!”</p>

  <p>— “Şu renkli mermerleri görüyor musun.”</p>

  <p>— “Acaba bu daveti televizyonda gösterecekler mi?”</p>

  <p>St. Mary Mead'in en yaşlı adamı, 96 yaşında olmakla iftihar eden Mr. Samson bile romatizmalı bacaklarını sürüye sürüye davete gelmişti. Dudaklarını şapırdatarak, etrafındakilere, “Felâket!” diyordu. “Burada ne büyük felâketler olacak, görürsünüz. Böyle şeylerin sonu hiç bir zaman hayırlı olmaz.”</p>

  <p>İsteyenler bir lira daha ödeyerek köşke giriyor ve alt kattaki müzik odasını, salonu ve yemek odasını gezebiliyordu. Mrs Bantry geç vakte kadar bahçede dolaştı. Büfe vazifesini gören büyük çadır tıklım tıklım doluydu.</p>

  <p>— “İnşallah, çörekler yetişir” diye düşündü. Tam bu sırada dalgalı saçlı, zayıf bir genç yanına geldi: “Mrs. Bantry, siz Mrs. Bantry misiniz?” diye sordu:</p>

  <p>— “Evet. Ben Mrs. Bantry'im.”</p>

  <p>— “Ben Haile Preston” diyen genç adam Mrs. Bantry'nin elini sıkarak devam etti: “Johnson Rudd'un yanında çalışıyorum. Lütfen, ikinci kata gelir misiniz? Mr. ve Mrs Rudd yakın dostlarını oraya davet ediyorlar.”</p>

  <p>Mrs. Bantry adamı takip etti. Holde yukarı çıkan merdivenin önüne kırmızı bir kordon germişlerdi. Haile Preston kordonu kaldırıp Mrs. Bantry'nin geçmesi için yol açtı, sonra merdivenden yukarıya çıktılar.</p>

  <p>Belediye Meclisi Üyesi Allcock ile eşi de birkaç basamak önde merdiveni çıkıyorlardı. Mrs. Allcock çok şişman olduğu için nefes nefeseydi. Marina Gregg ile Johnson Rudd merdiven başında misafirlerini karşılıyorlardı.</p>

  <p>Eskiden misafir yatak odası olan bir oda merdiven sahanlığı ile birleştirilmiş, o katta da geniş bir hol meydana getirilmişti. Uşak Guiseppi içki dağıtıyordu. Üniformalı bir uşak da gelen misafirlerin isimlerini yüksek sesle ilân ediyordu.</p>

  <p>Mr. ve Mrs. Allcock içkilerini almak için yerlerinden kalktıkları sırada Mariana Gregg, Mrs. Bantry'e döndü: “Geldiğinize ne kadar memnun oldum, bilemezsiniz.” dedi.</p>

  <p>— “Asıl ben davetinize teşekkür ederim. Benim için büyük bir şeref” diyen Mrs. Bantry de çeşitli içkilerini doldurduğu masaya doğru yürüdü.</p>

  <p>Haile Preston, Mrs Bantry'e istediği Martiniyi verdikten sonra elindeki listeye baktı, isimleri yazılı kimselerin bir kısmını daha yukarıya getirmek üzere merdivenden indi.</p>

  <p>Mrs. Bantry, “Her şey ne kadar güzel tertip edilmiş” diye düşünüyordu. Şimdi Marina Gregg köyün rahibi ile konuşuyordu. Uzun boylu, nârin yapılı bir adam olan rahibin şaşkın bir hali vardı. Kekeliyerek: “Davetinize çok teşekkür ederim” diyordu. “Bizim evde maalesef televizyon yok ama tabi evet... gençlerin sayesinde olup bitenler hakkında bilgi alıyorum” diyen rahibin ne demek istediğini kimse anlamamıştı.</p>

  <p>Mrs. Zeilinski gülümseyerek rahibin eline bir bardak limonata tutuşturdu. O sırada Mr. ve Mrs. Badcock ta merdivenden çıkıyorlardı. Rahip, olanları görünce, Marina'ya: “Mr. Badcock, Cankurtaran Birliğinin en faal âzası ve yorulmak bilmeyen sekreteridir” dedi. “Onsuz cemiyetimizin hali ne olurdu, bilmem.”</p>

  <p>Marina: “Fevkalâde çalıştığınızdan eminim” dedi.</p>

  <p>Heather, neşeli bir tavırla: “Beni her halde tanımazsınız” diye sordu. “Tabii, nasıl hatırlayacaksınız? Her gün yüzlerce insanla karşılaşıyorsunuz. Hem zaten sizinle çok yıllar, evvel tanışmıştık. Bermuda'da. O zaman ben bir Cankurtaran Birliği ile orada bulunuyordum.”</p>

  <p>Marina Gregg tebessümünü bozmadan, “Evet, evet” dedi.</p>

  <p>Mrs. Badcock: “O kadar iyi hatırlıyorum ki...” diye devam etti. “O zaman genç bir kızdım ve sizi göreceğim diye heyecandan nerede ise ölüyordum.”</p>

  <p>Marina Gregg, gözleri merdivenlerden çıkan diğer misafirlerde olduğu halde, “Çok nâziksiniz” diye mırıldandı.</p>

  <p>Heather, “Sizi fazla tutmak istemiyorum ama muhakkak anlatmam lâzım” dedi. Mrs. Bantry, kendi kendine: “Zavallı Marina Gregg” diye mırıldandı. “Allah sabır yersin.”</p>

  <p>Heather hikâyesine ısrarla devam ediyordu:</p>

  <p>— “Kendimi o kadar iyi hissediyordum ki doktor ne derse desin...”</p>

  <p>Bu sırada Mrs. Allcock, Mrs. Bantry'nin yanına gelerek bardağını gösterdi. “İçindeki votkaymış” dedi. “Mr. Rudd tecrübe etmemi söyledi. Doğrusunu isterseniz pek hoşuma gitmedi.”</p>

  <p>Heather Badcock sesini gittikçe yükseltiyordu.</p>

  <p>— “Kimseyi dinlemedim. Yüzüme bol bol makyaj yapıp müsamereye gittim...”</p>

  <p>Mrs. Bantry, Mrs. Allcock'a: “Beğenmedinizse bardağı bir masanın üzerine bırakın, uşağın elindeki tepsiden bir Martini alın” dedi, sonra Heater Badcock'un son cümlesini dinlemek üzere ona doğru döndü.</p>

  <p>— “O gün ne kadar güzel ve nâzik olduğunuzu hiç unutamıyorum.”</p>

  <p>Marina Gregg'in gözleri merdivenin duvarına asılı bir tabloya dikildi. Yüzünde öyle bir ifade vardı ki, Mrs. Bantry: “Kadın bayılacak” diye bir adım ilerledi. Acaba yüzündeki bu ifadenin sebebi neydi? Fakat Marina Gregg birden kendini topladı, sonra tatlı bir sesle: “Çok enteresan bir hikâye” dedi. “Birşey içmez misiniz, Mrs. Badcock? Johnson, bir kokteyl verir misiniz?”</p>

  <p>— “Yok, yok teşekkür, ederim. Limonata veya portakal suyunu tercih ederim.”</p>

  <p>Marina, “Katiyen olmaz!” diye ısrar etti. “Bugünün şerefine muhakkak bir şey içmelisiniz.”</p>

  <p>Johnson, iki elinde birer kadehle, yanlarına geldi: “Şu Amerikan kokteyllerini bir tecrübe edin” dedi. “Marina'nın en sevdiği içki budur” diye de ilâve ettikten sonra kadehlerden birini karısına uzattı.</p>

  <p>Marina: “Ben bu gün çok içtim, ama neyse” diyerek kadehi aldı. Johnson öbür kadehi Heather Badcock'a uzatırken Marina merdivenden çıkan diğer misafirlerle meşgul olmak üzere yanlarından uzaklaştı.</p>

  <p>Mrs. Bantry, Mrs. Allcock'a: “Haydi, gidip banyoları görelim.” dedi,</p>

  <p>— “Ama ayıp olmaz mı?</p>

  <p>Mrs Bantry: “Neden ayıp olsun?” dedi. Johnson Rudd'a dönerek: “Şu sizin yeni ve şahane banyolarınızı görmek istiyoruz” dedi. “Bu kadınlık tecessüsümüzü mazur görür müsünüz?”</p>

  <p>Johnson güldü: “Tabii, tabii, hiç durmayın” dedi. “Hattâ isterseniz banyo bile yapabilirsiniz.”</p>

  <p>Mrs Bantry ve Mrs Allcock, peşlerine takılan diğer iki kadın ile uzun koridorun iki yanındaki kapıları açıp kapayarak, “Ah!” ve “Of!” sesleri arasında dolaşmaya başladılar.</p>

  <p>Mrs. Allcock: “Ben en çok pembe banyoyu beğendim” dedi.. Diğer kadınlardan biri: “Bana sorarsanız en güzeli duvarlarında yunus balığı resimleri olanı” dedi.</p>

  <p>— “Ya o duşlar.”</p>

  <p>Meraklarını iyice tatmin ettikten sonra merdiven başına doğru ilerlediler.</p>

  <p>Mrs Bantry pencerelerden birinden bahçeye bakınca aşağıdaki kalabalığın arasında Mrs Marple'ın gündelikçisi Chery ile kendi gündelikçisi Mrs. Meavy'nin neşeyle gülüşüp konuştuklarını gördü. Birden kulağına bir takım gürültüler geldi. Yanındaki kadınlardan biri, “Ne oluyor?” diye sordu. “Acaba ne var?”</p>

  <p>Ela Zeilinski bu sırada yanlarından hızla geçerek koridora açılan kapılardan birini zorladı. “Hay Allah! Tabii kilitli!”</p>

  <p>Mrs. Bantry, Mrs Zeilinski'ye yaklaştı: “Bir şey mi var?” diye sordu.</p>

  <p>— “Misafirlerden biri hastalanmış.”</p>

  <p>— “Zavallı, acaba bir yardımım dokunabilir mi?”</p>

  <p>— “Her halde misafirler arasında bir doktor vardır.”</p>

  <p>Mrs. Bantry: “Köyün doktorlarından hiçbirine rastlamadım” dedi. “Ama. her halde bir doktor bulunur.”</p>

  <p>Ella: “Johnson, doktora telefon ediyor” dedi. “Ama kadıncağızın hali iyi değil.”</p>

  <p>Mrs. Bantry: “Hastalanan kim?” diye sordu.</p>

  <p>— “İsmi galiba Mrs. Badcock.”</p>

  <p>— “Heather Badcock mu? Fakat biraz evvel bir şeyciği yoktu.</p>

  <p>Mrs Zeilinski, sabırsızlıkla: “Bayılmış mı? Kalbi mi varmış, bilmiyorum. Siz onun eski bir hastalığı olup olmadığını biliyor musunuz?” dedi.</p>

  <p>Mrs. Bantry: “Hakkında hiçbir şey bilmiyorum” diye cevap verdi “Benim zamanımda burada yoktu. Zannederim Yeni Şehir'de oturuyor.”</p>

  <p>— “Yeni Şehirde mi? Yani şu yeni yapılan evleri demek istiyorsunuz? Kocasının burada olup olmadığını bile bilmiyorum.”</p>

  <p>Mrs. Bantry: “Kocası az evvel onunla beraberdi” dedi.</p>

  <p>Ella Zeilinski bir banyo dairesine giderek :”Ona ne versem bilmem ki? Acaba nane ruhu versem olur mu?” diye sordu.</p>

  <p>— “Baygın mı?”</p>

  <p>— “Bana kalırsa daha da kötü.”</p>

  <p>Mrs. Bantry: “Hastaya bir de ben bakayım” dedi, sonra hızla merdivene doğru yürümeye başladı. Koridordan hole çıkarken Johnson Rudd'la karşılaştı. Mr. Rudd, Mrs Bantry'e: “Ella'yi gördünüz mü?” diye sordu. “Ella Zeilinsky'yi?”</p>

  <p>— “Banyolardan birinde ilâç arıyordu. Nane ruhu galiba.”</p>

  <p>Johnson Rudd:; “Artık ilâca lüzum kalmadı” dedi.</p>

  <p>Sesinin tonu Mrs. Bantry'i ürkütmüştü.</p>

  <p>— “Çok mu fena? Durumu daha mı fenalaştı?”</p>

  <p>— “Zavallı kadın öldü.”</p>

  <p>Mrs. Bantry şaşırmıştı. “Öldü ha?” diye mırıldandı. “Ama evvel bir şeyi yoktu.”</p>

  <p>— “Biliyorum... Hay Allah! Olacak iş mi idi bu?”</p>
</body>
</html>
