<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>SunnetPedagojisindeErgenlikEkitap1-35</title>
		<link href="css/idefixnesilApple.css" rel="stylesheet" type="text/css"/>
	</head>
	<body id="SunnetPedagojisindeErgenlikEkitap1" xml:lang="tr-TR"><div style="display:none;"><a id="GBS.0074.01"/></div>
		<div>
			<h1 class="baslik" id="_idParaDest-35">Ergenin Evlilik Sorunu</h1>
			<p class="normalnesililk">MÜSLÜMAN OLALI sekiz ay olmuştu. Siyahî biriydi. Evlenmek istiyordu. Evlilik için çaldığı tüm kapılar yüzüne kapanmıştı. Ümitsizliğe düştü. Belki de bu kara teni, bu çirkin hali (sözde hoş görülmeyen) kendisinin cennete gitmesine de engel olacaktı. Kararmış hayallerini ona (aleyhissalâtu vesselam) anlatmaya karar verdi. Önce kara bahtına yazgı sandığı kara teninden<a id="GBS.0074.02"/> söz etti.</p>
			<p class="normalnesil">“Ey Allah’ın Resûlü! Rengimin siyahlığı, çirkinliğim cennete girmeme engel olur mu?”</p>
			<p class="normalnesil">Allah Resûlü duygulandı. Rabbin huzurundaki sonsuz eşitliği söyledi. Rahatladı genç. Demek Allah kimseyi fiziği ile değerlendirmiyordu. Saad, başka bir derdini de söyledi:</p>
			<p class="normalnesil">“Bana kimse evlenmek için kızını vermiyor.”</p>
			<p class="normalnesil">Efendimiz, cemaate sordu:</p>
			<p class="normalnesil">“İçinizde Âmir bin Veheb yok mu?”</p>
			<p class="normalnesil"><a id="GBS.0074.03"/>“Yok” dediler.</p>
			<p class="normalnesil">Peygamberimiz Saad’a buyurdu:</p>
			<p class="normalnesil">“Âmir bin Veheb’e git. Peygamberimiz beni kendine damat yapmanı istiyor de.”</p>
			<p class="normalnesil">Saad, mutluluk içinde Âmir bin Veheb’e gitti. Allah Resûlü’nün isteğini belirtti. Âmir, bu isteği şiddetle reddetti. Babası ile Saad’ın konuşmalarını dinleyen genç kız babasına itiraz etti:</p>
			<p class="normalnesil">“Baba sen ne yapıyorsun? Onu gönderen Allah’ın peygamberi. Bu yaptığın<a id="GBS.0074.04"/> için vahiy gelebilir. Git özür dile, isteğini kabul et.”</p>
			<p class="normalnesil">Genç kız, sınavı vermiş, babasını da düştüğü yanlıştan kurtarmıştı. Peygamberimize koşan Âmir dedi ki:</p>
			<p class="normalnesil">“Ey Allah’ın Resûlü! Onun senin tarafından geldiğine inanmamıştım. Tövbe ediyorum. Kızımı da veriyorum.”</p>
			<p class="normalnesil">Peygamber Efendimiz aleyhissalâtu vesselam, Saad’a evlilik için hazırlık yapmasını söyledi. Saad durumunu belirtti:</p>
			<p class="normalnesil"><a id="GBS.0074.05"/>“Yâ Rasûlallah mehir verecek param yok ki...”</p>
			<p class="normalnesil">Allah Resûlü buyurdu:</p>
			<p class="normalnesil">“Gerekli parayı Ali, Osman ve Abdurrahman’dan al!”</p>
			<p class="normalnesil">Can dostlar gerekli parayı Saad’a verdiler. Saad, alışveriş için çarşıya çıkmıştı. Birden Allah Resûlü’nün cihad için duyuru yaptırdığını duydu. Alışverişten vazgeçerek o para ile kendisine at ve kılıç aldı.</p>
			<p class="normalnesil">İslâm ordusu Medine kenarında savaş için toplanmıştı.<a id="GBS.0075.01"/> Uzaktan biri geldi. Peygamber Efendimiz sordu:</p>
			<p class="normalnesil">“Sen Saad mısın?”</p>
			<p class="normalnesil">Saad, başka bir düğüne gitmenin sevinci içinde “Evet!” dedi.</p>
			<p class="normalnesil">Savaş bitmişti... Peygamber Efendimiz şehitlerin arasında üzgün bir halde dolaşırken Saad’ı gördü. Eğildi, başını kucağına alıp, kara yüzündeki tozu toprağı sildi. Saad’a önce baktı ağladı, sonra tebessüm etti, sonra yüzünü başka tarafa çevirdi. Orada bulunan<a id="GBS.0075.02"/> Ebû Lübâbe’nin gözünden kaçmadı bu durum. Hemen sordu. “Ey Allah’ın Resûlü, Saad’a önce bakıp ağladınız, sonra güldünüz, sonra yüzünüzü çevirdiniz?”</p>
			<p class="normalnesil">Şehidin gönül yaralarını bilen sır dostu Saad’ına baktığı zaman gösterdiği üç durumu açıkladı:</p>
			<p class="normalnesil">“Saad’a olan sevgimden dolayı ağladım. Onu Kevser Havuzu’na doğru uçarken görünce güldüm. Sonra hurilerin etrafını aldığını görünce de yüzümü başka<a id="GBS.0075.03"/> tarafa çevirdim.”</p>
			<p class="normalnesil">Peygamber Efendimiz aleyhissalâtu vesselam, kara teninden dolayı Saad’a, kızını vermek istemeyen Veheb’e haber gönderdi:</p>
			<p class="normalnesil">“Şimdi gidip Veheb’e söyleyin. Allah Saad’ı kendi kızından daha hayırlıları ile evlendirdi.”</p>
			<p class="ortayazi">* * *</p>
			<p class="normalnesil">Onun çevresindeki ergen, baba Veheb’in tepkisine karşılık Allah Resûlü’nün emrindeki hikmeti anlayacak kadar basiretli, hiç kimsenin evlilik için<a id="GBS.0075.04"/> kabul etmediği gence ‘evet’ diyecek kadar da hikmete tutunmuş, kader sırrına vakıftı. Ergenlik bunalım dönemi olmadığının en güzel örneğini oluşturdu Saad ve Veheb’in kızı.</p>
			<p class="normalnesil">Onun yanındaki gençler ayna ile kavgalı değildi. Nefis ile kavgalı olmayan genç aynalarla kavgalı olur.</p>
			<p class="normalnesil5mmbefore"><span class="ideitalik">O (aleyhissalâtu vesselam) biliyordu...</span></p>
			<p class="normalnesil"><span class="ideitalik">Ergene maddî kapılardan çok manevî kapıları açmak gerektiğini...</span></p>
		</div><div style="display:none;"><a id="GBS.0075.05"/></div>
	<div style="display:none;"><a id="GBS.0075.06"/></div></body>
</html>