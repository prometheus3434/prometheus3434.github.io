<?xml version="1.0" encoding="utf-8"?>
<html xmlns="http://www.w3.org/1999/xhtml">
 <head>
 <title>4.html</title>
 <meta http-equiv="Content-Type" content="text/html; charset=utf-8" />
 

</head>
 <body><div id="x4.html" xml:lang="tr-TR"><div><p id="toc_marker-1"><st c="7"> Gülümsemeyi Unutma</st></p><p><st c="26"> Gülsen için</st></p><p><st c="38"> Hep yazdı: ya yazbaşı ya yazsonu.</st></p><p></p><p><st c="72"> Sabahın erken saatlerinde pencereden bakınca hep pusluydu hava. </st><st c="137">Yaz hazırlığındaydı. </st><st c="158">Hep ıslak, yeni yıkanmış izlenimini veren caddemizden, ırmağa açılan yan yollardan yazın deniz kokusu, taze ekmek kokusuna karışıp yükseliyordu.</st></p><p><span><st c="302"> Biz daha içine girmeden sabah yerleşmiş oluyordu. </st><st c="353">Biraz önce yatmıştık. </st><st c="375">Gece boyunca çocukluğumuzdan, genç kızlığımızdan, son yıllarda birlikte gezdiğimiz yerlerden ve günlerden konuşmuştuk arkadaşımla. </st><st c="506">Şimdiye nasıl geldiğimizden, şimdi nerede olduğumuzdan, bundan sonra olabileceklerden. </st><st c="593">Sabah yedide yattığımızda çocuklarımız uyanıyordu.</st></span></p><p><span><st c="643"> Eve şöyle bir çekidüzen verip yere serili yatakları topladıktan sonra dolapta bira kalmışsa, birer bira içiyorduk. </st><st c="759">Paramız kısıtlıydı, sık sık birbirimize borç verip hemen ödeşmemeye özen gösteriyorduk. </st><st c="847">Arasıra bir bavulun dibinden, bir çanaktan, bira paramız mucize gibi çıkıveriyordu.</st></span></p><p><span><st c="930"> Duş yaparken, dişlerimi fırçalarken aynada yüzüme ilişiyordu gözüm. </st><st c="999">“İyiyim,” diyordum kendi kendime, uzun süredir bu kadar sağlıklı olmadığımı düşünüyordum. </st><st c="1089">Ne kadar iyi olduğumu yineleyen sesime kulak veriyordum. </st><st c="1146">Başımdaki cam fanus kalkmıştı sanki: dünyayı aracısız görebiliyordum, rahatça soluk alabiliyordum. </st><st c="1245">Gazetelere bakmaktan, haberleri dinlemekten özellikle kaçınıyordum. </st><st c="1313">Bu birkaç günlük yaz büyüsünü bozmaya hiç niyetim yoktu. </st><st c="1370">Düşünmek istemiyordum aslında: bedenimi ve kafamı için için bir şeylere hazırladığımın bilincindeydim. </st><st c="1473">Her davranışımda bir ipucu seziyordum. </st><st c="1512">Boyanmıyordum, giyimime özen göstermiyordum, ne bulursam geçiriyordum üstüme. </st><st c="1590">Kendimle barışıktım.</st></span></p><p></p><p><st c="1610"> Tam o saatte, karşı apartmandaki antikacı, kırmızı mayosuyla balkona çıkıyor, onarılacak parçaları elden geçirirken cılız güneşte yanmaya çalışıyordu bir yandan.</st></p><p><span><st c="1772"> “Lüksemburg Bahçeleri...” diye mırıldanıyordum. </st><st c="1821">Sanki onun balkonda güneşlenmesinin Lüksemburg Bahçeleri’yle ya da benim sağlığımla doğrudan bir ilintisi varmış gibi.</st></span></p><p><span><st c="1939"> Kimbilir vardı belki de. </st><st c="1965">Orada da mayolarını, şortlarını giymiş gençler, yasakları çiğneyip çimenlerde sevişen çiftler, arabalarında uyuklayan bebekler, sık sık gözlerini göğe kaldırıp güneşi, bir türlü gelmeyen, yaşamımıza yalnızca bir süreklilik halinde yerleşen yazın kızgın güneşini bekliyorlardı. </st><st c="2242">Yaz, ortak bir sanrı gibiydi.</st></span></p><p></p><p><st c="2271"> Benim Lüksemburg Bahçeleri’ne tutulmamın nedeni başkaydı: gür yeşil bir doğa parçasının insan gözetimiyle, insan yaratıcılığıyla yıllar yılı böyle ayakta kalması dinlendiriciydi, avutucuydu; tarihselle çağdaşın uyumu heyecanlandırıcıydı.</st></p><p><span><st c="2509"> Sonra sokağa çıkıyorduk. </st><st c="2535">(Yoksa “giriyorduk” demek daha mı doğru?) Çünkü asıl ev, sokaktı bu kentte. </st><st c="2611">Evlere birkaç saatliğine uğranıyordu. </st><st c="2649">Sokaklarda, kafelerde, ırmak boyunda, bu komşuluk ilişkisinin törelerine titizlikle uyan kalabalıklar, yeni gelenlere hemen yer ayırıyor, azıcık yana kayıyorlardı.</st></span></p><p><span><st c="2812"> Metroda biletleri uzatan adam, “Günaydın... </st><st c="2857">Teşekkür ederim,” diyordu. </st><st c="2884">Gülümsüyordu. </st><st c="2898">O zaman benim de bir zamanlar, yaşadığım kentteki insanlara gülümseyerek baktığım geliyordu aklıma. </st><st c="2998">O günler çok geride kalmıştı.</st></span></p><p><span><st c="3027"> Herkese merhaba diyorduk. </st><st c="3054">Irmak kıyısında şarapla peynir yiyen gençlere, mahallemizin bozuk paraya burun kıvıran sarhoş serserilerine, biletçiye, saçlarını yer yer oksijenle açıp gözlerini mora boyayan, bileğinde kelepçe taşıyan, böylelikle “burjuva”ları dehşete düşürmeyi kuran “punk” gence metrodaki. </st><st c="3331">Bütün bu merhabalar, akşam gerçekleşecek allı-pullu, civcivli şenliğin ince ve belirsiz bir ön hazırlığıydı sanki.</st></span></p><p></p><p><st c="3445"> Lüksemburg Bahçeleri’nden dönerken yağmur yağardı hep. </st><st c="3501">“Ankara’daki gibi bu saatte, aynı saatte,” derdim içimden. </st><st c="3560">Sonra bir kafede mola verirdik, eş-dostun sıkça uğradığı bir kafede. </st><st c="3629">“Krepen Pasajı gibi,” diye uydururdum, “dışarılara taşan müşterileri, asık suratlı garsonlarıyla.”</st></p><p><span><st c="3727"> Kente gelen herkesin görmesi gereken müzeleri, anıtları görmüştüm. </st><st c="3795">Bir gezi motoruyla ırmağı boydan boya dolaşmıştım. </st><st c="3846">Arkadaşımın kılavuzluğunda, alışveriş edebileceğim dükkânları (iyi cins bir şarabı oldukça ucuza alabileceğiniz şarapçılarla pahalı bir yabancı içkiyi en pahalıya oturtabileceğiniz mezecileri), paragöz cılız karılarla yine paragöz ama besili kocaların talanı başlamadan ufak tefek armağanlar alabileceğim ucuzlukçu mağazaları, Pazar günleri açık olan yerleri, daha da önemlisi bana keyifli gelen barları.</st></span></p><p><span><st c="4250"> Bu arada kısacık etekler, uzun siyah giysiler, alacalı pantolonlar, Hint sarileriyle genç kadınlar geçiyordu yanımızdan. </st><st c="4372">Kadınların gözkapakları hep leylak rengine boyanmıştı o yaz, kumaşlar parlaktı, simliydi. </st><st c="4462">Konuşmalara bile sinmişti yazın mahmurluğu.</st></span></p><p><span><st c="4505"> Çiçek ve hayvan pazarında uzak ülkelerden getirtilme eşsiz bitkilerle günlük çiçekler yanyanaydı. </st><st c="4604">Yeşil papağanlar, maymunlar, kavanoz balıkları, sokak kedileri. </st><st c="4668">Bu kargaşada yolumu bulmayı öğrenmiştim. </st><st c="4709">Eski kentin rüzgârını koklayarak dar yollardan geniş caddelere açılmayı. </st><st c="4782">Vitrininde sevdiğim bir tabloyu sergileyen tozlu galeriyi bulmayı. </st><st c="4849">Sylvia’ya uğramayı.</st></span></p><p><st c="4868"> * * *</st></p><p><st c="4874"> Sylvia’yı bizim cadde üstündeki </st><span><st c="4907">VIII. </st><st c="4913">Henry</st></span><st c="4918"> barında tanıdım. </st><st c="4936">Burnu kemerli, siyah saçları dalgalı, İtalyansı bir esmer güzeliydi Sylvia. </st><st c="5012">(Adı böyle mi yazılıyor, bilmiyorum.) Sonradan öğrendiğime göre babası Fransız, annesi İngiliz’miş. </st><st c="5112">(Bu neyi açıklar, bilmiyorum.)</st></p><p><st c="5142"> Bar, her geceki gibi tıkış tıkıştı. </st><st c="5179">Çeşitli uluslardan, çeşitli biçimlerde sarhoş olma becerisine sahip çeşitli sarhoşlarla dolup taşıyordu. </st><st c="5284">Yine de şakalar hemen yerini buluyor, parlıyor, geceyi ışıtıyor, sonra havada fazla oyalanmadan bangır bangır çalan müziğe karışıyordu.</st></p><p><st c="5419"> Bir pazar âyinindeymişçesine ciddi bir koro oluşturan bir Alman grubu vardı. </st><st c="5497">Gitarını çalan bir Fransız delikanlısı. </st><st c="5537">Bir Cezayirli, o gürültüde, telefon etmeye çalışıyordu. </st><st c="5593">“Dünyanın gözlerinin Polonya’nın üstünde olduğu” gerekçesiyle bize İtalyanca sarkıntılık eden bir de Polonyalı.</st></p><p><st c="5704"> Sylvia bir yandan müziğe tempo tutar gibi yapıyor, birasını içiyor, bir yandan da belli etmeden müşterileri denetliyordu. </st><st c="5827">Hesapları çıkartıyor, hatırlı müşterilerin çetelelerini tutuyor, kilerden şarap getirtiyor, biraları dolduruyor, sevdiklerine bira ikram ediyordu.</st></p><p><st c="5973"> Bluzunun oyuk yakasından, siyah dantel sutyeni, kendi izin verdiği ölçüde görünüyor, göğüsleri inip inip kalkıyordu. </st><st c="6091">Yaşadığı alan, bedenine dar geliyordu sanki. </st><st c="6136">Coşkunun doruğundan kötümserliğin uçurumuna inip inip çıkıyordu. </st><st c="6201">Ya gülücüklere boğuluyor, ya da acımasızca haşlıyordu müşterileri.</st></p><p><st c="6267"> — Herifi dışarı attırayım mı? </st><st c="6298">diye sordu bir ara.</st></p><p><st c="6317"> — Yok canım. </st><st c="6331">Baksana dut gibi. </st><st c="6349">Biz idare ederiz. </st><st c="6367">Yazık, demiştik başta.</st></p><p><st c="6389"> Ama sonra zamparalık edebilmek için İtalyanlık taslamasına çok bozulduk nedense.</st></p><p><st c="6470"> Barın sahibi Henry de (hadi öyle koyalım adını) herifi kolundan tuttuğu gibi kapının önüne koydu.</st></p><p><st c="6568"> Henry, çok iriyarı, sarışın, güleç bir adamdı. </st><st c="6616">Sevgilisi Sylvia’dan küçük görünüyordu. </st><st c="6656">Daha doğrusu hep on beş yaşındaydı sözgelimi de birdenbire bir vitamin hapı alıp devleşmişti böyle.</st></p><p><span><st c="6755"> VIII. </st><st c="6762">Henry Barı</st></span><st c="6772">, çift kişilikli bir bardı.</st></p><p><st c="6799"> Bir öğlen, sandviç almak için uğradığımızda anladım. </st><st c="6853">Öğle saatlerinde tezgâhın başında Sylvia değil, sarışın, orta yaşlı bir kadın, Henry’nin karısı duruyordu. </st><st c="6960">Bakımlıydı, iyi giyinmişti. </st><st c="6988">Öğleleri kocasına yardım etmek, o saatlerde oldukça değişen müşterilere doyurucu ve ucuz yemekler sunmak, geceyi Sylvia’ya bırakmak ona yetiyordu. </st><st c="7135">Biraları yanıbaşında duran beyaz saçlı bir bey (bir akraba olmalıydı) dolduruyordu. </st><st c="7219">Çocuklar için yapılan sandviçlerde salamın bolca olmasına dikkat etti, birer de çiklet tutuşturdu ellerine.</st></p><p><st c="7326"> Yoo, hayır, öyle soğuk, kansız sarışınlardan değildi, öyle görünse de. </st><st c="7398">Sıkıdenetime düşkün, saygılı, anlayışlı bir anaydı. </st><st c="7450">Sylvia gibi anaçlığını gece sarhoşlarına saçıp savuran, onları itip kakan öfkeli bir ana değil; durup durup kendine dalan gözleri, cinsel çekiciliğini istediği koşullarda kullanacağını gösteriyordu. </st><st c="7649">Sylvia gibi hoppalığın son kertesinden cinsel soğukluğun ta dibine bir anda geçemezdi.</st></p><p><st c="7735"> “Gülegüle... </st><st c="7749">yine bekleriz,” dedi biz öğle müşterilerine. </st><st c="7794">Gülümsüyordu.</st></p><p></p><p><st c="7807"> O saatte anıtların, müzelerin önündeki alanlarda, aynı çetedenmiş kanısını uyandıran Afrikalılar, güdümlü, plastik kuşlarını uçuruyorlardı. </st><st c="7948">Kıyasıya pazarlık ediyorduk, gülüyorduk. </st><st c="7989">Çoğu, Fransızca bilmiyordu.</st></p><p><st c="8016"> Kahvelerin önünde gözbağcılar, hünerlerini sergiliyorlardı.</st></p><p><st c="8076"> Gece, bütün bu gösterilere, sazlarıyla kafe kafe dolaşıp üç beş kuruş toplamaya çalışan genç sanatçılar da katılıyordu. </st><st c="8197">Göklere fırlatılan fosforlu yılanlar kente daha da gerçek dışı bir hava veriyordu.</st></p><p><st c="8279"> Sanki Ortadoğu’da savaşlar yoktu, sanki hiçbir yerde bir baskı rejimi kurulmamıştı, sanki insanlar evlerinden koparılıp bilinmedik yerlere götürülmüyorlardı. </st><st c="8438">Sanki işsizlik, açlık olgusu gözümüzün önünde değildi.</st></p><p><st c="8492"> Düşünmek istemiyorduk. </st><st c="8516">Erteliyorduk. </st><st c="8530">Habire ertelenen, gece saat onlara kadar süren alacakaranlıkta tek tek yanan ışıklara bakıyorduk. </st><st c="8628">Lokantalarda şaraplarını yudumlayıp az pişmiş etlerini yiyenler, yine bir yerlere gidecekler, masalarını ikindi kahvaltısı edeceklere bırakıyorlardı. </st><st c="8778">Saat yoktu ki. </st><st c="8793">Bazı geceler, çocukları uyuttuktan sonra güne başlıyorduk. </st></p><p><st c="8852">* * *</st></p><p><st c="8857"> Ertesi sabah dönecektim. </st><st c="8883">Son ikindi Sylvia’ya uğramak geldi içimden. </st><st c="8927">Ölü saatlerdi. </st><st c="8942">Sylvia, barın başında kitap okuyordu. </st><st c="8980">Yüzü çok ciddiydi. </st></p><p><st c="8999">— Arkadaşınız nerede? </st><st c="9021">dedi kaygılı bir sesle. </st></p><p><st c="9045">— Alışveriş yapıyor, gelecek birazdan. </st></p><p><st c="9084">— Bira mı? </st></p><p><st c="9095">— Evet. </st></p><p><st c="9103">Birayı uzatırken sordu: </st></p><p><st c="9127">— Fil Adam’ı biliyor musunuz? </st></p><p><st c="9157">— Tabii, diye atıldım heyecanla. </st><st c="9190">Geçen yıl Türkiye’de filmini seyretmiştim. </st></p><p><st c="9233">— Bu da kitabı, dedi, gerçek öyküsü. </st><st c="9270">Doktorunun eklediği notlar, Fil Adam’ın röntgenleri, sonra hastanedeyken yaptığı kilise maketi, hepsi var burada. </st><st c="9384">Bakın. </st></p><p><st c="9391">— Çok güzel, çok duygulandırıcı bir filmdi, dedim. </st></p><p><st c="9442">— Kitabı okurken kendimi tutamıyorum, ağlıyorum, dedi gözleri dolarak. </st><st c="9513">Baksanıza şuna. </st></p><p><st c="9529">Fil Adam’ın çarpık çurpuk gövdesini, kamburunu gösterdi. </st></p><p><st c="9586">— Siz de seviyorsunuz onu, ha? </st></p><p><st c="9617">— Çok hem de. </st></p><p><st c="9631">— Düşünün, bir insanın, zavallı, sakat bir insanın panayırlarda sergilenişini, itilip kakılışını, horlanışını, sonra doktorun onu kurtarışını. </st><st c="9774">O doktoru da çok seviyorum. </st><st c="9802">Ama Fil Adam umudunu yitirmiyor. </st><st c="9835">Bir gün insan olma umudunu. </st><st c="9863">Toplum da zamanla benimsiyor onu.</st></p><p><st c="9896"> Fil Adam’ın panayırlardan kurtarıldıktan sonra İngiliz sosyetesine nasıl sergilendiğini anımsatmak istemiyorum. </st><st c="10009">Sylvia öyle heyecanlandı ki siz’den sen’e geçti konuşurken. </st><st c="10069">Şimdi Fransızca konuşuyor benimle. </st><st c="10104">Anladığımdan emin. </st><st c="10123">Konuştuğumuz konu Fil Adam olduğuna göre. </st></p><p><st c="10165">— Bir rom kola verir misin Sylvia? </st><st c="10200">Bugün burada son günüm. </st><st c="10224">Yarın dönüyorum. </st><st c="10241">Param arttı biraz. </st></p><p><st c="10260">— Dur, fiyatını sorayım, diyor. </st></p><p><st c="10292">Döndüğünde, bıraktığı yerden sürdürüyor konuşmayı: </st></p><p><st c="10343">— Ben filmi görmedim. </st><st c="10365">Hani şu ünlü kadınla operaya gidişi nasıldı? </st><st c="10410">diyor gözlerinde çiçekler, uçuşan balerinler, içli ezgilerle. </st></p><p><st c="10472">— Güzeldi çok. </st></p><p><st c="10487">— İşte ondan sonra dönüyor odasına, değil mi? </st><st c="10533">Ondan sonra –o güzellikten sonra– öleceğini bile bile yatağına uzanıyor. </st><st c="10606">İnsanca ölmek için. </st></p><p><st c="10626">Benim de gözlerim doluyor birden. </st><st c="10660">Bastırdığım, ertelediğim şeyler yavaş yavaş yüzeye çıkıyor. </st></p><p><st c="10720">— Bakabilir miyim? </st><st c="10739">diyor bir genç müşteri. </st></p><p><st c="10763">— Sürme elini ona! </st><st c="10782">diye haykırıyor Sylvia. </st><st c="10806">Sürme, dedim. </st><st c="10820">Kirletme onu. </st><st c="10834">Sizler nesiniz ki? </st><st c="10853">Boşgezenler sizi, sarhoşlar!</st></p><p><st c="10881"> — Sylvia lütfen, diye fısıldıyorum. </st></p><p><st c="10918">— Birazdan geçer, diye gülüyor genç, üzülmeyin. </st></p><p><st c="10966">Gerçekten de biraz sonra duruluyor Sylvia. </st><st c="11009">Özür dilercesine bakıyor gence:</st></p><p><st c="11040"> — Al, diyor, bak bakalım. </st></p><p><st c="11067">Müzik kutusuna koşuyor. </st><st c="11091">Hızlı bir disko parçası yayılıyor bara. </st></p><p><st c="11131">— Arkadaşım göründü, kalkayım ben, diyorum. </st><st c="11175">Teşekkür ederim. </st></p><p><st c="11192">— Bir gün yine buraya geleceksin, biliyorum, diyor gülümseyerek. </st><st c="11257">Havaalanından çocuklara bir sürü ıvır zıvır alabilirsin. </st><st c="11314">Kalan Koka Kola’n da yalnız gitmez. </st><st c="11350">Bu rom benden. </st></p></div></div><div id="charCountTotal" value="11366"></div></body>
</html>
