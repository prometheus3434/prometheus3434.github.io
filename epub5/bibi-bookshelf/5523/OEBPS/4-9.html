<?xml version="1.0" encoding="utf-8"?>
<html xmlns="http://www.w3.org/1999/xhtml">
 <head>
 <title>4-9.html</title>
 <meta http-equiv="Content-Type" content="text/html; charset=utf-8" />
 

</head>
 <body><div id="x4-9.html" xml:lang="tr-TR"><div><p></p><p id="toc_marker-8"><st c="9"> Ölen Otelin Müşterileri</st></p><p><st c="33"> J.C.’a</st></p><p><st c="40"> İlk gelenlerimiz, yazbaşında görünürlerdi. </st><st c="84">Yıkık kilisenin yamacındaki gelincikler yeni bittiğinde, gecelerin ayazı tamtamına kırılmadan, gemi haftanın iki günü uğrarken, kıyıda, kışın getirip bıraktığı yosunlar, çerçöp, geçen yazdan kalma deniz yağı şişeleri, unutulmuş hasırlar hâlâ dururken –kum kamyonu, Haziran’a hazırlık, temiz bir kum örtüsü serpmemiş daha kumsala. </st><st c="414">Lokantalarla kır kahvelerini kimlerin işleteceği bile belli değil, pansiyonların, otellerin fiyatları kararlaştırılmamış, Belediye’nin kiraya verdiği tek göz dükkânlar açılmamış. </st><st c="593">Kıyı, yaza hazır değilken daha.</st></p><p><st c="624"> Ama bahar bitiminde bir gün, postacı, Belkıs hanımın Paris’ten kendi adına, otel adresine postaladığı kitaplar ve eş dostunun ona yolladığı dergilerle çıkageldi mi, Otel, o yaz da geleceğimizi anlardı. </st><st c="827">Aramızda, yazıyla ve söze dökülmemiş ama koşullarına kılıkılına uyulan bir anlaşma vardı çünkü. </st><st c="923">Dönecektik, eski odalarımızda kalacaktık, sabah kalvaltılarını “yemek salonu” dediğimiz geniş taşlıkta ayrı masalarımızda geçiştirip (kimilerimiz iki-üç zeytin, bir dilim ekmek, beş bardak çayla, kimilerimiz iki bira ve peynirle, Numan bey, vişne sulu votka ve karidesle) en erken kalkanımızın çarşıdan aldığı gazetelere bir göz atacak, gidip çınarların altında birer kahve içecek, gün iyice ısındığında yine otele dönüp mayolarımızı giyecek, denize yürüyecektik. </st><st c="1387">Ve gün boyunca bir daha karşılaşmamaya özen gösterecektik. </st><st c="1446">İçinde yaşadığımız bu dar alanı böylelikle genişletmeye, herkesin avucunun içi gibi bildiği bu adayı bir bağımsızlık alanına çevirmeye sessizce karar vermiştik sanki. </st><st c="1613">Karşılaşırsak, şöyle bir gülümsüyor, konuşmadan yolumuza gidiyorduk. </st></p><p><st c="1682">Az yükle yolculuk etmeyi seviyorduk – en önemli ortak özelliklerimizden biri. </st><st c="1760">O yüzden Naşide hanımla Burhan bey, yazbaşında köpekleri Karakız’la birlikte gemiden indiklerinde, ellerinde iki ufak çanta vardı yalnız. </st><st c="1898">Yazlık giysilerini, geçen Ekim’de kente dönerken otelin bir odasında bırakmışlardı. </st></p><p><st c="1982">Onlar geldiğinde daha aşçı bile olmazdı otelde ama kapı hep açıktı nasılsa, buzdolabı çalışıyordu; isterlerse, ocağı ve kapkacağı kullanabilirlerdi. </st></p><p></p><p><st c="2131">Uzunca süren bir başbaşalık dönemi yaşıyorlardı herhalde (bizler öyle düşünüyorduk), denize bakıp dipteki kara lekelerin her yıl nasıl biraz daha arttığını gözlemliyorlardı. </st><st c="2305">Naşide hanım, elinden hiç eksik etmediği kitabına dalıyordu arasıra: çoğu kere Fransızca bir anılar-kitabı. </st><st c="2413">Altmış yaşını aşmıştı bizlere sorarsanız, ama bir zamanlar çok güzel, çok çekici oldukları ilk bakışta anlaşılan bütün sarışın ve mavi gözlü dilberler gibi, yarı-saydam teniyle, dudaklarında arasıra beliren o şımarık-çapkın yine de ölçülü gülümseyişiyle, görgülü, soylu bir kadından çok, yazgının bir cilvesi sonucu, o kadının roma-baharını oynamaya zorlanan yeniyetme, hevesli bir yıldız adayına benziyordu. </st><st c="2822">Yoksa tam tersi mi? </st><st c="2842">Yani aslında Deanna Durbin’liğe özenen bir Vivien Leigh miydi? </st><st c="2905">Her neyse. </st></p><p><st c="2916">Aynı yaşta olmalarına karşın Burhan bey, çok daha dinç, genç görünüyordu ondan. </st><st c="2996">Esnafla şakalaşıyor, fıkralar anlatıyor, masasının dolmasına can atıyor, yalnız bizlere değil yabancılara da ikramdan kaçınmıyordu. </st><st c="3128">Sanki karısının yüzüne ölümün eli değmişti de o, bu eli itelemeye, karısıyla yaşam arasında bir köprü kurmaya çabalıyordu. </st><st c="3251">Karısının kayıtsız gözlerinde en ufak titreşimi yakalar yakalamaz, onun kolunu sevgiyle okşuyor, bizlere bakıp bu titreşimin bir yankı bulup bulmadığını araştırıyordu. </st><st c="3419">Bizler onların birbirlerini sevdiklerini biliyorduk, en azından sevgiye çok yakın bir şeyi paylaştıklarını. </st><st c="3527">Yabancılardan aynı anlayışı bekleyemezdik tabii. </st><st c="3576">İnsanlar “kültür farklılığı” denen şeye nedense çok önem verirler. </st><st c="3643">Onların gözünde Burhan bey, karısının servetine göz dikmiş bir aylaktı, çünkü o taşralıydı, karısıysa İstanbullu, Kanlıcalı. </st><st c="3768">Oysa bizler, Naşide hanımın, kocasının yanlış kullandığı sözcükleri neden hiç düzeltmediğine daha çok önem veriyorduk. </st><st c="3887">Naşide hanım, Karakız’ı masanın altında gizlice beslerken sözgelimi, Burhan bey, garsonu köşedeki dönerciye yollayıp bir porsiyon döner aldırıyor, Karakız’la otele eski bir müşteriden ardakalan Rus köpeği Flöri arasında bölüştürüyordu. </st><st c="4123">Açıkça. </st><st c="4131">Biz bunları önemli ipuçları olarak değerlendiriyorduk. </st><st c="4186">Sevginin ufak göstergeleri diye düşünüyorduk.</st></p><p></p><p><st c="4231"> O günlerde –söz konusu yazbaşında– Otel’e yalnızca akşamdan akşama, yatmaya geldiklerinden, çatalların biraz daha eğrildiğini, bacağı kırık masa sayısının iyice arttığını, muslukların onarım görmediğini, sifonun hâlâ çalışmadığını, raflara dizili ucuz şarapların gitgide azaldığını görmüyorlardı pek. </st><st c="4533">Burada miras tartışmalarından, zorla katılınan toplantılardan, Kanlıca’daki yalının satışından pay kapmaya çalışan hırslı kızkardeşlerle hain oğullardan, kapı önündeki içki şişelerini sayan meraklı site komşularından uzaktaydılar ya, yetiyordu: uçsuz bucaksız bir denize bakarak konuşmak, susmak, arada Karakız’ı okşamak. </st></p><p><st c="4855">Buralılar da dedikodumuzu yapıyorlardı biliyorduk. </st><st c="4906">Ama kış boyunca boş oturuyor bu adamlar. </st><st c="4947">Başka konuları yok ki: </st><span><st c="4970">para </st></span><st c="4975">kimin acaba, karıların mı, kocaların mı? </st><st c="5016">Yine de bizleri benimsediler nedense. </st><st c="5054">Bir aile olarak görüyorlar, anlamaya çalışıyorlar. </st><st c="5105">Tek çözemedikleri, neden her zaman birlikte olmadığımız, neden lokantalarda, kahvelerde hep birlikte görünmediğimiz. </st></p><p></p><p><st c="5222">On gün sonra, hava yazladığında, aşçı gelirdi Erdek’ten: Otel, mutfağı sıcak, yaşayan bir ev oluverirdi. </st><st c="5327">Aşçı, ilk hevesle, yaz boyunca bir daha asla beceremeyeceği, becermeye özenmeyeceği güzellikte bir köfte kızartırdı. </st><st c="5444">Naşide hanımla Burhan bey de öğle yemeğini dışarda, kıyıdaki tentenin altında yemeğe karar verirlerdi. </st><st c="5547">İkinci kadehte, yirminci sigarada, biz gelirdik akıllarına. </st><st c="5607">Yahu nerelerdeydik? </st><st c="5627">Gelmeyecek miydik yoksa? </st><st c="5652">İşte o anda, çarşafların sarılığı, somyanın pası, su şişelerinin dibindeki kara tortu, badana görmemiş duvarlar çarpardı gözlerine. </st><st c="5784">Otel sahibini çağırıp ağzından bir şeyler almaya çalışırlardı. </st><st c="5847">Ne o, yoksa oteli elden çıkarmayı mı düşünüyordu? </st><st c="5897">(Sonra bizler nereye giderdik?) Birazcık onarım yeter canım, tepeden tırnağa elden geçirmek gerekmez, astarı yüzünden pahalıya oturur bugün, ama biraz bakımla hiç değilse bir süre daha gider. </st><st c="6089">Bizimle bir kadeh içmez miydiniz Sinan bey? </st><st c="6133">Naşideciğim, bir bardak getirsene içerden. </st><st c="6176">Sahi, Belkıs hanımın odasının kırık camı değiştirildi miydi? </st><st c="6237">Yapmayın, naylon germekle olur mu? </st><st c="6272">Yaz ortasında bile geceleri sert bir esinti çıkıyor. </st><st c="6325">Geçen yıl kötü üşütmüştü biliyorsunuz. </st><st c="6364">Tabii biliyorum burada cam bulunmadığını, ta nerelere gitmek gerek ama... </st><st c="6438">Bu yaz gelmezse... </st><st c="6457">Yani Sinan beyciğim, borç filan istiyorsanız, hiç çekinmeden... </st></p><p></p><p><st c="6521">Yine de geleceğimizi bilirdik. </st><st c="6552">Bütün anahtarların bütün oda kapılarını açtığı bu otele gelecektik. </st><st c="6620">(Bizi bırakıp bir önceki yazı başka bir tatil yöresinde geçiren Necla hanımı asla bağışlamamıştık. </st><st c="6719">Ama bu tür tatsız konular pek konuşulmaz aramızda.) Bizsiz geçirdikleri günlerde Naşide hanımla Burhan beyin de böylesi konuları açtıklarını hiç sanmayız. </st><st c="6874">O öğleden sonra onlara düşen görev, yeni açılan ve değişik yemekler çıkaran lokantaları keşfetmek (dalgakıranın oradaki köftecide gece geç saatte işkembe çorbası bulunuyormuş), ölenlerle sağ kalanların bir dökümünü yapmak (Haldun bey, kalp krizi geçirmiş, atlatmış ama bir zamanlar vurgun yemişliği var ya o kötü, teknesi biraz bakımsız o yüzden. </st><st c="7221">Bakkal Mustafa sizlere ömür, dükkânı oğlu işletiyor, temiz bir çocuk. </st><st c="7291">Mehmet Usta’nın gözüne perde inmiş. </st><st c="7327">Kız-Ercan, Balıkesir’de bir pavyonda çalışıyormuş), bakkallara içki ve sigara yedeklemeyi hatırlatmak, yeni gelen garsona akşam yemeğini sekiz buçuktan önce –dokuz olsa daha iyi ya– getirmemesini, çorbayı –varsa– sona bırakmasını, dolaptan peynirle kavunu sakın eksik etmemesini, akşam yemeği sırasında teypi fazla açmamasını –öğlen, açabilir tabii– bizlerle konuşurken “siz” demeye özen göstermesini –ya da </st><span><st c="7735">siz </st></span><st c="7739">der gibi davranmasını– öğretmekti. </st><st c="7774">O kısa dönemde, her öğleüstü, saat birde çınarların altında oturur, gemiden kimlerimizin çıkacağını beklerlerdi. </st></p><p><st c="7887">Yaz, Belkıs hanımın gemiden inmesiyle başlardı. </st><st c="7935">Onu uzun uzadıya betimlemek gereksiz. </st><span><st c="7973">Gilda </st></span><st c="7979">filmindeki Rita Hayworth’tu o. </st><st c="8010">Tıpatıp. </st><st c="8019">Yirmi yıldır yalnız yaşıyordu, otuz küsur yıldır da yazlarını bu otelde, aynı odada geçirmişti. </st><st c="8115">Otelin gençlik günlerinde: kat telefonları çalışırken, oda servisi varken, yemek örtüleri kolalıyken, garsonlar ortalıkta dört dönüyorken. </st><st c="8254">Şimdiyse kat telefonları çalışmıyordu, örtüler lekeliydi, acemi bir gönüllü delikanlıdan başka garson yoktu, aşçı, kışlarını yatılı bir okulun yemekhanesinde çalışarak geçiren, yazın da o yemek düzenini sürdüren –tuhaf ama– bir Boluluydu. </st><st c="8493">Belkıs hanım da –ne tuhaf, diye düşünüyorduk– zamanla otele uymuştu sanki. </st><st c="8568">Üstüne bir gün geçirdiği yeşil basma entariyi her gün giyiyordu. </st><st c="8633">Akşamları, gizli sözleşmemiz uyarınca, biz kadınlar özenle boyanıp giyinip akşamın ortak törenine hazırlandığımızda; biz erkekler, boyunbağı değil tabii ama günlük giyimimize ufak bir ayrıntı eklediğimizde, bize katılmıyordu. </st><st c="8859">Basma giymiş bir Rita Hayworth’umuz olmasını yadırgıyorduk.</st></p><p><st c="8918"> Belkıs hanım, bağımsızlığına çok düşkündü, ne var ki son beş yılı, maddi güçlüklerden ötürü, Paris’te ataşelik yapan kardeşinin yanında geçirmek zorunda kalmıştı. </st><st c="9082">Burhan beyin, “Size çok yakışan şu yeşil basmayı ne zaman çıkarıp bizleri hüzne garkedeceksiniz?” yollu şakasını, “Ben buraya giyinmemek, süslenmemek için geliyorum, yoksa neden geleyim?” diye yanıtlayıp ağzımızın payını vermekten geri kalmamıştı. </st><st c="9330">O geceden sonra topluca onun bağımsızlığının kaynağını araştırmaya kalkıştık: </st></p><p><st c="9408">Sabah yedide uyanıyordu – hiç sektirmeden. </st><st c="9451">Sonra gününü kendi çizelgesine göre anlara bölüyordu. </st><st c="9505">Kırk beş dakikalık bir yürüyüş, fırından çıkan taze pideyle kahvede bir kahvaltı, otelde bir kahve, denizde elli kulaç, sonra okumak, okumak, denize değil hep güneşe bakmak. </st><st c="9679">Akşamüstü yeşil basma giysi, değerli, unutulmuş bir yüzük bir parmakta, “Bir duble rakı Sinan bey, sonra da bir tek, ama geç saatte. </st><st c="9812">Kapıyı açsanız, duman doldu burası, boğulacağız, dumanaltı olduk.” Böyle özel sözcükler seçerdi; bizlerle, yani yaşadığı iklimle, sokaklarda, yabancı bir ülkede yaşasa bile bağlantısını koparmadığını gösteren sözcükler. </st><st c="10032">Bizler akşam-törenine yeni girerken, o yarım-pansiyon anlaşması uyarınca önüne getirilen yemekleri bitirmiş olurdu. </st><st c="10148">Hepimizin kendimizi usul usul zehirlediğimiz bir ortamda tek sağlıklımız oydu. </st><st c="10227">“Naşide hanım baksanıza, Numan bey ıstakoz almış bugün, hayret, nasılsa erken kalkabilmiş, ötekilere de dağıtsak, öteki masalara da, ne dersiniz? </st><st c="10373">Sizler zaten bir şey yemiyorsunuz, ıstakoz da oldum bittim dokunur bana.” </st></p><p><st c="10447">Onun sağlığına bunca düşkünlüğü, bizler için biraz imrenme, biraz da alay konusuydu. </st><st c="10532">Tek başına yaşamayı başaran kişilerin bencil olduklarına inanıyorduk nedense, bencil olmak zorunda kaldıklarına. </st><st c="10645">Numan beyin, “Otelimizin eli soğan, ağzı rakı kokmayan tek güzeli” övgüsü, Belkıs hanımın bizim sofralarımıza uzun boylu katılmadığını, aşçı gidince ya da canımız çekince kolları sıvayıp mutfağa girdiğimizde, onun elini sıcak sudan soğuk suya sokmayışını eleştirmek amacını güdüyordu. </st><st c="10930">Ama Belkıs hanım, bu iğnelemenin yalnızca tatlı yanını benimsiyor, “güzel” sıfatını alıyor, yemek hazırlığında bizlere yardım etmek zorunda kalmamak için gerisini anlamamazlıktan geliyordu. </st><st c="11120">Zekiydi. </st><st c="11129">Bizim Rita’mızdı o, basmalar giyse de, aşevi yemeklerini iştahla yese de, kavunum gecikti diye tuttursa da, yabancı sigara bulamamaktan yakınsa da. </st><st c="11277">Bizler, akşamüstleri çarşıdan sardalye ya da karides alırken, geceleri işkembe çorbası ya da dondurma aldırtırken, o, güzelliğiyle, eski-görkemiyle beslemiyor muydu bizi? </st><st c="11448">Hele biz mantı açarken dudaklarındaki o çocuksu, iştahlı, sıla özlemi dolu gülümseyiş ne güzeldi... </st></p><p><st c="11548">Biz, önümüze getirilen yemeklere pek el sürmüyorduk ama kendimizden biri olarak gördüğümüz Sinan beyin yemediğimiz yemeklerin parasını almayacağını bildiğimizden, yer-gibi yapıyorduk. </st><st c="11732">Her gece birimizin iştahlı görünmesi, yemekleri övmesi, sessizce kararlaştırılmış kurallardan biriydi. </st><st c="11835">Kendi pişirdiğimiz yemeklerden yabancı masalara (Van’dan bir banka müdürüyle eşi ve üç çocukları, akşamları kırmızı şarap içen yeni evliler, kapının önünden geçerken, cızırtılı eski plaklarımızın, valslerimizin, tangolarımızın, fasıllarımızın sesine kapılanlar, Kastamonu’nun bir köyünde öğretmenlik yapan bir genç kız, İsveçli bir aile – yine çocuklarıyla) birer tabak göndermemiz de. </st><st c="12221">Böylelikle, sıcak yaz gecelerinde kıyıdaki tentenin altında neden ayrı masalarda oturduğumuzu, geç saatlerde konyaklarımızı alıp neden denize birlikte yürüdüğümüzü, tanışmadan önce yıllardır unuttuğumuz gecedenizi alışkanlığını birlikte neden yeniden kazandığımızı, gece ikide ışıklar söndüğünde neden kapıyı kilitleyip taşlıkta bir süre oturduğumuzu, sonra birer şişe suyla odalarımıza gittiğimizi, gündoğusu eser esmez neden taşlığa sığırcıklar gibi üşüşüp aynı masanın çevresinde toplandığımızı, yani </st><span><st c="12725">onları </st></span><st c="12732">neden dışta tuttuğumuzu anlayışla karşılasınlar istiyorduk belki. </st><st c="12798">Ama “bağışlanmak” sözcüğü bize uzakta. </st><st c="12837">Doğruyu söylemek gerekirse, çocukları da sevmiyorduk. </st><st c="12891">Bizim sevdiğimiz –en azından benimsediğimiz– çocuklar, gürültü etmeyen, küçük yaşta olgunlaşmayı becermiş, ağırbaşlı çocuklardı – çocuk denebilirse onlara. </st><st c="13047">Onlarla seve seve oynardık: Sinan bey, tavla; Burhan bey, domino; Naşide hanım, piket; Çınar, okey. </st><st c="13147">Ama yenilmeye çabalamadan, iki eşit birey olarak. </st></p><p></p><p><st c="13197">O ağustos sonunda bir gün, gemiden Çınar’ın inmesi –otel sahibinin yeğeniydi, eski garsonumuzdu, Libya’da çalışıyordu iki yıldır– hepimizi şaşırttı. </st><st c="13346">Kucaklaştık. </st><st c="13359">Bizi öylesine özlemiş ki dayanamamış, en çok da Haldun bey otele her uğradığında açılan “mavi” tartışmasını: hangi uçuk maviden hangi koyuluğa uzanan deniz yelpazesi. </st><st c="13526">Bunu anımsadığı anda, aklına deniz ve biz düşüyormuşuz. </st><st c="13582">Karşı duramamış artık, atlayıp gelmiş. </st><st c="13621">İyi ki bizler Libya’da değilmişiz, orada taşa tutulurmuşuz ve bir insanın taşlanarak, kanayarak öldüğünü görmek, inanalım ki, hiç de kolay değilmiş. </st></p><p><st c="13770">Oysa biz. </st><st c="13780">Burhan beyle ressam Erdal’ı bekliyorduk o gün. </st><st c="13827">Belki Numan beyin karısı ile kızı da – ama kesin değil, belki Günal ile Tülin. </st><st c="13906">O gün otelde hamam yakıldığından, sıcak suyla yıkanmanın verdiği gevşeklik vardı üstümüzde. </st><st c="13998">(Otelde sürekli sıcak su olmadığını belirtmek gerekiyor mu acaba?) </st></p><p><st c="14065">Burhan bey, kiraları toplayacak, evin kış hazırlıklarına bir göz atacak, Erdal’ı Çiçek Pasajı’ndan kaldırıp gerekirse zorla buraya, bize getirecekti. </st></p><p><st c="14215">Gelgelelim gemiden Çınar’dan başka tanıdık inmedi. </st><st c="14266">Nedense büyük bir yalnızlık duyduk. </st></p><p><st c="14302">Akşama doğru ince bir yağmur yağdı. </st></p><p><st c="14338">Çınar’ın gelişini kutlamak için yeni açılan mezeciden sucuk aldık, Belkıs hanıma da Marlboro aldık bakkaldan. </st></p><p></p><p><st c="14448">“Yarın gitmeyin n’olur,” dedi Naşide hanım. </st><st c="14492">Onunla bezik oynadık öğleden sonra, kahve içip fal baktık. </st></p><p><st c="14551">“Hiç değilse Burhan gelmeden gitmeyin,” dedi. </st><st c="14597">“Yarın gelir. </st><st c="14611">Mutlaka önemli bir işi çıkmıştır, yoksa beni bekletmez. </st><st c="14667">Hep yanımdadır. </st><st c="14683">Eski kocam intihar ettiğinde –evet evet, bir bunalım sonucu, hep hastaydı, evet tabancayla– Burhan yanımda olmasa ne yapardım bilmem. </st><st c="14817">O koskoca yalıda yapayalnız. </st></p><p><st c="14846">Yağmurun tenteye vuruşunu duyuyor, leyleklerin göçe hazırlanışını gözlüyorduk. </st><st c="14925">Gök, iyice kararmıştı. </st></p><p><st c="14948">Ercüment Kaptan, koca bir kesekâğıdıyla göründü uzaktan. </st><st c="15005">Çınar’ın Libya’da özlediğini sandığı bir yiyecek almıştı besbelli, buzdolabına koyacaktı. </st></p><p><st c="15095">“Ben de eski kocamı hâlâ unutamamama içerliyorum,” dedi Belkıs hanım. </st><st c="15165">“Kabasabaydı ama severdim, herkes, sana yakışmıyor derdi ama ne tuhaf değil mi, beni fazla hanımefendi bulduğu için terkettiğini söylemişti. </st><st c="15306">O da. </st><st c="15312">O zamanlar güzeldim. </st><st c="15333">Hem de çirkince, orta halli bir kızcağız uğruna. </st><st c="15382">Arasıra düşünüyorum da belki haklıydı. </st><st c="15421">Sizce çok mu şeyim ben.”</st></p><p><st c="15445"> Güzel gözleri hüzünlüydü. </st></p><p><st c="15472">“Siyah, sizi çok açmış,” dedik. </st></p><p><st c="15504">“Çınar’ın şerefine giyindim.” </st></p><p><st c="15534">“Sizi seslerinizden tanıyabiliyorum ancak,” dedi Mehmet Usta. </st><st c="15596">“Körlüğün en kötü yanı, güzel kadınları görememek. </st><st c="15647">Eskiden bizim hanım kıskanırdı beni şu yamaçlarda atla dolaştığım yıllarda. </st><st c="15723">Yunan zamanında. </st><st c="15740">Evde yarım şişe içirtmezdi. </st><st c="15768">Şimdi körüm ya, dayıyor önüme şişeyi, uyuyabileyim diye. </st><st c="15825">Artık neye yarar?”</st></p><p><st c="15843"> “Yine de oğlun var, karın var usta, koluna girip buraya getiriyorlar seni, üstün başın da temiz, yalnızlık kolay mı sanıyorsun?” dedi Belkıs hanım. </st></p><p><st c="15992">“Temiz mi üstüm başım?” dedi Mehmet Usta. </st></p><p><st c="16034">“Sizlerin adreslerinizi almamışım yine,” dedi Belkıs hanım.</st></p><p><st c="16093"> Kışın araşmayacağımızı bile bile adresler alıp verdik. </st></p><p><st c="16149">“Hava da soğudu birden,” dedi Numan bey. </st></p><p><st c="16190">“Şöyle bir yağmur yağsa, dolu dolu,” dedi Naşide hanım, “kapıları erkenden kilitlesek, bari yarın denize gitmek zorunda kalmasak.”</st></p></div></div><div id="charCountTotal" value="16321"></div></body>
</html>
