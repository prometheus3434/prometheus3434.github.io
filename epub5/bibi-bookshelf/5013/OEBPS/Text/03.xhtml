<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>İNSAN YURDA NE KADAR<br/>İHTİYAÇ DUYAR?</h3>

<p class="n">KIŞ GECESİ Eiffel dağları üzerinden geçen kaçakçı yollarını kullanarak Belçika’ya doğru ilerliyorduk. Belçikalı gümrük memurları ve jandarmalar sınırdan yasal olarak geçmemize izin vermeyeceklerdi, çünkü pasaportumuz ve vizemiz ya da yasal herhangi bir kimliğimiz olmadan geliyorduk bu ülkeye. Gece boyunca süren uzun bir yoldu. Kar dizlerimize kadar çıkıyordu: Kara göknar ağaçları vatanımızdaki kardeşlerinden farklı görünmüyorlardı, ama bunlar artık Belçika göknarlarıydı; bizi istemediklerini biliyorduk. Lastik galoşları ikide bir ayağından çıkan yaşlı bir Yahudi paltomun kemerine yapışmış, sadece bana tutunmasına izin vermem karşılığında dünyanın servetini önüme sereceğine dair yeminler ediyordu; erkek kardeşi Anvers’te önemli ve güçlü bir adammış. Bir yerlerde, belki de Eupen şehrinin yakınlarında bir kamyon bizi aldı ve ülkenin içlerine doğru taşıdı. Ertesi sabah genç karım ve ben Anvers Garı’nın postahanesinde dikiliyor ve yetersiz bir okul Fransızcasıyla sağ salim vardığımızı bildiren bir telegraf çekiyorduk: <i>Heureusement arrivé -</i>1939 yılının ocak başıydı. O günden sonra öyle çok sınırdan kaçak geçtim ki, gerekli tüm seyahat belgeleriyle tam tedarikli bir halde, arabada oturarak bir gümrük kapısından geçmek, bana bugün bile hâlâ çok garip ve olağanüstü bir şey gibi gelir: Kalbim, hâlâ bir Pavlov şartlanmışlığı içinde, yerinden fırlayacakmış gibi çarpar.</p>

<p>Anvers’e sıhhat ve emniyetle vardıktan ve bunu geride bıraktığımız yakınlarımıza bildirdikten sonra, elimizde kalan son parayı, yanlış hatırlamıyorsam, toplam on beş mark ve elli fenik gibi bir tutarı da Belçika parasına çevirdik. O zamanlar söylendiği gibi, yeni bir hayata başlamak üzere sahip olduğumuz servet bundan ibaretti. Eski hayatımız bizi terk etmişti. Bir daha dönmemek üzere mi? Bir daha dönmemek üzere. Ama bunu ancak şimdi, neredeyse yirmi yedi yıl sonra söyleyebiliyorum. Sürgüne birkaç banknot ve madeni parayla ilk adımımızı attık; ne sefalet ama! O güne dek bilmeyenlere de, sürgün hayatı öğretecekti: Almanca sefalet (<i>Elend</i>) sözcüğünün en isabetli tanımını, hâlâ etimolojisinde saklı olan sürgün (<i>Verbannung)</i> kelimesinin eski anlamında bulabileceğinizi.</p>

<p>Sürgünü tanıyan kişi, hayata bazı cevaplar bulmuş, ama hayatın çok daha fazla sorusu olduğunu da öğrenmiş demektir. İlk bakışta beylik bir bilgi gibi görünen şu idrak de cevaplar arasındadır: Geriye dönüş yoktur, çünkü bir yere yeniden dönmek, asla kayıp zamanın tekrar kazanıldığı anlamına gelmez. Ama ben bu yazıda, daha ilk günden mültecinin adeta ensesine çöken ve onu bir daha asla terk etmeyen sorulardan birini -daha tam anlamıyla başlamamışken bile biliyorum ki, boş yere- aydınlatmaya çalışacağım: İnsanın yurda ne kadar ihtiyacı vardır? Bu süreçte bulacağım şeyin pek bir genel geçerliliği olmayacaktır, çünkü ben bu soruyu Üçüncü Reich’tan sürülmüş olan birinin fazlasıyla özgül konumu açısından ele alacağım - dahası bu kişi, verili koşullar altında memleketini ne pahasına olursa olsun terk etmek islemiş, ama bunun da ötesinde, sürgüne gitmek <i>zorunda</i> kaldığı için gitmişti. Yani pek çok nedenden ötürü, benim değerlendirmelerim Doğu’daki yurtlarından kovulmuş olan Almanların düşüncelerinden belirgin bir biçimde ayrılacaktır. Onlar mallarını, evlerini ve çiftliklerini, işyerlerini, servetlerini ya da belki mütevazı maaşlarını, dahası ülkelerini, çayırlarını ve tepelerini, bir ormanı, bir şehir siluetini, cemaate kabul edilmiş oldukları bir kiliseyi kaybettiler. Bizler de bunların hepsini, ama daha da ötesinde insanlarımızı kaybettik: okul sırasında yan yana oturduğumuz arkadaşlarımızı, komşularımızı, hocalarımızı. Onlar birer muhbire ya da canavara dönüştüler; ya da en iyi ihtimalle mahcup birer fırsatçıya. Ve biz dilimizi kaybettik. Ama buna daha sonra döneceğim.</p>

<p>Bizim sürgünümüz, yalnızca görüşleri nedeniyle Üçüncü Reich’tan firar eden mültecilerin gönüllü sürgünlüğüne de benzemiyordu. Onlar için Reich’la bir anlaşmaya varmak, ister pişmanlık içinde olsun, ister sessiz bir sadakatle, geri dönmek mümkündü, ki içlerinden bazıları bunu yaptılar da zaten, tıpkı roman yazarı Ernst Glaeser gibi. O dönemde dönme iznine sahip olmayan ve bu nedenle bugün de dönemeyen bizler, çok daha acil ve zorlayıcı bir sorunla karşı karşıyayız. Burada mizahi değerinden ötürü değil, kullanışlı bir örnek oluşturması bakımından değinmek istediğim, konuyla ilgili bir anekdot var. Romancı Erich Maria Remarque’ın, 1933’ten sonra Goebbels Bakanlığı’nın gizli elçileri tarafından Ticino’daki evinde defalarca ziyaret edildiği anlatılır, çünkü “ari ırktan” gelen ve bu nedenle tamamıyla kötülüğün emrine girmesi asla mümkün görülmeyen mülteci yazarı yurda dönmeye razı etmeye çalışmaktadırlar. Remarque’ın mesafeli tavrını sürdürmesi üzerine, Reich’ın elçilerinden biri dayanamayıp ona şu soruyu yöneltir: “Tanrı aşkına, yurt hasreti de mi çekmiyorsun be adam?” Remarque’ın, “Neden yurt hasreti çekecekmişim,” dediği rivayet edilir. “Ben Yahudi miyim ki?”</p>

<p>Bana gelince, 1935’te Nürnberg Yasaları’nın ilan edilmesinden sonra, tabii ki bir Yahudi olduğumun farkına vardım ve dolayısıyla yurt hasreti çektim ve hâlâ da çekiyorum; halk şarkılarını andırır, evcil hiçbir tarafı, hatta duygusal gelenekler tarafından kutsanmış bir niteliği bile olmayan ve Eichendorff<a id="dn30" href="../Text/dn.xhtml#d30.">[30]</a> üslubuyla dile getirilemeyecek hınzır, tüketici bir hasret bu. İçime işleyen bu hasreti ilk kez, elimde on beş buçuk markla, Anvers’teki veznenin önünde dururken hissettim ve tıpkı Auschwitz’in veya işkencenin ya da kırk beş kilogramlık ağırlığım ve çizgili üniformamla dünyanın ortasında dikilirken, uğruna iki yıl boyunca tüm yaşama gücümü ayakta tutmuş olduğum biricik insanın ölümü üzerine bir kez daha kilo vererek tüy kadar hafiflediğim toplama kampı dönüşünün hatırası gibi, yurt hasreti de beni bir daha hiç terk etmedi.</p>

<p>Üçüncü Reich’tan hem görüşleri, hem de soykütüğü nedeniyle kovulanların bu yurt hasreti neydi, nedir? Bu bağlamda daha düne kadar moda olan bir kavramı kullanmaktan hoşlanmıyorum, ama muhtemelen daha isabetli bir kavram da yok: Benim, bizim yurt hasretimiz kendine yabancılaşmaydı. Geçmiş birdenbire yıkıntılar altında kalmıştı ve insan artık kim olduğunu bilmiyordu. Bugün yazar olarak çalışmalarımı imzaladığım ve kulağa Fransızca gibi gelen müstear adımı o günlerde henüz kullanmıyordum. Kimliğim az çok Almanca bir isme ve geldiğim bölgenin lehçesine sıkı sıkıya bağlıydı. Resmi bir kararname, çocukluğumun ilk dönemlerinden beri neredeyse sürekli üzerimde taşıdığım yöresel kıyafeti giymeyi bana yasakladığı günden itibaren, o lehçeyle konuşmayı da ben kendime yasakladım. O durumda, arkadaşlarımın beni çağırırken daima yerel bir ağızla seslendirdikleri ismimin de artık pek bir önemi kalmamış oldu. Flaman memurların neredeyse anlayamayacağım kadar garip bir aksanla telaffuz ettikleri ismim, Anvers belediye binasındaki kütüklere istenmeyen yabancı olarak kaydedilmeye yarıyordu ancak. Yöresel lehçeyle konuştuğum arkadaşlarımı da silmiştim. Sadece onları mı? Hayır, artık benim olmayan ülkemin tarihinden, hatırasını baskıladığım manzaralarına kadar bilincimi doldurmuş olan her şeyi silmiştim: Ortasında beyaz zemin üzerindeki kara örümceğin yer aldığı kan kırmızısı bezin, en ücra köşelerdeki çiftlik binalarının pencerelerinde bile dalgalandığı o 12 Mart 1938 sabahından beri bunların hiçbirine tahammül edemez olmuştum. Artık “biz” diyemeyen bir insandım ve bu nedenle de benliğimi tam bir sahiplenme duygusu içinde değil, sadece bir alışkanlık sonucu “ben” diye konuşuyordum. Bazen az çok misafirperver Anversli ahbaplarımla sohbet ederken, istemeden ağzımdan kaçıveriyordu: Bu bizde farklıdır. <i>Bijons</i> sohbet arkadaşlarımın kulağına dünyanın en doğal şeyi gibi geliyordu. Oysa ben kızarıyordum, çünkü bunun bir had bilmezlik olduğunun farkındaydım. Ben artık Ben değildim ve bir Biz içinde yaşamıyordum. Bir pasaportum ve bir geçmişim, param ve tarihim yoktu. Sadece atalarımdan gelen bir silsile vardı, ama o da aforoz edilmiş, kederli, topraksız şövalyelerden oluşuyordu. Üstelik yurt edinme hakları da geriye dönük olarak ellerinden alınmıştı ve ben onların ruhlarını sürgüne taşımak zorundaydım.</p>

<p><i>V’n wie kimmt Ihr?</i> - Benim için anlamını yitirmiş olan yerleşikliğin aksine, gezginliği ve sürülmeyi bir aile tarihi olarak tanımış Polonyalı bir Yahudi, bazen bana nereden geldiğimi sorardı böyle. Hohenems’ten geldiğimi söyleyerek karşılık verecek olsam, bunun nerede olduğunu tabii ki bilemezdi. Hem zaten kökenimin herhangi bir önemi kalmış mıydı sanki? Onun ataları bohçalarını omuzlayıp Lviv civarındaki köy yollarını arşınlamışlar, benimkilerse kaftanlarını giyip Feldkirch ve Bregenz arasında mekik dokumuşlardı. Aralarında bir fark kalmamıştı artık. SA ve SS güruhu Kozaklar kadar iyi değildi. Ve benim memleketimde Führer diye çağırdıkları adam, Çar’dan çok daha beterdi. Gezgin Yahudi’nin benden daha fazla yurdu vardı.</p>

<p>Eğer bu noktada insanın yurda ne kadar ihtiyacı olduğu sorusuna, erken ve geçici bir cevap getirmeme izin verilirse, şunu söylemek isterim: Yanında ne kadar azını taşıyabiliyorsa, o kadar daha fazlasına ihtiyacı vardır. Zira sonuçta taşınabilir bir yurt ya da hiç değilse yurt ikamesi gibi bir şey de vardır. Bu, Yahudilerdeki gibi bir din olabilir. Yahudiler kadim zamanlardan bu yana her Hamursuz Ayini’nde “Gelecek yıl Kudüs’te” diye söz verdiler birbirlerine, ama önemli olan, Kutsal Topraklar’a gerçekten gitmek değildi; bu sözü hep bir ağızdan veriyor olmaları ve kavim Tanrıları Yehova’nın büyülü yurdunda birbirlerine bağlı kaldıklarını bilmeleri yetiyordu.</p>

<p>Yurt ikamesi para da olabilir. 1940’ta Alman işgalcilerden kaçarken bir Flandre çayırında yere oturup ayakkabısının içinden dolar banknotlarını çıkaran ve sabırlı bir dikkatle saymaya başlayan Anversli Yahudi hâlâ gözlerimin önünden gitmez. “Yanınızda bu kadar nakit para olduğu için ne mutlu size!” demişti kıskançlıkla bir diğeri. Ve banknotlarını sayan, bunun üzerine Yiddişle karışık Flamanca bir karşılık vermişti: <i>in dezen tijd behoord de mens bij zijn geld</i> - Bu zamanda insan paraya ait. O yurdunu güzel Amerikan parası olarak taşıyordu yanında: <i>Ubi dolar ibi patria.</i><a id="dn31" href="../Text/dn.xhtml#d31.">[31]</a></p>

<p>Geçici bir süreliğine şöhret ve itibar da yurt yerine geçebilir. Şu satırları Heinrich Mann’ın <i>Ein Zeitalter wird besichtigt</i> (Bir Çağa Bakış) başlıklı anılarında okuyorum: “Paris’in belediye başkanına benim ismimi söylemişler. Kollarını iki yana açarak bana doğru geldi: <i>C’est vous, l’auteur de l’Ange Bleu!</i><a id="dn32" href="../Text/dn.xhtml#d32.">[32]</a> Bu bildiğim şöhretin zirvesi.” Büyük yazar bunu ironik anlamda söylüyordu, çünkü önemli bir Fransız şahsiyetin, <i>Mavi Melek</i> filmine esin kaynağı olan bir roman yazmış olması dışında, onunla ilgili hiçbir şey bilmemesine besbelli ki içerlemişti. Bu büyük yazarlar ne kadar da nankör olabiliyorlar! Heinrich Mann şöhretin yurdunda güven ve afiyet içinde yaşıyordu; bu şöhret gülünç bir biçimde ancak Marlene Dietrich’in bacaklarının arasından kısmen görülebiliyor olsa da.</p>

<p>Bana gelince, Anvers Yahudi Yardım Komitesi’nin önünde haftalık yardım almak üzere bekleşen mültecilerin oluşturduğu kuyruğun içinde tamamıyla köksüzleşmiştim. Kısa bir süre önce, sürgün yıllarının belgeleri, Wegner Yayınevi tarafından <i>Verbannung</i> başlıklı kitapta derlenen, Alman dilinin o zamanlardaki şöhretli ya da az çok tanınmış yazarları, Paris’te, Amsterdam’da, Zürih’te, Sanarysur-Mer’de birbirleriyle buluşuyorlar ve vize, oturma izni, otel borçları gibi konular hakkında konuşuyorlardı. Ama bu sohbetlerde, çok yakınlarda yayımlanmış bir kitabın eleştirisi, Yazarlar Birliği’nin bir toplantısı, uluslararası bir antifaşist kongre de konuşuluyordu. Üstelik onlar, nasyonal sosyalizmin zincire vurduğu anavatan adına, dışarda avazı çıktığı kadar bağırabilen “hakiki Almanya”nın sesi oldukları yanılsamasıyla yaşıyorlardı. Biz adsızlar için böyle bir şey söz konusu bile değildi. Ne insanın yanında taşıdığı hayali bir hakiki Almanya’yla oynanan oyun söz konusu olabilirdi, ne de Almanya’nın daha iyi günleri için sürgünde muhafaza edilen biçimsel bir tören. İsimsiz mülteciler, uluslararası şartların ve Almanya şartlarının hakkını veren bir toplumsal varoluş biçimini sürdürüyorlardı: Bu şartların belirlediği bilinç, gerçekliğe dair daha köklü bir bilgi edinme imkânı tanıyor, hatta bunu gerektiriyor ve zorluyordu. Onlar görünmez bir Alman Düşünce Tarihi Müzesi’nin koruyucuları değil, birer parya olduklarını biliyorlardı. Yurtsuzlaştırılmış olduklarını daha iyi anlıyorlar ve buna karşı ellerinin altında taşınabilen hiçbir yurt ikamesi de bulunmadığı için, insanın bir yurda ne çok ihtiyaç duyduğunu daha açık bir biçimde görüyorlardı.</p>

<p>Şüphesiz, kerhen bile olsa, kendimi Kan ve Toprak Ordusu’nun bir artçısı durumuna düşürmemek için açıkça ifade etmek isterim ki, yurtsuzluğun bizlere sağladığı gelişme fırsatlarının ve olanakların kesinlikle farkındayım. Göçmenliğin bize sunduğu dünyaya açılma olanağı - bunun değerini biliyorum. Yurtdışına gittiğimde, Paul Eluard hakkında isminin ötesinde pek de fazla bir şey bilmiyordum, ama Karl Heinrich Waggerl adında bir yazarı önemli bir edebi şahsiyet olarak görüyordum. Sürgünde yirmi yedi yılımı geride bıraktım ve Proust, Sartre, Beckett manevi yurttaşlarım oldular. Ancak insanın manevi olanlarından keyif alabilmesi için, köy yollarında ve şehrin caddelerinde de yurttaşlarına rastlaması gerektiğine ve kültürel bir enternasyonalizmin sadece ulusal güvenin topraklarında serpilebileceğine hâlâ inanıyorum. Thomas Mann, Kaliforniya’nın uluslararası anglosakson havasında yaşıyor ve tartışıyordu ve ulusal özgüvenden aldığı güçle mükemmel bir Alman <i>Faustus</i>’u yazdı. Sartre’ın <i>Sözcükler</i>’ini okumak ve bunu öğrencisi, göçmen André Gorz’un otobiyografisi <i>Le traître</i> (Hain) ile karşılaştırmak yeterlidir: Sartre gibi safkan bir Fransız’da, Sartre’lar ve Schweitzer’lerden teslim alınan mirasın aşılması ve diyalektik bir yöntemle özümsenmesi, onun enternasyonalizmine değer ve ağırlık kazandırır; yarı Yahudi bir Avusturyalı göçmen olan Gorz’daki telaşlı kimlik arayışının ardındaysa, Sartre’ın kendini gururla ve mertçe kopardığı bir anavatana kök salma hasretinden başka hiçbir şey yoktur. İnsanın bir yurda ihtiyaç duymamak için, önce ona sahip olması gerekir; tıpkı düşüncede de biçimsel mantığın ötesine geçerek düşüncenin daha verimli bölgelerine ulaşmak için, önce biçimsel mantık alanında ustalaşmak gerektiği gibi.</p>

<p>Ancak artık bana böylesine vazgeçilmez görünen şu yurttan aslında ne anladığımı açıklamanın vakti geldi. Eğer bu konu üzerine düşüneceksek, romantik klişelerle dolu, geleneksel mefhumlardan kurtulmamız gerek; bununla birlikte düşünce sarmalının daha yüksek bir noktasında, dönüşüm geçirmiş kavramlar olarak bunlarla yeniden karşılaşacağız. Müspet-psikolojik temel içeriğine indirgendiğinde, yurt <i>güven duygusu</i> demektir. Anvers’te geçen sürgün dönemimin ilk günlerini düşündüğümde, aklıma sallantılı bir zemin üzerindeki sendelemenin hatırasından başka bir şey gelmiyor. İnsanların yüzlerini çözemiyor olmak bile yeterince ürkütücüydü. Kafatası köşeli, kalın kemikli, iriyarı bir adamla oturmuş bira içiyordum; adam saygın bir Flaman yurttaşı, hatta soylu biri olabilirdi, ama pekâlâ suratıma bir yumruk indirip, karıma tecavüz etmek üzere olan karanlık bir liman serserisi de olabilirdi. Yüzler, hareketler, kıyafetler, evler, kelimeler (ki onları yarım yamalak anlıyordum) duyusal birer gerçeklikti, ama yorumlayabildiğim göstergeler değildi. Bu dünyada anlayabildiğim bir düzen yoktu. Kâğıtlarımızı kontrol eden polis memurunun gülümsemesi iyi niyetli miydi, umursamaz mıydı, alaycı mıydı? Kalın sesi, kızgın mıydı yoksa sevecen mi? Anlamıyordum. Ağzından gargara yapar gibi çıkardığı sesleri hiç değilse birer cümle olarak algıladığım o yaşlı, sakallı Yahudi hakkımızda iyi şeyler mi düşünüyordu, yoksa artık yabancılardan bıkmış, ekonomik zorluklardan yılmış ve bu nedenle antisemitizme eğilim gösteren yerel halkı, yalnızca şehrin caddelerindeki varlığımızla bile ona karşı kışkırttığımız için bizden nefret mi ediyordu? Göstergeleri benim için Etrüsk yazısı kadar anlaşılmaz kalan bir dünyanın içinden sersemlemiş bir halde geçiyordum. Buna benzer şeyleri iştah kabartan bir yabancılaşma gibi algılayabilecek olan turistin aksine, ben bilmecelerle dolu bu dünyaya mahkûmdum. Kafası köşeli adam, kızgın sesli polis memuru, gargara yapan Yahudi benim efendilerim ve ustalarımdı. Kendimi onların önünde zaman zaman, memleketteki SS komandosunun karşısında olduğumdan bile daha çaresiz hissediyordum, çünkü hiç değilse SS komandosunun aptal ve alçak olduğunu ve hayatıma kastettiğini kesin olarak biliyordum.</p>

<p>Yurt bir güven duygusudur, diyorum. Yurdumuzdayken Tanımak-Anlamak; Güvenmek-İnanmak arasındaki diyalektiğe ustaca hükmedebiliriz: Bu diyalektiği tanıdığımız için anlarız ve kendimizde konuşacak ve harekete geçecek güveni buluruz, çünkü inancımızı tanımaya ve anlamaya dayandırabiliyoruzdur. Sadık, sadakat, emin, itimat, teminat, emanet, tanımak, danışmak, tanıdık: Tüm bu akraba kelimelerin işaret ettiği alan, kendini güvende hissetmenin kurduğu daha geniş bir psikolojik bağlamın parçasıdır. Ama insan ancak nedensiz olgularla karşılaşmayı beklemediği; tümüyle yabancı bir şeylerden korkmadığı yerde kendini güvende hisseder. Yurdunda yaşamak demek, zaten bildiğimiz şeylerin, gözümüzün önünde, küçük değişikliklerle tekrar tekrar cereyan etmesi demektir. Eğer insan sadece yurdunu tanıyor ve başka hiçbir şey bilmiyorsa, bu bir yalnızlaşmaya ve düşünsel tükenişe yol açar. Ama diğer taraftan, yurdu olmayan insan da bir düzensizliğin, karmaşanın, dağınıklığın içinde kaybolup gider.</p>

<p>Buna olsa olsa, sürgünün belki de o kadar şifasız bir hastalık olmadığı, çünkü insanın içinde ve birlikte uzun bir ömür geçirdiği yabancı bir ülkeyi, kendi yurdu haline getirebileceği öne sürülerek itiraz edilebilir; yeni bir yurt bulmak deniyor buna. Ve insan yavaş yavaş göstergelerin şifresini çözmeyi öğrendiğine göre, bu doğrudur da. Belirli durumlarda insan yabancı bir ülkede o denli “evinde” olabilir ki, sonunda insanların dillerine, yüz hatlarına, kıyafetlerine bakarak sosyal ve entelektüel konumlarını kestirme; bir binanın yaşını, işlevini, ekonomik değerini ilk bakışta anlama becerisini kazanır; yeni yurttaşların tarihsel ve folklorik kökleriyle bağlarını zorlanmadan kurabilir. Ancak bu olumlu durumda bile, yeni ülkeye yetişkin bir insan olarak gelmiş olan sürgün açısından, göstergeleri çözmek kendiliğinden gelişen bir fiil değil, belirli bir düşünsel çaba gerektiren, entelektüel bir edim olacaktır. Yalnızca çok küçük yaşta alımladığımız, dış dünyayı sahiplenmeye başlamamızla birlikte anlamlandırmayı öğrendiğimiz uyarımlar, kişiliğimizin kurucu unsurları ve değişmezleri olur: İçine doğduğumuz çevreyi de, gramerini bilmeden öğrendiğimiz anadilimiz gibi öğreniriz. Anadilimiz ve yerlisi olduğumuz dünya bizimle birlikte büyür, içimize kök salar ve bu sayede bizde güven duygusu doğuran bir aşinalık kazanır.</p>

<p>Ve işte burada, bize halk şarkılarıyla ve basmakalıp atasözleriyle aktarılan ve ilk aşamada uzak durduğum yurt tasavvuru yeniden karşımıza çıkıyor. Hem de ne istenmeyen hatıralar taşıyor beraberinde! Yaşlı bir dadının anlattığı masallar, yatağın üzerine eğilmiş annenin yüzü, komşu bahçeden yükselen leylak kokuları. Olmuşken, bizim gibilerin zaten sadece edebiyattan tanıdığı, uzun kış gecelerinde köy odaları ve köy meydanındaki ıhlamurun altında sürdürülen ozan atışmaları da olsun. İnsan, yurt sözcüğünün iç gıcıklayan sevimli çağrışımlarını ve yurt sanatına, yurt şiirine, her türden yurt saçmalıklarına dair adamakıllı nahoş bir dizi tahayyülü başından defetmek istiyor. Ama bunlar inatçı; ensemizden ayrılmıyor, etkilerini göstermek istiyorlar. Yurt sözcüğünü duyar duymaz, Tanrı saklasın, hemen o entelektüel bayağılıkları düşünmek de gerekmiyor. Vasat bir yazar olan Carossa’yı kendi haline bırakabiliriz. Ama Dublin olmasa Joyce, Viyana olmasa Joseph Roth, Illiers olmasa Proust ne olurdu? <i>Kayıp Zamanın İzinde</i>’deki kâhya kadın Françoise’ın ve Leonie Hala’nın hikâyeleri de yöresel edebiyattır. Tüm o gerici uyuşukluk, yurt etrafında toplanan karmaşık bir düşünsel alanı ele geçirdi diye, onu yok sayamayız. O nedenle bir kez daha tüm açıklığıyla vurgulamak istiyorum: “Yeni yurt/vatan” diye bir şey yoktur. Yurt, çocukluğun ve gençliğin ülkesidir. O ülkeyi kaybetmiş olan kişi, yabancı ülkede artık bir ayyaş gibi yalpalamamayı, tersine ayağını yere az çok korkusuzca basmayı istediği kadar öğrenmiş olsun, bir kaybeden olarak kalır.</p>

<p>Burada benim için önem taşıyan nokta, biz Üçüncü Reich sürgünleri açısından vatan kaybının kazandığı boyutları ve etkiyi belirlemek ve bunu yapabilmek için, şimdiye dek yalnızca ima ettiğim bir şeyi daha ayrıntılı bir biçimde açıklamak zorundayım. Bu kaybı tüm içeriğiyle gerçekten kavramam için, önce Alman işgal orduları suretine bürünmüş yurdun peşimizden gelmesi gerekecekti. 1943 yılında, tutuklanmamdan kısa bir süre önce yaşadığım, özellikle korkutucu bir olayı hatırlıyorum. Direniş grubumuz, o dönemde genç bir kızın yaşadığı daireyi üs olarak kullanıyordu; yasadışı bildirilerimizi çoğalttığımız teksir makinesi orada duruyordu. Gereğinden fazla korkusuz bu genç insan -ki ilerde bunu hayatıyla da ödedi- yeri geldiğinde, önemsiz bir şeye değinir gibi, oturduğu binada “Alman askerlerinin” de yaşadıklarını söyledi. Ancak bu bize o sırada meskenin güvenliği açısından daha bile elverişli görünmüştü. Derken günün birinde, evin içindeki konuşmalarımızın ve hareketlerimizin alt katta oturan Alman’ı öğlen uykusundan uyandıracağı tuttu. Adam merdivenleri çıktı; kapıya sertçe vurdu ve bağırıp çağırarak eşikten içeriye adımını attı: Kalkık siyah yakası ve üstüne üstlük bu yakaya işlenmiş Gizli Servis (SD) işaretiyle bir SS görevlisi! Korkudan hepimizin beti benzi atmıştı, çünkü hemen yan odada, Reich’ın varlığına, ah, pek küçük bir tehdit oluşturan propaganda çalışmalarımızın gereçleri duruyordu. Ama üniformasının yaka düğmelerini çözmüş, saçları dağılmış, gözleri uykudan şişmiş adamın, uzmanlık alanı olan av köpekliğiyle ilgili herhangi bir niyeti yoktu; böğürerek, kendisine ve gece hizmetinden yorgun düşmüş arkadaşlarına huzur vermemizi istiyordu. Talebini -ki benim açımdan bu sahnenin asıl korkutucu tarafı da buydu- doğduğum bölgenin lehçesiyle dile getiriyordu. Bu şiveyi uzun zamandır duymamıştım; bu nedenle içimde ona kendi lehçesiyle cevap vermek gibi aptalca bir arzu kabardı. Beni tir tir titreten bir korku ve aynı anda dalga dalga kabaran samimi bir içtenlik arasında gidip gelen, çelişkili, hatta neredeyse sapkınca bir duygu hali içinde buldum kendimi, çünkü o anda canıma kastetmeyi düşünmüyor olsa da, zevkle yerine getirdiği görevi, benim gibileri mümkün olan en büyük kümeler halinde ölüm kamplarına göndermek olan bu herif, bana ansızın muhtemel bir arkadaş gibi görünmüştü. Ona onun ve benim dilimizde hitap etmem, bir kadeh şarabın başında bir memleket ve barışma şöleni kutlamamız için yeterli olmaz mıydı?</p>

<p>Neyse ki, yaşadığım korku ve mantığımın denetimi beni bu saçma niyetimden uzaklaştırmaya yetecek kadar güçlüydü. Kekeleyerek sıraladığım Fransızca özür cümleleri, görünüşe bakılırsa onu yatıştırmıştı. Adam, bu fesat yuvasını ve avcı tutkusuyla kanatlandırdığı askeri görevine kader tarafından sunulmuş ganimeti, yani beni kapıları çarparak bırakıp gitti. İşte o anda, yurdumun düşman ülkesi olduğunu ve düşman yurttan gönderilen bu iyi arkadaşın beni dünyadan silmek için geldiğini <i>tamamen</i> ve sonsuza dek kavradım.</p>

<p>Bu oldukça sıradan bir deneyimdi. Ancak buna benzer bir şey, Doğu’dan gelen bir Alman mültecinin ya da New York veya Kaliforniya’da hayali Alman kültürü şatoları kuran bir Hitler göçmeninin başına asla gelemezdi. Doğu’dan gelen Alman mülteci, ülkesini elinden alanın yabancı bir güç olduğunu biliyordu. Güvenlik içinde yaşayan kültürel göçmen ise, yalnızca geçici bir süre için ve yine aynı şekilde yabancı, yani nasyonal sosyalist bir iktidar tarafından alt edilmiş olan Alman ulusunun kaderini kendi elinde tuttuğunu sanıyordu. Ama biz ülkemizi kaybetmiş değildik, tersine o memleketin hiçbir zaman bizim mülkümüz olmadığını anlamak zorunda kalmıştık. Bu ülkeyle ve onun insanlarıyla bağlantılı olan her şey, bizim için varoluşsal bir yanılgıydı. İlk aşk olduğunu sandığımız şey, oradakilerin deyimiyle, ırk ayıbıydı. Yaradılışımızı oluşturduğunu düşündüğümüz şey - herhangi bir zamanda taklitçilikten öte bir şey olmuş muydu? Bir parça entelektüel dürüstlükle yaklaştığımızda, savaş boyunca düşman-yurdun işgali altında yaşamış olan bizler için, yurdun yabancı bir gücün boyunduruğu altında olduğunu düşünmek tamamıyla imkânsızdı: Caddelerde ve tavernalarda tesadüfen rastladığımız hemşerilerimiz, Belçika dillerinin ardına gizlenmiş, Belçika kupuna ve zevkine uygun kıyafetlere bürünerek kılık değiştirmiş olan bizlere fazlasıyla keyifli görünüyorlardı. Onlarla kasten kırık dökük konuştuğumuz bir Almanca sohbete girdiğimizde, abartılı bir ittifak halinde Führerlerini ve onun girişimlerini destekliyorlardı. İnançlı gençliğe özgü güçlü sesleriyle, İngiltere üzerine yürümek istediklerini ilan eden şarkılar söylüyorlardı. Ve sık sık, Yahudilerin bir oraya, bir buraya dolandıklarını ve Kızıl Deniz’den geçerlerken nihayet dalgalara çarptıklarını ve dünyanın huzura kavuştuğunu söyleyen, düpedüz ahmakça bir şarkıyı da, uygun adım yürüyerek seslendiriyorlardı; ritmik-zinde bu şarkının tınısında da rıza vardı. Yurt bu sureti içinde yakaladı bizi ve anadilimizin çanları kulaklarımızda böyle çınladı.</p>

<p>Yurt hasretimizin, tümüyle yeni ve edebiyatın kayda geçirdiği hiçbir geleneksel duygu tarafından belirlenmemiş niteliğinden söz ederken neyi kastettiğim şimdi daha iyi anlaşılmış olmalıdır. Geleneksel yurt hasreti - kabul, peki, o da bize bunun yanında, fazladan bir küçük armağan olarak verilmişti. Sürgünde ülkenin yerlileriyle konuşurken söz yurdumuzdan açıldığında, -bu yurt hasretine hakkımız olmadığı için- onu göstermelik bir keder biçiminde sergiliyorduk. O zaman ortaya çıkıyor ve mutluluktan yaşarmış gözlerle arsızca kabarıyordu, çünkü bizler istesek de istemesek de, Belçikalıların karşısında Almanlar veya Avusturyalılar gibi davranmak zorundaydık; daha kesin bir ifadeyle: Öyle anlarda Alman ya da Avusturyalı oluyorduk hatta, çünkü konuştuğumuz kişiler bize yurdu zorla kabul ettiriyor ve oynamamız gereken rolü dayatıyorlardı. Geleneksel yurt hasreti bizim için -ve muhtemelen bu hasretten tat alan herkes için de öyledir- avutucu bir kendine acımaydı. Ancak yurdu yasadışı yollarla sahiplenmiş olduğumuzun bilinci, alttan alta daima bu hasrete sızıyordu. Yeri geldiğinde, alkolle gevşemiş bir halde, Anverslilere yöresel ağızlarda halk şarkıları söylüyor, yurt dağlarını ve ırmaklarını anlatıyor, belli etmeden gözyaşlarımızı siliyorduk. Tam bir duygusal sahtekârlık! Bunlar sahte belgeler ve çalıntı soykütükleriyle memlekete yaptığımız yolculuklardı. Biz zaten olduğumuz, ama olma hakkı taşımadığımız bir şeyi taklit etmek zorundaydık; ne kadar çılgınca, hilekârca bir girişim.</p>

<p><i>Hakiki</i> yurt hasreti, Thomas Mann’ın ifadesini saygıyla çalmama izin verilirse, <i>Hauptwehe</i><a id="dn33" href="../Text/dn.xhtml#d33.">[33]</a> farklı türden bir şeydi ve yalnız kaldığımızda musallat oluyordu. O zaman şarkılar, yitirilmiş manzaraları coşkuyla yadetmeler, yaşlarla dolmuş, ama aynı anda suç ortaklığı beklentisiyle kırpılan gözler kalmıyordu. Hakiki yurt hasreti kendine acıma değil, özyıkımdı. Geçmişimizin parça parça sökülmesinden ibaretti, ki bu da kendini hor görmeden ve kayıp benliğinden nefret etmeden gerçekleştirilemezdi. Düşman-yurt bizim tarafımızdan imha ediliyordu ve bu sırada kendi hayatlarımızın onunla bağlantılı olan parçasını da ortadan kaldırıyorduk. Kendinden nefretle birleşen yurt nefreti can yakıyordu ve kendini imha etmek için giriştiğin zahmetli çalışmanın tam ortasında, geleneksel yurt hasreti kabardığında ve kendine ait yeri doldurmak istediğinde, bu acı katlanılmaz boyutlara varıyordu. Yakıcı bir arzuyla ve toplumsal bir görev olarak nefret etmek istediğimiz şey birdenbire karşımıza dikiliyor ve özlenmek istiyordu: hiçbir psikanalizin derman bulamayacağı nevrotik bir durum. Terapi ancak tarihsel bir pratik olabilirdi; demek istediğim: Alman devrimi ve onunla birlikte, yurdun dönmemiz için güçlü bir biçimde dile getirdiği arzu olabilirdi. Ama devrim gerçekleşmedi ve nasyonal sosyalist iktidar dışarının zoruyla devrildiğinde, bizlerin dönüşü yurt için sıkıntıdan başka bir şeye yol açmadı.</p>

<p>Sürgün yıllarında anadille ilişkimiz de, yurtla aramızdaki bağ ile aynı soydandı. Çok özgül bir anlamda anadilimizi de kaybetmiştik ve bunu telafi etmek için hiçbir girişimde bulunamıyorduk. Alman yazarların sürgünde yazdıkları metinleri derleyen ve yukarıda değindiğim <i>Verbannung</i> adlı kitapta, filozof Günther Anders’in<a id="dn34" href="../Text/dn.xhtml#d34.">[34]</a> notlarını okuyorum. Şöyle yazıyor Anders: “Yıllar boyunca kendini sadece hâkim olmadığı ve en iyi ihtimalle kötü bir biçimde papağan gibi tekrarladığı bir dille ifade etmeye çalışan hiç kimse, süfli bir konuşmanın kurbanı olmaktan kurtulamaz ... Bizler daha İngilizceyi, Fransızcayı, İspanyolcayı öğrenememişken, Almancamız pul pul dökülmeye başlamıştı ve çoğu zaman bu öylesine gizliden gizliye ve yavaş bir biçimde gerçekleşiyordu ki, kaybın farkına bile varmıyorduk.” Ancak sürgünün dille yaşadığı tüm sorun bu kadarıyla sınırlı kalmaktan çok uzaktır. Ben anadilin “pul pul dökülmesi” yerine, onun büzülmesinden söz etmeyi tercih ederdim. Bizler kendimizi sadece yabancı bir dille değil, Almancayı kullandığımız sürece, aynı zamanda kendini biteviye tekrar eden bir söz dağarcığının fazlasıyla daralmış sınırları içinde ifade ediyorduk. Kader yoldaşlarımızla yaptığımız konuşmalar, kaçınılmaz olarak daima aynı konuların etrafında dönüyordu: önce geçim sıkıntısı, oturma izni ve seyahat belgeleriyle ilgili meseleler; ardından, Alman işgaliyle birlikte, apaçık ölüm tehlikesi. Konuştuğumuz kişiler, dilimize yeni bir katkıda bulunmuyor, bize sadece kendi dilimizi geri yansıtan bir ayna tutuyorlardı. Sürekli aynı konulardan, aynı kelimelerden, aynı deyimlerden oluşan bir çemberin içinde dönüp duruyor ve konuşmamızı, olsa olsa bize ev sahipliği yapan ülkenin dilinden aldığımız ifadeleri özensizce kullanarak, alabildiğine çirkin bir biçimde zenginleştiriyorduk.</p>

<p>Diğer tarafta, düşman-yurtta dilin evrimi kendi yolunda ilerliyordu. Orada güzel bir dilin oluştuğu anlamında değil; bu söz konusu bile değildi. Ama o dil -tüm o düşman bombacıları, düşman faaliyetleri, cephe denetim merkezi gibi kelimeleriyle, hatta dahası, asıl Nazi argosunun deyimleriyle birlikte- bir <i>gerçekliğin</i> diliydi. Gelişkin her söylem mecazi bir söylemdir: İster çıplak bir dalını meydan okurcasına göğe uzatan ağacı, isterse Almanya’nın ulusal gövdesine Ön Asya zehri zerk eden Yahudiyi anlatsın bize, her gelişkin söylem mecazi bir söylemdir. Metafor malzemesini daima anlaşılabilir bir gerçeklikten alır. Bizler Alman gerçekliğinden ve dolayısıyla Alman dilinden dışlanmıştık. Çoğumuz, rüzgâra kapılıp Almanya’dan işgal altındaki ülkelere uçuşan dil kırıntılarını, orada dilin yozlaştırıldığını ve kendi görevlerinin Alman dilinin “saflığını” korumak olduğunu ileri sürerek, ilkesel bakımdan geçerli, ama fiiliyatta ancak kısmen uygulanabilecek bir gerekçeyle kullanmayı zaten reddediyordu. Oysa kendileri kısmen mülteci “Çincesi”, kısmen de yaşlılık kırışıklıkları yüzünden gözlerimizin önünde tanınmaz hale gelen yapay bir dil kullanıyorlar ve üstelik bu dönemin ardında bırakacağı dil mirasının -ya da isterseniz dil çöplüğünün de diyebilirsiniz- Almanya’da Hitler’in çöküşünden çok uzun süre sonra bile ayakta kalacağını ve edebiyat diline gireceğini akıllarına bile getirmiyorlardı.</p>

<p>Ben ve benim gibiler, gelişmeye devam eden Alman diline sımsıkı sarılmak gibi umutsuz bir çaba içine girdik. Alman işgal gücünün Batı’daki resim organı olan <i>Brüsseler Zeitung</i>’u<i>,</i> hissettiğim aşırı tiksintiye rağmen her gün okuyordum. Bu benim dilime bir hasar vermedi, ama bir faydası da dokunmadı, çünkü Alman toplumunun kaderinden ve dolayısıyla da dilinden dışlanmıştım. “Düşman bombacıları”; güzel, ama bunlar benim için, İngiltere’nin şehirlerini harabeye çeviren Alman uçaklarıydı, benzer bir işi Almanya’da gerçekleştiren Amerikalıların uçan kaleleri değildi. Almanca her kelimenin anlam içeriği bizim açımızdan değişiyordu ve buna karşı direnelim ya da direnmeyelim, sonunda anadilimiz de, tıpkı çevremizde onu konuşanlar gibi, bize düşman oldu. Bizim kaderimiz, Birleşik Devletler’de, İsviçre’de, İsveç’te güvenlik içinde yaşayanlardan bu noktada da çok farklıydı. Kelimeler, adına ölüm tehdidi denen verili gerçeklikle ağırlaşmıştı. “Dolduruyorsun yine fundalığı ve vadiyi”<a id="dn35" href="../Text/dn.xhtml#d35.">[35]</a> - bu dizede çekilmiş hançeriyle önümüzde dikilen katillerin sürekli olarak kullanamayacakları tek bir kelime bile yoktu. Fundalık ve vadi; insan oralarda gizlenmeye çalışabilirdi belki. Ama puslu parıltıda izini sürüp seni buluyorlardı. Anadilimizin, Alman işgali altındaki sürgünde bizi ezen bu ağır gerçeklik içeriğinin korkunç bir sürekliliğe sahip olduğunu ve dilimiz üzerinde bugün bile bir yük oluşturduğunu, bilmem hâlâ söylememe gerek var mı?</p>

<p>Buna karşılık yabancı dil de, anadilimizin gösterdiği düşmanlığı dengeleyecek ölçüde gerçek bir dost haline gelmedi. Mesafeli davranıyordu ve bu mesafeyi hâlâ koruyor; bizi ancak kısa nezaket ziyaretleri için kabul ediyor. Buna, <i>comme on visite des amis,</i> deniyor o dilde, oysa insanın arkadaşlarına uğramasıyla aynı şey değil bu. <i>La table</i> asla bir masa olmayacak; insan onun başında en iyi ihtimalle karnını doyurabilecek. Hatta bizim yerel lehçemizdekilerle aynı fiziksel nitelikleri gösteren tek tek ünlüler bile yabancıydı ve hep öyle kaldılar. Anvers’teki sürgünün ilk günlerinde, bir ev kapısının önünde malını teslim ederken, baskın bir Flaman şivesiyle Hollandaca <i>Ja</i> (Evet) diyen sütçü çırağı geliyor aklıma: Tıpkı benim yerel lehçemde aynı kelimeyi telaffuz ederken kullandığımız, “O”ya yaklaşan müphem bir “A” ile söylemişti bunu. Bu <i>Ja</i> hem tanıdık, hem de yabancıydı ve ben bir başka dilde daima geçici süreyle tanınmış bir misafirlik hakkından ötesine sahip olamayacağımı kavramıştım. Delikanlının <i>Ja</i> derken ağzını açışı benim tanıdığımdan farklıydı. Önünde durup bu kelimeyi söylediği kapı, memleketimdeki evlerin kapılarından farklıydı. Caddenin üstündeki gökyüzü, bir Flaman göğüydü. Her dil, eğer onun alanına temiz bir vicdan ve güvenli bir adımla girmek istiyorsanız, üzerinde sağlam temellere dayanan bir mülkiyet hakkına sahip olmanızı gerektiren bütünsel bir gerçekliğin parçasıdır.</p>

<p>Yurdumuzu ve anadilimizi kaybetmenin, Üçüncü Reich’tan sürülmüş olan bizler için ne anlama geldiğini gözden geçirmeye ve bulmaya çalıştım. Ancak bireysel kader bir kenara bırakılırsa, yurdun neticede ve genel olarak günümüz insanına ne ifade ettiği sorusu bizi sıkıştırıyor ve zaten çalışmamın başlığı da bir cevap bekliyor. Çağın ruhu yurt fikrine yatkın değil; bu açıkça ortada. Yurt sözünü işiten herkes, katı milliyetçiliği, yurdundan kovulanların haklarını savunan kuruluşların toprak taleplerini, geçmişte kalan şeyleri düşünüyor hemen. Yurt - modern endüstri toplumunda artık gerçek bir karşılığı kalmamış olan bu değer, hâlâ duygu yüklü olmakla birlikte, şimdiden anlamını kaybetmeye başlamış, geride kalan günlerden sürükleyip getirdiğimiz bir kavram değil mi? Göreceğiz. Ancak önce yurt ve anavatan arasındaki ilişkinin, mümkün olan en kısa biçimde bir aydınlığa kavuşturulması gerekiyor, çünkü oldukça yaygın bir yaklaşım, yurt fikrinin yerel, folklorik sınırları içinde, en azından pitoresk bir değer olarak hâlâ geçerliliğini korumasından yana olsa da, demagojik bir slogan ve reaksiyoner bir direnç olarak anavatan kavramına derin bir şüpheyle bakıyor. <i>L’Europe des patries</i><a id="dn36" href="../Text/dn.xhtml#d36.">[36]</a>- çağımızın kaderi tarafından en kısa sürede geçmişe havale edilecek yaşlı bir generalin takıntısı olabilir ancak.</p>

<p>Ben yaşlı bir general değilim. Yüce millet hayalleri kurmuyorum; benim aile albümümde subaylar, yüksek devlet memurları yer almıyor. Ayrıca silah arkadaşlarının buluşmalarına, korolar ve milli kıyafetler eşliğinde kutlanan şenliklere karşı da derin bir antipatim var; ben neticede, Almanya’daki insanların hiç de uzun sayılamayacak bir süre öncesine kadar ucube entel diye adlandırdıkları biriyim sadece ve yıkıcı eğilimlerden de arınmış değilim. Ama ehliyetli bir yurtsuz olduğum için, yurt fikrinin değerine kefil olacak cesareti kendimde bulabiliyor, ayrıca yurt ve anavatan arasında yapılan zekice ayrımı reddediyorum ve nihayet, benim kuşağımdan bir insanın, aslında tek bir şey olan bu ikisinden mahrum kalması halinde, ayakta durmakta zorlanacağına inanıyorum. Anavatanı olmayan, demek istediğim; özgür, bağımsız bir devlet birliği göstermeyen toplumsal bir gövdeye sahip olmayan kişinin, öyle inanıyorum ki, yurdu da yoktur. <i>Kde domow muj?</i> - Nerede benim anavatanım?: Avusturya-Macaristan Monarşisi’nin uluslarüstü devletinde, bağımsız bir devlet olmayan kendi Çek memleketlerini bir yurt olarak da, anavatan olarak da göremeyen ve hissedemeyen Çekler böyle bir şarkı söylerlerdi. Bu dizeleri seslendirirlerdi, çünkü anavatanlarına kavuşmak ve bu sayede bir yurt edinmek istiyorlardı. Pekâlâ, diye itiraz edilebilir, ama bu, kültürel ve ekonomik olarak ezilmiş, Avusturya’nın Alman kökenli hâkim milleti tarafından “sömürgeleştirilmiş” bir halkın tepkisiydi. Eşit haklara sahip ulusların özgür iradeleriyle bir araya geldikleri daha büyük bir idari yapı içinde, bunlar, yöresel ve dilsel özellikleri sahiplenen bir bölgecilikle, devlet biçimindeki bir anavatana ihtiyaç duymadan da yurtlarını muhafaza edebilirler. Onların anavatanları daha da büyük olur; yarın bir Küçük Avrupa, öbür gün Büyük Avrupa ve henüz öngörülemeyen, ancak kesinlikle yaklaştığını bildiğimiz bir gelecekte de bütün dünya.</p>

<p>Kuşkularımı bildirmek zorundayım. Bir taraftan yurdun, aynı zamanda anavatan olmadığı anda, yurt olmaktan da çıktığını yeterince açık bir biçimde öğrenmiş olduğuma inanıyorum. Benim memleketim 12 Mart 1938’de bir devlet olarak bağımsızlığını kaybettiği ve Büyük Alman Reich’ına katıldığında, benim için tamamıyla yabancı bir ülke olmuştu. Polislerin üniformaları, evlerin önündeki posta kutuları, resmi dairelerin amblemleri, işyerlerinin önündeki tabelaların pek çoğu yeni yüzler edinmişlerdi ve hatta lokantalardaki mönüler bile benim bilmediğim, farklı yemekler sunuyordu. Diğer taraftan, daha büyük bir anavatan, hâlâ yurt olarak deneyimlenebilecek bir alanın çok ötelerine yayıldığında, anavatan olma niteliğini kaybeder. O zaman ahalisini emperyal bir bilinç ve kızışmış bir büyük güç milliyetçiliğiyle dolduran bir imparatorluğa dönüşür; tıpkı Sovyetler Birliği ve ABD gibi. Yarın Kuzey Amerikalılar Latin devletleri de içinde olmak üzere kıtanın tamamını fethedecek olsalardı bile, emperyal bilinçleri bugün olduğu gibi kalırdı. Bugün New England’dan Iowa’ya ya da Kaliforniya’ya taşındıkları gibi, o zaman da aileleriyle birlikte New York’u terk edip La Paz’a yerleşirlerdi; bu büyük ülkenin onlara ait olduğunu ve Beyaz Saray’da oturan Başkan’a tabi olduğunu bilmenin gururuyla. O zaman da anavatanlarının ve yurtlarının bugünkünden daha fazla bir faydasını görmeyecekler; dilden ziyade, dev endüstrilerin standartlaştırılmış tüketim maddeleri sayesinde bilincine vardıkları kuşatıcı bir toplumsal gövde olan Teksas ile New Jersey arasındaki imparatorluklarından, anavatan ve yurt adına, bugün zaten gördüklerinden daha büyük bir fayda görmeyeceklerdi. General Motors neredeyse, sözde-vatan ve sözde-yurt oradadır.</p>

<p>Ne olmuş yani, denebilir tabii. İnsanın anavatanını ve yurdunu kaybetmesi hiç de büyük bir talihsizlik değil. İnsan farkına bile varmadan kendinin olarak görebildiği mekânla birlikte büyür. Almanlar, Fransızlar, İtalyanlar, Belçikalılar, Hollandalılar, Lüksemburglular, bugün oluşmakta olan, ancak geleneksel anlamda ne anavatan, ne de yurt sayılabilecek Küçük Avrupa’yı kendi büyüyen mülkleri olarak görmüyorlar mı? Onlar, deniyor, Karlsruhe ve Napoli’de de, Brest ve Rotterdam’da da aynı güven duygusu içinde hareket ediyorlar. Onlar zengin olduğu için hareketlerinde ve kararlarında serbest ve tüm dünyanın sahibi olan adamın yerinde olmayı hayal ediyorlar: Jetler o adamı, bundan en fazla kırk yıl önce, beni Viyana’dan Tirol’deki bir köye taşıyan dilenci treninden daha kısa sürede Paris’ten Tokyo’ya, New York’tan Toronto’ya götürüyor. Modern insan yurdunu dünyayla takas ediyor. Ne parlak bir ticaret ama!</p>

<p><i>La belle affaire!</i> Ancak bundan da kuşku duymak için, hiç de öyle ortalıkta gövde gösteren kalın kafalı bir felaket tellalı olmak gerekmez. Zira dün yurt dediği şeyi ikinci sınıf bir kozmopolitizmle takas eden pek çok kişi, eldeki kuşu damdaki saksağan uğruna gözden çıkarıyor demektir. Küçük bir arabayla Fürth’ten Côte d’Azur’a seyahat eden ve oradaki bir <i>cafe</i>’nin terasında <i>deux Martini</i> ısmarlayan kişi, kendini hemen yüzyılın ikinci yarısına yaraşır bir dünya vatandaşı olarak görüveriyor ve yurt-karşılığı-dünya alışverişinin kârını çoktan cebe indirdiğini sanıyor. Ancak hasta olduğunda ve <i>medetin</i> ona ülkede kullanılan ilaçlardan birini yazdığında, aklına Fransız farmakolojisiyle ilgili iç karartıcı düşünceler üşüşüyor ve yana yakıla Bavyera’yı ve <i>Herr Doktor</i>’unu yâd ediyor. Turizm ve iş gezileri sayesinde edinilmiş, yüzeysel dünya ve dil malumatı yurt deneyiminin yerini doldurmuyor. Bu takasın dolandırıcılık işi olduğu ortaya çıkıyor.</p>

<p>Ama bu, gelecek kuşakların yurtsuz yapamayacaklarını, yapmamaları gerektiğini söylemek değildir. Fransız sosyolog Pierre Bertaux’nun, insanın dönüşümü diye adlandırdığı şey, yani bilimsel-teknik devrimin psikolojik olarak sindirilmesi kaçınılmazdır. Yeni dünya, cüretkâr Büyük Avrupa rüyasının bugün tahayyül ettiğinden çok daha derin anlamda bir yeni dünya olacaktır. Günümüzde hâlâ duygusal yatırım konusu olan gündelik hayatın kullanım nesneleri ikame edilebilir şeylere dönüşüyor. Amerikalı şehir plancıları daha şimdiden geleceğin evini bir tüketim nesnesi haline getirmenin yollarını düşünüyorlar. Bina restorasyonlarının getirisi çok düşük olacağı için, tıpkı bazı otomobil tamiratlarında şimdiden uygulandığı biçimiyle, şehrin yirmi ya da yirmi beş yıllık zaman dilimleri içinde, mahalle mahalle toptan yıkılıp, yeniden inşa edileceğini duyuyoruz. Ama böyle bir dünyada hâlâ bir yurt kurmak nasıl mümkün olabilecek? Şehirler, otoyollar, servis istasyonları, mobilyalar, elektrikli ev aletleri, tabaklar ve kaşıklar her yerde birbirinin aynısı olacak. Geleceğin dünyasında dilin de tümüyle işlevselleştirilmiş bir iletişim aracına dönüşeceği düşünülebilir; tıpkı doğa bilimlerinde daha şimdiden olduğu gibi: Fizikçiler matematiğin diliyle iletişim kuruyorlar, akşamları gidilen <i>cocktail</i> <i>party</i> için de <i>Basic English</i> yeterli. Oluşmakta olan yarının dünyası yurt fikrini kesinlikle, anadili ise muhtemelen dışlayacak ve artık bunların yalnızca tarih üzerine uzmanlaşmış özel bir araştırmanın konusu olarak, bir kenarda kalmalarına izin verecek.</p>

<p>Bununla birlikte henüz o noktaya varmadık. Daha yaklaşmadık bile. Yurt dediğimiz şey, bizim için hâlâ, duyularla algılanan bir gerçekliğin kapısını açıyor. Gerçekliği bir denetim aygıtının sarkaç salınımında değil, bir matematik formülünde tanıyan fizikçinin aksine, bizler görmeye, işitmeye, dokunmaya muhtacız. Bizler hikâyeler anlatan şeylere alışmışız derken, muhtemelen sadece ellili yaşlarda ve geri saymaya başlamış olan kendi kuşağım adına da konuşmuyorum. Bizden önce kimlerin oturduğunu bildiğimiz bir eve, küçük hatalarından üzerinde çalışmış zanaatkârın elini tanıdığımız mobilyalara ihtiyacımız var bizim. Müzedeki gravürün, hiç değilse soluk bir hatırasını canlandıran şehir görüntüsüne ihtiyacımız var. Yarının şehir plancıları için, ama yalnızca onlar değil, aynı zamanda er geç zaten icra yoluyla tahliye edilecekleri topografık noktalara yerleşmiş şehir sakinleri için de bir şehrin gerçekliği, demografik bir gelişme öngören istatistik çizelgelerinden, yapılaşma planlarından ve yeni caddelerin krokilerinden ibaret olacak. Oysa şehir, kendi bütünlüğü içinde bir gerçeklik olarak, bizim bilincimize hâlâ göz yoluyla nüfuz ediyor -yaşlı Gottfried Keller’in<a id="dn37" href="../Text/dn.xhtml#d37.">[37]</a> sevgili pencereciği!- ve adına <i>Hatırlamak</i> dediğimiz, zihinsel bir sürecin işleminden geçiyor.</p>

<p>Hatırlamak. Bu anahtar kelime daha kâğıda düşerken, düşüncelerimiz, kendiliğinden baştaki ana konuya doğru savruluyor: Üçüncü Reich’tan sürülmüş kişinin yurt kaybı. O artık yaşlandı ve şimdiden onyıllarla ölçülebilen bir zaman aralığı içinde, aldığı yaranın saatin tik-taklarıyla kabuk bağlamayacağını, tersine yıllar içinde daha da ağırlaşan sinsi bir hastalığın pençesinde kıvrandığını öğrenmek zorunda kaldı.</p>

<p>Çünkü yaşlanmak, bizi gitgide artan bir yoğunlukla, geçmişin hatırasına bağımlı kılar. Sürgünün ilk yıllarını düşündüğümde, daha o zaman bile yurt ve geçmiş hasreti çektiğimi biliyorum gerçi, ama bu iki hasretin umut sayesinde bir dereceye kadar dindiğini de hatırlıyorum. Genç insan, çoğu zaman çevrenin de onayıyla, kendi kendisine sınırsız bir kredi açar. O sadece olduğu değil, aynı zamanda olacağı kişidir. Orada on beş mark elli fenikle dikiliyordum; orada yardıma muhtaç kişilerin oluşturduğu kuyruğun içinde kaybolmuştum; orada tehcir treninin içine büzülüp oturmuştum; orada bir konserve kutusundan çorbamı kaşıklıyordum. Kendimi tam olarak nasıl tanımlayacağımı bilmiyordum, çünkü geçmişime ve kökenime el konulmuştu; çünkü sonuçta bir evde değil, şu veya bu numaralı bir barakada yaşıyordum; çünkü bana ebeveynimin değil, Globke<a id="dn38" href="../Text/dn.xhtml#d38.">[38]</a> adında bir adamın verdiği, Israel diye ikinci bir isim taşıyordum. Hoş değildi bu. Ama öldürücü bir şey de değildi. Çünkü okunabilir bir geçmişim ve şimdiki zamanım olmasa bile, her halükârda bir geleceğim vardı: Belki bir SS generalini öldüren adam olacaktım, belki New York’ta bir işçi, Avustralya’da bir göçmen, Paris’te Fransızca yazan bir yazar, Seine Nehri kıyısında ispirto şişesiyle keyfine bakan bir ayyaş.</p>

<p>Ama yaşlanan kişinin kredisi tükenir. Ufku tepesine çöker; yarını ve öbür günü güçten düşer ve kesinliğini kaybeder. Sadece olduğu kişidir o. Gelecek artık onun etrafında ve dolayısıyla içinde değildir. Bir değişimden medet umamaz. Dünyaya çıplak varlığını gösterir. Ancak buna rağmen varolmaya devam edebilir, eğer bu varlığın içinde ahenkli bir geçmiş yatıyorsa. Ah, biliyor musunuz, der gelecekten yoksun varlığı toplumsal olarak yalanlanmamış bir geçmiş içeren yaşlı adam: Ah, belki karşınızda sadece küçük bir muhasebeci, vasat bir ressam, basamakları tıknefes çıkan bir astım hastası görüyor olabilirsiniz. Sizin gördüğünüz benim şimdiki halim, geçmişteki değil. Ama geçmişteki kişiliğim de hâlâ benliğimin bir parçası ve size şerefim üzerine yemin ederim ki, matematik öğretmenim bana büyük umutlar bağlamıştı; ilk açtığım sergi çok parlak eleştiriler aldı; iyi bir kayakçıydım ben. Benim hakkımda oluşturduğunuz resmin içine lütfen bunu da yerleştirin. Bana geçmişimin bu boyutunu da verin, yoksa çok eksik kalırım. İnsanın sadece gerçekleştirdiklerinden ibaret olduğu doğru değildir ya da en azından tamamen doğru değildir. Sartre’ın bir zamanlar söylediği şey, yani sonuna yaklaşan bir hayat için sonun, hakikatin başlangıcı olduğu tümüyle geçerli değildir. Geçmişim içler acısı bir hikâye miydi? Olabilir. Ama her aşamasında öyle değildi. Bir zamanlar sahip olduğum gizil güçler de, tıpkı daha sonraki fiyaskolarım ya da kifayetsiz başarılarım kadar bana aittir. Kendimi geçmişe çektim; geçmiş beni yaşatan emekli maaşım. Kendimle barış içinde yaşıyorum, teşekkür ederim, halimden şikâyetçi olmaya da hakkım yok. Geçmişi üzerinde bir hakkı olan kişinin söyleyeceği sözler bunlardır aşağı yukarı.</p>

<p>Üçüncü Reich’tan sürülmüş kişi bu sözleri hiçbir zaman söyleyemez, hatta düşünemez bile. O geriye bakar -çünkü gelecek sonuçta sadece gençlerin hakkıdır ve dolayısıyla da sadece onlara yakışır- ve kendini hiçbir köşede göremez. 1933 ile 1945 arasındaki yılların yıkıntıları altında, tanınmaz bir halde yatmaktadır o. Ve kendini ancak bugün o halde buluyor da değildir. Sürgünün ilk günlerinde, egzotik konsoloslukların bekleme odalarını doldururken, Almanya’da daha yeni yıkılmış olan toplumsal konumlarından medet uman, entelektüel derinlikten yoksun o Yahudi tüccarlarını şimdi bile çok iyi hatırlıyorum. Biri Dortmund’daki büyük bir konfeksiyon mağazasının sahibiydi; bir diğeri Bonn’da çok beğenilen bir porselen dükkânının; hatta bir üçüncüsü Ticaret Meclisi ve Ticaret Mahkemesi üyeliğine bile seçilmişti. Tüm o böbürlenmelerini çabucak kestiler ve hayatlarında bin marklık bir banknot bile görmemiş olan diğerlerinin yanına sessizce iliştiler. Dortmund ve Bonn’daki müşterilerinin 1933’te bütün alışverişlerini birden iade etmiş olduklarını şaşılacak ölçüde hızlı kavradılar. Geçmişleri, sosyal bir fenomen olarak toplum tarafından geri alınmıştı; o noktada, bu geçmişi öznel bir psikolojik mülk olarak korumak imkânsızdı. Ve yaşları ilerledikçe, kayıpları daha da ağırlaştı; çoktan New York’ta veya Tel Aviv’de kıyafetle ve çanak çömlekle yeniden kârlı bir ticarete başlamış olsalar bile - üstelik yeri gelmişken belirteyim ki, bunu başarabilenlerin sayısı da görece azdır.</p>

<p>Ama bazıları için önemli olan ticari mallar değil, havadar bir zihinsel tasarruftu ve o noktada geçmiştekilerin kaybı dünyanın topyekûn çölleşmesine yol açtı. Bunu sürüldükleri sırada zaten ileri yaşta olanlar tam manasıyla kavrayamadılar. 1941 yılında birkaç ay geçirdiğim Güney Fransa’daki Gurs kampında, o sıralarda neredeyse yetmiş yaşına gelmiş, kendi zamanının ünlü Karlsruheli şairi Alfred Mombert de vardı ve oradan bir arkadaşına şunları yazıyordu: “Her şey üzerimden akıp gidiyor, tıpkı büyük bir yağmur gibi... Her şey geride bırakılmak zorundaydı, her şey. Dairem, Gestapo tarafından mühürlendi. Düşün ki, yanına sadece yüz Reichsmark almana izin veriyorlardı. Yanımda 72 yaşındaki ablamla ve kundaktaki bebeğinden, en kocamış ihtiyarına kadar, Baden’in ve Pfalz’ın tüm Yahudi ahalisiyle birlikte birkaç saat içinde önce tren garına götürüldük, sonra da Marsilya üzerinden Aşağı Pireneler’e, Toulous’ta bulunan büyük bir mülteci kampına nakledildik... Hiç buna benzer bir şey bir Alman şairinin başına gelmiş midir?” Burada neredeyse katlanılmaz olan o satırlara, sadece birinci ve sonuncu cümlelere dikkat çekmek üzere yer veriyorum: Bu iki cümle arasında, bizim sürgünümüzün tüm sorunlarını içeren bir çelişki ortaya çıkıyor ve bunun çözümü, o mektubu yazdıktan bir yıl sonra İsviçre’de ölen o yaşlı adamdan gerçekten de beklenemezdi. Her şey büyük bir yağmur gibi akıp gidiyordu; orası doğru. Alfred lsrael Mombert adında, Karlsruheli yetmişlik bir ihtiyarın tehcir edildiği ve onu korumak için tek bir elin bile kımıldamadığı gün, <i>Der himmlische Zecher</i> (İlahi Ayyaş) kitabının yazarı, neo-romantik şair Alfred Mombert’in geçmişi bu dünyadan akıp gitti. Ve artık geriye döndürülemeyecek olan şey olup bittikten sonra bile, o kendinden yine bir “Alman şairi” olarak söz ettiği mektubunu yazıyordu. Bazılarımızın anlamak için yıllar süren yoğun bir tefekküre, araştırmaya ihtiyaç duyduğu şeyi, Gurs’taki barakada açlık çeken, haşaratın saldırısına uğramış, belki Vichy Rejimi’nin kimliği hakkında hiçbir fikri olmayan bir jandarması tarafından kötü muameleye maruz bırakılmış o yaşlı adamın anlayabilmesi imkânsızdı: Yani ancak Alman <i>dilinde</i> yazmakla kalmayıp, aynı zamanda Almanların açıkça ifade ettikleri bir talep üzerine, Almanlar <i>için</i> şiir yazan bir adamın Alman şairi sayılacağını; her şey akıp giderken, geçmişin son izlerinin de beraberinde sürükleneceğini anlaması imkânsızdı. Onu korumak için kımıldamayan el, kovmuştu onu. Onun ülkeden sürülmesini protesto etmeyen eski okurları, onun dizelerini yazılmamış saymıştı. Mombert o trajik mektubu yazdığı sırada artık bir Alman şairi değildi, tıpkı Yardım Komitesi’nden eski bir kışlık palto alan Ticaret Meclisi üyesinin de artık Ticaret Meclisi üyesi olmadığı gibi. Şu ya da bu olmamız için toplumun buna rıza göstermesi gerekir. Ama eğer toplum bizim eskiden olduğumuz şey olduğumuzu inkâr ederse, o zaman hiç olmamışızdır. Mombert, Gurs’taki barakasında bir Alman şairi değildi: Onu götürürlerken kımıldamayan el, öyle istemişti. Geçmişi olmayan biri olarak öldü - ve umalım ki, bunu bilmediği için, az çok huzur içinde ölmüş olsun.</p>

<p>Üçüncü Reich’tan sağ kurtulanlar ve kendileriyle yüzleşebilecek zamanı bulanlar, her şeyin büyük bir yağmur gibi akıp gittiğini çok daha derinden deneyimlediler. En geç, yaşlandıklarını ilk kez hissettikleri gün kavradılar bunu. İnsan sürgünde kötü yaşlanır. Çünkü insanın bir yurda ihtiyacı vardır. Ne kadarına? Tabii bu gerçek bir soru değil, isabetli olup olmadığı tartışılabilecek bir başlık sorusuydu. İhtiyaç duyulan yurt nicelleştirilemez. Ve özellikle yurdun itibar kaybettiği şu günlerde, insan bu salt retorik soruya yine de bir cevap aramaktan ve şunları söylemekten kendini alamıyor: İnsanın yurda çok ihtiyacı var; her halükârda, tüm gururu kozmopolit bir tatil eğlencesinden ibaret olan, yurt sahibi insanların oluşturduğu koca bir dünyanın hayalini kurabileceğinden daha çoğuna ihtiyacı var. Bizi düşüncenin alanından koparıp duygusallığa itebilecek duygu kabarmalarından sakınmak zorundayız. Nietzsche’nin, çığlık çığlığa kanat çırparak şehre doğru uçan kargaları ve yalnız adama gözdağı veren kara kışı geliyor aklıma. Yurdu olmayanın vay haline, diyordu şiirde.<a id="dn39" href="../Text/dn.xhtml#d39.">[39]</a> Taşkın bir izlenim vermek istemiyor ve lirik hatıraları bastırıyorum. Geriye, alabildiğine ölçülü şu tespit kalıyor: Yurtsuz olmak iyi bir şey değil.</p>
</body>
</html>