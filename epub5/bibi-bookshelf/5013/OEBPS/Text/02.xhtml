<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>İŞKENCE</h3>

<p class="n">BELÇİKA’YI TURİST OLARAK ziyaret eden kişi, bir rastlantı sonucu bile olsa, Brüksel ve Anvers şehirlerini birbirine bağlayan yolun tam ortasında yer alan Breendonk Kalesi’ne uğrayabilir. Bu yapı Birinci Dünya Savaşı’ndan kalma bir kaledir: O dönemde kısmetine nasıl bir kader düştüğünü bilmiyorum. Ama ikinci Dünya Savaşı’nda, 1940 Mayısında, Belçika ordusunun on sekiz gün süren kısa direnişi boyunca Breendonk, Kral Leopold’ün ana karargâhı olmuştu. Ardından Kale, Alman işgali altında bir tür küçük toplama kampına ya da Üçüncü Reich jargonundaki adıyla <i>Auffanglager’</i>e<a id="dn21" href="../Text/dn.xhtml#d21.">[21]</a> dönüştürüldü. Bugün Belçika Ulusal Müzesi’dir.</p>

<p>Breendonk Kalesi ilk bakışta çok eski, neredeyse tarihsel bir yapı gibi görünür. Otlar bürümüş yuvarlak tepeleri ve siyaha çalan gri duvarlarıyla her dem bozbulanık, yağışlı Flandre göğünün altında uzanır; Fransa-Prusya Savaşı’ndan kalmış melankolik bir gravürü hatırlatır: İnsan orada Gravelotte’u ve Sedan’ı düşünür ve kudretli, kemerli kapılarından birinde, yenik İmparator III. Napolyon’un elinde kepiyle her an görünüvereceğini sanır. Çok gerilerde kalmış zamanlardan gelen bu uçucu imgenin yerini, bize daha tanıdık bir başka imgenin alması için, ona biraz daha yaklaşmanız gerekir: Kaleyi kuşatan hendek boyunca nöbetçi kuleleri yükselmektedir; dikenli tellerle oluşturulmuş çitler duvarların etrafını çepeçevre sarmıştır. David Rousset’nin <i>L’Univers concentrationnaire</i> (Toplama Kampı Evreni) diye adlandırdığı o dünyadan gelen dehşet fotoğrafları, 1870’ten kalma gravürün üzerini birdenbire örter. Ulusal Müze’nin küratörleri, her şeyi 1940-44 arasında olduğu gibi bırakmışlardır. Sararmış duvar levhalarında şunlar okunur: “Bu hattı geçenler vurulacaktır.” Ziyaretçinin <i>nerede</i> bulunduğunu; orada kendisine <i>ne </i>hatırlatıldığını anlaması için, Kale’nin önüne dikilmiş olan patetik Direniş Anıtı’na, dizlerinin üzerine çökertilmiş, ama garip bir biçimde köşeli Slav hatlarını ele veren başını meydan okurcasına kaldırmış bir adamı tasvir eden o anıta ihtiyaç bile yoktur.</p>

<p>Ana kapıdan girersiniz ve çok geçmeden kendinizi eskiden gizemli bir biçimde “Çalışma Odası” diye anılan bir mekânda bulursunuz. Duvarda Heinrich Himmler’in bir resmi; uzun bir masanın üzerine bir örtü gibi serilmiş ve ortasında Gamalı Haç bulunan bir bayrak; birkaç çıplak sandalye. Çalışma Odası. Orada herkes kendi işine bakıyordu ve onların işi cinayetti. Ardından hepsi de titrek ve kızılımtırak ışıklar yayan ve o zamanlar da aynı yerde asılı olan ampullerin zayıf bir biçimde aydınlattığı rutubetli, mahzeni andırır koridorlar gelir. Parmak kalınlığında tahta kapıların ardındaki hapishane hücreleri. Sonunda penceresiz bir zindana varıncaya kadar, tekrar tekrar demir parmaklıklı kapılardan geçmeniz gerekir; bu zindanda yadırgatıcı bazı demir gereçler durur etrafta. Oradan dışarıya hiçbir çığlık sızmazdı. Orada maruz kaldım: işkenceye.</p>

<p>İnsan işkenceden söz ediyorsa, ağzına çok büyük laflar almaktan kaçınmalıdır. Breendonk’un tarifi imkânsız o zindanında benim üzerimde uygulanan şey, işkencenin en beter biçimi olmaktan uzaktı. Tırnaklarımın altına korlaşmış iğneler batırmadılar, çıplak göğüslerimin üzerinde yanan purolarını da söndürmediler. Sadece biraz ilerde anlatmak zorunda kalacağım şey geldi başıma; nispeten ılımlıydı ve vücudumda göze çarpan yara izleri de bırakmadı. Ve buna rağmen, üzerinden yirmi iki yıl geçtikten sonra, imkân dahilinde olanın tüm aşamalarından kesinlikle geçmemiş bir deneyime dayanarak şu iddiayı ileri sürme cesaretini kendimde bulabiliyorum: İşkence, bir insanın içinde saklayabileceği en dehşet verici olaydır.</p>

<p>Ama bunun benzerleri çok fazla insanın içinde saklı ve bu dehşetin biricik olmak gibi bir talebi yok. İşkence, on sekizinci yüzyılın sonunda, Batı’daki ülkelerin çoğunda bir kurum ve bir yöntem olarak ortadan kaldırıldı. Ve buna rağmen aradan iki yüzyıl geçtikten sonra bile, bugün erkekler ve kadınlar hâlâ maruz bırakıldıkları işkenceleri anlatıyorlar; sayılarını kimse bilmiyor. Bu makaleyi yazarken, Güney Vietnam Ordusu’na mensup askerleri Vietkong isyancılarına işkence yaparken gösteren fotoğrafların olduğu bir gazete geçti elime. İngiliz romancısı Graham Greene Londra’da yayımlanan <i>Daily Telegraph’</i>a bu resimlerle ilgili bir mektup yazmış; mektupta şunlar söyleniyor:</p>


<p class="ara">İngiliz ve Amerikan basınında yayımlanan bu fotoğraflardaki yenilik, bu resimlerin besbelli ki işkencecilerin rızasıyla çekilmiş ve hiçbir yoruma yer verilmeden basılmış olmaları. Sanki burada söz konusu olan şey, böceklerin hayatına dair zoolojik bir çalışmadan alınmış tablolarmış gibi! Savaş esirlerinin sorgulanmasında, Amerikan makamlarının işkenceyi yasal bir yöntem olarak gördüğü anlamına mı geliyor bu? Bu fotoğraflar, deyim yerindeyse, bir dürüstlük belirtisi, zira resmi makamların gözlerini kapamadıklarını gösteriyor. Ancak böylesine şuursuz bir samimiyet karşısında, acaba geçmişteki riyakârlık sonuçta daha mı yeğdi diye soruyorum kendi kendime...</p>


<p>Graham Greene’in sorusunu bizler de kendi kendimize sormuşuzdur. İşkencenin itirafı; bunun gibi fotoğraflarla kamuoyunun önüne çıkma cesareti -ama buna hâlâ bir cesaret denebilir mi ki?— vicdanların isyanından artık korkulmadığının kabulüyle açıklanabilir ancak. Bu vicdanların işkence uygulamalarına alıştığını söyleyesi geliyor insanın. Üstelik işkence, onlarca yıldır kesinlikle sadece Vietnam’da uygulanmıyor. Güney Afrika’nın, Angola’nın, Kongo’nun hapishanelerinde neler yaşandığını bilmek bile istemiyorum. Ama 1956 ile 1963 yılları arasında Algérie Française (Fransız Cezayir Mandası) zindanlarında neler yapıldığını biliyorum ve bunları muhtemelen okur da işitmiştir. Bu konu hakkında ürkütücü derecede titiz ve soğukkanlı bir kitap var; Henri Alleg’in yazdığı <i>Sorgu;</i> yayımlanması yasaklanmış bir eser; oldukça tutumlu bir tavırla ve kendini fazla öne çıkarmayan bir göz ve beden tanığının, dehşeti zapta geçiren raporu. 1960’ların başlarında bu konuyla ilgili bundan başka da sayısız kitap ve eleştiri yayımlandı: ünlü avukat Alec Mellor’un yetkin kriminolojik incelemesi, gazeteci Pierre-Henri Simon’un protestosu, Vialatoux adında bir ilahiyatçının ahlak felsefesi temelinde gerçekleştirdiği araştırma. Fransız ulusunun yarısı işkenceye karşı ayaklandı; bunun altı ne kadar çizilse azdır: Bu bir halkın haysiyet mücadelesidir. Katolik sendikacılar ve din adamı olmayan diğer Hıristiyanlar işkenceye karşı uyarılarda bulundular ve kendi güvenliklerini ve hayatlarını tehlikeye atma pahasına harekete geçtiler. Her ne kadar bizim ölçütlerimize göre fazlasıyla ihtiyatlı kalsa da, ruhban sınıfı bile sesini yükseltti.</p>

<p>Ama bu özgürlüğe âşık ve büyük Fransa’ydı; üstelik şu karanlık günlerde özgürlükten büsbütün mahrum kalmış sayılamayacak bir Fransa. Başka yerlerden yükselen çığlıkların pek azı dünyaya ulaşıyor; tıpkı benim bir zamanlar Breendonk zindanında yankılanan kendime yabancı ve tekinsiz böğürtülerim gibi. Macaristan’da halen görev başında olan bir başbakan var: Seleflerinden birinin rejimi altında işkenceciler tarafından tırnaklarının söküldüğü anlatılıyor. Ya haklarında kesinlikle hiçbir şey öğrenemediğimiz ve muhtemelen hiçbir zaman da öğrenemeyeceğimiz tüm o ötekiler neredeler ve kimdir onlar? Halklar, hükümetler, polis mercileri, isimler; herkesin tanıdığı, ama kimsenin yüksek sesle anmadığı. İşkence altında feryatlar yükseliyor. Belki şu saatte, şu saniyede bile.</p>

<p>O halde neden burada işkenceyi sadece Üçüncü Reich bağlamında dile getiriyorum? Çünkü şahsen ben, işkenceye tam da o alıcı kuşun iki yana açtığı kanatlarının altında maruz kaldım; tabii ki. Ama <i>yalnızca</i> bundan ötürü <i>değil:</i> Ayrıca tüm kişisel deneyimlerimin de ötesinde, Üçüncü Reich için işkencenin bir araz değil, öz olduğu konusunda hiçbir kuşku taşımıyorum. Bu noktada şiddetli itirazların yükseldiğini duyar gibiyim ve ileri sürdüğüm bu iddiayla tehlikeli bir alana adım attığımın farkındayım. Biraz ilerde bu iddiayı temellendirmeyi deneyeceğim. Ancak daha önce bizzat deneyimlerimin içeriğine ve Breendonk Kalesi’nin rutubetli mahzeninde neler yaşandığına dair bilgi vermem gerekecek şüphesiz.</p>

<p>1943 Temmuzunda Gestapo<a id="dn22" href="../Text/dn.xhtml#d22.">[22]</a> tarafından tutuklandım. Bir yasak bildiri vakasıydı. Dahil olduğum grup, yani Belçika direniş hareketinin içinde anadili Almanca olanlar tarafından kurulmuş küçük bir örgüt, Alman işgal kuvvetlerinin mensupları arasında Nazi karşıtı propaganda yapmaya çaba gösteriyordu. Hitler’in ve onun yol açtığı savaşların zalim çılgınlığı konusunda Alman askerlerini ikna edeceğini sandığımız, oldukça kaba ajitasyon malzemeleri hazırlıyorduk. Bugün kifayetsiz sözlerimizle sağır kulaklara seslenmiş olduğumuzu biliyorum ya da hiç değilse bildiğimi sanıyorum: Haki üniformalı askerlerin kışlaları önünde buldukları teksir edilmiş yazıları derhal ve esas duruşa geçerek kendi komutanlarına ilettiklerini, daha sonra komutanların da aynı görev aşkı içinde güvenlik makamlarına bilgi verdiklerini kabul etmek için bazı gerekçelerim var. Böylelikle o güvenlik makamları da oldukça kısa bir süre içinde izimizi buluyor ve bizi ele geçiriyorlardı. Gözaltına alındığım anda üzerimde bulunan bildirilerden birinde, veciz olmakla birlikte hedeflenen propaganda açısından hiç de uygun sayılamayacak şu sözler okunuyordu: “SS haydutlarına ve Gestapo cellatlarına ölüm!”</p>

<p>Yanınızda buna benzer yazılar taşıdığınız bir anda, tabancalarını üzerinize doğrultmuş deri ceketli adamlar tarafından durdurulursanız, pembe hayallere kapılamazsınız. Ben de bir an için olsun hayal kurmadım, çünkü kendimi sistem, onun adamları, yöntemleri konusunda, Tanrı biliyor ya, görmüş geçirmiş, kulağı kesik uzmanlardan biri gibi hissediyordum - bugün bunun mesnetsiz olduğunu biliyorum. Bir zamanların <i>Die neue Weltbühne</i><a id="dn23" href="../Text/dn.xhtml#d23.">[23]</a> ve <i>Das neue Tagebuch</i><a id="dn24" href="../Text/dn.xhtml#d24.">[24]</a> gibi dergilerinin bir okuru, 1933’ten itibaren sürgündeki Alman edebiyatının toplama kamplarıyla ilgili yayınlarını takip etmiş biri olarak, beni nelerin beklediğini kestirebileceğimi sanıyordum. Berlin, General Pape Caddesi’nde bulunan SA kışlasının mahzenlerini Üçüncü Reich’ın daha ilk günlerinde duymuştum. Bundan kısa bir süre sonra, bildiğim kadarıyla Almanca yayımlanmış ilk toplama kampı belgesi olan, Gerhart Seger’in küçük kitabı <i>Oranienburg’</i>u okumuştum. O günlerden beri eski Gestapo tuluklularının aktardıkları o kadar çok tanıklıktan haberim olmuştu ki, bu alanda benim için hiçbir şey yeni olamaz diye düşünüyordum. Bundan sonra olacakları, adeta ilgili edebiyata eklemek dışında öğreneceğim bir şey kalmamıştı. Hapishane, sorgulama, dayak, işkence - sonunda da büyük bir ihtimalle ölüm: Böyle yazıyordu ve böyle de gelişecekti. Gözaltına alındıktan sonra, bir Gestapo görevlisi bana pencerenin önünden çekilmemi, çünkü bu numarayı bildiğini -kelepçeli ellerle pencere açılır ve bir sıçrayışta yakındaki bir pencere pervazına atlanır- söylediğinde, bana bu kadar büyük bir azim ve beceri yakıştırdığı için gururum okşanmıştı gerçi, ama isteğini yerine getirirken iltifatını da kibarca geri çevirmiştim: Ne bunun için gerekli fiziksel özelliklere sahip olduğumu, ne de öyle maceralı bir yolla kaderimden kaçmak gibi en ufak bir niyet taşıdığımı söyledim. Bundan sonra olacakları biliyordum; başıma geleceklere razı olduğumdan şüphe bile duymamalıydılar.</p>

<p>Ama insan gerçekten de biliyor mu başına gelecekleri? Ancak kısmen. <i>Rien n’arrive ni comme on l’espere, ni comme on le craint, </i>diye yazıyor Proust bir yerde: Hiçbir şey umduğumuz gibi de, korktuğumuz gibi de gerçekleşmez. Ama olay -deyim yerindeyse- “hayal gücünü aştığı” için değil (niceliksel bir sorun değildir bu), gerçekliğin bir parçası olduğu, imgelemimizin bir parçası olmadığı için. İnsan hayal ve gerçeklik arasında örtüşen noktaları arayan kıyaslamalar yapmakla bir ömür geçirebilir ve yine de bu işin üstesinden asla gelemeyecektir. Gerçekten de pek çok şey, üç aşağı beş yukarı insanın hayalinde önceden canlandırdığı gibi cereyan eder: Tabancalarının namlularını kurbanlarının üzerine doğrultmuş, deri ceketli Gestapo görevlileri; bunda bir doğruluk payı vardır. Ama ardından bu heriflerin yalnızca deri ceketleri ve tabancaları değil, aynı zamanda bir de yüzleri olduğunu neredeyse afallayarak idrak edersiniz; kitapta yazıyor olabileceği gibi, çarpık burunlu, aşırı çıkık çeneli, cildi çiçek bozuğu ya da bıçak yaralarının izleriyle dolu “Gestapo yüzleri” değildir bunlar. Tam tersine: Herhangi birine ait olabilecek yüzlerdir. Sıradan yüzler. Ve daha sonraki bir aşamada, soyutlamacı her tasavvuru bir kez daha yerle bir eden korkunç bir idrak, en nihayetinde bu sıradan yüzlerin yine de nasıl Gestapo yüzlerine dönüştüğünü ve kötülüğün, sıradanlığı nasıl örttüğünü ve çarpıtarak tırmandırdığını açıkça gösterir. Yani “kötülüğün sıradanlığı” diye bir şey yoktur ve Eichmann kitabında<a id="dn-a1" href="../Text/dn.xhtml#da1">[*]</a> bunu yazan Hannah Arendt, o insanlık düşmanını sadece kulaktan dolma bilgilerle tanımış; onu yalnızca cam kafesin ardında görmüştür.</p>

<p>Bir olay bizi en uç noktaya vardırıncaya dek sınıyorsa, orada sıradanlıktan söz edilemez, çünkü o noktada artık bir soyutlama kalmaz ve o gerçekliğe az da olsa yaklaşabilen bir hayal gücü asla olamaz. Kelepçeye vurulmuş birinin bir arabaya bindirilip götürülmesi, bunu sadece gazeteden okuyorsanız “doğaldır”; sonra tam da bildirileri paketlerken, kendi kendinize mantık yürüterek şöyle dersiniz: Tamam da, başka ne olacaktı ki? Bu benim de başıma gelebilir ve gelecektir. Ama o otomobil farklıdır; ve daha önce kelepçenin baskısını hissetmemişsinizdir; ve caddeler yabancıdır; ve Gestapo ana karargâhının kapısı, daha önce önünden sayısız defalar geçmiş olsanız bile, eşiğinden içeriye bir tutuklu olarak adım attığınız anda karşınıza farklı görüş açılarıyla, farklı bezemelerle, farklı yapı taşlarıyla çıkar. Her şey apaçık ortadadır ve ışığıyla gözlerimizi kör eden ve bizi iliklerimize kadar titreten bir gerçekliğin içine itildiğimiz andan itibaren hiçbir şey doğal değildir. Düşünmeden “normal hayat” diye adlandırdığımız şey, öncel tasavvurla ve basmakalıp ifadelerle örtüşebilir. Bir gazete satın alırım ve “bir gazete satın alan adam” olurum: Bu edim, zihnimde onu önceleyen imgeden farklı değildir ve kendim de bu işi benden önce yapmış olan milyonlarca insandan ayrışmış olmam. Hayal gücüm bu tür bir işlemi bütünüyle kapsamaya yetmediği için mi? Hayır tersine, gündelik hayatın gerçekliği denilen şeyin kendisi de, dolayımsız deneyimin içinde kodlanmış soyutlamadan başka hiçbir şey olmadığı için böyledir. Hakikaten de hayatımızda olayla ve dolayısıyla gerçeklikle nadiren doğrudan göz göze geliriz.</p>

<p>Bu mutlaka işkence olmak zorunda değildir. Gözaltına alınmanız ya da en geç yediğiniz ilk yumruk yeterli olur. “Konuşursan,” dediler bana sıradan yüzlü adamlar, “o zaman askeri inzibatın hapishanesine gidersin. Eğer itiraf etmezsen, o zaman kendini Breendonk’ta bulursun; ve bunun ne anlama geldiğini biliyorsun.” Hem biliyordum, hem de bilmiyordum. Her halükârda bir gazete satın alan adam gibi davrandım az çok ve önceden tasarladığım gibi konuştum. Çok iyi bildiğim Breendonk’tan kurtulmak istediğimi ve benden bekledikleri ifadeyi vermekten büyük memnuniyet duyacağımı söyledim. Ancak ne yazık ki, hiçbir şey ya da neredeyse hiçbir şey bilmiyordum. Suç ortakları mı? Onların ancak takma adlarını verebilirdim. Gizli barınaklar? Ama oralara zaten yalnızca geceleri götürülüyorduk ve tam adreslerini bize asla açıklamamışlardı. Ama bunlar adamların çok iyi bildikleri ve dikkate almaya değer bulmadıkları bir sürü gevezelikti. Ve ansızın hissettim - <i>ilk darbeyi.</i></p>

<p>Bir sorgulamada dayağın kriminolojik açıdan çok kısıtlı bir önemi vardır. Darp, itirafa yanaşmayan, inatçı tutuklulara karşı polisin üstü örtülü olarak uyguladığı ve normal kabullenilen bir baskı aracıdır. Yukarıda adını andığımız avukat Alec Mellor’a ve kitabı <i>İşkence</i>’ye (<i>La Torture)</i> inanılacak olursa, dayak az ya da çok şiddetli dozlarda, neredeyse tüm polis mercileri tarafından uygulanmaktadır, ki bunlar arasında, İngiltere ve Belçika hariç, tüm Batılı demokratik ülkelerin polis kurumları da vardır. ABD’de <i>third degree,</i> yani üçüncü derece diye nitelendirilen polis sorgulamalarında, anlatıldığı kadarıyla birkaç yumruk darbesinden çok daha ağır yöntemlerin kullanıldığı konuşulmaktadır. Hatta Fransa’da polis dayağını sevimli göstermeyi amaçlayan argo bir sözcük bile uydurulmuştur: Tutukluların <i>passage à tabac</i>’ından söz edilir. Hatta İkinci Dünya Savaşı’ndan sonra bile, üst düzeyden bir Fransız emniyet yetkilisi emrindekiler için yazdığı kitapta, “yasal çerçeve içinde” kalmak şartıyla, sorguda fiziksel zorlamadan neden vazgeçilemeyeceğini cömertçe ayrıntılara girerek anlatmıştı.</p>

<p>Polis karakollarında gerçekleşen buna benzer olaylar arada sırada basın tarafından ortaya çıkarılsa bile, kamuoyu bunlara çoğu zaman pek de hassas bir tepki göstermez. Olsa olsa parlamentodaki sol görüşlü milletvekillerinden biri bir gensoru önergesi verir. Ama sonra bu hikâyeler unutulup gider; ben bugüne kadar dayakçı bir polis memurunun amirleri tarafından canla başla korunmadığı bir vakayı hiç duymadım. Kamuoyunda neredeyse hiçbir zaman geniş çaplı yankılar uyandırmasa bile, gerçek işkenceyle fiilen kıyaslanamayacak basit darp hadiseleri de, bunlara katlanmak zorunda kalan kişi açısından derin izler bırakan deneyimlerdir - büyük sözleri şimdiden tüketmemek için adını açıkça koymaktan kaçınmazsak: alçaklıklardır. İlk darp mahpusun <i>âciz</i> olduğunu fark etmesini sağlar - ve dolayısıyla bunun peşi sıra gelecek olan her şeyi de nüve olarak içerir. İnsanın -şüphesiz hayatın rengini taşımayan bir bilgi olarak- biliyor olabileceği işkence ve ölüm bu ilk darpla birlikte gerçek birer ihtimal, hatta birer kesinlik olarak hissedilir. Suratıma yumruk atmaya yetkileri var, diye donuk bir şaşkınlığa düşer kurban ve aynı donuk tereddütsüzlükle bir sonuca varır: Bana akıllarına eseni yapacaklar. Dışarda kimsenin haberi yok bundan ve kimse benim arkamda durmuyor. Yardıma koşacak biri, bir anne, bir erkek kardeş ya da arkadaş olsa bile, buraya kadar ulaşamaz.</p>

<p>Dayak yememiş herhangi bir kişinin etik-patetik bir saptama yaparak, ilk darpla birlikte tutuklunun insanlık haysiyetini yitirdiğini söylemesi pek fazla bir şey ifade etmez. İtiraf etmeliyim ki, şahsen bunun ne olduğunu tam olarak bilmiyorum: insanlık haysiyeti. Biri, her gün banyo yapmasına imkân vermeyen koşullar içine düşerse, insanlık haysiyetini yitirdiğine inanır. Bir başkası resmi bir makam önünde anadili dışında bir dil konuşmaya zorlandığında o haysiyeti yitirdiğini düşünür. İnsanlık haysiyeti bir durumda belirli bir fiziksel rahatlığa bağlanmıştır, diğer durumdaysa düşüncenin özgürce ifade edilmesine; daha başka bir durumda da belki aynı cinsiyeti taşıyan erotik bir eş bulabilmeye bağlanır. Polisler tarafından dövülen birinin insanlık haysiyetini yitirip yitirmediğini bilmiyorum açıkçası. Ancak tepesine inen ilk darbeyle birlikte, belki şimdilik <i>dünyaya güven</i> diye adlandırabileceğimiz bir şeyi kaybettiğinden eminim. Dünyaya güven. Çok çeşitli şeyler içerir bu: nedensellik zincirinin kırılmazlığına dair akıldışı ve mantıkla gerekçelendirilemeyecek bir inanç sözgelimi ya da tümevarımsal çıkarımların geçerliliğine duyulan aynı ölçüde kör bir kanaat. Ama dünyaya güvenin bir unsuru olarak daha da önemli olan -ve bizim ele aldığımız bağlamda önem taşıyan biricik- şey, ötekinin yazılı olan ya da olmayan toplumsal sözleşmeler temelinde beni gözeteceğine, daha kesin söylemek gerekirse, benim fiziksel ve aynı zamanda metafizik varlığıma saygı göstereceğine dair bir kesinliktir. Bedenimin sınırları, benliğimin sınırlarıdır. Tenimin yüzeyi beni dış dünyaya karşı korur: Eğer güven duyacaksam, o tenin üzerinde yalnızca hissetmek <i>istediğim</i> şeyi hissedebilmem gerekir.</p>

<p>Ama ilk darpla birlikte dünyaya duyulan güven yerle bir olur. Dünyada fiziksel olarak <i>karşısında</i> durduğum ve bir sınır olarak benim tenimin yüzeyine dokunmadığı sürece <i>birlikte</i> olabileceğim diğer kişi, darp ederek bana kendi bedenselliğini dayatıyor. Bana değiyor ve bu yolla beni yok ediyor. Bu bir tür tecavüz; eşlerden birinin rızası olmadan gerçekleşen bir cinsel eylemdir. Şüphesiz, direnmenin asgari düzeyde bile olsa başarıya ulaşacağına dair bir ümit varolduğu sürece, ötekinin gerçekleştirdiği sınır ihlalini dengeleyebilmeme izin veren bir mekanizma harekete geçer. Zorunlu bir nefsi müdafaa içinde ben de genişlerim, kendi bedenselliğimi nesnelleştirir ve varlığımın süreceğine olan güvenimi yeniden kazanırım. Bu durumda toplumsal sözleşmenin farklı bir metni ve farklı hükümleri yürürlüğe girer: göze göz, dişe diş. Hayatını buna göre de düzenleyebilirsin. Ama diğeri senin dişini kırar, gözünü şişirirken sen artık karşıtın haline gelen komşuna bizzat kendi bedeninde katlanıyorsan bunu <i>yapamazsın.</i> Eğer bir yardım beklenemiyorsa, o zaman diğeri tarafından kurulan bedensel baskı, en nihayetinde topyekûn bir imha hareketine dönüşür.</p>

<p>Yardım beklentisi, yardımdan emin olmak, gerçekten de insanın en asli deneyimlerinden biridir; ve muhtemelen hayvanlar için de geçerlidir bu: ’Tabiattaki karşılıklı yardımlaşmadan” söz eden yaşlı Kropotkin ve modern hayvan davranışçısı Konrad Lorenz bunu oldukça ikna edici bir biçimde anlatmışlardı. Yardım beklentisi de, tıpkı varolma mücadelesi gibi, kurucu bir fiziksel unsurdur. Bir dakikacık, der anne acıyla inleyen çocuğuna, hemen şimdi geliyor sıcak su şişesi ya da bir fincan çay, seni böyle acılar içinde bırakmayacağız! Size bir ilaç yazacağım, diye sizi yatıştırır doktor, faydasını göreceksiniz. Muharebe meydanında bile, Kızıl Haç ambulansları yaralının yanına ulaşmanın bir yolunu bulurlar. Hayatın neredeyse her ânında bedensel hasar, yardım beklentisiyle birlikte yaşanır: Biri diğeri tarafından dengelenir. Ama karşısında savunma yapılamayan ve yardımcı bir el tarafından savuşturulmayan ilk polis yumruğuyla birlikte, hayatımızın bir bölümü sona erer ve bir daha da asla canlanmaz.</p>

<p>Bununla birlikte, öncelikle ilk darbın varoluşsal korkusu hızla uçup gittiği ve ruhsal alanda bir dizi pratik düşünceye yer kaldığı için, polis dayağının kabullenilebilir olduğunu da eklemek gerekir burada. Hatta bir tür sevinçli şaşkınlık bile yaşanır, çünkü bedensel acılar hiç de öyle katlanılmaz şeyler değildir. Tepenize inen darbeler, öznel açıdan öncelikle mekânsal ve işitsel bir nitelik taşırlar: Mekânsal, çünkü yüzüne ve kafasına vurulan tutuklu, sanki oda, içinde bulunan, görülebilir tüm nesnelerle birlikte sıçrayarak yer değiştiriyormuş gibi bir izlenime kapılır; işitsel, çünkü insan boğuk bir gümbürtü işittiğini sanır ve nihayet bu gümbürtü genel bir uğultuya karışarak söner. Darp kendiliğinden uyuşturucu bir etki yapar. Şiddetli bir diş ağrısına veya iltihaplı bir yaranın nabız gibi atan yanmasına benzetilebilecek bir acı hissi yaşanmaz. Bu nedenle dövülen kişi de şuna benzer şeyler düşünür: Eh pekâlâ, buna katlanabilirim; istediğiniz kadar vurun bakalım, bu size hiçbir şey kazandırmaz.</p>

<p>Bu onlara hiçbir şey kazandırmadı ve attıkları yumruklardan yoruldular. Hiçbir şey bilmediğimi tekrarlayıp duruyordum ve bu nedenle çok geçmeden, daha önce gözdağı vermek üzere söylemiş oldukları gibi, ordunun idaresindeki Brüksel hapishanesi yerine, SS örgütünün hâkim olduğu “Breendonk Mülteci Kampı”na götürüldüm. Burada bir soluklanmak ve Brüksel-Breendonk arasındaki Flandre manzaraları içinden geçen yirmi beş kilometrelik otomobil yolculuğunu; bileklerimi sıkan kelepçelere rağmen, rüzgârda eğilmiş kavak ağaçlarını görmenin sevincini anlatmak cezbedici olabilirdi. Ama bunlar bizi konumuzdan uzaklaştırırdı, oysa bir an önce sadede gelmek zorundayız. Burada sadece asma köprüden geçerek ilk kapıdan binaya giriş merasimine değinmekle yetineyim: Orada Gestapo görevlileri bile, nöbet tutan SS muhafızlarına kimliklerini göstermek zorundaydılar ve tutuklu, her şeye rağmen içinde bulunduğu durumun ciddiyetine dair hâlâ bir kuşku taşıyor olsaydı bile, burada, bu nöbetçi kulelerinin altında ve makineli tüfeklerin önünde, bir tür karanlık bir şenlik havasından da yoksun olmayan bu giriş ayini karşısında dünyanın sonuna vardığını anlamak zorunda kalırdı.</p>

<p>Daha önce sözünü ettiğim “Çalışma Odası”na gidişimiz çok hızlı oldu. Burada sürdürülen çalışma, anlaşıldığı kadarıyla hızlı bir gelişme gösteriyordu. Himmler’in sapsız makas gözlüklerinin ardından yönelttiği soğuk bakışları altında, üniformalarının siyah yakalarına SD harfleri<a id="dn25" href="../Text/dn.xhtml#d25.">[25]</a> işlenmiş birtakım adamlar, kapıları çarparak ve çizmelerini takırdatarak girip çıkıyorlardı. Yeni gelenlerle, yani Gestapo görevlileriyle ya da benimle konuşmaya tenezzül bile etmediler; sadece büyük bir işgüzarlıkla sahte kimlik belgemdeki bilgileri kaydettiler ve beni pek de önemli sayılamayacak eşyalarımın ağırlığından çabucak kurtardılar. Cüzdanıma, kol düğmelerime ve kravatıma el kondu. İnce, altın bir bileklik alaycı gülüşmelere neden oldu ve kendini göstermeye çalışan Flaman bir SS görevlisi, Alman arkadaşlarına bunun partizanlara özgü bir alamet olduğunu açıkladı. Her şey, bir çalışma odasındaki işlemlerin gerektirdiği o titizlikle, yazılı olarak kayda geçirildi. Baba Himmler, yüzünde hoşnut bir ifadeyle, cilasız ahşap masayı örten bayrak bezine ve adamlarına bakıyordu tepeden. O adamlara güvenilebilirdi.</p>

<p>Verdiğim bir sözü tutmamın zamanı geldi: İşkencenin, nasyonal sosyalizmin özünü oluşturduğuna dair sarsılmaz inancımı gerekçelendirmek zorundayım - daha kesin bir ifadeyle: Üçüncü Reich, tüm o kesif varlığı içinde kendini neden işkenceyle gerçekleştiriyordu? Başka yerlerde de işkence yapıldığı ve halen yapılmakta olduğu konusunu daha önce ele aldık. Elbette. 1964’ten beri Vietnam’da. 1957’de Cezayir’de. Muhtemelen 1919 ile 1953 arası Rusya’da. 1919’da Macaristan’da hem Beyazlar, hem de Kızıllar işkence uygulamışlardı; İspanyol hapishanelerinde hem Frankocular, hem de Cumhuriyetçiler tarafından işkence yapılmıştı. İki savaş arasında Doğu Avrupa’nın yarı-faşist devletlerinde, Polonya’da, Romanya’da, Yugoslavya’da işkenceciler işbaşındaydılar. İşkence Alman nasyonal sosyalizminin bir icadı değildi. Ama onun kutsallaştırdığı bir yöntemdi. Hitler’in takipçisi sadece sansar gibi çevik, deri gibi dayanıklı, Krupp çeliği gibi sert olmakla gerçek kişiliğini bulmuş sayılmıyordu henüz. Partinin verdiği hiçbir altın nişan, onu Führer’inin ve onun ideolojisinin tam geçerli bir temsilcisi yapmıyordu; bunun için ne bir Kan Nişanı<a id="dn26" href="../Text/dn.xhtml#d26.">[26]</a> ne de Şövalyelik Madalyası yeterliydi. “Başkalarının acılarına dayanmak konusunda büyük” olduğunu gösterebilmek için <i>işkence</i> yapmak, yok etmek zorundaydı. Himmler’in ona tarih dersinden Olgunluk Karnesi vermesi için, işkence aletlerini kullanabilmek zorundaydı; gelecek kuşaklar, ona kendi merhametini yok ettiği için hayran kalacaklardı.</p>

<p>Bir kez daha öfkeli bir itirazın yükseldiğini duyuyorum; Hitler’in değil, muğlak bir şeyin: “totalitarizmin” işkence olduğunu söyleyenleri duyuyorum. Adını koyarak komünizm örneğinin haykırıldığını duyuyorum. Peki ama, Sovyetler Birliği’nde otuz dört yıl boyunca işkence uygulandığını biraz önce söyleyen ben değil miydim? Ya bunu daha da önce dile getirmiş olan Arthur Koestler?.. Tabii. Biliyorum, biliyorum. Bize komünizmi ve nasyonal sosyalizmi, tek ve aynı meselenin birbirinden pek farklı bile sayılamayacak iki tezahürü olarak tanımlayan, savaş sonrası döneme özgü bu temel-resmi karartmanın ayrıntılarına burada girmemiz imkânsız. Bize Hitler ile Stalin’i, Auschwitz ile Sibirya’yı, Varşova Getto Duvarı ile Berlin Ulbricht-Duvarı’nı bir arada, sanki Goethe ile Schiller’i, Klopstock ile Wieland’ı terennüm eder gibi, bıktırıncaya kadar tekrarlayıp durdular. Burada sadece bir ipucu vermiş olmak için, kendi adıma ve kendimi ele verme pahasına, Thomas Mann’ın bir zamanlar çok saldırıya uğramış bir söyleşisinde söylediklerini tekrarlamakla yetineyim: Diyordu ki Mann, komünizm zaman zaman ne kadar korkunç bir görüntü sergilemiş olursa olsun, en azından insana dair <i>bir fikri </i>simgeliyordu, oysa Hitler faşizmi bir fikir değil, sadece bir kötülüktü. Üstelik en nihayetinde bu komünizmin Stalin’den arınabildiği ve birbirini doğrulayan rivayetlere inanacak olursak, Sovyetler Birliği’nin nüfuz alanı içinde bugün artık işkence yapılmadığı da inkâr edilemez. Macaristan’da, bir zamanlar Stalinist işkencenin bizzat kurbanı olmuş bir başbakan, hükümeti yönetebiliyor. Ama Hitler’den arındırılmış bir nasyonal sosyalizmi ve bir zamanlar işkence tezgâhından geçirilmiş bir Röhm yandaşının, Nazi zihniyetiyle yeniden kurulmuş bir Avrupa’da etkili bir politikacı olacağını kim gözünün önüne getirebilir ki? Kimse hayal bile edemez bunu. Böyle bir şey mümkün olamazdı. Çünkü ortaya bir fikir çıkaramasa bile, karmakarışık, deli saçması düşüncelerden oluşmuş koca bir cephaneliğe sahip olan nasyonal sosyalizm bu yüzyılda insan-karşıtının egemenliğini, diğer Kızıl ve Beyaz terör rejimleri gibi sadece uygulamakla kalmadı, dahası bu egemenliği açıkça bir ilke olarak inşa eden biricik siyasi sistem oldu. Nasyonal sosyalizm, tıpkı sofu dindarın günahtan nefret ettiği gibi, “insanlık” sözünden nefret ediyor ve bu yüzden “insanlık sersemliğinden” dem vuruyordu. Yok ediyor ve köleleştiriyordu; bunun tek kanıtı <i>corpora delicti</i><a id="dn27" href="../Text/dn.xhtml#d27.">[27]</a> değildir, bu görüşü destekleyen hayli kabarık sayıda kuramsal metin de vardır. Naziler işkence yapıyorlardı, çünkü işkence aracılığıyla devlet politikası açısından önemli bilgilere ulaşmak istiyorlardı, tıpkı diğer terör rejimleri gibi. Ama bunun yanı sıra, kötülüğün verdiği gönül rahatlığıyla da işkence yapıyorlardı. Ellerindeki tutuklulara, somut durumlara göre değişen, ancak kesin olarak belirlenmiş bir hedefe ulaşmak için eziyet ediyorlardı. Ama bunun da ötesinde, işkenceci oldukları için işkence yapıyorlardı. İşkenceyi kullanıyorlardı. Ama daha büyük bir coşkuyla, işkenceye aynı zamanda hizmet ediyorlardı.</p>

<p>O zamanki olayları hatırladığımda, aniden Çalışma Odası’na giren ve Breendonk’ta saygı gördüğü anlaşılan o adam hâlâ gözlerimin önüne gelir. Haki renkli üniformasının yakasında SS harflerini taşıyordu, ama ona “Sayın Teğmenim” diye hitap ediyorlardı. Kısa boyluydu, tıknaz bir yapısı ve yaygın fizyonominin muhtemelen “somurtkan-babacan” diye niteleyebileceği etli, kırmızı bir suratı vardı. Boğuk sesi çatlıyor, aksanı Berlin ağzına çalıyordu. Bileğindeki ilmeğin ucunda, boyu belki de bir metreyi bulan bir kamçı sallanıyordu. Ama sahiden, ilerde alabildiğine aşina olacağım adını neden saklamalıyım ki? Belki de şu anda keyfi yerindedir ve otomobiliyle pazar gezmesinden evine dönerken, kan fışkıran sağlıklı teni içinde kendini iyi hissediyordur. Onun adını anmamı engelleyen hiçbir nedenim yok. İşkence konusunda uzman rolünü oynayan o Sayın Teğmen’in adı Praust’tu - P-R-A-U-S-T. “Şimdi başlıyor.” dedi bana, o hırıltılı sesi ve rahat tavırlarıyla. Ve ardından beni demir parmaklıklı kapıların tekrar tekrar açıldığı ve gümbürdeyerek kapandığı, kızıla çalan zayıf bir ışıkla aydınlanmış koridorlardan geçirerek, daha önce anlattığım mahzene, ambara götürdü. Beni tutuklamış olan Gestapo görevlileri de bize eşlik ediyorlardı.</p>

<p>Eğer sonunda işkencenin analizine geleceksem, okuru şimdi cereyan edecek olan şeyin nesnel bir tasvirinden esirgemem maalesef mümkün değil; bunu kısa kesmeye çalışabilirim ancak. Tepede bir makara içinden geçen, alt ucundaysa kalın, güçlü bir kanca taşıyan zincir, mahzenin tonozlu tavanından sarkıyordu. Beni o aletin yanına götürdüler. Kanca, ellerimi arkamdan bağlayan zincire takıldı. Ardından zinciri benimle birlikte, zeminin yaklaşık bir metre üstünde asılı kalacağım biçimde yukarıya çektiler. İnsan böyle bir durumda, ya da böyle bir askıda, arkadan zincirlenmiş kollarını kas gücünün yardımıyla, kısa bir süre için yarı eğimli bir konumda tutabilir. Alnınızdan ve dudaklarınızdan bir anda terler fışkırır ve nefesiniz kesilir gibi olurken, zaten tüm gücünüzü harcamakta olduğunuz o birkaç dakika içinde, sorulan sorulara cevap vermezsiniz. Suç ortakları? Adresler? Buluşma noktaları? Bu soruları işitmezsiniz bile. Bedenin çok sınırlı bir alanında, tek bir noktasında, yani sırt eklemlerinizde toplanmış olan can tepki vermez, çünkü harcadığı güç onu tamamıyla tüketmektedir. Ancak bu durum bedensel açıdan güçlü insanlarda bile fazla uzun süremez. Bana gelince: Oldukça kısa bir süre içinde saldım kendimi. Ve derken sırtımda, bedenimin şu saate kadar unutamadığı bir çatırtıyla birlikte bir parçalanma gerçekleşti. Eklem başları yuvalarından fırladı. Kendi bedenimin ağırlığı bir çıkığa sebebiyet verdi, boşluğa kaydım ve yerinden fırlamış, sırtımdan yukarıya doğru gerilmiş ve artık tersine dönerek başımın üstünde bitişmiş kollarımın ucunda asılı kaldım. Latince <i>torquere</i>’den gelen <i>tortur</i> (işkence), “burkmak”, “çıkarmak” anlamını taşır: ne öğretici bir etimoloji dersi ama! Aynı anda kamçı darbeleri de şaklayarak bedenime iniyor ve o 23 Temmuz 1943 günü giymiş olduğum ince yazlık pantolonun üzerinden derin yarıklar açıyordu.</p>

<p>Bana çektirilen acıları tarif etmeye çabalamamın hiçbir anlamı olmazdı. Şuramdaki acı “sırtıma bastırılan bir demir parçası gibi” miydi, ya da bu, “ensemden içeri çakılan kör bir tahta kazık” acısına mı benziyordu? Bir benzetme ancak bir diğerinin karşılığı olabilirdi ve sonunda mecazi ifadelerin fır döndüğü çıkışsız bir atlıkarıncanın ortasında kalakalırdık. Acı neyse oydu. Bunun ötesinde söylenecek hiçbir şey yoktur. Duygunun nitelikleri ne kıyas, ne de tasvir kabul eder. Bunlar dilsel paylaşım imkânının sınırlarını belirler. Bedensel acısını paylaşmak isteyen kişi, bunu yaşatmak ve dolayısıyla bizzat bir işkenceciye dönüşmek zorunda kalırdı.</p>

<p>Ama madem acının <i>nasıl</i>’ı dilsel iletişim alanının dışında kalıyor, o halde en azından belki onun <i>ne</i> olduğunu yaklaşık olarak ifade edebilirim. Bu acı daha önce polis dayağı ile ilgili olarak yukarıda saptadıklarımızın tamamını kapsıyordu; yani: benlik sınırımın bir başkası tarafından, ne bir yardım beklentisi sayesinde geriletilebilen, ne de bir direniş sayesinde dengelenebilen ihlali. İşkence bunların hepsidir, ama bunlardan çok daha fazlasıdır aynı zamanda. İşkencede acıya yenik düşen kişi, bedenini daha önce asla tanımadığı bir biçimde deneyimler. Kişinin eti özyıkım içinde mutlak bir gerçeklik kazanır. İşkence, yardım bekleyen hastanın daha ılımlı bir biçimde kısmen yaşadığı ve bilincine vardığı hayat deneyimlerinden biridir ve bedenimizi hissetmediğimiz sürece iyi olduğumuzu söyleyen o yaygın deyiş, gerçekten de tartışılmaz bir hakikati dile getirir. Ama insanın ete dönüşmesi, yalnızca işkencede mutlak bir noktaya varır. Şiddet karşısında âciz, yardım umudunu yitirmiş, direnme imkânı elinden alınmış işkence mağduru, acı içinde haykırırken artık yalnızca bedendir; başka hiçbir şey değil. Thomas Mann’ın yıllar önce <i>Büyülü Dağ</i>’da yazdığı doğruysa, yani bedenin acıya acz içinde teslim olduğu oranda, insan da bedenselleşiyorsa, o zaman işkence bedensel törenlerin en dehşet verici olanıdır. Mann’ın veremlileri bu töreni henüz bir coşku içinde kutluyorlardı; işkenceye maruz bırakılanlar içinse bu bir ölüm ayinidir.</p>

<p>İnsan bu akıl yürütmeleri daha da ileriye götürmekten kendini alamıyor: Acı, bedenselliğimizin düşünülebilecek en kesif yoğunlukta yaşandığı aşamadır, dedik. Ama acı belki bundan da fazlasıdır; şunu söylemek istiyorum: Acı ölümdür. Bizi mantık yardımıyla ölüme bağlayan bir yol yoktur, ancak belki de acı üzerinden ölüme duyusal-sezgisel bir patika açıldığını düşünebiliriz. Bu yolun sonunda kendimizi şöyle bir denklem karşısında bulurduk: Beden = Acı = Ölüm. Ve bizim durumumuzda bu denklem, başkası tarafından salt bir bedene dönüştürüldüğümüz işkence pratiğinin, ölüm çelişkisini ortadan kaldırdığı ve bize kendi ölümümüzü yaşattığı gibi bir varsayıma indirgenebilirdi. Ancak bu nesnellikten kaçıştır. Böyle bir kaçışı affettirmek için, kişisel deneyimimiz dışında bir mazeretimiz yok ve bu mazereti açıklamak üzere, işkencenin <i>character indelibilis</i><a id="dn28" href="../Text/dn.xhtml#d28.">[28]</a> özelliği taşıdığını da eklemek zorundayız. İşkenceden geçmiş kişi, işkence görmüş olarak kalır. Nesnel klinik izlere rastlanmasa bile, işkence, kişinin içine silinmez bir biçimde dağlanmıştır. İşkencenin kalıcılığı, işkence mağduruna farazi uçuşlar yapma hakkını verir; bunlar çok gösterişli uçuşlar olmasa bile, belirli bir doğruluk iddiası da taşıyabilirler.</p>

<p>İşkence görenlerden konuşuyorum. Ama artık işkenceciler üzerine de bir çift söz söylemenin zamanı geldi. İşkence görenleri işkencecilere bağlayan bir köprü yoktur. Modern polis işkencesi, tarafları Engizisyon döneminde muhtemelen birbirine bağlayan karmaşık teolojiye yabancıdır: Eziyet etmenin hazzı ve eziyet görmenin acısı içinde bile, inanç o iki tarafı birleştiriyordu. İşkenceci Tanrı’nın adaletini uyguladığına inanıyordu, çünkü yaptığı, sonuçta mücrimin ruhunu arındırmaktı; işkence gören kâfir veya cadı, onun bu hakka sahip olduğunu inkâr etmiyordu. Dehşet verici ve sapkın bir birliktelik söz konusuydu. Günümüzdeki işkencede bunun izine bile rastlanmaz. İşkenceci, işkence mağduru için artık sadece ötekidir - ve burada da ona böyle bakılacak.</p>

<p>Beni çıkık kollarımdan yukarı çeken ve boşlukta sallanan bedenimi kamçı darbeleriyle cezalandıran ötekiler kimlerdi? Bir başlangıç olarak, onları sadece gaddarlaşmış birtakım küçük burjuvalar ve alt düzeyden işkence memurları olarak gören bir bakış açısı kabul edilebilir. Ama kötülüğe dair sıradanlığın ötesine geçen bir anlayışa varmak isteniyorsa, bu bakış açısı derhal terk edilmek zorundadır. O halde bunlar sadist miydi? Sağlam gerekçelere dayanan kanaatim doğrultusunda, dar bir cinsel patoloji anlamında sadist olmadıklarını söyleyebilirim. Zaten genel olarak Gestapo hapishanelerinde ve toplama kamplarında tutuklu olarak geçirdiğim iki yıl süresince bu türden gerçek bir sadiste rastladığımı sanmıyorum. Ancak cinsel patolojiyi bir kenara bırakır ve bu işkencecileri, evet, Marquis de Sade’ın <i>felsefesine</i> dayanan kategoriler içinde değerlendirmeyi denersek, <i>sadist</i> olduklarını düşünebiliriz. Kelimenin gerçek anlamında zemini kaymış bir dünya görüşü olarak sadizm, genelgeçer psikolojik elkitaplarının sadizminden de, Freudcu çözümlemenin sadizm yorumundan da farklı bir şeydir. Bu nedenle kaçık Sade üzerine derinlemesine düşünmüş bir Fransız antropoloğu olan Georges Bataille’a başvuracağız. Belki o zaman sadece benim işkencecilerimin sadist bir felsefenin eşiğinde yaşadıklarını değil, aynı zamanda bir bütün olarak nasyonal sosyalizmin de tanımlanması güç bir “totaliterlikten” ziyade, <i>sadizmin</i> damgasını taşıdığını görmüş olacağız.</p>

<p>Georges Bataille’a göre sadizm, cinsel patolojiden ziyade varoluşsal psikoloji yardımıyla anlaşılabilir ve bu bağlamda ötekinin köktenci bir inkârı olarak; aynı anda hem toplumsal ilkenin ve hem de gerçeklik ilkesinin reddi olarak ortaya çıkar. İşkencenin, yıkımın ve ölümün zafer kazandığı bir dünya -açıktır ki- varlığını sürdüremez. Ancak sadist, dünyanın varlığıyla ilgili değildir. Aksine: O bu dünyayı feshetmek ister ve kendisi için çok özel bir anlamda “cehennem” olan hemcinsinin inkârı yoluyla, mutlak hükümranlığını gerçekleştirmeyi arzular. Öteki insan ete dönüştürülür ve bu dönüşüm yoluyla ölümün eşiğine kadar taşınmış olur; hatta en kötü ihtimalle ölüm sınırının da ötesine, Hiçliğin içine itilir. İşkenceci ve katil bu yolla, kendini işkence mağduru gibi tümden kaybetmek zorunda kalmadan, yıkıcı bedenselliğini gerçekleştirir: Sonuçta o uygun gördüğü anda, işkenceyi durdurabilir. Ötekinin acı ve ölüm çığlıklarının denetimi onun ellerindedir; o etin ve ruhun, hayatın ve ölümün efendisidir. İşkence toplumsal dünyayı bu yolla topyekûn tersyüz eder: Bu dünyada ancak hemcinsimize de hayat imkânı tanıdığımız; onun acılarını dindirdiğimiz; kendi benliğimizin genleşme hevesini dizginlediğimiz sürece yaşayabiliriz. Oysa işkencenin dünyasındaki insan, ancak önüne çıkanı lime lime ederek varolabilir. Alet kullanan elin küçük bir baskısı, ötekini -belki Kant’ı ve Hegel’i, dokuz senfoninin tamamını ve<i> İstenç ve Tasarım Olarak Dünya</i>’yı<a id="dn29" href="../Text/dn.xhtml#d29.">[29]</a> da barındıran kafasıyla birlikte- ciyak ciyak haykıran bir mezbaha domuzuna çevirmeye yeterlidir. Bu iş gerçekleştiğinde, yani işkenceci kendini genişleterek hemcinsinin bedenine girdikten ve onun zihni olmuş şeyi söndürdükten sonra bir sigara yakabilir veya kahvaltıya oturabilir ya da eğer canı çekiyorsa, <i>İstenç ve Tasarım Olarak Dünya</i>’ya bir göz atabilir.</p>

<p>Breendonk’taki herifler sigarayla yetindiler ve işkence etmekten yorgun düştükleri zaman da, yaşlı Schopenhauer’e hiç bulaşmadılar. Ama bu üzerimde denedikleri kötülüğün sıradan olduğu anlamına gelmiyor. Eğer çok istiyorsanız, işkence bürokratları diyebilirsiniz onlara. Ama bundan çok daha fazlasıydılar aynı zamanda: Bunu onların ciddi, gergin, sözgelimi cinsel-sadist bir hazla kabarmaktan ziyade, canice bir kendini gerçekleştirme edimine odaklanmış yüzlerinde görüyordum. İşlerini canla başla yapıyorlardı ve bu işin adı ruh ve beden üzerinde güç ve hâkimiyet kurmak, ölçüsüz bir öz-genişlemenin sefahatini sürmekti. Benim üzerimde kurdukları bu işkence hâkimiyeti karşısında rezilce bir saygı duyduğum anlar olduğunu da unutmadım. Zira bir insanı tümüyle bir beden ve inleyen bir ölüm ganimeti haline getirebilen biri tanrı ya da hiç değilse yarı-tanrı sayılmaz mıydı?</p>

<p>Tüm dikkatlerini verdikleri işkencenin zahmeti, bu insanlara mesleklerini tabii ki unutturmuyordu. Onlar polis memurlarıydı; bu onların meslekleri ve rutin işleriydi. Ve bu nedenle bir yandan bana sorular sormaya da devam ediyorlardı; durmadan aynı soruları: suç ortakları, adresler, buluşma noktaları. Yeri gelmişken, hemen itiraf edeyim: Bizim grubumuzun, bilgi sızdırmayı hedefleyen baskı ihtimaline karşı oldukça iyi örgütlenmiş olması benim açımdan tümüyle bir şanstı. Breendonk’ta benden öğrenmek istedikleri şeylerin hiçbirini ben de bilmiyordum. Eğer takma isimleri değil de gerçek isimleri biliyor olsaydım, belki -muhtemelen- büyük bir talihsizlik yaşanabilirdi ve ben şimdi burada dirençsiz bir insan -ki herhalde öyleyim- ve bir hain -ki bu da ihtimal dahilindeydi- olarak oturuyor olurdum. Diğer taraftan böyle bir durumda gerçek bir erkeğe yakışır biçimde ve bir yerlerde (yeri gelmişken: neredeyse daima bizzat orada bulunmamış birilerinin tanıklıklarından) okumuş olabileceğimiz gibi, kahramanca koruduğum sessizliğimle onlara direniyor da değildim. Konuşuyordum. Havada boş bir çuval misali sallanıp dururken, nasıl olup da akıl edebildiğimi bugün bile anlayamadığım, hayal ürünü, uyduruk siyasi suçları üstleniyordum. Belli ki, beni böylesi suçların faili haline getiren itiraflarımın ardından, tam kafama nişanlanmış bir darbenin sefaletime son vereceğini ve canımı alıp beni kısa yoldan öteki tarafa göndereceğini ya da en azından bayıltacağını umuyordum. Sonunda gerçekten de bayıldım - böylelikle eziyet bir süre için son bulmuş oldu, zira polis memurları dayaktan bayılmış kurbanı tekrar kendine getirmekle uğraşmadılar, çünkü onlara yutturmuş olduğum saçmalıklar salak beyinlerini meşgul ediyordu.</p>

<p>Şimdilik son bulmuştu. Ama şimdi bile son bulmuş değil. Yirmi iki yıl sonra, ben hâlâ eklem yerlerinden fırlamış kollarımın ucunda, zeminin üzerinde sallanıp duruyorum, nefesim kesiliyor ve kendimi suçluyorum. Böyle bir durumda “bastırma” diye bir şey yoktur. Bir yanık izini bastırabilir misiniz? O yara izini bir estetik cerrahına ameliyat ettirip ortadan kaldırabilirsiniz, ama onun yerine ekilen deri, insanın içinde kendini iyi hissedebileceği bir deri değildir.</p>

<p>İnsan işkenceden kurtulamayacağı gibi, işkenceye direnme gücünün imkânları ve sınırlarına dair sorular sormaktan da kurtulamaz. Bu konuyu pek çok yoldaşla konuştum ve çok farklı deneyimleri zihnimde canlandırmaya çalıştım. Cesur insanlar direnir mi? Bundan emin değilim. Sözgelimi komünizmi seçmiş o Belçikalı aristokratı ele alalım; bir tür kahramandı, üstelik Cumhuriyetçiler safında çarpıştığı İspanya İç Savaşı’nın kahramanlarından biriydi. Ama onu Breendonk’ta işkenceden geçirdiklerinde, adi suçlu jargonundaki ifadesiyle, “kuş gibi öttü” ve çok fazla şey bildiği için de, tüm bir örgüt ağını açığa çıkardı. O cesur adam, işbirliği konusundaki iyi niyetini çok aşırı noktalara kadar vardırdı. Gestapo görevlileriyle birlikte yoldaşlarının evlerine gitti ve onlara abartılı bir gayretkeşlik içinde, sadece her şeyi, ama bildikleri her şeyi itiraf etmelerini, tek kurtuluş umudunun bu olduğunu ve her ne pahasına olursa olsun, işkenceden kurtulmaları gerektiğini telkin etti. Başka birini de tanıdım; sayısız işkencelerden geçirilmiş, meslekten devrimci bir Bulgar’dı; onun yaşadıklarıyla karşılaştırıldığında, benim gördüğüm işkenceler olsa olsa biraz yorucu bir spor sayılabilirdi ve o susmuştu; sadece ve inatla susmuştu. Bu noktada, Paris’teki Panteon’a defnedilmiş olan o unutulmaz Jean Moulin’i de anmamız gerekir. Fransız Direniş Hareketi Ulusal Komitesi’nin başkanıyken tutuklanmıştı. Eğer konuşmuş olsaydı, bütün bir Resistance hareketi çökertilecekti. Ama o, ölümün eşiğini geçinceye kadar dayandı işkenceye ve ağzından tek bir isim bile çıkmadı.</p>

<p>Güç nereden gelir, zayıflık nereden? Bilmiyorum. Bu <i>bilinmez. </i>Bugüne kadar kimse fiziksel acı karşısında, yaygın ifadesiyle “manevi” direnme gücü ile yine aynı şekilde tırnak içine alınması gereken “bedensel” direnç arasına sarih bir çizgi çekmeyi başaramadı. Acıya dayanıklı olmakla ilgili tüm sorunu, salt fizyolojik bazı temel olgulara indirgeyen az sayıda uzman var. Burada sadece şu aşağıdaki cüretkâr iddiayı ortaya atan, Collège de France üyesi Fransız cerrahi profesörü René Leriche’ten bir alıntı yapmak isterim:</p>

<p>“Acı fenomeni karşısında hepimiz eşit durumda değiliz,” diyor Leriche.</p>

<p class="ara">Bazılarının acı çektiği yerde, bir başkası, görünüşe bakılırsa hiçbir şey hissetmez. Bu durum sempatik sinir sisteminin bireysel niteliğiyle, küçük kalkan bezi tarafından salgılanan hormonlarla, böbreküstü bezlerinin salgıladığı vasokonstriktif maddelerle bağlantılıdır. Acının fizyolojik tetkiki sırasında da bireysellik kavramından feragat etmemiz mümkün değil. Tarih, bugünün insanları olarak bizlerin, büyük atalarımıza oranla acıya daha duyarlı olduğumuzu gösteriyor; üstelik bu salt fizyolojik bakış açısından da geçerli. Burada varsayımsal bir manevi direnme gücünden söz etmiyorum, tersine fizyolojinin alanı içinden konuşuyorum. Ağrı kesici ilaçların ve narkozun, acıya karşı artan hassasiyetimiz üzerindeki etkisi, manevi etkenlerden daha büyüktür. Farklı halkların acıya karşı verdikleri tepkiler de kesinlikle aynı değildir. İki dünya savaşı, Almanların, Fransızların ve İngilizlerin bedensel hassasiyetleri arasında fark olduğunu bizlere gösterdi. Dahası bu konuda Avrupalılar ile diğer taraftaki Asyalılar ve Afrikalılar arasında büyük bir uçurum söz konusu: Asyalılar ve Afrikalılar, fiziksel acılar karşısında Avrupalılardan katbekat daha dayanıklılar...</p>

<p>Cerrahi konusunda bir otorite olan uzmanın yargısı bu. Pek çok bireyi ve çeşitli halk topluluklarına mensup kişileri bedensel acılara ve yokluklara katlanırken görmüş, uzman olmayan bir kişinin basit deneyimleri de bu görüşle az çok uyum içinde olacaktır. Bu bağlamda ben de, daha sonraları toplama kampındaki Slavların, özellikle de Rusların, fiziksel eziyetlere İtalyanlardan, Fransızlardan, Hollandalılardan ve İskandinavlardan daha zahmetsizce ve soğukkanlı bir tavırla katlandıklarını gözlemleme imkânı bulduğumu hatırlıyorum. Ancak bu bizim direnme gücüyle ilgili sorunumuzu çözmeye yetmiyor ve manevi ve fiziksel etkenlerin buradaki payına ilişkin sorumuza belirleyici bir cevap getirmiyor. Salt fizyolojik indirgemeciliği kabullenmemizin, sonuçta her türlü mızmızlığı ve fiziksel korkaklığı mazur görmek gibi bir sakıncası var. Ancak tüm vurguyu manevi diye nitelenen direniş üzerinde yoğunlaştırmamız, bu kez de işkence karşısında çözülen on yedi yaşındaki çelimsiz bir liseliyi, atletik yapılı, kol gücüyle çalışmaya ve zor şartlara alışkın otuz yaşındaki bir işçiyle aynı ölçütlere göre değerlendirmemizi gerektirirdi. Dolayısıyla muhtemelen bu soruyu burada cevapsız bırakmak zorunda kalacağız; tıpkı o zaman benim de hâlâ zincirli kollarımla, dayaktan bitap düşmüş bir halde hücrede yatar ve düşünürken, kendi direnme gücümü çözümlemeyi bıraktığım gibi.</p>

<p>İşkenceyi atlatmış ve acıları (yeniden alevlenmeden önce) yavaş yavaş hafiflemekte olan kişinin üzerine, düşünceyi canlandıran geçici bir huzur gelir. İşkence mağduru, bir taraftan yalnızca bir bedenden ibaret kalmış ve -kendi görüşüne göre- bu sayede tüm politik kaygılarından kurtulmuş olduğuna memnundur. Siz orada, dışarıdasınız, gibi bir şeyler söyler kendi kendine, ve ben burada, hücredeyim; bu bana sizin karşınızda büyük bir üstünlük sağlıyor. Ben tarifi imkânsız bir şey yaşadım, tepeden tırnağa bununla doluyum; şimdi kendinizle, dünyayla ve benim ortadan kaybolmamla nasıl yüzleşeceğinizi siz düşünün artık. Ancak diğer taraftan, acı ve işkence içinde hissedilmiş olan bu bedenselliğin eriyip kaybolması, bedende patlak veren o korkunç gürültülerin sona ermesi, içi boş bir kararlılığın yeniden kazanılması da huzur verir ve yatıştırır. Hatta düşünmeyi mümkün kılan cılız güçlerinin geri dönüşünü olağanüstü bir mutluluk gibi yaşadığı anlar bile olur, öyle ki insana benzer bir surete kavuşmakta olan kemik yığını, bu deneyime derhal şimdi, hemen oracıkta, hiç vakit kaybetmeden düşünsel bir ifade kazandırmak için içsel bir baskı hisseder, çünkü birkaç saat sonra bunu yapmak için çok geç kalmış olabilecektir.</p>

<p>Düşünmek büyük bir şaşkınlıktan başka bir şey değildir. İnsan dayanabilmiş olduğuna, o gümbürtünün bedenini oracıkta berhava etmemiş olmasına, zincirli elleriyle sıvazlayabileceği bir alnın hâlâ yerinde durmasına, hâlâ açılabilen ve kapanabilen bir göze, eğer şimdi bir aynaya bakabilme imkânı olsa, yine o alıştığı hatlarını sergileyecek olan ağzına şaşırır. Nasıl? diye sorar insan kendine: Bir diş ağrısı yüzünden bütün aileye aksilenen o aynı insan, şuracıkta çıkık kollarından asıldı ve hâlâ yaşayabiliyor, öyle mi? Sigarayla parmağını azıcık yaktı diye, saatler boyu asık suratla gezen adamın vücudunda kamçı yaraları açıldı ve şimdi, her şey geçip gittikten sonra, bir sızı bile hissetmiyor mu? Haklı olarak, yalnızca bu konuda suçlayıcı broşürler yazmış olanların başına gelmesini beklediğiniz şeyin, yani işkencenin şimdi sizi bulmuş olmasına da şaşırırsınız. Bir cinayet işlenmiştir, ama bu, cinayetle ilgili haber yapan gazeteyi ilgilendirir. Bir uçak kazası gerçekleşmiştir, ama bu, orada bir yakınlarını kaybeden insanların sorunudur. Gestapo işkence yapmaktadır. Ama bu, şimdiye dek daima eziyet görmüş olan ve anti-faşist kongrelerde yaralarını sergileyen birilerinin meselesidir. İnsanın kendisini birdenbire herhangi biri olarak bulması çok zor kavranır. Bu da bir tür yabancılaşmadır.</p>

<p>İşkence deneyiminden geriye salt bir kâbustan öteye geçebilen bir bilgi kalması mümkünse eğer, bu ancak büyük bir hayret ve dünyaya yabancılaşma olabilir ve bundan sonra kurulacak hiçbir insani iletişim bu yabancılaşmayı gideremez. İşkence mağduru, ötekinin bu dünyada mutlak hükümdar olarak var olabildiğini; bu hâkimiyetin kendisini acı verme ve yok etme gücü olarak gösterdiğini şaşkınlıkla yaşamıştır. İşkencecinin kurbanı üzerindeki hâkimiyetinin, bildiğimiz biçimiyle, toplumsal sözleşme temelinde uygulanan cebirle hiçbir ilişkisi yoktur: Bu, trafik polisinin yayalar, vergi memurunun vergi mükellefleri, üsteğmenin teğmen üzerindeki otoritesi değildir. Bu, geçmişteki mutlakiyetçi kabile reislerinin ya da kralların sahip oldukları kutsal hükümranlık da değildir, çünkü onlar korku uyandırdıkları kadar, güvenin de kaynağıydı. Kralın öfkesi korkutucu olabilirdi, ama merhameti de iyiydi; onun uyguladığı zor bir yönetme biçimiydi. Oysa işkencecinin işkence kurbanını inleten gücü, hayatta kalanın, eziyet ve ölümle dünyanın dışına itilenler üzerindeki sınırsız zaferinden başka hiçbir şey değildir.</p>

<p>Varlığını sınır tanımayan bir işkence yoluyla kabul ettiren ötekinin yarattığı şaşkınlık ve insanın bizzat ete ve ölüme dönüşebileceğini görmesinin doğurduğu şaşkınlık. İşkence mağduru, sırt eklemleri çatırdar ve parçalanırken, meşrebine göre ruhu ya da aklı, bilinci ya da kimliği diye adlandırabileceği şeyin yerle bir olduğunu görmenin şaşkınlığını bir daha asla üzerinden atamaz. Hayatın kırılgan olduğunu, bu beylik hakikati ve Shakespeare’in sözleriyle, insanın “sadece minicik bir topluiğne yüzünden” ölebileceğini her zaman biliyordu. Ama yaşayan bir insanın böylesine bir et yığını haline dönüştürülebileceğini ve dolayısıyla daha yaşarken yarı yarıya ölümün avı olabileceğini ancak işkence sayesinde öğrenmiştir.</p>

<p>İşkenceye yenik düşen kişi, bir daha asla dünyaya ısınamaz. Yıkımın utancı bir daha silinmez. Daha ilk darpla birlikte kısmen sarsılan, ama işkence altında nihayet tümüyle çöken dünyaya güven duygusu yeniden kazanılamaz. Hemcinsini insan-karşıtı olarak deneyimlemiş olmak, işkence mağdurunun içinde birikmiş bir dehşet olarak kalır: Bu dehşet, umut ilkesinin hüküm sürdüğü bir dünyayı görebilmesini engeller. İşkence görmüş insan, korkunun karşısında silahsız bırakılmıştır. Bundan böyle onun tepesinde kılıcını sallayacak olan korkudur. Korku - ve bir de hınç denilen şey. Bunlar kalır ve bunların köpürerek arındıran bir intikam susuzluğunda güçlenmek gibi bir şansı yoktur.</p>
</body>
</html>