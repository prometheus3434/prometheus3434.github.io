<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>YENİ BASKIYA ÖNSÖZ 1977</h3>

<p class="n">BU KİTABIN YAZILMASINDAN bugüne on üç yıldan uzun bir süre geçti; bunlar iyi yıllar değildi. Arada geçen sürenin, gerçek, ama bir o kadar da akıldışı bir tarihin en beter dönemlerinden aşağı kalmadığını görmek için, sadece Uluslararası Af Örgütü raporlarını izlemek yeterli olacaktır. Hitler’in ölümünden sonra bir zafer kazanmış gibi göründüğü anlar oluyor. İşgaller, saldırılar, işkence, insanın özüne yönelik yıkım. İşaretleri sıralamak yeterli. Çekoslovakya 1968, Şili, Punon Pen’in zorla boşaltılması, SSCB’nin tımarhaneleri, Brezilya ve Arjantin’deki ölüm komandoları, kendilerine “sosyalist” diyen Üçüncü Dünya’daki devlet yapılarının gerçek yüzlerini göstermesi, Etiyopya, Uganda. Üçüncü Reich kurbanlarının <i>conditio inhumana’</i>sı, insanlıkdışı durumu üzerine düşünme çabamın burada hâlâ bir yeri var mı? Tüm bu yazdıklarım eskimedi mi? Veya en azından metinlerimin gözden geçirilmesi gerekmez miydi?</p>

<p>Ancak o dönemde yazdıklarımı okurken, yeniden gözden geçirmenin bir aldatmacadan, güncelliğe verilmiş bir gazetecilik haracından başka bir şey olamayacağını keşfediyorum - burada söylemiş olduğum hiçbir şeyi geri almaya niyetim yok ve eklemem gereken pek az şey var. Şuna hiç şüphe yok: Yaşadığımız bu gaddarlıklar, yazılarımda sözünü ettiğim şeylerin 1933 ile 1945 yılları arasında Alman halkının içinde, üstün bir entelijensiyaya, endüstriyel üretim gücüne, eşsiz kültürel zenginliklere sahip bir halkın -adı üstünde “şairler ve düşünürler” halkının- içinde gerçekleştiği gerçeğini ortadan kaldırmıyor. Benim açımdan bugüne dek aydınlatılmamış ve bu konuda yayımlanan ve bundan sonra da yayımlanacak olan tüm o tarihsel-psikolojik-sosyolojik-siyasal çalışmalara rağmen, muhtemelen ilkesel olarak aydınlatılmayacak bir olgu bu.</p>

<p>Çoğunlukla tekçi nedenselliğe dayandırılan aydınlatma çabaları içler acısı bir başarısızlığa uğradı. Burada Auschwitz ve Treblinka’nın simgesel şifreleri altında özetlenen şeyin, Luther’den başlayıp, Kleist üzerinden “muhafazakâr devrime” ve nihayet Heidegger’e varıncaya kadar, Alman düşünce tarihine içkin olduğunu söylemek düpedüz bir saçmalıktır. “Geç kapitalizmin” en aşırı biçimi olarak “faşizmden” söz etmek, olguları kavramak açısından daha bile elverişsizdir. Versay Antlaşması ve halkı Nazizmin kucağına iten yokluklarıyla ekonomik krize işaret etmek ise çocukça bir kaçıştır. 1929’un ardından başka ülkelerde de işsizlik sorunu yaşanıyordu, özellikle de ortaya bir Hitler değil, bir Franklin Delano Roosevelt çıkaran ABD’de. Ve Sedan’ın ardından Fransa da kendi “utanç barışının” sıkıntısını yaşamıştı; orada da Charles Maurras gibi şovenist ideologlar vardı gerçi, ama tarihsel olarak en ön safta yer alanlar, Dreyfus Davası’nda askeri zümrenin kenetlenmiş gücüne karşı Cumhuriyet’in varlığını savunmayı bilenlerdi. Bir Quisling, bir Mussert, bir Degrelle, bir Sir Oswald Mosley halkın desteğiyle; saygın bir üniversitenin rektöründen büyük şehrin sefalet içindeki varoşlarında yaşayan bir zavallıya kadar, onay veren, dahası sevinç çığlıkları atan tüm bir halkın desteğiyle iktidara gelmemişti. Zira, evet, bir önceki seçimler nasıl sonuçlanmış olursa olsun, Alman halkı “Potsdam Günü”nü<a id="dn64" href="../Text/dn.xhtml#d64.">[64]</a> sevinç gösterileriyle karşılamıştı. Ne kadar zeki olursa olsun, hiçbir genç siyaset bilimci bana kavramsal açıdan çarpıtılmış hikâyelerini anlatamaz; bunlar bizzat tanıklık etmiş herkese, had safhada budalaca masallar gibi gelir.</p>

<p>Tarihyazımı olayın sadece kısmi bir veçhesine bakıyor ve ağaçlar yüzünden ormanı, Üçüncü Reich ormanını gözden kaçırıyor daima. Ama böylelikle bir kavram olarak bizzat tarihin kendisi çürüğe çıkıyor ve bu noktada, aklıma Levi-Strauss’un <i>Yaban Düşünce</i> adlı kitabında yazdığı bir cümleden başka bir şey gelmiyor: Sonunda tüm tarihsel olaylar, diyordu Levi-Strauss, salt fiziksel süreçlerin oluşturduğu silsilelere dönüşür ve tarih sözcüğünün sahici bir nesnesi yoktur.</p>

<p>Bir taraftan köktenci kötülüğün Almanya’da patlak vermesini gerçekten aydınlatan hiçbir şey bulunmadığı ve diğer taraftan bu kötülük tüm içsel mantığı ve lanetli akılcılığıyla, fiilen (ve Şili’ye rağmen; Brezilya’ya rağmen; vahşice boşaltılan Punon Pen’e rağmen; Sukarno’nun devrilmesinden sonra, belki de bir milyon Endonezyalı “komünistin” katledilmesine rağmen, Stalin’in işlediği suçlara ve Yunan albaylarının gaddarlıklarına rağmen) tekil ve indirgenemez olduğu için, bizler kendimizi hâlâ karanlık bir gizemin karşısında buluyoruz. Şunu herkes biliyor: Bu gelişmekte olan bir ülkede; Sovyetler Birliği örneğinde olduğu gibi, bir tiranlık rejiminin doğrudan devamı olarak ya da Robespierre’in Fransası’ndaki gibi, varlığını koruyabilme kaygısı içinde kanlı mücadelelere girişen bir devrim sırasında gerçekleşmedi. Bu Almanya’da gerçekleşti. Bu, adeta ezeli bir döllenmeyle, onu bir hilkat garibesi olarak doğuran rahimden fırladı. Ve insanı umutsuzluğa sürükleyecek ölçüde tek-boyutlu bir ısrarla, imtiyazlarını kaybetme kaygısı içindeki sanayi sermayesinin Hitler’e mali destek verdiğine işaret eden tüm o iktisadi açıklama çabaları, görgü tanığına hiçbir şey söylemiyor; tıpkı Aydınlanmanın Diyalektiği üzerine incelikli faraziyelerin de söylemediği gibi.</p>

<p>Dolayısıyla ben o dönemde, yani bundan on üç yıl önce, açıklayıcı bir tasvir sunmak için çaba göstermedim ve kendi tanıklığımı getirmek dışında, bugün de böyle bir şey yapamam. Ayrıca Üçüncü Reich beni ne şimdi ilgilendiriyor, ne de o zaman ilgilendiriyordu. Beni meşgul eden ve hakkında konuşabilme yetkisine sahip olduğum mesele, bu Reich’ın kurbanlarıdır. Onlara bir anıt dikmek istemiyorum, çünkü kurban olmak tek başına bir şeref değildir. Ben sadece onların durumunu betimleyebilirim; bu durum değiştirilemez. Bu nedenle, ilk kez 1966’da yayımlanan metni olduğu haliyle bıraktım. Yalnız “Yahudi Olmanın Zorunluluğu ve İmkânsızlığı Üzerine” başlığını taşıyan bölüme, benim açımdan devasa bir ayrıntı eklememe izin verilsin; içinde bulunduğumuz an bunu gerektiriyor.</p>

<p>Yazıyı kâğıda dökmeye başladığım ve bitirdiğim sırada, Almanya’da antisemitizm yoktu; daha doğrusu: Olduğu yerde de, kendini göstermeye cesareti yoktu. Yahudiler meselesi öldürücü bir suskunluğun içine gömülüyor ya da hatta bir nahoşluk olarak namuslu kurbanlara sıkıntı veren, varlıkları görmezden gelinemeyecek daha az namuslulara ise, Almanların içler acısı haldeki vicdanlarıyla kârlı işler çevirmeleri için elverişli bir fırsat sunan sırnaşık bir filosemitizmde (Yahudi severlikte) çare aranıyordu. Bu sayfa kapandı. Eskiyeni bir antisemitizm, iç bulandırıcı başını bir kez daha pervasızca ve hiçbir infial uyandırmaksızın kaldırıyor - geçerken değinelim ki, bu yalnızca Almanya için değil, burada bir örnek olarak açıkça belirtilmesi gereken, dürüst Hollanda gibi nadir istisnalar dışında, tüm Avrupa için geçerlidir. Kurbanlar ölerek sahneden çekiliyorlar, ki böyle olması da yerinde, çünkü sayıları uzun zamandır gereğinden fazlaydı. Neyse ki, biyolojik tükeniş yasası uyarınca, cellatlar da öteki tarafı boyluyorlar. Ama her iki kampta da durmaksızın yeni kuşaklar yetişiyor ve kendi kökeninin ve çevresinin damgasını taşıyan bu iki taraf arasında, o eski ve aşılmaz uçurum yeniden açılıyor. <i>Zaman</i> bu uçurumu bir gün kapayacak; orası kesin. Ancak bu, olgunlaşma sürecini daha şimdiden hızlandıran, çürümüş, düşüncesiz, kökten yanlış bir barışseverlikle olmamalı. Tam tersine: Bu <i>ahlaki </i>bir uçurum olduğu için, şimdilik ardına kadar açık kalmalı; kitabımın yeniden basılmasının bir anlamı da bu.</p>

<p>Benim için önemli olan, Almanya’daki -kültürlü, cömert mizaçlı ve ütopya arayan, yani: <i>solcu-</i> gençliğin, benim gibi ona da düşman olanların yanına ansızın kaymaması. Bu genç insanlar, fazlasıyla aceleci bir ağızla “faşizmden” söz açıyorlar. Ve böylece gerçekliğin üzerine, sadece uzun boylu düşünülmemiş ideolojilerin şablonunu yerleştirdiklerini; acilen iyileştirilmeye muhtaç bu FAC (Federal Almanya Cumhuriyeti) gerçekliğinin, -sözgelimi “Radikaller Kararnamesi” gibi bir anahtar sözcükle nitelenmesi gereken yasalar türünden- yeterince infial uyandırıcı adaletsizlik barındırsa da, sırf bu nedenden ötürü faşist sayılamayacağını görmüyorlar.</p>

<p>FAC özgürlükçü bir devlet olarak tehlikede; tıpkı her demokrasinin her zaman tehdit altında olduğu gibi: bu onun riski, tehlikesi, şerefi. Hiç kimse, uyanık olmak gerektiğini, bir zamanlar Alman özgürlüğünün çöküşünü izlemek zorunda kalmış olanlar kadar iyi bilemez. Ancak çağın tanıkları, bu uyanıklığın son kertede demokratik özgürlükleri kaba kasap elleriyle boğmak isteyenlerin elini güçlendirecek paranoyak bir ruh hali içine yuvarlanmaması gerektiğini de iyi biliyorlar. Ama Almanya’nın genç sol demokratları, sadece kendi devletlerine şimdiden yarı yarıya faşist bir toplumsal yapı olarak bakmakla yetinmeyip, bir de üstüne “biçimsel” diye niteledikleri tüm demokrasileri -ve bu arada fena halde tehdit altında bulunan cüce-devlet İsrail’i!- toptancı bir tavırla faşist, emperyalist ve sömürgeci olarak görecek ve buna uygun bir eylemlilik içine girecek kadar ileriye gidiyorlarsa, Nazi dehşetinin tüm çağdaşlarına müdahale etme görevi yükleyen noktaya varılmış demektir - bu müdahale nasıl bir etki yaratırsa yaratsın. Geçmişin içler acısı antisemitizmi anti-Siyonizm bayrağı altında yeniden boy gösterirken, hem bir siyasi, hem de Yahudi olarak, geçmişte ve şimdi Nazi kurbanı olan benim susmam mümkün değildir. Yahudi olmanın imkânsızlığı, Yahudi olma zorunluluğuna dönüşüyor; hem de şiddetle protesto eden bir Yahudi. Dolayısıyla hiç de doğal olmayan bir biçimde hem eskimiş, hem de son derecede güncel bu kitap, <i>gerçek faşizmin</i> ve tekil <i>Nazizmin</i> ne <i>olduğuna</i> dair bir tanıklık değildir sadece; Alman gençliğine bu aymazlığından kurtulması için yöneltilmiş bir çağrıdır da aynı zamanda. Antisemitizmin kolektif psikolojiye çok derin kökler salmış ve son tahlilde muhtemelen bastırılmış dini duygulara ve hınca bağlanabilecek bir altyapısı vardır. Bu her an güncellenebilir -dolayısıyla Almanya’nın büyük şehirlerinden birinde Filistinliler lehine gerçekleştirilen bir gösteri sırasında, sadece “Siyonizmin” (bu siyasi kavramdan her ne anlaşılıyorsa) dünyayı sarmış bir veba olarak lanetlenmesiyle yetinilmediğini, coşkuya kapılan genç anti-faşistlerin “Yahudi halkına ölüm!” gibi güçlü bir çağrıyı da haykırdıklarını öğrenmek, beni derin bir korkuya sürükledi, ama aslında pek de şaşırtmadı.</p>

<p>Bizim gibiler buna alışkındır. Biz sözün nasıl ete kemiğe büründüğünü ve ete kemiğe bürenen sözün sonuçta nasıl üst üste yığılan kadavralara dönüştüğünü izleme imkânı bulduk. Burada bir kere daha ateşle oynanıyor; pek çok insanın küllerine havalarda mezar kazmış bir ateş bu. 1966’da kitabımın ilk baskısı yapıldığında ve karşımda yalnızca kendi doğal düşmanlarımı, yani eski ve yeni Nazileri, irrasyonalistleri ve faşistleri; 1939’da dünyayı ölüme sürüklemiş olan o kuluçkayı bulduğum sırada, bunu hayal bile edemezdim. Bugün benim doğal dostlarıma, yani solun genç kadınlarına ve erkeklerine karşı sesimi yükseltmek zorunda kalmam, hırpalanmış bir “diyalektiğin” de ötesine geçiyor. Bu, insanı tüm tarihsel olayların anlamından kuşkuya ve sonunda umutsuzluğa düşüren, dünya tarihinin o nahoş oyunlarından biri. Kökü kazınamayan karşı-devrim kampından fırlamış kıdemli ahmaklar, Speer’i<a id="dn65" href="../Text/dn.xhtml#d65.">[65]</a> bir Alman bestseller yazarına dönüştürüyor; genç hayalperestler, Fransız Ansiklopedistlerinden başlayıp, İngiliz iktisatçılarından geçerek, iki dünya savaşı arasındaki dönemin sol Alman entelektüellerine varıncaya kadar, nasıl bir aydınlanmacı mirasın emirlerine amade olabileceğini gözden kaçırıyorlar.</p>

<p>Aydınlanma. Böylelikle anahtar sözcük ağzımdan çıkmış oldu. Okuduğunuz düşüncelerin, on yılı aşkın bir süre önce olduğu gibi, bugün de sadece burjuva değil, aynı zamanda sosyalist bir aydınlanmanın hizmetinde olduğunu ummak istiyorum. Bununla birlikte aydınlanma kavramı şüphesiz çok dar bir çerçeve içine sıkıştırılmamalıdır, çünkü benim anladığım biçimiyle bu kavram, yalnızca mantıksal tümdengelim ve ampirik doğrulamadan daha fazlasını kapsıyor; bu ikisinin de ötesine geçerek, fenomenolojik bir kurguya, empatiye, aklın sınırlarına yaklaşma gayretine ilişkin bir isteği ve beceriyi içeriyor. Ancak aydınlanmanın yasasını yerine getirdiğimiz, ve aynı zamanda aştığımız takdirde, <i>la raison</i>’un, derinliksiz ve sonuçsuz akıl yürütmelere götürmediği tinsel alanlara ulaşabiliriz. Dün olduğu gibi, bugün de sürekli olarak somut olaydan hareket etmemin, ancak asla olayın içinde kaybolmadan, onu muhakeme <i>(rai-sonnement)</i> ve akıl yürütme hevesinin ötesindeki düşünsel bölgelere taşıyan bir düşünce süreci için çıkış noktası olarak değerlendirmemin nedeni budur. Düşünselliğin bu bölgeleri üzerinde belirli bir karanlık var ve bunları başlı başına birer boyut haline getirecek olan ışığa ulaşmak için ne denli gayret göstersem de bu gölge kalacaktır. Ama -ve bu nokta üzerinde de ısrarla durulmalıdır- aydınlanma, nihai bir aydınlatma anlamına gelmez. Zira nihai aydınlık, sorunun çözülmesi; olayların bir uzlaşım sonucu tarihsel dosyalar arasına kaldırılması demek olurdu. Benim kitabım tam da bunun önlenmesine katkıda bulunmayı hedefliyor. Çünkü hiçbir şey çözümlenmedi; hiçbir çatışma uzlaşmaya bağlanmadı; hatırlamak salt bir hatıraya dönüşmedi. Olan oldu. Ama bunun olmuş <i>olması</i> öyle kolayca kabullenilemez. Ben başkaldırıyorum: Geçmişime karşı; tarihe karşı; kavranılamaz olanı tarihsel olarak donduran ve böylelikle onu infial uyandırıcı bir biçimde çarpıtan günümüz dünyasına karşı. Hiçbir yara kabuk bağlamadı ve 1964’te belki de iyileşmek üzere olan yara, şimdi iltihap toplamış bir halde yeniden açıldı. Duygular mı? Benim bir itirazım yok onlara. Aydınlanmanın duygulardan arınmış olması gerektiği nerede yazıyor ki? Bana tam tersi doğru gibi geliyor.</p>

<p>Aydınlanma, işine ancak tutkuyla sarılırsa, görevinin hakkını verebilir.</p>

<p class="sag">Brüksel, 1976 kışı <br/>Jean Améry</p>
</body>
</html>