<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>BİRİNCİ BASKIYA ÖNSÖZ 1966</h3>

<p class="n">1964 YILINDA, Frankfurt’taki büyük Auschwitz Davası başladığı sırada, Üçüncü Reich’ta yaşadıklarıma dair ilk makalemi yazdım: yirmi yıllık bir suskunluğun ardından. Başlangıçta bu yazıları sürdürmeyi düşünmemiştim; istediğim, sadece özel bir soruna -entelektüellerin Toplama Kampı’ndaki durumuna- ilişkin olarak bir açıklığa kavuşmaktı. Ancak o yazı kaleme alındığında, bu kadarıyla yetinmemin mümkün olamayacağını hissettim. Auschwitz! İyi de, oraya nasıl varmıştım? Daha önce neler olmuştu; ardından neler gelecekti; bugün durduğum yerden nasıl bakıyordum?</p>

<p>Sessizlik dönemi süresince, Almanya’nın ve bizzat kendimin on iki yıllık kaderini unutmuş veya “bastırmış” olduğumu söyleyemem. Yirmi yıl boyunca, kaybolamayacak bir zamanın peşindeki arayışımı sürdürmüştüm; sadece bu konuda konuşmak zor geliyordu bana. Ancak şimdi Auschwitz hakkındaki denememin kâğıda dökülmesiyle birlikte, adeta boğucu bir efsun kırılınca, ansızın her şey dile dökülmek ister oldu: Bu kitap böyle ortaya çıktı. Bu kitabı yazarken, bazı şeyleri düşünmüş olmakla birlikte, düşündüklerimi fazlasıyla muğlak bir biçimde dile getirmiş olduğumu fark ettim. Daha önce dilsel ifadenin eşiğinde mütereddit kalan, yarı bilinçli bir düşünsel hayalcilik içinde görmüş olduğum şeyin üzerindeki perde, ancak bunları yazıya geçirirken kalktı.</p>

<p>Çok geçmeden yöntem de kendini dayattı. Henüz Auschwitz makalesinin ilk satırlarını yazarken, ölçülü ve mesafeli kalabileceğime ve okurun karşısına ayrıştırıcı bir nesnellikle çıkabileceğime inanmış olsam da, şimdi bunun apaçık imkânsız olduğunu deneyimlemek zorunda kalıyordum. “Ben” sözcüğünden kesinlikle kaçınılması gereken yerde, bunun kullanılabilecek biricik hareket noktası olduğunu anladım. Temkinli bir denemeci yaklaşımıyla çalışmayı planlamıştım. Düşünsel mülahazalarla kesintiye uğrayan, kişisel bir itiraf ortaya çıktı. Önümdeki konu çerçevesinde zaten mevcut bulunan, kısmen mükemmel, pek çok belgesel eserin üzerine bir yenisini daha eklemenin ne kadar anlamsız olacağını çok kısa bir süre içinde kavradım. İtiraf ederek ve tefekküre dalarak kurban varoluşunun bir incelemesine veya, eğer öyle uygun görürseniz, bu varoluşun yapısal bir tasvirine vardım.</p>

<p>Bıkkınlık verecek ölçüde bilinen, bununla birlikte yine de yabancı kalmış bir alanda, el yordamıyla ağır ve zahmetli bir ilerleme oldu bu. Bu kitapta yer alan denemeler, bundan ötürü olayların kronolojisine değil, kendi oluşumlarının silsilesine bağlı kalınarak düzenlendi. Okurun da -tabii bu yolda bana eşlik etmeyi kabul ederse- adım adım aydınlığa kavuşturduğum bu karanlığın içinden muhtemelen aynı sırayla geçmesi gerekecek. Bunu yaparken, içine düşmekten kurtulamadığım çelişkilere rastlayacak. Sözgelimi işkence üzerine yazdığım denemede, haysiyet kavramına nasıl bir anlam vermem gerektiği konusunda tam bir belirsizlik yaşıyordum, ve bu meseleyi adeta elimin tersiyle bir kenara ittim, oysa daha sonra, kendi Yahudiliğim üzerine yazdığım sırada, haysiyetin toplum tarafından tanınan hayat hakkı olduğunu anladığıma inandım. Aynı şekilde Auschwitz ve işkence üzerine yazarken, “Nazi kurbanı” kavramının benim durumumu tümüyle kapsamadığını henüz yeterli bir açıklıkla görmüş değildim: Ancak yazının sonuna vardığımda ve Yahudi olmanın zorunluluğu ve imkânsızlığı üzerine düşündüğümde, <i>Yahudi</i>-kurban imgesinde kendimi buldum.</p>

<p>Kifayetsiz bulunabilecek olsa da, dürüstlüğüne dair her türlü teminatı verebileceğim bu sayfalarda suçtan ve kefaretten çokça söz edilecek, çünkü tıpkı kendiminkiler gibi, başkalarının hassasiyetlerini de sakınmak elimden gelmedi. Bununla birlikte bu çalışmanın suç ve kefaret meselesinin ötesine geçen bir bulgu sunduğuna inanıyorum. Burada, alt edilmişliğin keyfiyeti tasvir edildi; hepsi bu.</p>

<p>Bu kitapla kader arkadaşlarıma seslenmiyorum. Onlar zaten biliyorlar. Her biri kendi yaşadıklarının yükünü kendi yordamınca taşımak zorunda. Ancak ezici çoğunluğuyla, Üçüncü Reich’ın alabildiğine karanlık ve bir o kadar da ayırt edici eylemlerinin kendilerini bağlamadığını veya artık bağlamadığını düşünen Almanlara, daha önce belki de hiç açılmamış olan bazı şeyleri burada anlatmak istiyorum şüphesiz. Nihayetinde bu çalışmanın iyi bir sonuca ulaştığını ummak istediğim anlar oluyor: Öyleyse birbirlerine komşu olmak isteyen tüm insanları ilgilendirecektir.</p>
<p class="sag">Brüksel, 1966<br/>Jean Améry</p>
</body>
</html>