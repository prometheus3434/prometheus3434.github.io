<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>HINÇ</h3>

<p class="n">BAZI YAZ AYLARINDA, kalkınıp gelişen bir ülkeye seyahatlerde bulunuyorum. Büyük şehirlerinin örnek temizliğinden, küçük şehirlerinin ve köylerinin kırsal güzelliğinden söz etmeme; orada satın alabileceğiniz malların kalitesine, zanaatkârlık ürünlerinin güvenilir mükemmelliğine veya kozmopolit bir modernlik ile hülyalı bir tarih bilincinin, kendini her köşede gösteren etkileyici bileşimine dikkat çekmeme gerek bile yok. Tüm bunlar çoktan bir efsaneye dönüştü ve dünyanın hayranlığını kazanıyor. Üzerinde uzun uzadıya durmak gereksiz. Zaten caddelerdeki insanların, gerek onlar için, gerekse dünyanın her köşesindeki tüm insanlar için daima dilemiş olduğum gibi, geçim sıkıntısı yaşamadıklarını istatistikler de gösteriyor ve bu yıllardan beri gıpta uyandıran bir örnek oluşturuyor. Bana olsa olsa, otoyollarda, trenlerde, otel lobilerinde karşılaştığım ve olağanüstü kibar davranışlarına tanık olduğum insanlarla konuşacak pek fazla bir şey bulamadığımı ve bu nedenle görünüşteki nezaketin ne ölçüde yaygın ve derin olduğu hakkında bir hükme varamayacağımı söylemek kalıyor.</p>

<p>Arada sırada entelektüellerle de temaslarda bulunmam gerekiyor; Onları, bundan daha zarif, daha mütevazı, daha hoşgörülü bulmayı hayal bile edemezsiniz. Ayrıca daha modern görmeyi de; aralarında benim kuşağımdan gelip de, daha düne kadar Blunck ve Griese’ye<a id="dn40" href="../Text/dn.xhtml#d40.">[40]</a> hayran olan ne çok entelektüel bulunduğunu düşününce, tüm bunlar bana gerçeküstü gibi geliyor. Çünkü Adorno veya Saul Bellow ya da Nathalie Sarraute hakkında konuşulurken bu değindiğim noktanın izine bile rastlanmıyor.</p>

<p>Zaman zaman seyahat ettiğim bu ülke, dünyaya sadece bir ekonomik refah örneği sunmakla kalmıyor, aynı zamanda demokratik istikrarın ve politik itidalin de bir örneğini veriyor. Bu ülkenin ileri sürdüğü bazı toprak talepleri var ve ulusal gövdesinin, doğal olmayan yollarla kendinden koparılmış ve halen yabancı bir tahakküm altında ezilen bölümüyle yeniden birleşmek için mücadele veriyor. Ancak bu meselelere övgüye layık bir ihtiyatla yaklaşıyor; bu ülkenin mutlu halkı, uzun zamandan beri kanıtlandığı gibi, ulusalcı demagogların ve kışkırtıcıların adını bile duymak istemiyor.</p>

<p>Çalışkan ve modern insanların yaşadığı, bu barışçı ve güzel ülkede kendimi rahat hissetmiyorum. Okur bunun nedenini çoktan tahmin etmiş olmalı: Ben, neyse ki soyu yavaş yavaş tükenmekte olan ve genel bir uzlaşım sonucu Nazi kurbanı olarak nitelenen insan türünün bir üyesiyim. Sözünü ettiğim ve burada seslendiğim halk, benim geçmişe dönük kinime sessiz bir anlayış gösteriyor. Oysa bizzat ben kendi kinimi tam olarak anlamıyorum, henüz anlamıyorum - ve dolayısıyla bu yazıda bu kinim hakkında bir aydınlığa kavuşmak istiyorum. Eğer okur, önümüzdeki bir saat içinde, kitabı defalarca elinden atmak isteğine kapıldığında bile, beni takip etmeye devam ederse, kendisine müteşekkir olurum.</p>

<p>Ben bir kurban olarak konuşuyorum ve kendi hınç duygularımı sorguluyorum. Bu keyifli bir girişim değil, okur için de, benim için de; ve ne yazık ki gün yüzüne çıkacak olan nezaketsizliğim için, belki de daha baştan özür dilemem yerinde olur. Nezaket iyi ve önemli bir şeydir - ister sadece dışsal-gündelik davranışlarla öğrenilmiş bir nezaket olsun, ister kalpten ve zihinden gelen nezaket. Ancak bu ne kadar önemli olursa olsun, burada birlikte gerçekleştirmeye gayret edeceğimiz radikal çözümlemeye katkı sağlamaz ve bu nedenle, kötü bir izlenim yaratma pahasına da olsa, nezaketi bir kenara bırakacağım. Zaten biz kurbanların çoğu nezaket duygusunu büsbütün kaybetmiş bile olabiliriz. İltica, direniş, hapishane, işkence, toplama kampı - bunlar nezaketi bir kenara fırlatmak için bir mazeret değil, olması da amaçlanmıyor. Ama tüm bunlar yeterli bir nedensel açıklama sağlıyor. O halde başlayalım artık: nezaketsizce, ama dürüst olmak için gösterdiğim çabanın ve bizzat meselemin bana dayattığı yazarlık terbiyesine bağlı kalarak.</p>

<p>Sorunu siyasal polemik alanına taşısaydım, görevim kolaylaşmış olurdu. O zaman Kempner’in, Reitlinger’in ve Hannah Arendt’in kitaplarına yaslanır ve uzun boylu bir düşünsel çaba harcamadan oldukça aydınlatıcı bir sonuca varabilirdim şüphesiz. Böylece kurbanların içlerindeki hıncın canlı kaldığını, çünkü işkencecilere yakın durmuş olan şahsiyetlerin Batı Almanya’nın kamusal sahnesinde hâlâ faal olduklarını, çünkü ağır savaş suçlarında zaman aşımına uğrama süresi uzatıldığı halde, suçluların saygın bir konumda yaşlanmaları ve karşımızda bir zafer daha kazanarak bizden uzun yaşamaları ihtimalinin yüksek olduğunu görürdük. Zira şaşaalı günlerindeki faaliyetleri bunu güvence altına alıyor. Peki ama, böyle bir polemik bize ne kazandırırdı? Hemen hemen hiçbir şey. Şerefli Almanlar adalet davasını bizim adımıza yürüttüler, hem de bizim başarabileceğimizden daha iyi, daha ısrarlı ve de daha akılcı bir biçimde. Ama bu özgül tarihsel vakada zaten ancak varsayımsal olabilecek bir adalet beni hiç ilgilendirmiyor. Benim için önemli olan, kurbanın öznel durumunu tasvir etmek. Benim bu konuya katkım, hınç duygularının iç gözleme dayanan bir analizini yapmak olabilir. Benim kişisel görevim, gerek ahlakçılar, gerekse psikologlar tarafından mahkûm edilen ruhsal bir durumun hakkını savunmaktır. Ahlakçılar bir kusur, psikologlar ise bir hastalık olarak görüyorlar bu durumu. Bunu kabullenmek, bu toplumsal kusuru taşımak ve hastalığı, önce kişiliğimin kurucu bir bölümü olarak üstlenmek, ardından meşrulaştırmak zorundayım. Bundan daha nankör bir itiraf işi düşünülemez, üstelik bu çaba okurumu da alışılmadık bir sabır sınavından geçirecek.</p>

<p>Benim gibiler için varoluşsal bir başat olan hınç duyguları, uzun bir kişisel ve tarihsel gelişmenin ürünü. Bu hınç duyguları, kaldığım son toplama kampı olan Bergen-Belsen’den, aslında yurdum olmayan Brüksel’deki evime döndüğüm gün henüz kesinlikle belirgin değildi. Yeniden dirilmiş olan bizler, 1945 yılının Nisan ve Mayıs günlerinde çekilen ve arşivlerde saklanan fotoğraflardakiler gibi görünüyorduk aşağı yukarı: Anglo-Amerikan et konserveleriyle canlandırılmış iskeletler; kendilerinden çabucak bir tanıklıkta bulunmaları ve ardından asıl ait oldukları yere doğru uzaklaşmaları dışında bir şey beklenmeyen, kafası kazınmış, dişsiz hortlaklar. Ama sözgelimi caddelerimizin üzerine gerilmiş pankartlara inanacak olursak, bizler “kahramandık”. O pankartlarda şöyle yazıyordu: <i>Gloire aux Prisonniers Politiyues!</i><a id="dn41" href="../Text/dn.xhtml#d41.">[41]</a> Ancak o pankartlar çabuk soldu ve ilk günlerde Amerikan sigaralarıyla bekleyen sosyal yardım görevlisi güzel kadınlar ve Kızıl Haç hemşireleri gösterdikleri çabalardan yorgun düştüler. Benim için hiç görülmemiş bir toplumsal ve ahlaki konum anlamına gelen ve başımı epeyce döndüren bu durum, yine de uzunca bir zaman sürdü: Dünyanın geri kalan kısmıyla karşılıklı bir anlayış içinde, olduğum şey olabildim - hayatta kalmış bir Direniş savaşçısı, Yahudi, halkların nefret ettiği bir rejimin mağduru. Bana zulmetmiş ve tıpkı karanlık güçlerin bir zamanlar Kafka’nın <i>Dönüşüm</i>’ündeki kahramana yaptıkları gibi, beni bir böceğe çevirmiş olanlar: Şimdi muzaffer tarafın tiksindikleri, bizzat onlar olmuştu. Sadece nasyonal sosyalizm değil, <i>Almanya</i> gözlerimizin önünde nefretten aşağılamaya evrilen genel bir hissiyatın hedefi haline gelmişti. O günlerde söylendiği gibi, bu ülke bir daha asla “dünya barışını tehdit edemeyecekti”. Hayatını sürdürebilirdi, ama hepsi o kadar. Avrupa’nın patates tarlası olarak kıtaya çalışkanlığıyla hizmet edebilirdi, ama başka bir iş yapmayacaktı. Her yerde Almanların kolektif suçundan söz ediliyordu. Hiç gizleyip saklamaya çalışmadan, buna bir itirazım olmadığını itiraf etmezsem, hakikati alenen çarpıtmış olurum. Tüm o vahşeti kolektif bir canavarlık olarak yaşamışım gibi geliyordu bana: Haki üniformalı basit bir asker, beni kahverengi kıyafetine bürünmüş Nazi memurundan daha az korkutmuyordu. Küçük bir tren istasyonunda, tehcir trenimizin hayvan vagonlarından indirilmiş ve üst üste yığılmış cesetlere bakarken, bir tekinde bile tiksinti ifadesi dışında bir şey okuyamadığım Almanların taşlaşmış yüzleri hiç aklımdan çıkmıyordu. Kolektif suç ve kolektif ceza bir teraziye konulmalı ve dünya ahlakının dengesi sağlanmalıydı. <i>Vae victis castigatisque.</i><a id="dn42" href="../Text/dn.xhtml#d42.">[42]</a></p>

<p>Hınç duygularının ortaya çıkması için ne bir neden, ne de bir ortam vardı. Kolektif suçla yüklü bir halka gösterilecek duygudaşlığın lafını bile duymak istemiyordum ve Quaker’lara has bir gayretle, yoksul düşmüş Almanya’ya yardım götürecek bir kamyona kullanılmış çocuk kıyafetleri yükleyen kişilere oldukça kayıtsız bir tavır içinde yardım etmiştim. İsimleri ister Victor Gollancz olsun, ister Martin Buber, daha o saatte bile bir bağışlama ve barışma <i>patos</i>’uyla içleri titreyen Yahudiler de, ABD’den, İngiltere’den veya Fransa’dan sözümona yeni eğitmenler olarak <i>Praeceptores Germaniae</i><a id="dn43" href="../Text/dn.xhtml#d43.">[43]</a> pozunda Batı ya da Doğu Almanya’ya koşturmak için sabırsızlananlar kadar rahatsız ediyorlardı beni. Hayatımda ilk kez olarak, etrafımda yankılanan kamuoyu kanaatiyle uyum içindeydim. Hiç ama hiç alışık olmadığım bu konformist rolümde kendimi huzurlu hissediyordum. Patates tarlalarının ve harabelerin Almanyası benim için batık bir dünyaydı. Onun dilini, yani kendi dilimi konuşmaktan kaçınıyordum ve kendime Latin dillerini çağrıştıran bir müstear ad seçmiştim. Dünya rüzgârlarının aslında hangi yönden estiğinin farkında bile değildim. Zira ben kendimi dünkü işkencecilerimin fatihi gibi görürken, gerçek galipler, yenilmiş olanlar için patates tarlalarıyla hiç ama hiç ilgisi olmayan planlarını çoktan geliştirmeye başlamışlardı bile. Bana acı çektiren kaderim sayesinde nihayet dünya kamuoyunu yakaladığım vehmine kapıldığım bir anda, bu kamuoyu kendini aşmaya hazırlanıyordu. Güncel gerçekliğin tam ortasında olduğumu sanırken, bir yanılsamanın içine gerisin geri fırlatılmıştım.</p>

<p>1948’de trenle Almanya’dan geçerken, ilk kez kuşkuya kapılır gibi oldum. Trende tesadüfen elime Amerikan işgal güçlerinin yayımladığı bir gazete geçti ve Amerikalı askerlere hitaben yazılmış anonim bir okur mektubuna göz gezdirdim: “Hiç öyle kabarmayın bizim buralarda. Almanya yeniden büyük ve güçlü olacak. Toplayın bavullarınızı, sizi hergeleler.” Kısmen Goebbels’ten, kısmen de Eichendorff’tan esinlendiği anlaşılan bu mektubun yazarı, o sıralarda gerçekten de düşünülebilecek en muhteşem güç dirilişinin Almanya’nın kaderinde yazdığını, tıpkı benim gibi, aklından bile geçiremezdi. Ancak bu diriliş şölenini haki üniformalı Transatlantik askerlerine karşı değil, onlarla birlikte kutlayacaktı. Ben sadece böyle bir mektubun yazılabilmiş olmasından ve Almanlara çok uzun bir süre için dayatılacağını düşündüğüm sesten farklı çıkan bir Alman sesi işitmekten ötürü işkillenmiştim: Nedamet yoktu bu seste. Onu izleyen yıllar içinde, nedamet lafı giderek daha da az duyulur oldu. Bir parya olan Almanya önce uluslar topluluğuna kabul edildi, ardından kendisine kur yapılmaya başladı ve en nihayetinde güçler oyununun, yansız bir bakışla hesaba katılması gereken bir unsuru haline geldi.</p>

<p>Bu şartlar -yani benzersiz bir ekonomik, endüstriyel, ama aynı zamanda da askeri yükselişin gerçekleştiği şartlar- altında, haklı olarak kimseden saçlarını yolmaya ve göğsünü dövmeye devam etmesini bekleyemezsiniz. Almanlar kendilerini, sadece Leningrad ve Stalingrad önündeki kışa, şehirlerinin bombalanmasına, Nürnberg Mahkemesi’nin hükümlerine değil, aynı zamanda ülkelerinin parçalanmasına da katlanmak zorunda kaldıkları için kesinlikle mağdur bir halk olarak görüyorlardı. Dolayısıyla son derece anlaşılabilir nedenlerle, Üçüncü Reich geçmişinin kendilerince -o günlerdeki deyimiyle- üstesinden gelmenin ötesinde bir şey yapmaya hiç hevesli değillerdi. Almanların bir yandan kendi sanayi ürünleriyle dünya pazarlarını fethederken, bir yandan da evde -belirli bir soğunkanlılığı elden bırakmadan- bu üstesinden gelme işiyle meşgul oldukları o günlerde, bizim -ya da belki daha ihtiyatlı bir tavırla söylecek olursam <i>benim-</i> hınç duygularım büyümeye başladı.</p>

<p>Bana verilen bilgiler doğruysa, pek azı direniş mücadelesi içinde sivrilmiş olan Alman politikacıların, bir an önce Avrupa’yla bütünleşmek için nasıl hevesle çaba gösterdiklerine tanık oldum. Hitler’in 1940 ile 1944 yılları arasında, kendi anlayışı çerçevesinde başarıyla yeni bir düzen vermeye başladığı o öteki Avrupa’yla bu Avrupa’yı hiç zorlanmadan bağdaştırıyorlardı. Ansızın hınç duyguları için verimli bir zemin ortaya çıkmıştı. Küçük Alman şehirlerindeki Yahudi mezarlıklarına ve direniş savaşçıları için dikilmiş anıtlara saldırılarda bulunulmasına hiç gerek yoktu. 1958’de bir otelin kahvaltı salonunda Güney Almanya’dan gelen bir işadamıyla yaptığım türden sohbetler yeterli oluyordu. Adam, önce İsrailli olup olmadığım hakkında kibarca bilgi almayı da ihmal etmeden, ülkesinde artık ırkçı nefret diye bir şey kalmadığına beni ikna etmeye çabalıyordu. Alman halkı Yahudi halkına kin beslemiyormuş; kanıt olarak Alman hükümetinin cömert tazminat politikasını gösteriyordu, ki zaten genç İsrail devleti de bunun kıymetini takdir ediyormuş. Adamın bu pişkin rahatlığı karşısında kendimi sefil gibi hissetmiştim: 450 gramlık et alacağını talep eden Shylock.<a id="dn44" href="../Text/dn.xhtml#d44.">[44]</a> <i>Vae victoribus!</i><a id="dn45" href="../Text/dn.xhtml#d45.">[45]</a> 1945 zaferinin, hiç değilse küçük bir parçasının, bize de ait olduğuna inanmış olan bizler, onu geri almaya zorlanıyorduk. Almanlar direniş savaşçılarına ve Yahudilere kin beslemiyorlardı artık. Bunlar hâlâ ne hakla kefaret taleplerinde bulunabiliyorlardı? Gabriel Marcel türünden Yahudi kökenli adamlar da Alman çağdaşlarını ve hemcinslerini sakinleştirmek konusunda pek bir gayretkeş görünüyorlardı: Onlara göre, ancak ahlaki açıdan lanetlenmesi gereken ve tarihsel olarak çoktan mahkûm edilmiş aşırı inatçı bir nefret, Alman tarihindeki bir iş kazası olduğu apaçık görülen ve Alman halkını oluşturan geniş kesimlerin hiçbir dahli bulunmayan bir geçmişe saplanıp kalırdı.</p>

<p>Ama ben hâlâ kin tutanların oluşturduğu o ayıplanan azınlığın bir parçası olmanın sıkıntısını çekiyordum. Almanya’nın Hitler’le geçirdiği on iki yılı, inatla onun karşısına çıkarıyordum; bu kini yeni Avrupa’nın endüstriyel cennetine ve Batı’nın görkemli salonlarına taşıyordum. “Göze batıyordum”: Tıpkı bir zamanlar kamptaki yoklamalar sırasında, kötü duruşum yüzünden, uzlaşmak için yanıp tutuşan dünkü mücadele ve kader yoldaşlarımın gözüne battığım gibi, şimdi de hoşgörü cephesine geçmiş olan düşmanlarımın gözüne batıyordum. Hınç duygularımı besliyordum. Ve onlardan kurtulamadığım ve kurtulmak da istemediğim için, onlarla yaşamak ve bu duyguları muhataplarına açıklamak zorundayım.</p>

<p>Friedrich Nietzsche’nin hınç duyguları üzerine söylenebilecek her şeyi söylemiş olduğu genel bir kabul görmüş gibidir. <i>Ahlakın Soykütüğü</i>’nde şunları okuruz: ”... hınç duygusu gerçek tepkiden, eylemin tepkisinden âciz, kendilerini hayali bir intikamla avutan varlıkların duygusudur ... hınç duygusunun insanı ne içten, ne saf, ne de kendine karşı dürüst ve yapmacıksızdır. Ruhu şaşı bakar; tini kuytu köşeleri ve arka kapıları sever, gizli-kapaklı her şey onu kendi dünyası, kendi güvenliği, kendi ferahlığı gibi çeker...” Böyle buyuruyordu, zebani ile üstinsan arasında bir sentezin hayalini kuran adam. Zebani ile üstinsanın birleşmesine tanık olanlar vermelidir onun cevabını; insanlığın bir bölümü, bizzat Nietzsche’nin bazı modern antropoloji kuramlarını öngören bir sezgiyle yazdığı gibi, vahşeti bir şölen coşkusu içinde gerçekleştirirken, o tanıklar orada kurban olarak bulunuyorlardı.</p>

<p>Ama ben bu karşı konuşmayı yaparken zihinsel yetilerimin eksiksiz denetimine sahip miyim peki? Kendimi kuşkuyla gözden geçiriyorum: Pekâlâ hasta da olabilirim, zira nesnel bilimsel yöntem, biz kurbanları o güzel yansızlığıyla gözlemleyerek, çoktandır “TK (Toplama Kampı) sendromu” diye bilinen bir kavram bile oluşturdu. <i>Politik Baskının Geç Ortaya Çıkan Hasarları (Spätschäden nach politischer Verfolgung)</i> başlığıyla yeni yayımlanmış bir kitapta, sadece fiziksel değil, aynı zamanda ruhsal olarak da hasar görmüş olduğumuzu okuyorum. Kişiliğimizi oluşturan karakter özelliklerimiz deforme oluyormuş. Asabi bir hareketlilik, düşmanca bir içe çekilme bizim hastalığımızın tipik belirtileriymiş. Bizim “çarpılmış” olduğumuz söyleniyor. Bunu okurken, bir an için, işkence altında arkamdan kıvrılarak yukarıya doğru gerilmiş kollarım geliyor aklıma. Ama bu okuduklarım, aynı zamanda çarpılmışlığımızı yeniden tanımlama görevini de veriyor bana: özellikle de bu sağlıklı düzgünlük karşısında, insanlık halinin gerek ahlaki, gerekse tarihsel açıdan üstün bir biçimi olarak çarpılmışlığımızı tanımlama görevini. Dolayısıyla hınç duygularımızın sınırlarını iki noktada çizmem ve hıncımızı iki ayrı kavramsallaştırma tarzına karşı koruma altına almam gerekiyor: onu ahlaki olarak lanetleyen Nietzsche’ye ve yalnızca rahatsızlık doğuran bir çatışma hali olarak düşünebilen psikolojiye karşı.</p>

<p>Bunu yaparken uyanık olmam şart. Kendine acıma duygusunun cazibesi ve avutuculuğu baştan çıkarıcı olabilir. Ama kendimi bundan rahatlıkla sakınabileceğime inanılmasını isterim, çünkü bizler Üçüncü Reich’ın zindanlarında ve kamplarındaki aczimiz ve had safhadaki düşkünlüğümüz nedeniyle acımadan çok aşağılanma gördük. Kendine acımaya karşı kazandığımız bağışıklık kadar, özyıkımın ayartıcı çağrısı da içimizdeki varlığını korudu. Biz gözyaşlarına inanmayız.</p>

<p>Bu konuyu düşünürken, hıncın sadece doğaya aykırı olmakla kalmayan, dahası mantıksal olarak da çelişkili bir durum olduğu gözümden kaçmadı. Hınç, hepimizi yıkılmış bir geçmişin çarmıhına geriyor. Geriye döndürülemeyecek olanın tersine çevrilmesini, olanın olmamış kılınmasını talep ediyor. Hınç, gerçek insani boyuta, yani geleceğe çıkışın önünü kesiyor. Hıncın tutsağı olan kişide zaman duygusunun çarpılmış, ya da isterseniz, kaymış olduğunu biliyorum, çünkü bu duygu iki farklı imkânsızı talep ediyor: geçmişe dönmeyi ve olmuş olanın feshedilmesini. Bu konuya tekrar döneceğim. Her halükârda hınç duygusunun insanı, bu nedenle çevresindeki teksesli koronun neşeyle dile getirdiği öneriye katılamaz: Bırakın geriye bakmayı; gelin ileriye, daha iyi, ortak bir geleceğe bakalım!</p>

<p>Geleceğe taze, endişesiz bir bakış fırlatmak, dünkü zalimlere ne kadar kolay geliyorsa, benim için de o ölçüde zor. Sürgün, yasadışı hayat ve işkenceden sonra kanatları kırılmış bu halimle, Fransız gazeteci André Neher gibi bir adamın, biz kurbanlara önerdiği etik semalarındaki yüksek uçuşlara katılmam mümkün değil. Zulme uğramış olan biz mağdurlar da, diyor yükseklerde süzülen adam, geçmiş acılarımızı içselleştirmek ve duygusal bir çilekeşlikle içimizde taşımak zorundayız; tıpkı işkencecilerimizin de suçlarını içlerinde taşımak zorunda oldukları gibi. Ama itiraf etmeliyim ki, benim buna ne hevesim, ne yeteneğim, ne de inancım var. Beni kamçıyla cezalandıran o heriflerin yoluyla benimkini yan yana koyan bir koşutluğu kabul etmem mümkün değil. Ben işkencecilerimin suçortağı olmak istemiyorum, tersine onların kendilerini inkâr etmelerini ve bu inkârın bilinciyle benimle işbirliği yapmalarını bekliyorum. Aramızda yatan ceset yığınlarını, benim görüşüme göre, bir içselleştirme süreciyle değil, tam tersine güncelleştirerek, daha keskin bir ifadeyle, çözümlenmemiş çatışmaları tarihsel etkinlik alanına taşıyarak kaldırabiliriz.</p>

<p>İnsanın böyle düşündüğü için kendini savunması gereken bir noktaya geldik. Biliyorum, gelişmiş bir ahlakın başarıyla üstesinden geldiği intikam arzularına, sadece süslü veya o kadar da süslü olmayan, ama her halükârda iddialı laflarla bir kılıf uydurduğum söylenecek, burada ortaya attığım düşüncelere itiraz edilecektir. Kendim de itiraf ettiğim gibi, hınçla dolu bir adam olarak, bana toplum tarafından bahşedilmiş özgürlüğü sakatlamakla çektiğim acıları telafi edebileceğimi sanmama yol açan kanlı bir hezeyan içinde yaşadığım ileri sürülecektir. O kamçı bende derin yaralar açmıştır, onlara göre: Bu yüzden şimdi savunmasız kalmış olan zorbanın artık benim kırbaçlı elime teslim edilmesini istemekte ya da en azından, düşmanımın zindanda olduğunu bilmenin alçakça tatminini yaşamayı arzulamaktayım; her ne kadar bunu talep etme cüretini göstermesem bile. Böylece hezeyan halinde çarpılmış zaman duygumun yarattığı çelişkiyi ortadan kaldırmış olacağımı sanmaktayım.</p>

<p>Sorunu böylesine basitleştiren bir suçlamayı reddetmek kolay değil; hele habis bir dürtünün çirkin gerçeğini, doğrulanamayan bir tezin laf kalabalığı içinde boğduğum yollu bir şüpheyi çürütmek benim açımdan tümüyle imkânsız. Ama bu riski göze almam gerek. Eğer ben hınç duygularımın arkasında duruyor; sorunumuzu değerlendirirken “tarafgir” yaklaştığımı kabul ediyorsam, ihtilafın <i>ahlaki hakikatinin</i> tutsağı olduğumu bildiğim içindir. İşkencecilerimle, onların yardımcılarıyla ve tüm bunlara sessiz kalmış olanlarla sürdürdüğüm tartışmada nesnellik talebi bana mantıksal açıdan saçma görünüyor. Zulmün zulüm olarak nesnel bir özelliği yoktur. Kitle katliamı, işkence, her türlü sakatlama, nesnel açıdan doğa bilimlerinin biçimsel dili içinde betimlenebilecek fiziksel olaylardan başka bir şey değildir: Bunlar fiziksel bir sistem içinde yer alan olgulardır, ahlaki bir sistem içinde değerlendirilebilecek edimler değil. Nasyonal sosyalizmin cürümleri, Führerlerine ve onun Reich’ına her koşul altında güvenen failler açısından da ahlaki bir nitelik taşımıyordu. Eylemine vicdanıyla bağlanmamış olan canavar, bu cürümleri yalnızca isteminin nesnelleşmesi olarak anlar, ahlaki bir olay olarak değil. Yeterince hızlı kürek sallamadığım zaman, Alman efendilerinden aldığı ilhamla küreğin sapını kafama indiren Flaman SS komandosu Wajs, bu aleti elinin bir uzantısı ve indirdiği darbeleri de psiko-fiziksel dinamiğinin yayılan dalgaları gibi duyumsuyordu. Kafatasımın içinde bugün bile uğuldayan o darbelerin ahlaki hakikatine yalnızca ben sahiptim ve hâlâ da sahibim ve bu nedenle hüküm vermek konusunda, sadece faile göre değil, aynı zamanda varlığını sürdürmekten başka bir şey düşünmeyen topluma göre de daha fazla yetkim var. Toplumsal gövde sadece kendini güvence altına almakla meşgul ve hasar görmüş hayatlarla ilgilenmiyor: En iyi ihtimalle, böyle şeylerin bir daha yaşanmaması umuduyla geleceğe bakıyor. Ama benim hıncımın görevi, cürümü suçlu açısından ahlaki bir gerçeğe dönüştürmek; onu kendi canavarlığının hakikati içine çekmek.</p>

<p>Katmerli bir katil ve olağanüstü becerikli bir işkenceci olan Anversli SS komandosu Wajs, cezasını hayatıyla ödedi. Benim habis intikam açlığım daha ne isteyebilir? Ama kendimi doğru dinliyorsam eğer, benimkisi ne bir intikam, ne de bir kefaret meselesi. Zulüm, en temelinde, aşırı bir<i> yalnızlık</i> deneyimiydi. Benim için önem taşıyan şey, o günden bu yana hâlâ sürmekte olan bu terk edilmişlikten kurtulmak. SS komandosu Wajs, idam mangasının önünde dururken, canavarlıklarının ahlaki hakikatini anlamıştı. O anda, o da <i>benimle</i> birlikteydi - ve ben artık kürek sapıyla yalnız değildim. İdam edildiği anda, tıpkı benim gibi, onun da zamanı geriye döndürmeyi; yaşanmış olanı yaşanmamış kılmayı arzuladığına inanmak istiyorum. İdam edileceği yere götürülürken, o insan-karşıtı yeniden bir hemcinsime dönüşmüştü. Eğer her şey sadece SS komandosu Wajs ile benim aramda yaşanmış olsaydı ve tüm o SS komandolarının, SS yardakçılarının, memurların, Kapoların, madalyalarla onurlandırılmış generallerin oluşturduğu, tersine çevrilmiş piramidin üzerimdeki ağırlığını hissetmesem, kurukafa amblemi taşıyan hemcinsimle birlikte huzur ve barış içinde ölebilirdim. En azından bugün öyle geliyor bana.</p>

<p>Ama Anversli Wajs sayısız örnekten sadece biriydi. Tersine çevrilmiş piramit, sivri ucuyla hâlâ toprağın içine gömüyor beni; Nietzsche’nin de, 1912’de bu konu üzerine yazan Max Scheler’in de aklına bile gelemeyecek, farklı türden hınç duygularım buradan kaynaklanıyor. Barışmaya yönelik gönülsüzlüğüm, daha kesin söylemek gerekirse: Nazi kurbanları tarafından yüksek sesle dillendirilen barışma isteğinin ancak bir çılgınlık ve hayata karşı bir kayıtsızlık veya bastırılmış ama <i>sahici</i> bir intikam talebinin mazohist bir dönüşümü olabileceğine dair inancım buradan kaynaklanıyor. Bireyselligini toplumun içinde eritebilen ve kendini sadece toplumsal olanın bir işlevi olarak anlayabilen kişi, gerçekten de bağışlar. Olanların olduğu yerde kalmasına gönül rahatlığıyla izin verir. Halk dilinde dendiği gibi, yaraları sarmayı zamana bırakır. Onun zaman duygusu kaymamıştır, yani: biyolojik-toplumsal alanın dışına çıkarak, ahlaki bir boyut kazanmamıştır. Bireyselliğini kaybetmiş, toplum mekanizmasının değiştirilebilir bir parçası haline gelmiş biri olarak, o mekanizmayla rıza içinde yaşar ve Fransız ceza avukatı Maurice Garçon’un, zamanaşımı tartışması bağlamında, suç karşısındaki toplumsal tepkiyi betimlediği gibi, bağışlayıcı bir tavır geliştirir. “Geçmişteki bir itaatsizliğinden ötürü azarlanan çocuk bile,” diye öğretiyor bize Maître (üstat), “şöyle cevap verir: Ama o çok eskindendi. Bu çok-eskiden-olma-hali ona en doğal mazeret gibi görünür. Ve bizler de zamansal mesafenin uzaklığında zamanaşımı ilkesini görüyoruz. Suç toplum içinde bir huzursuzluğa neden olur; ama suçun anısı toplumsal bilinçten silindiği ölçüde, huzursuzluk da kaybolur. Zamansal olarak suçun çok uzağına düşen ceza anlamsızlaşır.” Toplum ya da kendini ahlaki olarak toplumla bütünleştirmiş ve genel uzlaşı içinde erimiş birey söz konusu olduğu sürece, herkese malum olan bir doğrudur bu. Ahlaki açıdan kendisini benzersiz olarak kavrayan bir kişi için hiçbir anlam taşımaz.</p>

<p>Ve böylece çirkin uzlaşmazlığımı, bir hile sayesinde, ahlakın ve doğruluğun güzel ışığı ile aydınlattığım gerekçesiyle kınanacağım şüphesiz ve buna karşı da, dünyada mağdur olmamış ezici bir çoğunluğun mazeretimi geçerli saymayacağını başından beri bildiğimi söyleyerek karşılık vermek zorundayım. Ama bunun bir önemi yok. Başıma gelenler üzerinde düşünerek geçirdiğim yirmi yıl içinde, toplumsal bir baskı sonucu ortaya çıkan bağışlamanın ve unutmanın ahlakdışı olduğunu anladığıma inanıyorum. Tembelliğinden ve kolaycılığından ötürü bağışlayan kişi, kendini “doğal” olarak da nitelenen, toplumsal ve biyolojik zaman duygusuna tabi kılar. Doğal zaman bilinci, gerçekten de yaraları iyileştiren fizyolojik sürecin içinde serpilir ve toplumsal gerçeklik tahayyülünün bir parçası haline gelir. Ama tam da bu nedenle sadece ahlak-dışı olmakla kalmaz, aynı zamanda ahlaka <i>aykırı</i> bir nitelik de kazanır. Her doğal oluşumu, dolayısıyla zamanın getirdiği biyolojik şifayı kabullenmemek de insanın hakkı ve ayrıcalığıdır. Olan oldu: Bu cümle doğru olduğu kadar, ahlaka ve akla düşmandır aynı zamanda. Ahlakın verdiği direnme gücü, ahlaki olmadığı sürece akılcı sayılmaması gereken gerçekliğe karşı bir itirazı, başkaldırıyı da içerir. Ahlak-insanı, zamanın feshini talep eder - burada tartıştığımız özel vaka bağlamında: Caniyi cürümüne çivilemek ister. Cani ancak bu sayede ve zamanı ahlaki temelde geriye döndürerek, kurbana bir hemcinsi sıfatıyla yaklaşabilir.</p>

<p>Burada öne sürdüğüm savlar sayesinde, o canilerle aynı ulusu paylaşan ya da sadece kurban olmadığı için, hasarsız insanların oluşturduğu dünyadaki büyük topluluğun parçası olan herhangi birini ikna ettiğim vehmine kapılacak değilim. Ama ben ikna etme niyetiyle konuşmuyorum zaten; sadece sözümü bir teraziye gözüm kapalı koyuyorum, ne kadar ağır basacağına aldırmadan. Bu sözün ağırlığı ne kadar olabilir? Bu kısmen, mecburen çözümlememe de sızacak olan hınç duygusunu, en azından nesnesini tümüyle örtmeyecek kadar dizginlemeyi başarıp başaramayacağıma bağlı olacaktır. Hıncın etki alanını sınırlandırmaya çalışırken, dolaylı yoldan kolektif suç olarak nitelediğim şeye bir kez daha dönmek zorundayım. Bu yasaklı bir kelime; üstelik sadece şimdi değil, 1946’dan beri, zira Alman halkının ondan beklenen Avrupalı rolünü oynaması için gücendirilmemesi gerekiyordu. Bir örtbas etme çabası vardı. Böylesine aceleye getirilmiş olduğu anlaşılan bir kavramın ortaya atılmış olmasından bile utanılıyordu. Her ne kadar benim için kolay olmasa da, bu kavrama tutunmak zorundayım. Ama önce onu yeterince tanımlamam gerek - tüm riskleri göze alarak.</p>

<p>Kolektif suç: Alman toplumunun ortak bir bilince, ortak bir isteğe, ortak bir davranış iradesine sahip olduğu ve bu yolla suçlu durumuna düştüğü ima ediliyorsa, bu düpedüz saçmalıktır. Ama suç oluşturan bireysel davranışların nesnel olarak gerçekleşmiş <i>toplamı </i>dışında bir şey anlaşılmıyorsa bundan, o zaman bu kullanışlı bir varsayımdır. O zaman Alman bireylerin tekil suçları -eylem suçu, ihmal suçu, konuşma suçu, susma suçu- bir halkın toplam suçu haline gelir. Kolektif suç kavramını mitik ve mistik içeriğinden arındırdıktan sonra kullanmak gerekir. O durumda kaderi çağrıştıran o karanlık vurgusunu yitirir ve yararlı olabileceği biricik şey dönüşür: Muğlak bir istatistiksel ifade özelliği kazanır.</p>

<p>Muğlak bir istatistikten söz ediyorum, zira kesin verilerden yoksunuz; nasyonal sosyalizmin suçlarını bilen, onaylayan, bizzat işleyen ya da çaresiz bir iğrenme duygusu içinde, bu suçların kendi adına işlenmesine izin veren kaç Alman olduğunu kimse saptayamaz. Ancak mağdurlar olarak her birimizin kendi istatistiksel deneyimleri var; her ne kadar bunlar tahmini olsa ve rakamlarla ifade edilemese bile. Sonuçta biz o belirleyici yılları, Alman işgali altına girmiş yurtdışında gizlenerek ya da bizzat Almanya’daki fabrikalarda çalışarak veya zindanlarda ve kamplarda tutuklu olarak, yani Alman halkının tam ortasında yaşadık. Bu nedenle ben, rejimin suçlarını halkın kolektif edimleri olarak idrak ettiğimi söyleme hakkına sahiptim ve bunu söylüyorum. Üçüncü Reich’la, sadece suskunluğuyla, SS yoklama subayı Rakers’e öfkeli bir bakış fırlatarak; bize merhamet dolu bir tebessüm yönelterek; gözlerini utanç içinde yere eğerek bile olsa, Üçüncü Reich’tan ayrı düşmüş olanlar da vardı, ama onların sayısı, benim rakamsız istatistiğimde dengeyi kendi lehlerine çevirmeye yetecek kadar kabarık değildi.</p>

<p>Ben hiçbir şeyi unutmadım; karşılaştığım birkaç cesur insan da buna dahildir. Onlar benimle birlikteler: Auschwitz-Monowitz’de, kalan son sigarasını benimle paylaşan Danzigli sakat asker Herbert Karp; bana çoktan unuttuğum ön adımla seslenen ve ekmek veren Essenli Katolik işçi Willy Schneider; 6 Haziran 1944’te, kaygıyla iç geçirerek bana seslenen kimya ustası Matthaus: “İşte çıkarma yaptılar nihayet! Ama onlar nihai zaferi kazanıncaya kadar, biz ikimiz dayanabilecek miyiz bakalım?” Daha bir sürü iyi arkadaşım var. Breendonk’taki işkenceden sonra, parmaklıkların arasından hücreye yanan bir sigara fırlatan Münihli <i>Wehrmacht</i><a id="dn46" href="../Text/dn.xhtml#d46.">[46]</a> askeri. Baltık bölgesinden gelen, şövalye ruhlu mühendis Eisner; Buchenwald-Dora’da kablo döşeyen bölüğe alarak beni telef olmaktan kurtaran ve adını artık hatırlayamadığım Grazlı teknisyen. Bazen onların belki de -herhalde- pek güzel olmayan akıbetlerini düşünerek kederlenirim hâlâ.</p>

<p>Karşıma tekil halleriyle değil de, kendi halklarının arasında çıktıklarında, ağırlıklarının böylesine önemsiz olması, ne o iyi arkadaşların suçu, ne de benim. Bir Alman şairi “altbraun”<a id="dn47" href="../Text/dn.xhtml#d47.">[47]</a> başlığını taşıyan ve kahverengi çoğunluğun yarattığı kâbusu anlatmaya çalıştığı bir metin yazdı:</p>

<p class="ara">... ve eğer bazıları, çoğuna ve hepsine karşı azınlıkta kalıyorlarsa, hepsine karşı, çoğu karşısında olduğundan da küçük bir azınlık oluştururlar ve hepsi, bazılarına karşı, çoğu karşısında olduğundan daha büyük bir çoğunluktur...</p>

<p>Benim sadece bazılarıyla ilişkim oldu ve o bazılarının karşısında, bana zaten hepsi gibi görünmek zorunda olan çoğu, ezici bir çoğunluk oluşturuyordu. Kurtarmayı çok isteyeceğim o yürekli adamlar, kayıtsızların, kötü niyetlilerin ve alçakların, cadalozların, yaşlı şişkolar ve genç yakışıklıların, bizim gibilerle kaba bir buyurganlık taşımayan bir tonla konuşmanın sadece devlete karşı değil, kendi benliklerine karşı da bir suç olacağına inanmış otorite sarhoşlarının oluşturduğu kitle içinde çoktan boğuldular. Gereğinden çok olanlar SS komandoları değildi, tersine işçiler, dosya memurları, teknisyenler, daktilo kızlardı ve onların arasında parti rozeti taşıyanlar sadece bir azınlıktı. Bir bütün olarak bakıldığında, benim için Alman halkı onlardı. Kendi etraflarında ve bize neler olduğunu çok iyi biliyorlardı, çünkü yakınlardaki bir imha kampından gelen yanık kokularını, tıpkı bizim gibi, onlar da alıyorlardı. Ve kimileri, daha bir gün önce ayıklama rampalarına getirilen kurbanların sırtlarından alınmış olan kıyafetleri giyiyorlardı. Çalışkan bir işçi olan montaj ustası Pfeiffer, bir keresinde sırtına bir kışlık palto geçirip karşımda gururla poz vermişti; çalışkanlığı sayesinde hak kazandığı, kendi ifadesiyle “bir Yahudi paltosuydu” bu. Onlar her şeyin yolunda olduğunu düşünüyorlardı ve o sıralarda, 1943 yılında, seçim sandığının başına gidecek olsalar, oylarını Hitler’e ve onun suç ortaklarına vereceklerinden zerre kadar kuşku duymuyorum. İşçiler, küçük burjuvalar, akademisyenler, Bavyeralılar, Saarlandlılar, Saksonyalılar: Aralarında hiçbir fark yoktu. Mağdur, ister istemez, Hitler’in gerçekten de Alman halkı olduğuna inanmak zorunda kalıyordu. Benim Willy Schneider’imin ve Herbert Karp’ımın ve Matthäus Usta’mın bu halk yığınıyla baş edebilmesine ihtimal bile yoktu.</p>

<p>Ama şimdi sanki “nicelleştiriyormuşum” gibi geldi bana, ki ahlak filozofuna inanacak olursak, akla karşı işlenen affedilmez bir suçtur bu. Önemli olan nicelikler değildir ona göre, niteliksel olarak belirlenmiş simgeler ve simgesel edimler, göstergelerdir. <i>Quelle vieille chanson!</i><a id="dn48" href="../Text/dn.xhtml#d48.">[48]</a> Ve tüm bu yıllanmışlığına rağmen bir nebze olsun saygınlık kazanmadı. Kabul edilemeyecek bir nicelleştirme suçlamasıyla yolumu tıkamayı umanlara, gündelik, adli, politik, ekonomik hayatta olduğu kadar, görece yüksek ve en yüksek tinsel hayatta da nicelleştirmek dışında bir şey yapmadığımızı hatırlatırım. Yüz markı olan milyoner değildir. Bir sokak kavgasında hasmına bir çizik yarası açan kişi, onu ağır yaralamış sayılmaz. “Sen Orplid’sin, ülkem”,<a id="dn49" href="../Text/dn.xhtml#d49.">[49]</a> okur hissiyatı açısından, <i>Savaş ve Barış</i>’a oranla daha az değer taşır. Demokratik bir devlet adamı da niceliklerle, kötü huylu bir tümör hakkında hüküm veren bir cerrahtan veya bir orkestra eseri tasarlamaya çalışan müzisyenden daha farklı bir ilişki kurmaz. Ben de Alman halkının tam ortasında, her an törensel bir kitle katliamına kurban edilmeyi beklerken, bir yanda iyi arkadaşların, diğer yandaysa alçaklar ve aldırışsızların niceliklerini hesaba katmak zorundaydım. İstesem de istemesem de, istatistiksel-kolektif suçun varlığını kabul etmek zorundaydım ve Almanların kolektif masumiyetini ilan etmiş bir dünyada ve dönemde yine bu bilginin yükünü taşıyorum.</p>

<p>Kolektif suçun yükünü taşıyan <i>benim</i> diyorum: onlar değil. Bağışlayan ve unutan dünya beni mahkûm etti, cinayet işleyenleri veya cinayetin gerçekleşmesine izin verenleri değil. Ben ve benim gibiler, ulusların gözünde sadece ahlaken lanetlenmeyi hak etmekle kalmayan, aynı zamanda 450 gramlık etleri de çalınan Shylock’larız. Zaman üzerine düşeni yaptı. Olanca sessizliği içinde. Yok edenlerin, gaz odaları inşa eden müteahhitlerin, her an her imzayı atmaya hazır bekleyenlerin ve Führerlerine minnet duyan komutanların kuşağı şerefle yaşlanıyor. Ama gençleri suçlamak da açıkçası fazlasıyla gayri insani ve genel anlayış doğrultusunda tarihe de aykırı bir tavır olurdu. Sonuçta yeni bir Alman demokrasisinin yaprak kımıldamayan ikliminde yetişmiş yirmi yaşında bir üniversite öğrencisi, babalarının ve büyükbabalarının eylemlerine karşı ne yapabilirdi ki? Ancak geçmişe saplanıp kalmış, Eski Ahit’ten fırlamış barbarca bir nefret, kendi yükünü peşinden sürükleyerek getirir ve bu yükü masum Alman gençliğinin omuzlarına yıkmak isterdi. Zaten gençliğin bir kesimi de -neyse ki, hepsi değil- doğal zaman duygusunun sağlam zemini üzerinde duranların haklı adalet bilinciyle buna karşı itirazını yükseltiyor. Haftalık bir Alman dergisinde, Kassel’den yazan, besbelli genç bir adamın, her bakımdan çağdışı bir nefret ve hınçla yüklü oldukları için kötü bulduğu insanlar karşısında, yeni Alman kuşaklarının rahatsızlığını kıvrak bir belagatle dile getirdiği mektubunu okuyorum. Şöyle yazıyor: “... sonuçta babalarımızın altı milyon Yahudiyi öldürmüş olduğunu tekrar tekrar işitmekten bıktık usandık. Acaba Amerikalılar attıkları bombalarla kaç milyon masum kadını ve çocuğu öldürdüler ya da İngilizler Boer Savaşı’nda kaç milyon Boeri?” İtiraz, meselesinden emin olan birinin ahlaki ısrarıyla çıkıyor karşımıza. İnsan “Auschwitz = Boer gözaltı kampı” denkleminin hatalı bir ahlaki matematik hesabı olduğunu söyleyerek karşı çıkma cesaretini bile bulamıyor. Zira bütün dünya, bu genç Alman’ın kindar nefret peygamberlerine karşı duyduğu öfkeyi anlıyor ve kararlı bir tavırla, geleceğin sahiplerinin yanında duruyor. Geleceğin bir değer mefhumu olduğu apaçık ortada: Yarın olacak şey, dün olmuş olandan daha değerlidir. Doğal zaman duyumu bunun böyle olmasını istiyor.</p>

<p>Daha yaşlı kuşağın bana çektirdikleri yüzünden Alman gençliğine kin besliyor muyum, diye kendi kendime sorduğumda, cevap vermek o kadar da kolay gelmiyor bana. Gençlerin bireysel suçlardan ve bu bireysel suçların birikerek oluşturduğu kolektif suçtan sorumlu tutulmamaları anlaşılabilir bir şey. Onlara, ileriye bakan insanın hakkı olan güven kredisini açmak zorundayım ve bunu istiyorum. Ancak onlardan da bu masumiyet üzerinde, yukarıda alıntıladığım mektubun yazarı gibi zinde ve pervasız bir tavırla hak iddia etmemelerini bekleyebilmeliyim. Alman halkı tümüyle tarihsiz bir hayat sürmeye karar vermediği sürece -ki dünyanın tarih bilinci en derin ulusal topluluğunun ansızın böyle bir tutum geliştireceğine işaret eden hiçbir belirti yok ortada- o halkın kendi eliyle son vermediği on iki yılın sorumluluğunu, en küçük yaştakiler de dahil olmak üzere, gençler taşımak zorundadır. Alman gençliği Goethe’yi, Mörike’yi, Baron von Stein’ı sitayişle anarken, Blunck’u, Wilhelm Schäfer’i, Heinrich Himmler’i gözardı edemez. Ulusal geleneği, muteber görüldüğü yerde sahiplenirken, muhtemelen hayali ve kesinlikle savunmasız bir hasmı insanlık topluluğunun dışına attığı yerde, şerefsizliğin ta kendisi diye inkâr etmek olmaz. Alman olmak, Matthias Claudius’un<a id="dn50" href="../Text/dn.xhtml#d50.">[50]</a> soyundan gelmek demek olduğu kadar, nasyonal sosyalist parti şairi Hermann Claudius’u da, şüphesiz ataların silsilesi içinde saymayı gerektirir. Thomas Mann, “Almanya ve Almanlar” başlıklı makalesinde şunları yazarken bu durumun farkındaydı: “Düşünen bir Alman için, şöyle bir beyanda bulunmak imkânsızdır: Ben ak cübbesine bürünmüş, iyi, adil, soylu Almanya’yım ... Size Almanya hakkında söylediğim hiçbir şey yabancı, soğukkanlı, yansız bir bilginin ürünü değil; bunlar aynı zamanda benim içimde, ben bunların hepsini kendi bedenimde deneyimledim.”</p>

<p>Alıntıyı yaptığım denemeler derlemesinin kapağında <i>Schulausgabe moderner Autoren</i> (Okullar İçin Modern Yazarlar) yazıyor. Thomas Mann’ın denemeleri okullarda gerçekten de okutuluyor mu ve okutuluyorsa, öğretmenler bunları nasıl yorumluyorlar, bilmem. Alman gençliğinin Thomas Mann’la bağ kurmakta çok fazla zorlanmamasını ve genç insanlardan oluşan çoğunluğun yukarıda andığım mektubu yazan gencin öfkesini paylaşmıyor olmasını dileyebilirim ancak. Şunu tekrarlamış olayım: Bundan böyle Hitler ve onun yaptıkları da Alman tarihinin ve Alman geleneğinin bir parçasıdır.</p>

<p>Kurbanların hınç duygularından konuşmaya devam ederken, Alman tarihine ve tarihselliğine gireceğim. Ancak önce bu hıncın nesnel görevini tanımlamak zorundayım. Belki bu yalnızca kendi arınma ihtiyacımla ilgilidir, ama zamanın getireceği ahlaka aykırı sağlığa karşı kişisel itirazımı ve zamanı tersine çevirmeye yönelik insanca ama aslında saçma talebimi dile getirmemi mümkün kılan hıncımın tarihsel bir işlev üstlenmesini istiyorum. Eğer ona yüklediğim görevi yerine getirirse, o zaman bu hınç, dünyanın ahlaki ilerleme dinamizminin bir evresi olarak, gerçekleşmeyen Alman devriminin tarihsel bir telafisi olabilir. Bu talep de, tersinmez süreçlerin tersine-bilirliğine yönelik talep kadar saçma ve ahlakidir.</p>

<p>Söylemek istediğimi açıklamak ve basitleştirmek için, daha önce dile getirdiğim inanca dönmem yeterli olacaktır: Eğer hem alt edilmişlerin hem de alt edenlerin, kökten bir karşıtlık içinde de olsa, ortak olmayı sürdüren geçmişlerinin üstesinden gelebilmeleri isteniyorsa, kurbanlar ve kasaplar arasındaki çözümlenmemiş çatışmanın dışsallaştırılması ve güncelleştirilmesi zorunludur. Dışsallaştırma ve güncelleştirme: Hiç şüphesiz bunlar yaşanan acılarla doğru orantılı bir intikam sayesinde başarılamaz. Bunu kanıtlayamam, ama hiçbir kurbanın Auschwitz davasında yargılanan Boger<a id="dn51" href="../Text/dn.xhtml#d51.">[51]</a> adlı kişiyi Boger salıncağına asmayı aklından geçirmediğine eminim. Akıl sağlığını yitirmemiş olanlarımızın, dört ile altı milyon arası Almanı zor kullanarak ölüme götürmek gibi, ahlaken düşünülmesi imkânsız bir pervasızlığı aklından geçirmiş olması bile mümkün değildir. <i>Jus talionis</i>,<a id="dn52" href="../Text/dn.xhtml#d52.">[52]</a> başka hiçbir yerde tarihsel-ahlaki bir aklın dayanağından bu durumdaki kadar yoksun olmamıştır. Burada bir intikam söz konusu olamayacağı gibi, sorunlu olsa da teolojik bir anlam taşıyabilecek ve dolayısıyla benim açımdan hiçbir önemi olamayan bir kefaretten de söz edilemez. Ve tabii çözümü zor kullanarak sağlamak, tarihsel olarak zaten düşünülemez. Tarihsel etkinlik alanında bir çözüm sağlamanın gerekliliğini vurguladığıma göre, geriye ne kalıyor?</p>

<p>Bu şartlar altında bir cephede hıncın, diğer cephede ise o hınç tarafından uyandırılan içe dönük şüphenin canlı kalması bir çözüme ulaşmayı sağlayabilirdi. Alman halkı, bizim hıncımızın mahmuzları tarafından dürtülerek -yoksa öznel olarak neredeyse daima müphem kalan ve nesnel açıdan da tarihe düşman bir barışseverlik sayesinde kesinlikle değil- kendi ulusal tarihinden bir kesitin zaman tarafından etkisizleştirilmesine izin veremeyeceği, tersine tarihini bununla bütünlemek zorunda olduğu noktasında duyarlılığını korurdu. Yanlış hatırlamıyorsam Hans Magnus Enzensberger, Almanya’nın geçmişi, şimdisi ve geleceğinin Auschwitz olduğunu yazmıştı bir zamanlar. Ama ne yazık ki, Enzensberger’in bir ağırlığı yok, çünkü o ve ahlaken ona denk yoldaşları halk değiller. Ancak bizim hıncımız dünyanın suskunluğu karşısında parmağını kaldırırsa, Almanya, alçaklığın egemenliğine son verenlerin Almanlar olmadığı bilgisini tüm boyutlarıyla ve gelecek kuşaklarıyla da hatırlayacaktır. O zaman, diye umuyorum bazen, geçmişte Üçüncü Reich’a gösterdiği rızayı, sadece savaş ve ölümle eziyet çektirdiği dünyanın değil, aynı zamanda kendi daha iyi köklerinin de inkârı olarak kavramayı öğrenecek; biz ötekiler için gerçekten de bin yıla bedel olan o on iki yılı artık baskılamayacak, örtmeyecek, tersine gerçekleşmiş dünyası ve öz-inkârı olarak, yani kendi menfi mülkü olarak sahiplenecektir. Daha önce dar bireysel çerçeve içinde varsayımsal olarak betimlediğim şey, tarihsel alanda gerçekleşecektir: Zamanı tersine döndürme ve dolayısıyla tarihe ahlak kazandırma arzusu, iki insan topluluğunu, alt edenleri ve alt edilmişleri, birbiriyle buluşturacaktır. Fiilen muzaffer olmuş ve zaman sayesinde yeniden itibarına kavuşmuş olan halk tarafından, yani Alman halkı tarafından yöneltilecek böyle bir talep muazzam bir ağırlık taşırdı, öyle ki bu ağırlık bile talebin gerçekleşmesine yeterdi. Gerçekleşmeyen Alman devrimi telafi edilmiş, Hitler geri alınmış olurdu. Ve sonunda Alman halkı, bir zamanlar gücü yetmediği ya da irade göstermediği için başaramadığı, daha sonraysa politik güç oyunları içinde hayati bir ihtiyaç olarak hissetmediği şeyi başarırdı: utancı silmeyi.</p>

<p>Bunun fiilen nasıl gerçekleşmesi gerektiğini, her Alman kendi zihninde canlandırabilir. Bu satırların yazarı bir Alman değil ve bu halka nasihat vermek ona düşmez. O en iyi ihtimalle, en derin rezilliğe battığı günlerde başardığı her şeyi reddeden bir ulusun hayalini kurabilir ancak: kıyıda köşede kalmış, otoyollar gibi zararsız sayılabilecek bazı istisnalar dışındaki her şeyi, ama kesinlikle her şeyi reddeden bir ulus topluluğunun muğlak hayalini. Thomas Mann -edebi göndermeler çerçevesinde kalmak için gösterdiği özel ısrarıyla- yazdığı bir mektupta bunu dile getirmişti: “Bu bir batıl itikat olabilir,” diye yazıyordu Waltervon Molo’ya, “ama 1933 ile 1945 arasında Almanya’da basılabilmiş olan kitaplar değersiz bile değil ve bunlara el sürülmemeli. Bir kan ve utanç kokusu sinmiş bu kitaplara; hepsi hamur haline getirilmeli.” Sadece kitapların değil, on iki yıl içinde gerçekleştirilmiş her şeyin Alman halkı tarafından ruhsal bir hamurlaştırma işlemine tabi tutulması, reddin reddi olurdu: Fevkalade müspet, kurtarıcı bir edim anlamını taşırdı. Hınç ancak böyle bir edim sayesinde öznel açıdan huzura kavuşur ve nesnel olarak gereksizleşirdi.</p>

<p>Kendimi nasıl da hovardaca bir ahlaki hayalin kucağına bırakmıştım ama! 1945’te bir istasyon peronunda bekleyen Alman yolcuları, arkadaşlarımın üst üste yığılan cesetleri karşısında öfkeden bembeyaz kesilir ve tehditkâr bir tavırla işkencecilerimizin üzerine yürürken görebiliyordum. Hıncımın ve onun bıraktığı izlerin doğurduğu Alman arınması sayesinde, zamanın tersine çevrildiğini görmüştüm. SS komandosu Wajs’ın elinden, sopa niyetine kullandığı küreği çekip alan bir Alman değil miydi? İşkencede kendinden geçmiş ve tanınmaz hale gelmiş adama kucak açan ve yaralarına pansuman yapan bir Alman kadını değil miydi? Dizginlerinden boşanmış geçmişte; geleceğe çevrilmiş ve bundan böyle gerçekten ve sonsuza dek üstesinden gelinmiş bir geçmişte neler görmemiştim ki!</p>

<p>Alman entelektüellerinin tüm namuslu çabalarına rağmen, biliyorum ki, buna benzer hiçbir şey olmayacak ve sonuçta o entelektüeller de gerçekten ötekiler tarafından kınandıkları halleriyle kalacaklar: yani birer köksüz olarak. Görülebilen tüm emareler, doğal zamanın hıncımız tarafından yükseltilen ahlaki talebi geri çevireceğine ve sonunda söndüreceğine işaret ediyor. Büyük devrim mi ? Almanya telafi etmeyecek onu ve kinimiz boşa gidecek. Hitler’in İmparatorluğu önce bir süre daha tarihsel bir iş kazası olarak görülecek. Ama sonuçta o da sadece basit bir tarih olacak: tarihteki tüm diğer dramatik devirlerden ne daha iyi, ne de daha kötü; daha kanlı belki, ama gündelik hayatını yaşayan aileleriyle bir imparatorluk olacak işte. Büyük-büyükbabaların SS üniformalarıyla çekilmiş resimleri oturma odalarına asılacak ve okullardaki çocuklar ayıklama rampalarından ziyade yaygın işsizlik karşısında kazanılmış hayret verici zaferi öğrenecekler. Hitler, Himmler, Heydrich, Kaltenbrunner: Bunlar Napolyon, Fouché, Robespierre ve Saint-Just gibi isimler olacak. <i>Almanya Üzerine (Über Deutschland)</i> başlığını taşıyan ve bir Alman babanın çok genç oğluyla yaptığı konuşmaları içeren bir kitapta, daha şimdiden oğlanın Bolşevizm ile Nazizm arasında hiçbir fark görmediğini okuyorum. 1933 ile 1945 arasında Almanya’da olanlar, diye öğretilecek ve konuşulacak, benzer koşullar altında her yerde olabilirdi - ve hiç kimse bunun başka bir yerde değil, tam da Almanya’da gerçekleşmiş olduğu gibi önemsiz, bir ayrıntı üzerinde uzun uzadıya kafa yormayacak. Alman Genel Kurmayı’nın eski subaylarından Prens Ferdinand von der Leyen, <i>Rückblick zum Mauerwald</i> (Duvar Ormanını Hatırlamak) başlıklı kitabında şunları yazıyor: “... öncü müfrezelerimizin birinden daha da korkunç bir haber geldi. Orada SS komandoları evlere girmiş ve üst katlardaki pencerelerden, henüz yürüyemeyen bebekleri kaldırım taşlarının üzerine fırlatmışlardı.” Ama ileri uygarlık seviyesine ulaşmış bir halk tarafından, örgütsel bir mükemmeliyet ve neredeyse bilimsel bir kesinlikle milyonlarca insana karşı işlenmiş böyle bir cinayet, esefle karşılanan, ama kesinlikle benzersiz sayılmayan bir olay olarak, Türklerin Ermenilere uyguladığı kanlı tehcirin ya da sömürgeci Fransızlar tarafından gerçekleştirilen utanç verici şiddet eylemlerinin yanındaki yerini alacak. Tüm bunlar toptancı bir “Barbarlığın Yüzyılı” ibaresi altında kaybolup gidecek. Asıl iflah olmazlar, uzlaşmazlar, kelimenin gerçek anlamıyla tarih düşmanı karşı-devrimciler olarak <i>biz</i> kurbanlar kalacağız ortada ve sonunda, en azından bazılarımızın hayatta kalmış olması bir işletme hatası gibi görülecek.</p>

<p>Kalkınıp gelişen bir ülkede seyahat ediyorum ve kendimi giderek daha da kötü hissediyorum. Burada hep dostça ve anlayışla karşılanmadığımı söyleyemem. Bizim gibiler, Alman gazetelerinin ve radyo istasyonlarının nezaketsiz gözlemlerimizi Alman halkına kaba bir tavırla söyleme imkânı tanımasından ve üstelik bunun karşılığında bir de para ödemesinden daha fazla ne isteyebilirler ki? Biliyorum, sonunda en hayırsever kişiler bile, tıpkı yukarıda alıntıladığım o “bıkmış ve usanmış” genç mektup yazarı gibi, bizden bıkacaklar. Frankfurt’ta, Stuttgart’ta, Köln’de ya da Münih’te kendi hınç duygularımla öylece duruyorum. Kabul, kişisel selametimi ilgilendiren nedenlerle besliyorum bu kini; şüphesiz. Ama diğer taraftan bu Alman halkının da iyiliğine - oysa kanaat oluşturan kamu kurumları dışında kimse almak istemiyor onu benden. Onlar da satın alıyorlar. Beni insanlıktan çıkarmış olan şey, satışa sunduğum bir meta haline gelmiş.</p>

<p>Bazılarının ebediyen aydınlıkta durdukları ve diğerlerinin ebediyen karanlıkta kaldıkları kader ülkesi. Nihai Sovyet taarruzunun baskısı altında, bizi Auschwitz’den batıya ve ardından Buchenwald’den kuzeydeki Bergen-Belsen’e taşıyan tahliye trenlerinde bucak bucak dolaştım bu ülkeyi. Kar altında uzayıp giden raylar bizi Bohemya taşrasının bir köşesinden geçirirken, köylü kadınlar ellerinde ekmekler ve elmalarla koşarak ölüm trenine doğru geliyorlardı ve uzaklaştırmak için havaya ateş açılıyordu. Ama Reich’ta: taş kesilmiş yüzler. Gururlu bir halk. Gururlu bir halk, hâlâ. Bu gurur bir parça semirdi, kabul edelim. Kenetlenmiş dişlerin arasından fırlamıyor artık, tersine vicdan rahatlığının verdiği memnuniyetle ve bir kez daha başarmış olmanın anlaşılabilir sevinciyle parlıyor. Artık muharebe meydanlarındaki kahramanlıklarla değil, dünyada eşi benzeri olmayan üretkenliğiyle övünüyor. Ama bu hâlâ o eski gurur; ve bizim tarafımızdaki de o eski çaresizlik. Mağlupların vay haline!</p>

<p>Hıncımı bir koza içinde saklamak zorundayım. Onun ahlaki değerine ve tarihsel doğruluğuna hâlâ inanıyorum. Hâlâ. Daha ne kadar zaman? Kendime böyle bir soru sormak zorunda kalmam bile, doğal zaman duygusunun ağırlığını ve azmanlığını göstermeye yeter. Bu duygu belki de hemen yarın, onu ters yüz etmeye yönelik bu ahlaki arzumu kendi gözümde, çok bilmişlerin bugünden gördükleri gibi yarım akıllı bir gevezeliğe dönüştürecek ve kendi kendimi mahkûm etmek zorunda kalacağım. O zaman benim Herbert Karp’ımın, Willy Schneider’imin, Matthâus Usta’mın ve bugünün birkaç entelektüelinin içinde boğuldukları bu gururlu halk, nihai zaferini kazanmış olacak. Aslında Scheler’in ve Nietzsche’nin korkuları yersizdi. Bizim köle ahlakımız galip gelmeyecek. Hıncımızın -ki ezelden beri yeniklerin ahlakı olmuş her gerçek ahlakın duygusal kaynağıdır o- galiplere bu şer zaferini zehir etmesi ihtimali pek küçük, hatta böyle bir ihtimal hiç yok bile denebilir. Biz kurbanlar, bir zamanlar toplama kampı argosundaki anlamıyla, tepkisel kinimizin “işini bitirmek” zorundayız; Öldürmekti bunun anlamı. İşini bitirmek zorundayız ve yakında bitirmiş olacağız. Kinimizle huzurunu kaçırdıklarımızdan, o güne dek sabır göstermelerini rica ediyoruz.</p>
</body>
</html>