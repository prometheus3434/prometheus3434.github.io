<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>YAHUDİ OLMANIN ZORUNLULUĞU<br/>VE İMKÂNSIZLIĞI ÜZERİNE</h3>

<p class="n">HERHANGİ BİR SOHBET sırasında muhatabım, ne zaman beni bir çoğul kipinin içine çekecek -yani herhangi bir bağlamın içine şahsımı da dahil ederek, bana “Biz Yahudiler...” diye hitap edecek- olsa, çoğu zaman tam olarak ıstırap diyemesem bile, çok derinlere kök salmış bir rahatsızlık hissederim. Uzun süre bu sinir bozucu ruhsal durumun temeline inmeye çalıştım ve bu benim için pek de kolay olmadı. Eski bir Auschwitz tutuklusu olarak, ne olduğumu, ne olmak zorunda olduğumu anlamamı sağlayan fırsatlardan yana yoksunluk çekmemiş olan ben, tıpkı uzun ve dar beyaz çoraplar, kısa deri pantolonlar giydiğim ve acaba aynadan bana çalımlı bir Alman delikanlısı bakıyor mu diye huzursuz bir merakla kendi yansımamı incelediğim onlarca yıl öncesinde olduğu gibi, şimdi de bir Yahudi olmayı istemiyor olabilir miyim? Böyle bir şey tabii ki düşünülemez. Ne de olsa içinden çıktığım Avusturya’nın kostümlerine bürünmemin budalalığı çok gerilerde kaldı. O zamanlar bir Alman delikanlısı ve şimdi de bir Alman erkeği olmadığım için hiç şikâyetçi değilim. O kılık, üzerimde nasıl durmuş olursa olsun, artık sandık odasına kalktı. Bugün bir Yahudi, beni meşru bir doğallıkla kendi cemaatine dahil ettiğinde içimde bir sıkıntı yükseliyorsa, bunun nedeni Yahudi olmayı istememem değil: Yahudi olamamam sadece. Ve yine de olmak zorundalığım. Ve bu zorunluluğa sadece boyun eğiyor değilim, tersine bunu kişiliğimin bir parçası olarak açıkça talep ediyorum. Yahudi olmak: Bendeki müphem sıkıntıyı yaratan şey bu. Burada bu zorunluluğu, bu imkânsızlığı, bu eziyeti, bu beceriksizliği ele almam gerekiyor ve bunu yaparken, bireysel hikâyemin Yahudi olmayanları ve olmak zorunluluğu taşımayanları da ilgilendirecek kadar genel bir örnek oluşturduğuna dair müphem bir umut besleyebilirim ancak.</p>

<p>Önce imkânsızlığa dair. Eğer Yahudi olmak, başka Yahudilerle dini bir inancı paylaşmak, Yahudi kültür ve aile geleneğinin bir parçası olmak, ulusal bir Yahudi idealini sahiplenmek anlamına geliyorsa, o halde ben umutsuz bir durumdayım demektir. İsrail Tanrısına inanmıyorum. Yahudi kültürü hakkında pek az şey biliyorum. Kendimi, Noel zamanı küçük bir oğlan çocuğu olarak, geceyarısı ayinine katılmak üzere karlar altında kalmış bir köy yolunda bata çıka yürürken görüyorum; herhangi bir sinagogda görmüyorum. Evde küçük bir talihsizlik yaşandığında, annemin “İsa, Meryem ve Yusuf aşkına” diye seslendiğini işitiyorum; Tanrı’ya yönelmiş İbranice yakarışlar işitmiyorum. Babamın resmine baktığımda -ki imparatorunun kendisini gönderdiği, vatandaşlarının huzur içinde yattığını sandıkları yerde kaldığı için kendisini hiç tanımıyorum- sakallı bir Yahudi bilgesi değil, Birinci Dünya Savaşı’nın üniformasını kuşanmış Tirollü bir Kaiserjäger<a id="dn53" href="../Text/dn.xhtml#d53.">[53]</a> görürdüm. Yiddiş diye bir dilin varlığından haberdar olduğumda on dokuz yaşındaydım, bununla birlikte dini ve etnik bakımdan bir hayli karışmış olan ailemin, komşular tarafından bir Yahudi ailesi olarak görüldüğünü ve evdeki hiç kimsenin zaten gizlenemeyecek olan bir şeyi inkâr ya da örtbas etmeyi aklından geçirmediğini de çok iyi biliyordum. Tıpkı sınıf arkadaşlarımdan birinin, iflas etmiş bir meyhanecinin oğlu olması gibi, ben de bir Yahudiydim; Kendi başına kaldığında, ailesinin ticari yıkımı belki de o oğlan çocuğu için hiçbir anlam taşımıyordu; ama bizim aramıza karıştığında, öfkeli bir mahcubiyet içinde köşesine çekilirdi, tıpkı bizim de yaptığımız gibi.</p>

<p>Yani Yahudi olmak kültürel bir zilyet, dini bir bağlılık anlamını taşıyorsa eğer, o halde ben bir Yahudi değildim ve asla olamam. Şüphesiz, bir zilyetin elde edilebileceği, bir bağlılığın kurulabileceği ve dolayısıyla Yahudiliğin özgür bir kararın konusu olabileceği söylenerek itiraz edilebilir buna. İbranice öğrenmemi, Yahudi tarihi ve tarihlerini okumamı, hem dini, hem de milli bir nitelik taşıyan Yahudilik ritüeline inançsız biri olarak da katılmamı kim engelleyebilirdi ki? Peygamberlerden Martin Buber’e kadar tüm Yahudi kültürüne dair gerekli bilgiyle donanmış olarak İsrail’e göç edebilir ve Jochanaan adını alabilirdim. Bir Yahudi olmayı seçme özgürlüğüne sahiptim ve bu benim tümüyle kişisel ve genel insanlık haysiyetimle ilgiliydi. İnanmamı istedikleri şey bu.</p>

<p>Ama gerçekten de var mı böyle bir özgürlüğüm? Sanmıyorum. Kendi kendine edindiği yeni bir kimliğin gururlu taşıyıcısı olan Jochanaan, sahip olduğuna inandığı köklü Hasidizm bilgisi sayesinde, 24 Aralık’ta altın suyuna batırılmış cevizlerle süslü bir Noel ağacını düşlemeye karşı korunmuş olacak mıdır acaba? İbraniceyi akıcı bir biçimde kullanan, samimi İsrailli, böylece ağır bir yerel lehçe konuşan, beyaz çoraplı delikanlıyı silebilecek midir? Kimlik değişimi: Bu, modern edebiyatta alabildiğine esin verici bir oyun olsa da, benim durumumda, yani kişinin insani bütünlüğünü bir ara çözümden medet ummaksızın koruyup koruyamayacağını sınayan bir meydan okuma karşısında -bana öyle geliyor ki- başarısızlığa adeta mahkûmdur. İnsan kaybettiği bir geleneğe yeniden bağlanabilir. Ama kendi gönlüne göre bir gelenek icat edemez; sorun budur. Daha önce bir Yahudi olmadığım için, şimdi de değilim; ve şimdi Yahudi olmadığım için, gelecekte de olamayacağım. Karmel Dağ’nın başında Alp vadilerinin ve yöresel oyunların hatıralarına kapılıp gitmiş bir Jochanaan, bir zamanlar baldırlarını saran çoraplar giymiş delikanlıdan bile daha gayri sahici olurdu. Kendini gerçekleştirmenin diyalektiği: İnsanın olması gereken ve olmak istediği kişiye dönüşerek, olduğu kişi olmasının yolu bana kapalı. Zira metafizik bir töz olarak değil, ama küçük yaşta edinilen deneyimin basit bir birikimi olarak bir-şey-olmanın kaçınılmaz önceliği vardır. Her insan, hayatının ilk dönemlerinde olduğu kişi olmak zorundadır, bu ilk katmanların üzeri daha sonraları örtülmüş olsa bile. Kimse anılarında bulamadığı bir şeye dönüşemez.</p>

<p>Dolayısıyla benim Yahudi olmama izin yok. Ama buna rağmen Yahudi olmak zorunda olduğuma ve bu zorundalık benim Yahudi-den başka bir şey olmamı mümkün kılan yolları kapattığına göre, kendimi hiçbir surette bulamayacak mıyım? Geçmişten yoksun, namevcut bir Evrensel-Soyut’un gölgesi olmaya rıza göstermek ve sadece insan olduğumu söyleyen içi boş bir ifadeye sığınmak zorunda mıyım? Bekleyin. Henüz o noktaya gelmedik. Zorunluluk -hem de nasıl buyurgan bir biçimde!- ortada olduğuna göre, bu imkânsızlık belki de çözülebilir. Sonuçta kimse, benim kanun kaçaklığım sırasında yaptığım gibi saklanarak ve bir soyutlamaya dönüşerek yaşamak istemez. Bir insan? Şüphesiz; insan olmayı kim istemez? Ama ancak bir Alman, bir Fransız, bir Hıristiyan ya da tanımlanabilir herhangi bir toplumsal grubun üyesi olduğunuz zaman insan olursunuz. Ben Yahudi olmak zorundayım ve olacağım; ister dindar, ister dinsiz, ister bir geleneğin içinde, ister dışında, ister Jean ya da Hans, ister Jochanaan olarak. Burada, <i>neden</i> öyle olmak zorunda olduğumu anlatacağım.</p>

<p>Okul arkadaşlarının o oğlan çocuğuna “Siz aslında Yahudisiniz,” demesiyle başlamadı bu. İlk kez bir Nazi yumruğuyla, Hitler’in iktidara gelmesinden çok önce bir dişimin kırıldığı üniversite kaldırımındaki dövüşle de başlamadı. Biz Yahudiyiz, evet, ne olmuş yani? diye karşılık vermiştim o arkadaşa. Dövüşün ardından, “Bugün benim dişim, yarın seninki, Allah hepinizin belasını versin,” diye düşünmüştüm ve dişimden geriye kalan boşluğu ilginç bir düello yarası gibi taşımıştım.</p>

<p>1935 yılında, bir Viyana kahvesinde, önüme bir gazete alıp oturduğum ve kısa bir süre önce sınırın diğer tarafında, yani Almanya’da çıkarılmış olan Nürnberg Yasaları’nı incelediğim sırada başladı. O yasalara şöyle bir göz gezdirmem, bunların beni ilgilendirdiğini fark etmeme yetmişti. Tüm dünya tarafından Alman halkının meşru temsilcisi olarak tanınmış nasyonal sosyalist Alman devletinde ifadesini bulan bir toplum, biraz önce beni her anlamda ve tüm açıklığıyla bir Yahudi yapmıştı, daha doğrusu, eskiden beri sahip olduğum, ama o döneme dek üzerimde önemli bir etkisi olmamış bir bilgiye, yani Yahudiliğime yeni bir boyut katmıştı.</p>

<p>Nasıl bir boyut? İlk anda anlaşılabilen bir boyut değildi bu. Nürnberg Yasaları’nı okuduğum için, yarım saat öncesine oranla daha fazla Yahudi olmamıştım. Yüzüm daha Akdenizli-Semitik hatlara kavuşmuş, çağrışımlarımın alanı, sihirli bir etki sonucu, ansızın İbranice göndermelerle dolmuş, Noel ağacı bir büyüyle yedi kollu şamdana dönüşmüş değildi. Toplumun hakkımda verdiği hükmün elle tutulur bir anlamı varsa, bu ancak bundan böyle ölümün hedefi haline getirilmem olabilirdi. Ölümün. Evet, ölüm er ya da geç hepimizi teslim alacak. Ama Yahudi ile -ki şimdi yasa ve toplum kararıyla bir Yahudi olmuştum ben- ölüm arasında daha sıkı bir söz kesiliyor; Yahudinin günleri, her saniye geri alınabilecek sahte bir merhamet mühletine dönüştürülüyordu. Bugün bu değerlendirmeleri yaparken, Auschwitz’i ve Nihai Çözüm’ü yersiz bir biçimde, çok daha geriye, 1935 yılına taşıdığımı sanmıyorum. Dahası o yıl, yasayı okuduğum o anda, ölüm tehdidini, daha doğrusu ölüm hükmünü gerçekten işitmiş olduğumdan eminim ve bunun için özel bir tarih hassasiyeti geliştirmiş olmak da gerekmiyordu. Almanya’nın uyanış çağrılarının peşinden, Yahudinin mahvolması için kadere seslenen yakarışları daha önce yüzlerce kere işitmemiş miydim? <i>Juda verrecke!</i><a id="dn54" href="../Text/dn.xhtml#d54.">[54]</a> - bu, neredeyse neşeyle seslendirilen o <i>L’aristocrat à la lanterne!</i>’den<a id="dn55" href="../Text/dn.xhtml#d55.">[55]</a> kesinlikle farklıydı. Geçmişteki sayısız katliamla tarihsel bağlarını aklınıza getirmeseniz ya da hatta hiç bilmeseniz bile, devrimci bir yaygara değildi bu, tersine bir halkın bir slogana -bir savaş çağrısına!- sığdırdığı, üzerinde eni konu düşünülmüş talebiydi. Yine o günlerden birinde, yaklaşan kış vesilesiyle Ren şehirlerinden birinde düzenlenen bir yardım etkinliğinin resimli bir Alman dergisinde yayımlanan fotoğrafını görmüştüm; resmin ön bölümünde, elektrikli ışıklarla aydınlatılmış Noel ağacının önüne gururla yerleştirilmiş pankartta şu metin okunuyordu: “Kimse aç kalmasın, kimse üşümesin, ama Yahudiler gebersin..." Ve bundan yalnızca üç yıl sonra, Avusturya’nın Büyük Alman Reich’ına katıldığı gün, Goebbels’in radyodan uluyan sesini duydum: Bugünlerde Viyana’da birkaç Yahudinin kendi canına kıymasının o kadar da büyütülecek bir şey olmadığını söylüyordu.</p>

<p>Yahudi olmak, benim için o andan itibaren izne çıkmış bir ölü; öldürülmesi gereken, ancak yalnızca bir rastlantı sonucu olması gereken yerde olmayan kişi anlamını kazandı ve sayısız türevleriyle, farklı yoğunluk dereceleriyle bugüne kadar da öyle kaldı. İlk kez Nürnberg Yasaları’nı okurken tüm açıklığıyla hissettiğim o ölüm tehdidi, genel olarak Yahudilerin Naziler tarafından sistematik olarak “aşağılanması” diye adlandırılan bir şeyi de içeriyordu. Bir başka ifadeyle: İnsanlık haysiyetinin inkârı, ölüm tehdidinin ifadesi oluyordu. Yıllar boyunca her gün okuyor ve duyuyorduk. Bizler tembel, kötücül, çirkindik, sadece fenalık yapma konusunda becerikliydik, aklımız yalnızca başkalarına kazık atmaya çalışırdı. Devlet kurmaktan âcizdik, ama bizi konuk eden halklara benzemeye de kesinlikle uygun değildik. Kıllı, yağlı, çarpık bacaklı bedenlerimiz, halka açık havuzları, hatta parklardaki bankları bile kirletiyordu. Kepçe kulaklarımızın ve sarkık burunlarımızın çarpıttığı ve bozduğu iğrenç suratlarımız, düne kadar vatandaşımız olan türdeşlerimizi tiksindiriyordu. Bizler sevilmeye ve dolayısıyla da yaşamaya layık değildik. Bizim biricik hakkımız, biricik vazifemiz, bu dünyadan yok olup gitmekti.</p>

<p>Yahudilerin itibarsızlaştırılmasının, Auschwitz’in çok daha öncesinde de ölüm tehdidiyle özdeş olduğundan hiç kuşkum yok. Jean-Paul Sartre, daha 1946 yılında yayımlanan <i>Yahudi Sorununa Dair Görüşler’</i>de bu konuyla ilgili, hâlâ geçerliliğini koruyan bazı hükümlerini paylaşmıştı. “Yahudi sorunu” diye bir şey yoktur, diyordu Sartre, sadece bir antisemitizm sorunu vardır; antisemitizm Yahudiyi, bizzat kendi imgesinin düşmanı tarafından belirlenmesine izin verecek bir durumun içine itmişti. Her iki nokta da itiraz kabul etmez gibi görünüyor bana. Ancak Sartre bu kısa fenomenolojik yazısında, Yahudiyi bu noktaya getiren antisemitizmin tüm o ezici baskısını betimlemekte yetersiz kalmıştı; kaldı ki, büyük yazarın kendisi de muhtemelen o baskının karşı konulamayan şiddetini kavramaktan uzaktı. Yahudi -ki Sartre burada herhangi bir değer vurgusu yapmaksızın, “gayri sahici”, yani “evrensel insan” mitinin esiri olmuş Yahudiden söz eder- kaderinden kaçmak isterken kendisini ezenin iktidarına teslim olmuştu. Ancak haksızlık etmemek için belirtmek gerekir ki, Üçüncü Reich yılları boyunca Yahudinin sırtı duvara dayanmıştı ve o duvar da düşmandı. Buradan çıkış yolu yoktu. Zira bizim sevilme ve dolayısıyla yaşama liyakatimizi reddedenler yalnızca partiyle eşgüdüm içindeki radikal Naziler değildi. Bütün Almanya -hatta Almanya ne kelime- bütün dünya, yer yer belirli bir yüzeysellikle dile getirilen üzüntüye rağmen, bu girişime başını sallayarak onay veriyordu.</p>

<p>Hatırlayalım: İkinci Dünya Savaşı’nın patlak vermesinden sonra, komünist rejimlerin hâkimiyeti altındaki çeşitli ülkelerden Batı’ya sel gibi bir mülteci akını başladığında, tüm bu mültecilerin ancak çok küçük bir azınlığı kendi vatanında doğrudan bir hayati tehdit altında olduğu halde, özgür olduğunu ilan eden dünyanın devletleri iltica hakkı ve yardım sağlama konusunda birbirleriyle yarışıyorlardı. Oysa Almanya’daki Reich sınırları içinde neyle karşı karşıya olduğumuzu, idraki yerinde herkesin çoktandır açıkça görmesi gerekirken, bizi kimse kabul etmek istemiyordu. O koşullar altında, düşman Streicher’in <i>Stürmer</i><a id="dn56" href="../Text/dn.xhtml#d56.">[56]</a> imgesini derisine dağlarken sahici olsun ya da olmasın; bir Tanrı yanılsamasına ve ulusal beklentiye sığınsın ya da asimile olsun, Yahudinin buna direnecek gücü bulması imkânsızdı. Ancak belirtmek gerekir ki bu zayıflığın, Nazizmin patlak vermesinden önceki dönemde, asimilasyona istekli, hatta asimile olmak için yanıp tutuşan Alman Yahudileri’nin klasik Yahudi öznefretiyle pek az ilgisi vardı. Kendinden nefret edenler, olmak istedikleri şey, yani Alman olamadıklarına inanmışlardı ve kendilerini bu nedenle küçümsüyorlardı. Alman olmayan varoluşlarını kabullenmek istememişlerdi, ancak kimse de kendi Yahudiliklerini reddetmeye zorlamış değildi onları. Buna karşılık 1933 ile 1945 arasında, sahici ya da gayri sahici Yahudilerin, özellikle de içlerindeki en parlak ve namuslu beyinlerin Streicher<a id="dn57" href="../Text/dn.xhtml#d57.">[57]</a> karşısında boyun eğmeleri, artık ahlaki olmaktan çok toplumsal ve felsefi türden, tümüyle farklı bir teslimiyet edimiydi. Dünya, demiş olmalıydılar kendi kendilerine, bizi böyle tembel, çirkin, işe yaramaz, kötücül olarak görüyor demek; o halde böyle bir evrensel mutabakat karşısında hâlâ itiraz etmenin ve öyle <i>olmadığımızı</i> söylemenin ne anlamı olabilir ki? Yahudilerin bu <i>Stürmer</i> imgesine teslim olmaları, toplumsal gerçekliğin kabulünden başka bir şey değildi: Bu gerçekliğe farklı ölçütlere dayanan bir öz-anlayış temelinde itiraz etmek, yerine göre gülünç ya da çılgınca görünmeye mahkûmdu.</p>

<p>Burada söz almak isteyen kişinin, bu deneyimi yaşamış olması gerekir elbette. Dört bir yandan karşımıza dikilen inkâr duvarının toplumsal gerçekliğini düşündüğümde, Auschwitz-Monowitz’de geçirdiğim dönem geliyor aklıma. Bizzat kampın içinde olduğu kadar, çalışma alanındaki sözde özgür işçiler arasında da, Nazilerin bize dayattığı katı bir etnik hiyerarşi hüküm sürüyordu. Reich kökenli bir Alman, doğudaki ülkelerde yaşayan Alman kökenlilerden daha üstün görülüyordu. Flaman bir Belçikalı bir Valondan daha değerliydi. İşgal altındaki Polonya’dan gelen bir Ukraynalı, Polonyalı vatandaşından daha yüksek bir konuma sahipti. Doğu Avrupalı bir kürek mahkûmu, aynı durumdaki bir İtalyandan daha aşağı görülüyordu. Merdivenin en dibindeki basamakta toplama kampı tutukluları vardı ve onların arasında da Yahudiler en alt kademeyi oluşturuyorlardı. En sefilleri de dahil, Yahudi olmayan tek bir profesyonel suçlu bile yoktu ki, bizim üzerimizde yer almasın. İster o talihsiz Varşova ayaklanmasının ardından Kamp’a atılan gerçek özgürlük savaşçıları olsunlar, ister yalnızca küçük birer yankesici, bütün Polonyalılar bizi aşağılamak konusunda bileşiyorlardı. Aynı şey yarı okuryazar Beyaz Rus işçiler için de geçerliydi. Ama Fransızlar için de. Özgür bir Fransız işçisiyle toplama kampı tutuklusu bir Fransız Yahudisinin konuşmaları hâlâ kulaklarımdadır. <i>Je suis Français,</i> demişti tutuklu. <i>Français, toi? Mais, tu est juif mon ami</i>,<a id="dn58" href="../Text/dn.xhtml#d58.">[58]</a> diye karşılık vermişti memleketlisi; nesnel ve düşmanlık taşımayan bir tonla, zira Avrupa’nın Alman efendileri tarafından verilen dersi, o da korku ve kayıtsızlık karışımı bir tavırla ezberlemişti. Tekrar ediyorum: Dünya, hem kampın içindeki küçük dünya, hem de bizler Viyana’da ya da Berlin’de, Amsterdam’da, Paris’te ya da Brüksel’de geceyarısı evlerimizden alınıp götürülürken, bunu ancak nadiren ve kahramanca bazı tekil olaylar haricinde protesto etmeyen dışarıdaki büyük dünya, Almanların bize tahsis ettikleri yeri onaylamıştı.</p>

<p>Nürnberg Yasaları’nın ilanıyla başlayan ve bunun doğrudan bir sonucu olarak Treblinka’ya kadar varan, biz Yahudileri haysiyetsizleştirme davasını, bizim, benim tarafımda, haysiyetin yeniden kazanılmasına yönelik eşdeğer bir dava karşılıyordu. Benim açımdan bu dava bugüne dek kapanmış değildir. Davanın aşamalarını ve geçici sonucunu anlamak için gösterdiğim çabayı burada aktarmama izin verilmesini isterim, okurun da bu yolda bana bir süre daha eşlik etmesi ricasıyla birlikte. Bu kısa, ama yürünmesi zor bir yol; engeller ve tuzaklarla dolu. Zira elimden ilk kez 1935’te alınan, 1945’e kadar benden resmi olarak esirgenen, belki bana bugün bile verilmek istenmeyen ve dolayısıyla kendi çabamla kazanmak zorunda olduğum bu haysiyet sonuçta nedir? Haysiyet nedir aslında?</p>

<p>Yukarıda kurduğum özdeşleştirmeyi, yani haysiyetsizleştirme ve ölüm tehdidi arasındaki özdeşliği tersine çevirerek, buna bir cevap bulmayı deneyebiliriz. Eğer haysiyetten mahrum edilmenin hayattan mahrum bırakılmak dışında bir anlam taşımadığını düşünmekte haklıysam, o halde haysiyet de, hayat hakkı demek olmalıdır. İlave olarak söylediklerim de doğruysa, yani haysiyetin onayı ve reddi toplumsal rıza temelinde gerçekleşen edimlerse; haysiyetimizi inkâr eden bir toplumsal yapının karşısına, kendimizi pekâlâ onurlu “hissettiğimiz” iddiasıyla çıkmamız bir anlam taşımayacaksa, dolayısıyla burada kişinin “öz-anlayışı” temelinde temyizi mümkün olmayan bir hüküm söz konusu ise - eğer tüm bunlar doğruysa, o zaman haysiyetin yeniden kazanılması uğruna gösterilen çabaların ne geçmişte bir değeri olmuştur, ne de şimdi olacaktır. Bu durumda haysiyetsizleştirme, yani ölüm tehdidi altında yaşamak, kaçınılması imkânsız bir kader olurdu. Ancak ne mutlu ki, durum tam da bu mantığın istediği gibi değil. Şurası doğru şüphesiz: İster herhangi bir makamın itibarı, ister mesleki itibar ya da en genel anlamıyla vatandaşlık haysiyeti olarak anlaşılsın, haysiyet ancak toplum tarafından verilebilir ve sadece bireysel iç-alanda ileri sürülen bir iddia (“Ben bir insanım ve siz ne yapsanız, ne söyleseniz de, benim insan olarak bir haysiyetim var!”) içi boş bir düşünce temrini ya da kuruntu olmaktan öteye gidemez. Ancak haysiyetsizleştirilmiş, ölümle tehdit edilmiş insan -ve burada nihai hükmün mantığını kırıyoruz- kaderini üstlenerek ve aynı anda ona karşı başkaldırarak, toplumu haysiyeti konusunda ikna edebilir.</p>

<p>İlk adım, toplumsal yapının verdiği hükmü verili bir gerçeklik olarak, hiçbir şarta bağlı kılmadan kabullenmek olmalıdır. 1935 yılında Nürnberg Yasaları’nı okuduğumda ve bunların beni işaret etmekle kalmadığını, aynı zamanda Alman halkı tarafından zaten çoktan verilmiş olan o “Geber Yahudi!” hükmünün, hukuki-metinsel ifadesi olduğunu anladığımda, zihinsel bir firar başlatabilir, savunma mekanizmalarını harekete geçirebilir ve böylelikle itibarımın iadesine yönelik dava hakkımı kaybedebilirdim. O zaman kendime şunu söylerdim: Pekâlâ, demek nasyonal sosyalist devletin, Alman <i>pays légal</i>’inin (hukuki ulus) isteği bu; ama bunun gerçek Almanya’yla, <i>pays réel</i> (hakiki ulus) ile hiçbir ilgisi yok, o beni dışlamayı düşünmüyor. Yada beni kelimenin tam anlamıyla alt-insan <i>(Untermensch) </i>olarak saçma bir biçimde damgalayanın, yalnızca Almanya gibi, maalesef kanlı hezeyanlara kapılmış bir ülke olduğunu, oysa İngilizlerin, Fransızların Amerikalıların, Rusların yaşadığı, dışarıdaki büyük ve engin dünyanın, neyse ki, Almanya’yı kasıp kavuran bu kolektif paranoyaya karşı bağışıklık taşıdığını öne sürebilirdim. Ya da nihayet, hem Alman bir <i>pays reel</i> bulunduğu, hem de Almanların akıl hastalığına karşı bağışık bir dünya olduğu yanılsamasından kurtulur ve kendime şunu telkin ederdim: Benim hakkımda söylenenlerin hiçbiri doğru değil. Doğru olan, benim kendimi iç dünyamda nasıl gördüğüm ve anladığımdır; ben kendim için ve kendi içimde neysem oyum, başka bir şey değil.</p>

<p>Bu baştan çıkarıcı yanılsamaya zaman zaman kapılmadığımı söyleyemem. Sadece, sonunda buna direnmeyi öğrendiğimi ve Üçüncü Reich’la tüm ilişkilerini infial içinde ve oybirliğiyle koparmaya hiçbir biçimde yanaşmayan dünyayı, haysiyetim konusunda ikna etmenin gerekliliğini, daha o zamanlarda, yani 1935 yılında bile belli belirsiz hissettiğimi ifade edebilirim. Muğlak bir biçimde olsa bile, bu hükmü olduğu haliyle kabullenmem gerektiğini, ancak dünyayı bu kararını gözden geçirmeye zorlayabileceğimi anlamıştım. Dünyanın hükmünü, başkaldırıyla aşma kararlılığı içinde kabullendim.</p>

<p>Başkaldırı: Bu da o şatafatlı sözlerden biri şüphesiz. Bir kahraman olduğumu ya da kendimi güya bir kahraman gibi göstermeye çalıştığımı akla getirebilir. Oysa kesinlikle öyle biri değildim. Plakalarında POL yazan o küçük, gri Volkswagen’ler, önce Viyana’da, ardından Brüksel’de yoluma çıktığı zaman, korkudan nefesim kesiliyordu. Kapo bana vurmak üzere elini kaldırdığında, bir kaya gibi dimdik durmuyor, tersine tortop oluyordum. Ve buna rağmen, haysiyetimi yeniden kazanmak üzere bir dava başlatmayı denedim ve bu bana, fiziksel olarak hayatta kalmanın da ötesinde, o kâbusu ahlaki olarak atlatabilmem için asgari bir imkân sağladı. Başarı haneme yazabileceğim çok fazla bir şey yok, yine de bir kenara kayıt düşmüş olayım: Kaçamak yollardan uzlaşmak için bazı imkânlar olduğu halde, Yahudiliğimi sahiplendim. Verili siyasi şartlar altında başarıya ulaşma şansı pek cılız bir direniş hareketine katıldım. Ayrıca sonunda, ben ve benim gibilerin çoğu zaman unuttukları ve direniş için ahlaki güçten daha önemli olan bir şeyi yeniden öğrendim: yumruğa yumrukla karşılık vermeyi.</p>

<p>Tutuklu görevli Juszek, zindeliğiyle insanın içine korku salan, meslekten suçlu o Polonyalı, hâlâ gözlerimin önündedir. Auschwitz’de önemsiz bir olayı bahane ederek yüzüme bir yumruk indirmişti bir seferinde; komutası altındaki Yahudilere öyle davranmayı alışkanlık haline getirmişti. O anda, topluma karşı uzun süre önce açmış olduğum temyiz davasını bir adım daha ileriye taşımanın bana bağlı olduğunu içime işleyen bir keskinlikle hissettim. Açık bir başkaldırı içinde ben de görevli Juszek’in suratına bir tane indirdim: Haysiyetim bir yumruk darbesi olarak çenesine oturdu - ve sonunda, bedensel açıdan çok daha güçsüz olduğum için, altta kalan ve feci bir dayak yiyen taraf olsam da, bunun artık benim için hiçbir önemi yoktu. Yediğim dayağın acısını hissederken, kendimden memnundum. Ama cesur ve şerefli bir davranış gösterdiğim için değil, sadece hayatta tüm benliğimiz ve tüm kaderimizin bedenden ibaret kaldığı durumlar olduğunu çok iyi kavradığım için. Ben bedenimdim, başka bir şey değil: açlıkta, yediğim yumrukta, vurduğum yumrukta. Dermansız kalmış ve pislikten kabuk bağlamış bedenim benim sefaletimdi. Vurmaya hazırlanırken gerilen bedenimse benim fiziksel ve metafizik haysiyetimdi. O an içinde bulunduğum gibi durumlarda bedensel şiddet, dağılmış bir kişiliği yeniden tesis etmenin biricik aracıdır. Ben, bir yumruk olarak bendim - hem kendim için, hem de hasmım için. Daha sonra Frantz Fanon’un <i>Yeryüzünün Lanetlileri </i>adlı kitabında, sömürge halklarının davranışı üzerine geliştirdiği kuramsal bir analizde okuduğum şeyi, ben o dönemde bir insanın yüzüne indirdiğim yumrukla, haysiyetime toplumsal bir ifade kazandırarak gerçekleştirmiştim. Yahudi olmak, dünya tarafından verilen ölüm hükmünün kabullenilmesiydi. Tam da bir dünya hükmü olarak verildiği için, kişinin bu karardan kendi içselliğine çekilerek kaçmaya çalışması ancak bir utanç vesilesi olurdu, oysa Yahudiliğin kabulü aynı zamanda bu karara başkaldırmak anlamına geliyordu. Ben, kendi içimde soyut insanlığıma dayandığım için değil, tersine verili toplumsal gerçekliğin içinde kendimi başkaldıran bir Yahudi olarak bulduğum ve gerçekleştirdiğim için insan oluyordum.</p>

<p>Bu davanın devam ettiğini söylemiştim; hâlâ da ediyor. İçinde bulunduğumuz şu anda, benim açımdan ne kazanıldı, ne de kaybedildi. Nasyonal sosyalist Reich’ın çöküşünden sonra, dünyanın kökten değiştiğine inanabildiğim bir an olmuştu. O dönemde, ne kadar mütevazı olursa olsun, direniş hareketi içindeki kendi etkinliğim sayesinde, Varşova gettosunun kahramanca ayaklanması sayesinde, ama hepsinden önce de dünyanın beni haysiyetsizleştirenlere bakışındaki horgörü sayesinde haysiyetimin tümüyle onarıldığı gibi bir yanılsamaya kısa bir süre için kapılabilmiştim. Haysiyetimizden yoksun bırakılmış olmamızın tarihsel bir hata, bir sapkınlık, dünyanın başından geçmiş kolektif bir hastalık olduğunu, ama Alman generallerin Reims’de, Eisenhower’in önünde teslimiyet beyanını imzaladıkları anda yeniden şifa bulunduğunu düşünebilmiştim. Yanıldığımı anlamam çok uzun sürmedi. Yahudilerin gömüldüğü toplu mezarlar henüz açılmıştı ki, Polonya ve Ukrayna’da Yahudi aleyhtarı huzursuzluklar patlak verdi. Fransa’da, zaten her daim kolayca etkilenen küçük burjuvazi, işgalcilerinin mikrobunu kapmıştı. Hayatta kalanlar ve kaçanlar döndüklerinde ve eski evlerini geri istediklerinde, sıradan ev kadınlarının memnuniyetle kızgınlık karışımı tuhaf bir tavır içinde dile getirdikleri sözlerle karşılaşabiliyorlardı: <i>Tiens, ils reviennent, on ne les a tout de même pas tous tué</i>.<a id="dn59" href="../Text/dn.xhtml#d59.">[59]</a> Daha önce antisemitizmin hemen hiç görülmediği Hollanda gibi ülkelerde bile, Alman propagandasının bir kalıntısı olarak ansızın bir “Yahudi sorunu” ortaya çıkıvermişti; artık neredeyse hiç Yahudi kalmamış olmasına rağmen. İngiltere, mandası Filistin’in kapılarını kamplardan ve zindanlardan kurtulup göç etmeye çalışan Yahudilere kapıyordu. Çok kısa bir süre içinde, pek az şeyin değiştiğini; potansiyel cellat şimdi ihtiyatlı davranarak kendini dizginliyor olsa da, hatta gerektiğinde yaşananları onaylamadığını yüksek perdeden ilan etse de, ben hâlâ vadesi dolmamış o idam mahkûmu olduğumu anlamak zorunda kaldım.</p>

<p>Gerçekliği anlıyordum. Ama bu gerçekliğin beni, deyim yerindeyse bir antisemitizm tartışması açmaya yöneltmesi mi gerekiyordu? Kesinlikle hayır. Antisemitizm ve Yahudi sorunu, tarihsel, toplumsal ve düşünsel fenomenler olarak beni ilgilendirmiyordu ve hâlâ da ilgilendirmiyor. Bunlar tamamıyla antisemitlerin meselesidir, utancı ya da hastalığıdır. Bunun üstesinden gelmesi gerekenler antisemitlerdir, ben değilim. Dini, ekonomik ve diğer faktörlerin Yahudilere yönelik zulümdeki payını araştırmaya kalkışsaydım, onların kirli ellerini güçlendirmiş olurdum. Bu türden araştırmalara yanaşmakla, katledilenlerin daha suçlu olduklarını değilse bile, en az katiller kadar suçlu olduklarını öne süren sözde tarihsel nesnelliğin entelektüel oyununa alet olurdum. Bende bir yara açılmıştı. Bana düşen, bu yarayı dezenfekte etmek ve pansuman yapmaktı, yoksa zalimin sopasını neden kaldırdığı üzerine kafa yormak ve sonuçta bu muhakemeden çıkarsanacak bir gerekçeyle onu kısmen mazur göstermek değildi.</p>

<p>Antisemitler beni ilgilendirmiyordu; benim başa çıkmam gereken şey, sadece kendi varoluşumdu. Bu da yeterince zordu. Savaş yılları boyunca karşıma çıkan bazı imkânlar artık yoktu. 1945 ile 1947 arasında, aptal ya da meczup gibi görünmeyi göze almadan, giysilerime sarı bir yıldız iliştiremezdim şüphesiz. Artık düşmanın suratına bir yumruk indirmenin imkânı da kalmamıştı, çünkü düşmanı tanımak eskisi kadar kolay değildi. Geride kalan savaş ve nasyonal sosyalizm yıllarındaki kadar acil olmakla birlikte, aldatıcı bir barış ikliminde artık muazzam ölçüde zorlaşan bir görev haline gelen haysiyetin yeniden kazanımı, bir gereklilik ve arzu olmayı sürdürüyordu. Ancak hiç değilse fiziksel başkaldırının mümkün olduğu yıllara oranla, şimdi bir zorunluluk ve imkânsızlık karşısında bulunduğumu daha iyi anlamıştım.</p>

<p>Bu noktada kısa bir ara vermek ve benim deneyim alanımdan konuşmayan tüm diğer Yahudilerden kendimi ayırmak zorundayım. Fransız filozof Robert Misrahi <i>La condition réflexive de l’homme juif</i> (Yahudi’nin Düşünümsel Durumu) başlıklı kitabında şöyle diyordu: “Nazi Felaketi, bundan böyle her Yahudinin varoluşunda mutlak ve radikal bir referans noktası olacaktır.” Bundan kuşku duymak mümkün değil, ancak ben her Yahudi bilincinin bu ilişkiyi kurabilecek yetkinliğe sahip olmadığından eminim. Yalnızca benimki gibi bir kaderi ardında bırakmış olanlar, 1933 ile 1945 arasındaki yılları sahiplenebilirler. Bunu asla gurur duyarak söylemiyorum. İnsanın yapmadığı, sadece maruz kaldığı bir şeyle böbürlenmesi fazlasıyla gülünç olurdu. Bu kederli ayrıcalığımı daha ziyade utanarak vurguluyor ve şunu hatırlatmak istiyorum: Felaket<a id="dn60" href="../Text/dn.xhtml#d60.">[60]</a> tüm Yahudiler için bir referans noktası oluşturuyor olsa da, o feci olayı olduğu ve yine olabileceği haliyle yalnızca bizler, yani kurban edilenler, zihnimizde canlandırabiliriz. Diğerlerinin duygudaşlık kurmalarının önünde bir engel yok. Dün kendi başlarına gelmiş olabilecek veya yarın gelebilecek bir kader üzerine uzun uzadıya düşünebilirler. Onların bu düşünsel çabasını saygıyla karşılarız, ancak bu, kuşkucu bir saygı olur ve onlarla konuşurken çok geçmeden suskunluğa gömülür ve kendi kendimize mırıldanırız: Devam edin, iyi insanlar, istediğiniz kadar kafa patlatın, yine de fili tarif eden körler gibi konuşuyorsunuz.</p>

<p>Parantezi kapatıyorum. Yeniden kendimle ve birkaç yakın arkadaşımla baş başayım. Artık kendini bize açıkça göstermeyen bir şeye karşı şiddet kullanarak tepki gösterme fırsatını hiçbirimize tanımayan savaş sonrası yıllarına bir kez daha dönüyorum. Kendimi yeniden bir zorunluluk ve imkânsızlık karşısında buluyorum.</p>

<p>Bu imkânsızlığın herkes için geçerli olmadığı aşikâr. İster Kievli işçiler olsun, ister Brooklynli girişimciler ya da Negevli köylüler, bu dönemin Yahudileri arasında, Yahudiliklerini daima müspet bir olgu olarak yaşamış ve yaşamakta olan yeterince erkek ve kadın var. Onlar Yiddiş dili ya da İbranice konuşuyorlar. Şabat kutluyorlar. Talmud metinlerini yorumluyor ya da genç birer asker olarak Davud Yıldızı’nı taşıyan mavi-beyaz bayrağın altında esas duruşa geçiyorlar. Onlar, şakakları bukleli büyükbabalarının resmi önünde dini veya ulusal duygularla ya da yalnızca kişisel bir hürmetle eğilen bir topluluğun üyeleri olarak <i>Yahudiler.</i> Burada olsa olsa konudan bir an için saparak, sosyolog George Friedman’la birlikte, kendimize tali bir soru yöneltebiliriz: Onların soyları da Yahudi olarak kalacak mı, yoksa gerek Yahudinin yerini daha bugünden İsraillinin aldığı Akdeniz’de, gerekse kendileri de milli özelliklerini kaybetmekte olan ev sahibi ülkelerden ziyade, teknoloji ve sanayi dünyasının oluşturduğu daha geniş ölçekli bir bütünlüğün içinde topyekûn eriyebilecekleri diasporada, Yahudi halkının sonu mu yaklaşıyor?</p>

<p>Bu soruyu bir kenara bırakıyorum. Etnik ve dini bir topluluk olarak Yahudi halkının varlığını sürdürmesi ya da kaybolması benim ruhumda çalkantılar yaratmıyor. Kendi değerlendirmelerimde, bir geleneğin koruması altında oldukları için Yahudi olan Yahudileri dikkate almam mümkün değil. Ben yalnızca kendi adıma konuşabilirim - ve belki dikkatle de olsa, sayıları şüphesiz milyonlara varan, Yahudiliklerine doğal bir afet gibi maruz bırakılmış ve buna bir Tanrıları, bir tarihleri, bir Mesih ya da ulus beklentileri olmaksızın dayanmak zorunda olan çağdaşlarım adına söz alabilirim. Onlar için, benim için Yahudi olmak, dünün trajedisini içsel bir baskı gibi hissetmek demektir. Sol önkolumda Auschwitz numaramı taşıyorum; bu rakam Tevrat’tan ya da Talmud’dan daha çabuk okunuyor ve buna rağmen daha derin bir bilgi aktarıyor. Üstelik Yahudi varoluşunun temel kaidelerinden de daha bağlayıcı. Kendime ve beni kendilerinden biri gibi görmeyen dindar ve milliyetçi Yahudiler de dahil olmak üzere, tüm dünyaya “Ben bir Yahudi’yim,” diyorsam, burada o Auschwitz numarasının özetlediği gerçekliği ve imkânları kastediyorum.</p>

<p>Kurtarılmamdan bu yana geçen yirmi yıl zarfında, bir varoluşu müspet yollardan tanımlamanın önemli olmadığını yavaş yavaş anladım. Başkaları tarafından Yahudi olarak görülen birinin Yahudi olduğunu, Sartre bir zamanlar yazmıştı zaten ve daha sonra Max Frisch de <i>Andorra</i>’da bunu bir drama olarak sergiledi. Bu yaklaşımın düzeltilmeye ihtiyacı yok, ancak belki geliştirilebilir. Yani başkaları, tıpkı marangoz olmak isteyen, ama ancak tüccar olmasına izin verilen <i>Andorra</i>’daki<i> </i>o zavallıya da yaptıkları gibi, beni Yahudi olarak kabul etmek istemeseler de, sadece toplumsal çevrenin beni açıkça bir gayri-Yahudi olarak belirlememesi bile beni Yahudi yapar. Bir şey olmak, bir başka şey <i>olmamak</i> anlamına gelebilir. Bir gayri-gayri-Yahudi olarak Yahudi’yim ben, Yahudi olmak ve Yahudi olmayı istemek zorundayım. Bunu kabullenmek ve gündelik hayatımda olumlamak zorundayım: Yahudiler hakkında ahmakça şeyler anlatılan bir manav sohbetine rengimi belli ederek müdahale ederken, radyodan tanımadığım insanlara seslenirken ya da bir dergiye yazı yazarken.</p>

<p>Ama Yahudi olmak, dün yaşanmış ve yarın yaşanmayacağını kesin bir biçimde söyleyemeyeceğimiz Felaketi içimde taşıma görevinin ötesinde, bir <i>korkudur</i> aynı zamanda. Her sabah uyandığımda, önkolumdaki Auschwitz numarasını okuyabiliyorum; bu, varoluşumun en derindeki kılcal köklerine dokunuyor; hatta bütün varoluşumun bundan ibaret olmadığından bile emin değilim. O zaman kendimi yaklaşık olarak, polisten ilk yumruğu yediğim andaki gibi hissediyorum. Her gün dünyaya güvenimi yeniden kaybediyorum. Müspet tanımı olmayan Yahudi -çekinmeden Felaket Yahudisi de diyebiliriz ona- dünyaya güvenmeden yaşama ayak uydurmak zorunda. Komşu kadın dostça selam verir, <i>Bonjour Monsieur,</i> şapkamı çıkarırım, <i>Bonjour Madame.</i> Ama <i>Madame</i> ve <i>Monsieur.</i> birbirlerine gök-yüzündeki yıldızlar kadar uzaktırlar, çünkü daha dün bir <i>Monsieur </i>götürülürken, bir <i>Madame</i> başını çevirmiştir ve bir <i>Monsieur,</i> hareket eden arabanın parmaklıklı pencerelerinin ardından <i>Madame</i>’ı, Yahudilere daima kapalı kalan aydınlık ve katı bir cennetten inmiş taştan bir melek gibi görmüştür. <i>La population</i>’u, halkı, herhangi bir göreve davet eden resmi bir ilan okuyorum; sözgelimi çöp bidonlarının vaktinde çıkarılması ya da filanca milli bayramda bayrak asılması isteniyordur. <i>La population.</i> Bana Kafka’nın şatosu kadar kapalı o dünya-dışı krallıklardan biri daha, çünkü <i>la population</i> dün beni saklamaktan ölesiyle korkuyordu ve yarın kapısını çaldığımda, daha büyük bir cesaret gösterebileceği de maalesef şüphelidir.</p>

<p>Felaketten bu yana yirmi yıl geçti. Bizimkiler açısından şan ve şerefle dolu yıllar. Nobel ödülü kazananların bereketi... Rene Mayer, Pierre Mendès France adını taşıyan Fransa başbakanları... Antikomünist Amerikan vatanseverliğinin en tumturaklı örneklerini sergileyen Goldberg adında Amerikalı bir BM delegesi... Benim bu barışa güvenim yok. İnsan hakları beyanatları; demokratik anayasalar; özgür dünya ve özgür basın. Hiçbir şey beni 1935’te uyandığım o gaflet uykusuna yeniden yatıramaz. Bir Yahudi olarak, büyük acılar çektirmeyen ama kesinlikle ölümle sonuçlanacak o rahatsızlıklardan birini taşıyan hasta bir adam gibi geçiyorum hayatın içinden. Adam o hastalığının sıkıntısını her an hissetmiyor. Benliğini, Peer Gynt gibi, bir soğan misali soyduğunda, hastalığını bulamıyor. Okula ilk gidişi, ilk aşkı, yazdığı ilk mısralar: Bunlarla hiçbir ilgisi yok. Ama o şimdi bir hasta, hem de bir terzi, muhasebeci ya da şair olduğundan daha öncelikli ve derinlikli bir biçimde. Tıpkı benim de tamamen olmadığım şey, yani öncelikle bir Yahudi olmam gibi, çünkü ben bir Yahudi’ye dönüşmeden önce yoktum. Hasta adam için kaçamayacağı ölüm neyse, benim için de tehdit o. <i>Bonjour, Madame, Bonjour, Monsieur,</i> böyle selâmlaşıyorlar. Ama o kadın, hasta komşusunun rahatsızlığını, ölesiye çekme pahasına üzerine alamaz ve almayacak. Ve böylece birbirlerine hep yabancı kalacaklar.</p>

<p>Dünyaya güven duymayan bir Yahudi olarak, çevreme karşı yabancı ve yalnız duruyorum ve tek yapabildiğim bu yabancılığımla yaşamaya alışmak. Yabancılığımı, kişiliğimin asli bir unsuru gibi kabullenmek zorundayım; devredilemeyen bir mülk gibi sabırla sahiplenmeliyim onu. Hâlâ ve her gün yalnız buluyorum kendimi. Dünün katillerine ve yarının potansiyel saldırganlarına, cürümlerinin ahlaki hakikatini göstermeyi başaramadım, çünkü dünya, bir bütün olarak, bana bu konuda yardımcı olmadı. Dolayısıyla bir zamanlar işkence altında olduğum gibi yalnızım. Çevremdekileri, o zamanki işkencecilerimi gördüğüm gibi, insan-karşıtları olarak görmüyorum. Onlar benden ve yamacıma sinsice sokulan tehlikeden etkilenmeyen eşlikçiler. Selam vererek ve bir düşmanlık hissetmeden geçiyorum önlerinden. Onlara yaslanamam; sadece müspet olarak tanımlanamayan Yahudiliğime yaslanabilirim; o benim yüküm ve dayanağım.</p>

<p>Hâlâ hükümsüz kılınmamış ölüm kararını toplumsal bir gerçeklik olarak kabullendiğim dünya ile benim aramda ortak bir bağ kurulsa bile, polemiğin içinde kaybolup gidiyor. Duymak istemiyor musunuz? Dinleyin. Kayıtsızlığınızın sizleri ve beni her an yeniden nerelere sürükleyebileceğini bilmek istemiyor musunuz? Ben size söylüyorum. Yaşananlar sizi hiç ilgilendirmiyor, çünkü bilmiyordunuz ya da çok gençtiniz ya da henüz bu dünyaya bile gelmemiştiniz, öyle mi? Görmek zorundaydım?; gençliğiniz size imtiyaz sağlamaz; babalarınızla bağlarınızı koparın.</p>

<p>Daha önce hınç duygularımı çözümlerken değinip geçtiğim soruyu kendime bir kez daha sormak zorundayım: Acaba ben bir ruh hastası mıyım ve bu çektiğim sıkıntı, tedavisi olmayan bir hastalık değil de, yalnızca bir histeri mi? Bu sadece retorik bir soru. Ben bunun cevabını kendime çok önceden ve tüm açıklığıyla verdim. Bana bu rahatsızlığı yaşatan şeyin bir nevroz değil, tersine üzerinde hassasiyetle düşündüğüm bir gerçeklik olduğunu biliyorum. Duyduğum o “Geber!” haykırışları ve yanlarından geçtiğim insanların kulağıma çalınan sözleri histerik sanrılar değildi: Yahudilerde mutlaka şaibeli bir şeyler olmalıymış, yoksa onlara bu kadar sert davranılmazmış. Viyana’da samimi bir sosyal demokrat işçinin karısı, “Yahudileri tutukladıklarına göre, demek ki onlar da bir işler çevirmiş olmalı,” demişti. İnsancıl ve vatansever düşüncelere sahip bir adam, Brüksel’de “Bu Yahudilere yapılanlar çok gaddarca, <i>mais enfin</i>...<a id="dn61" href="../Text/dn.xhtml#d61.">[61]</a>” diye başlayıp faraziyelerini sıralıyordu. Dolayısıyla ne şimdi, ne de geçmişte bir akıl hastası olduğum, tersine nevrozun bizzat tarihsel olaylarda yattığı sonucuna varmak zorundayım. Deli olan ötekiler, ve ben psikiyatri kliniğinde bir rehberli tura katılmışken, ansızın doktorları ve bakıcıları gözden kaybederek hastaların arasında çaresiz kalmış, aklı tamamen yerinde biriyim. Ancak bu delilerin hakkımda verecekleri hüküm, her an infaz edilebileceği için tümüyle bağlayıcı ve benim akıl sağlığımın zerre kadar önemi yok.</p>

<p>Bu düşüncelerin sonuna yaklaşıyoruz. Bu dünyada nasıl ayakta kaldığımı açıkladıktan sonra, artık kavim akrabalarımla aramda nasıl bir ilişki olduğunu ifade etmemin zamanı geldi. Ama onlar gerçekten de benim akrabalarım mı? Bir ırk araştırmacısının dış görünüşümde saptayabileceği şu ya da bu Yahudi özelliği, ancak şamata gürültü içinde Yahudi avına çıkmış bir halk topluluğunun ortasına düşmüşsem önem taşıyabilir. Yalnız başıma ya da Yahudilerin arasında olduğumda bunların hiçbir önemi yoktur. Bir Yahudi burnuna mı sahibim? Kıyım başlamışsa, beni felakete sürükleyebilir bu. Ancak dünyadaki başka hiçbir Yahudi burnuyla aramda bir bağ oluşturmaz. Bana uyup uymadığını bilmediğim Yahudi görünüşü, başkalarının meselesidir ve benim için ancak onların benimle kurdukları nesnel ilişki içinde bir önem taşır. Johann von Leers’in<a id="dn62" href="../Text/dn.xhtml#d62.">[62]</a> <i>Juden sehen euch an</i> (Yahudiler Sana Bakıyor) adlı kitabından fırlamış gibi görünseydim bile, bu benim için öznel bir gerçeklik olmaz ve Yahudi hemcinslerimle benim aramda, muhtemel bir kader ortaklığı oluştursa da, müspet bir cemaat yaratmazdı. O halde geriye Yahudilik ile benim aramdaki düşünsel, ya da daha doğru bir ifadeyle, bilinçli olarak algılanan ilişki kalıyor.</p>

<p>Bunun bir ilişkisizlik hali olduğunu yazının başında söylemiştim. Yahudi olarak Yahudilerle paylaştığım hemen hiçbir şey yok: ne dil, ne kültürel bir gelenek, ne çocukluk hatıraları. Avusturya’nın Vorarlberg vilayetinde, İbraniceyi akıcı bir biçimde konuşan bir hancı ve kasap yaşadığı anlatılırdı bana. O adam benim büyükbabamdı. Onu hiç görmedim ve yakında ölümünün üzerinden yüz yıl geçmiş olacak. Felaketten önce Yahudiliğe ve Yahudilere olan ilgim öylesine zayıftı ki, o sıralarda tanıdıklarımdan hangisinin Yahudi olduğunu, hangisinin olmadığını istesem bile söyleyemezdim. Yahudi tarihinde kendi geçmişimi; Yahudi kültüründe kendi mirasımı; Yahudi folklorunda kendi hatıralarımı bulmak için göstereceğim her çaba sonuçsuz kalmaya mahkûm olurdu. İnsanın benliğini kurduğu yıllarda içinde yaşadığım çevre, bir Yahudi çevresi değildi; bu geriye döndürülemez. Ancak Yahudi benliğimin peşindeki bir arayışın meyve vermeyecek olması, dünyanın tehdit altındaki tüm Yahudileriyle dayanışmamın önünde kesinlikle bir engel oluşturmaz.</p>

<p>Moskova’da Hamursuz Bayramı (Pesah) için mayasız ekmek üreten kaçak bir fırının ortaya çıkarıldığını ve fırıncının tutuklandığını okuyorum gazetede. Yahudilerin törensel ekmeği Matsa bir gıda maddesi olarak galeta kadar çekmiyor ilgimi. Buna rağmen Sovyet makamlarının gerçekleştirdiği işlem beni huzursuz ediyor, hatta öfkelendiriyor. ABD’deki bir işadamları cemiyeti, diye çalınıyor kulağıma, Yahudileri üye olarak kabul etmiyormuş. Besbelli can sıkıcı böyle bir burjuva derneğinin üyesi olmak aklımdan bile geçmez, ancak derneğe yazılmak için başvuran Yahudilerin sorunu benim de meselem oluyor. Bir Arap devlet adamının İsrail’i haritadan silmek istemesi, beni canevimden vuruyor, oysa ki İsrail’e hiç seyahat etmedim ve o ülkede yaşamak için en ufak bir heves bile hissetmiyorum. Sartre’a göre bir fikir değil, soykırım suçuna yatkın ve hazır olmak anlamına gelen antisemitizm karşısında özgürlükleri, eşitlikleri ya da hatta fiziksel varlıkları tehdit altında olan Yahudilerle dayanışma benim için <i>sadece</i> bir tepki değil: Bu dayanışma benim kişiliğimin bir parçası ve haysiyetin yeniden kazanılması için verdiğim mücadelenin silahı. Müspet tanımlanabilirlik anlamında Yahudi olmadan, Yahudiler hakkında verilmiş dünya hükmünün bilgisi ve kabulüyle Yahudi olmayı başarır ve sonunda tarihsel temyiz davasına müdahil olabilirsem, ancak o zaman özgürlükten söz etmeye hakkım olur.</p>

<p>İnançlı ya da inançsız, ulusçu ya da asimile olmaya hazır Yahudi çağdaşlarımla beni birleştiren her şey tehdit karşısındaki bu dayanışmadan ibaret. Bu onlara çok az görünebilir ya da hatta hiçbir şey ifade etmeyebilir. Ancak bu benim için ve varlığımı sürdürebilmem için çok şey ifade ediyor; belki de Proust’un kitaplarına duyduğum hayranlıktan, Schnitzler’in hikâyelerine gösterdiğim düşkünlükten, Flaman manzaraları karşısında aldığım hazdan bile daha çok. Proust’tan ve Schnitzler’den ve Kuzey Denizi’nden esen rüzgârda eğilmiş kavaklardan mahrum kalmak, beni şimdi olduğumdan daha yoksul kılardı, ama yine bir insan olurdum. Fakat tehdit altındakilerle kurduğum bu aidiyet hissi olmasa, benliğini feda etmiş bir gerçeklik firarisine dönüşürdüm.</p>

<p>Gerçekliği, altını çizerek vurguluyorum, çünkü benim için son kertede önemli olan tek şey o. Beni bir Yahudi’ye dönüştüren antisemitizm bir cinnet olabilir; burada tartıştığımız konu bu değil. Cinnet olsun ya da olmasın, antisemitizm tarihsel ve toplumsal bir olgu: Sonuçta ben gerçekten de Auschwitz’de kaldım, Himmler’in hayal dünyasında değil. Ve antisemitizm hâlâ bir gerçeklik; bunu ancak topyekûn bir tarih ve toplum körlüğü inkâr edebilir. Çekirdeğini oluşturan ülkelerde; savaş suçlusu Nazilerin hiçbir cezaya çarptırılmadığı ya da çoğu zaman aldıkları gülünç denecek ölçüde kısa hapis cezalarının üçte birini bile yatmadıkları Avusturya’da ve Almanya’da bir gerçeklik. Yahudilere tahammül gösterilen, ama onlardan kurtulmanın kimseyi mutsuz etmeyeceği İngiltere’de ve ABD’de bir gerçeklik. Ulusal anti-Siyonizm Arap devletlerinin bir gerçekliği. Katolik Kilisesi’nin ruhani dünyasında -hem de nasıl- bir gerçeklik; sözümona Yahudi Deklarasyonu için toplanan Vatikan Konsili’ndeki istişarelerin çetrefilliği ve karmaşası, pek çok din adamının gösterdiği namuslu çabalara rağmen, acı verici bir utançtı.</p>

<p>Nazilerin ölüm fabrikalarında Yahudilerin imhasına yönelik büyük tarihsel trajedinin son perdesi oynanmış olabilir, ancak mevcut şartlar altında buna kesinlikle bel bağlanamaz. Ben antisemitizm dramatürjisinin devam ettiğine inanıyorum. Yahudilerin kitlesel kıyımı, bir ihtimal olarak, kesinlikle yok sayılamaz. Doğu’dan ve Batı’dan silah sevkiyatıyla desteklenen Arap ülkelerinin küçük İsrail devletine karşı mutlak bir zafer kazanmaları halinde, neler olabilirdi? ABD’nin askeri bir faşizmin hâkimiyeti altına girmesi, sadece siyahlar için değil, Yahudiler için de ne anlama gelirdi? Halen Avrupa’nın en yoğun Yahudi nüfusunu barındıran Fransa’da, bu onyılın başında de Gaulle değil de, OAS<a id="dn63" href="../Text/dn.xhtml#d63.">[63]</a> bir zafer kazansaydı neler olurdu? </p>

<p>Çok genç bir Hollandalı Yahudi’nin yazdığı bir çalışmada, Yahudi’nin şöyle bir tanımını belirli bir rahatsızlıkla okuyorum: “Bir Yahudi, asla zulüm görmemiş diğer vatandaşlara oranla, daha çok korku, kuşku ve kızgınlık hisseden kişidir.” Doğru gibi görünen bu kavramsallaştırma, zorunlu bir ilavenin eksikliği yüzünden bir yanlışa dönüşüyor. O ilave şöyle olmalıydı: “... çünkü haklı olarak her an yeni bir felaket beklemektedir.” Geçmiş felaketin bilincinde ve bir yenisinin meşru korkusunda düğümleniyor her şey. İçinde her ikisini de taşıyan -ve bir öncekinden şans eseri kurtulmuş olduğum için, yenisinin baskısını iki kat daha ağır hisseden- ben, bir “travma” geçiriyor değilim, tersine zihinsel ve ruhsal durumum gerçeklikle tam anlamıyla örtüşüyor. Benim Felaket Yahudiliğimin bilinci bir ideoloji değil. Bu bilinç, Marx’ın on dokuzuncu yüzyıl proletaryasına anlatmaya çalıştığı sınıf bilinciyle karşılaştırılabilir. Kendi varoluşumla, çağımın tarihsel bir gerçekliğini deneyimliyor ve açıklıyorum ve ben bunu kavim yoldaşlarımın çoğundan daha derin bir biçimde deneyimlemiş olduğum için de, onlardan daha iyi aydınlatabilirim. Bu bir liyakat ve zekâ meselesi değil, sadece rastlantısal bir kaderin sonucu.</p>

<p>Eğer diğer Yahudilerle aramdaki bağ başkaldıran bir dayanışmadan ibaret olmasaydı; eğer zorunluluk durmadan bir imkânsızlığa çarpmasaydı, her şey daha kolay taşınabilirdi. Bunu çok iyi biliyorum. Arnold Schönberg’in <i>Varşova’dan Kurtulan Adam</i> adlı eserini, bir Yahudi arkadaşımla birlikte izliyordum: Koro, trompetler eşliğinde “Sch’ma Israel”i (Dinle İsrail) seslendirmeye başladığında, arkadaşımın yüzü kireç gibi oldu ve alnından boncuk boncuk ter fışkırdı. Benim kalbim daha hızlı çarpmaya başlamadı, ama gürleyen trompetler altında okunan Yahudi duasının sarstığı dostuma oranla, kendimi daha muhtaç hissettim. Yahudi olmak, diye düşündüm daha sonra, benim derin huşu içinde hissedebileceğim bir şey değil; ben ancak korku ve öfke içinde Yahudi olabilirim: haysiyetini kazanmak için öfkeye dönüşen bir korku içinde. “Dinle İsrail” beni hiç ilgilendirmiyor. Benim ağzımdan yalnızca öfkeyle bir “Dinle Dünya” çıkmak istiyor. Önkoluma dağlanmış altı haneli rakam öyle istiyor. Varoluşumun baskın unsuru, Felaket hissim öyle istiyor.</p>

<p>Korku ve öfke arasındaki gerilim alanında insanca yaşanabilir mi diye çok sordum kendime. Bu değerlendirmeleri takip edenlere, intikam hırsı değilse bile kızgınlığı yüzünden bir canavar gibi görünmüş olabilir bu satırların yazarı. Bunda, bir nebze bile olsa, hakikat payı da bulunabilir; ama sadece bir nebze işte. Benim geçtiğim yoldan ve bana dayatılan şartlar altında Yahudi olmaya çabalayan kişi, Felaket tarafından belirlenen varoluşunu aydınlatarak, sözümona “Yahudi sorununun” gerçekliğini kendi içinde toparlamayı ve şekillendirmeyi uman kişi, safiyetten yoksundur. Onun ağzından bal damlamaz. Alicenap tavırlar sergilemekte beceriksizdir. Ancak bu, korku ve öfkenin onu etik mülahazalarla coşan çağdaşlarından daha erdemsiz olmaya mahkûm ettiği anlamına gelmez. Onun da dostları olabilir ve var da; hatta tam da onu sonsuza kadar korku ile öfke arasında askıya alan ulusların üyeleri arasından dostları var. O da hasar görmemiş insanlar gibi kitap okuyabilir, müzik dinleyebilir ve onlar kadar etkilenebilir. Mesele ahlaki sorunlara geldiğinde, her türlü adaletsizliğe karşı, muhtemelen çevresindekilerden daha büyük bir hassasiyet gösterecek kişi odur. Göstericileri coplayan Güney Afrikalı polislerin ya da yurttaşlık hakları için mücadele eden siyahların üzerine uluyan av köpeklerini salan Amerikan şeriflerinin fotoğraflarına kesinlikle herkesten daha öfkeli bir tepki verecektir. İnsan olmakta zorluklarla karşılaşmış olmam, insanlıktan çıkmış olduğum anlamına gelmez.</p>

<p>Sonuçta aralarında günlerimi geçirdiğim insanlardan beni ayıran hiçbir şey yok: yalpalayan, bazen daha güçlü, bazen daha zayıf hissedilen bir huzursuzluktan başka. Ancak bu metafizik değil, toplumsal bir huzursuzluk. Endişemin kaynağı Varlık ya da Hiçlik değil; Tanrı’nın varlığı ya da yokluğu değil, yalnızca toplum: Çünkü varoluşumun dengesini toplum ve yalnızca toplum bozdu; ayakta kalmaya çabalayarak karşılık veriyorum buna. Dünyaya duyduğum güveni toplum ve yalnızca toplum sarstı. Metafizik sıkıntı, en üst mertebeden zarif bir endişedir. Bu endişe, kim ve ne olduklarını; neden öyle olduklarını ve nasıl öyle kalabileceklerini daima bilmiş olanlara kalsın. Ben bu endişeyi onlara bırakıyorum - ve kendimi onların karşısında çaresiz hissettiğim için yapmıyorum bunu.</p>

<p>Kurban olmanın temel şartını araştırmak için gösterdiğim kesintisiz çabada, yani Yahudi olmanın zorunluluk ve imkânsızlığıyla çatışmamda, bize yöneltilen en aşırı beklentilerin ve taleplerin fiziksel ve toplumsal türden olduğunu deneyimlediğime inanıyorum. Böyle bir deneyimin beni derin ve yüce faraziyeler konusunda çürüğe çıkardığını da biliyorum. Umudum bu deneyimin, gerçekliği anlama konusunda beni daha donanımlı kılmış olmasıdır.</p>
</body>
</html>