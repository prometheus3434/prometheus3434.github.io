<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>TİNİN SINIRLARINDA</h3>

<p class="n">AUSCHWITZ’DEKİ TİNİN SINIRLARINDA üzerine söz almayı planladığımı duyan iyi niyetli bir dostum, “Dikkatli olun,” diye uyardı beni. Auschwitz’e mümkün olduğu kadar az, entelektüel konulara ise olabildiğince çok değinmemi ısrarla tavsiye etti. Ayrıca, eğer mümkünse, Auschwitz adını hemen başlıkta anmamamın yerinde olacağını da ekledi: Kamuoyu bu coğrafi, tarihsel ve politik kavrama karşı alerjikmiş. Sonuçta her türden yeterince Auschwitz kitabı ve Auschwitz belgesi varmış zaten ve yaşanan dehşeti aktarmak isteyen kişi, bu sözcüğü kullanmakla yeni hiçbir şey anlatmış olmuyormuş. Arkadaşımın haklı olduğundan emin değilim ve bu nedenle de tavsiyesine uyabileceğimi sanmıyorum. Auschwitz üzerine, sözgelimi elektronik müzik ya da Bonn’daki parlamento hakkında yazıldığı kadar çok şey yazılmış olduğu hissini taşımıyorum. Ayrıca, eğer politik düşünce tarihi öğretilmek isteniyorsa, liselerin üst sınıflarında bazı Auschwitz kitaplarının zorunlu ders kitabı olarak okutulması gerektiğini de hâlâ düşünüyorum. Şurası doğru: Ben burada doğrudan doğruya Auschwitz’i anlatmak, belgesel bir rapor sunmak istemiyorum; niyetim Auschwitz ile <i>Tin</i> arasında gerçekleşen yüzleşme üzerine konuşmak. Ama bunu yaparken, dehşet diye adlandırılan şeyi; Brecht’in bir zamanlar dediği gibi, kalpleri güçlendiren, ama sinirleri zayıflatan o olayları da tümüyle bir kenara bırakmayacağım. Konumun başlığı: Tinin Sınırlarında; o sınırların hoşa gitmeyen bir dehşet hattı üzerinden geçmesi benim suçum değil.</p>

<p>Eğer Auschwitz’deki entelektüeller, ya da eski tabirle söyleyecek olursak, “kültürlü insanlar” hakkında konuşacaksam, şüphesiz öncelikle konumun nesnesini, yani o entelektüeli tanımlamam gerekir. Benim kabul ettiğim anlamda bir entelektüel ya da kültürlü insan kimdir? Daha nitelikli meslekler diye anılan mesleklerden birinin temsilcisi değildir şüphesiz; yüksek seviyeli formel eğitim gerekli bir şart olabilir belki, ama kesinlikle kendi başına yeterli bir şart değildir. Zeki ve belki de kendi uzmanlık alanlarında mükemmel olsalar bile, entelektüel diye nitelenemeyecek avukatları, mühendisleri, doktorları, hatta muhtemelen filologları hepimiz biliriz. Bir entelektüel, benim burada getirmek istediğim tanıma göre, en geniş anlamda tinsel bir gönderimler sistemi içinde yaşayan insandır. Onun çağrışımsal alanı, esas itibariyle beşeri ya da tinsel bilimlerin kapsamı içinde yer alır. Donanımlı bir estetik bilince sahiptir. Eğilimleri ve yeteneği, onu soyut düşünsel çıkarımlara yönlendirir. Her fırsatta, kökleri düşünce tarihinde yatan tasavvurlar canlanır zihninde. Sözgelimi ona hangi ünlü ismin “Lilien” heceleriyle başladığı sorulacak olsa, aklına planör tasarımcısı Otto Lilienthal değil, şair Detlev von Lilieneron gelir. Kendisine “toplum” gibi bir anahtar sözcük verilecek olsa, bunu monden bir anlayışla değil, sosyolojik bir yaklaşımla kavrar. Kısa devre oluşmasına sebebiyet veren bir fiziksel işlem onu ilgilendirmez, ama halk şiirinin soylu şairi Neidhart von Reuental hakkında bilgi sahibidir.</p>

<p>Böyle bir entelektüeli, yani büyük şiirlerden ezbere kıtalar okuyabilen; Rönesans ve Sürrealizm dönemlerinin ünlü tablolarını tanıyan; felsefe ve müzik tarihi hakkında bilgi sahibi olan bir adamı alıp, zihninin gerçekliğini ve etkinliğini pekiştirmek ya da büsbütün hükümsüz kılmak arasında bir seçim yapmak zorunda olduğu bir yere, bir sınır durumuna yerleştireceğiz: yani Auschwitz’e.</p>

<p>Böylelikle kendimi de takdim etmiş oluyorum tabii. Belçika direniş hareketinin bir üyesi ve bir Yahudi olarak, Buchenwald, Bergen-Belsen ve bazı başka toplama kamplarının dışında, bir yıl da Auschwitz’de, daha kesin söylemek gerekirse: bir yan kamp olan Auschwitz-Monowitz’de bu iki özelliğimle birden bulundum. Dolayısıyla “Ben” sözcüğü, burada arzu ettiğimden muhtemelen çok daha sık kullanılacak; özellikle de kendi kişisel deneyimimi sorgusuz sualsiz başkalarına da yakıştıramayacağım yerlerde.</p>

<p>Ele aldığımız bağlamda öncelikle entelektüelin <i>dışsal</i> konumunu hesaba katmamız gerekiyor, ki bu onun, daha yüksek diye nitelenen mesleklerin temsilcileri olmak dışında fazla bir entelektüel özellik taşımayanlar da dahil, herkesle paylaştığı bir durumdur ayrıca. Bu nahoş bir konumdu ve en dramatik biçimiyle ölüm kalım meselesini belirleyen iş dağılımı söz konusu olduğunda yaşanıyordu. Auschwitz-Monowitz’deki zanaatkarlar, burada ayrıntılarına giremeyeceğimiz herhangi bir neden yüzünden derhal gaz odasına gönderilmedikleri takdirde, mesleklerine uygun işlere veriliyorlardı. Sözgelimi bir tornacı imtiyazlı bir adamdı, zira o sırada kurulmakta olan IG-Farben fabrikasında işe yarayabiliyordu ve bu sayede hava koşullarından etkilenmeyen, üzeri kapalı bir atölyede çalışma imkânına sahipti. Aynı durum elektrikçiler, su tesisatçıları, marangozlar ya da dülgerler için de geçerliydi. Talihi yaver gittiği takdirde, bir terzi ya da kunduracı SS için çalışacağı bir odaya verilebilirdi. Duvar ustasının, ahçının, telsiz teknisyeninin, motor tamircisinin küçük de olsa katlanılabilir bir çalışma ortamına sahip olma ve dolayısıyla hayatta kalma ihtimali vardı.</p>

<p>Daha üst mertebeden bir mesleğe sahip olan kişinin konumuysa farklıydı. Onu bekleyen, kamptaki lümpen proletaryanın -tıpkı kendisi gibi- bir parçası olan tüccarın kaderiydi; yani herkesin hendek kazdığı, kablo döşediği, çimento torbaları ya da demir kirişler taşıdığı işçi bölüklerine dahil ediliyordu. İşini açık havada yerine getirmek zorunda olan niteliksiz bir işçiye dönüşüyordu kampta ve böylelikle çoğu zaman hakkındaki hüküm baştan verilmiş oluyordu. Şüphesiz bu noktada da farklar vardı. Burada örnek olarak seçtiğimiz kampta, sözgelimi kimyagerler kendi mesleklerinde görevlendiriliyorlardı; tıpkı <i>Bunlar da mı insan?</i> başlıklı Auschwitz kitabını yazan, baraka arkadaşım Torinolu Primo Levi gibi. Doktorların hasta barınağı diye bilinen yapılara sığınma imkânı vardı; tabii bu hepsi için geçerli olmasa da. Bugün dünyaca ünlü bir psikolog olan Viyanalı hekim Dr. Viktor Frankl sözgelimi, Auschwitz-Monowitz’de yıllarca hendek kazmıştı. Genel olarak daha üst mertebeden meslek temsilcilerinin çok kötü koşullarda çalıştırıldıkları söylenebilir. Bu nedenle de pek çoğu mesleklerini gizlemeye çabalıyordu. Azıcık da olsa el becerisine sahip olan ve ilkel aletlerle çalışmayı becerebilen herkes, gözünü karartıp kendini bir zanaatkâra dönüştürüyordu. Şüphesiz bu belirli koşullarda, yani yalan söylediğinin ortaya çıkması halinde, hayatını tehlikeye atacak bir adımdı. Çoğunluk, her fırsatta sahip olduğu vasıfları alçaltarak şansını deniyordu. Lisede ya da üniversitede öğretim görevlisi olan kişi, mesleği sorulduğunda, SS komandosunun veya Kapo’nun<a id="dn1" href="../Text/dn.xhtml#d1.">[1]</a> azgın öfkesini kışkırtmamak için, çekinerek “öğretmen” olduğunu söylüyordu. Avukat sıradan bir muhasebeciye dönüşüyor, gazeteci kendini muhtemelen bir matbaa dizgicisi olarak tanıtıyordu, zira bu durumda zanaatkârlık becerisinin kanıtını sunmak gibi bir tehlikeyle karşılaşma ihtimali zayıftı. Ve böylece üniversite hocaları, avukatlar, kütüphaneciler, sanat tarihçileri, iktisatçılar, matematikçiler, ray, boru ve inşaat kalasları taşıyan emekçiler haline geliyorlardı. Bu görevlere getirdikleri katkı çoğunlukla yetersiz bir beceri ve pek zayıf bir beden gücüyle sınırlı kalıyordu - ve gaz odaları ve krematoryumların bulunduğu bitişikteki ana kampa gönderilmelerine kadar geçen süre, ancak nadir bazı vakalarda uzun bir zamana yayılıyordu.</p>

<p>İşyerindeki durumları ne kadar zorsa, kampın içindeki durumları da bir o kadar elverişsizdi. Kamp hayatı, her şeyden önce bedensel bir kıvraklık ve zorunlu olarak gaddarlığın sınırlarına kadar vardırılmış bir fiziksel cesaret gerektiriyordu. Zihin işçilerinin bu iki özellikten yana talihli olduklarına rastlandığı pek nadirdi; ve çoğu zaman bedensel cesaretin yerine geçirmeye çalıştıkları ahlaki üstünlüğün de beş paralık değeri yoktu. Varşovalı profesyonel bir yankesicinin ayakkabı bağcıklarımızı çalmasını engellememiz gerektiğini düşünelim bir an için. Böyle bir durumda, yerine göre bir aparkatın faydası olabilirdi belki, ama sözgelimi bir siyaset muhabirinin istenmeyen bir makale yayımlayarak kariyerini tehlikeye atması türünden bir entelektüel cesaretin hiçbir faydası olmazdı. Bir avukatın veya bir lise hocasının düzgün bir aparkat çıkarabildiği vakaların pek nadir görüldüğünü söylemek bile gereksiz; tersine çok daha büyük bir sıklıkla yumruğa kendisi hedef oluyordu ve yumruk yerken de, atarken gösterdiğinden daha büyük bir maharet sergileyemiyordu. Kamp disiplinini ilgilendiren konularda da durum fenaydı. Dışardayken daha nitelikli bir meslekte çalışmış olan kişiler, yatak yapmak diye bilinen faaliyette genellikle fazla bir yetenek sergileyemiyorlardı. Her sabah kan ter içinde kalarak saman doldurulmuş şilteler ve yatak örtüleriyle boğuşan ve ortaya yine de düzgün bir iş çıkaramayan eğitimli ve kültürlü arkadaşları hatırlıyorum; öyle ki, daha sonra kampa döndüklerinde dayakla veya yemeksiz bırakılarak cezalandırılacakları korkusunun gitgide büyüyüp bir saplantı haline dönüşmesiyle işbaşında gün boyu eziyet çekiyorlardı. Ne yatak yapmayı becerebiliyorlardı, ne de “Kasket çıkar!” komutuna bir asker gibi uymayı - ve gerektiğinde koğuş kıdemlisinin veya SS görevlisinin karşısında, ölçülü bir yaltakçılıkla kendine güveni birleştiren bir konuşma tarzı geliştirmek konusunda büsbütün beceriksizlerdi; oysa bu hitap tarzı, bazı durumlarda yaklaşmakta olan tehlikeyi savuşturmaya yarayabiliyordu. Bu nedenle çalıştıkları yerde sivil işçiler ve Kapo tarafından adam yerine konmadıkları gibi, kampın içindeki görevli-tutuklular ve diğer arkadaşları tarafından da saygı görmüyorlardı.</p>

<p>Daha da kötüsü: <i>Arkadaş</i> bile bulamıyorlardı. Zira karşılıklı anlaşmanın kabul gören biricik biçimi olarak kamp argosunu rahatça kullanmak, onlar için çoğu durumda fiziksel bir imkânsızlık oluşturuyordu. Güncel düşünsel tartışmalarda, günümüz insanları arasındaki iletişim sorunlarına çok fazla vurgu yapılıyor ve bu bağlamda hiç ifade edilmese daha hayırlı olacak saçmasapan görüşler dile getiriliyor. Gelgelelim kamptaki entelektüeller ile arkadaşlarının çoğunluğu arasında gerçekten de bir iletişim sorunu <i>vardı;</i> bu sorun her dakika başı gerçek ve acı verici bir biçimde yaşanıyordu. Az çok incelmiş bir ifade biçimine alışkın olan tutuklunun, “Bas git!” demesi veya çevresindeki diğer tutuklulara sadece “Ahbap” şeklinde hitap etmesi, ancak içsel direncini kırmak için harcaması gereken büyük bir çaba sayesinde mümkün olabiliyordu. Genel olarak gayet aklı başında ve cana yakın bir arkadaşın bana durmadan “Aziz dostum,” diye seslenmesinin, her seferinde bedensel bir tiksinti hissine kapılmama yol açtığını çok iyi hatırlıyorum. “Mutfak çavuşu” gibi ya da (bazı nesneleri kurallara aykırı biçimde gasp etmek anlamında kullanılan) “örgütlemek” gibi ifadeler entelektüeller üzerinde rahatsızlık yaratıyordu; hatta “nakliyata çıkmak” gibi deyimler bile ağızlarından ancak zorlanarak ve tereddütle çıkıyordu.</p>

<p>Ama böylelikle kamp yaşamının, ve girişte kaba hatlarıyla tarif ettiğim dar anlamıyla entelektüelin, temel psikolojik ve varoluşsal sorununa gelmiş oluyorum. Burada ortaya çıkan soru, en kısa ve özlü ifadesiyle şudur: Entelektüelin eğitimi ve entelektüelliğin temel yapısı, toplama kampındaki tutukluya önemli anlarda faydalı olmuş muydu? Onun hayatta kalmasını kolaylaştırmış mıydı? Kendime bu soruyu yönelttiğimde, aklıma önce Auschwitz’deki kendi gündelik deneyimlerim değil, Hollandalı bir dostum ve kader yoldaşım olan, yazar Nico Rost’un yazdığı o güzel kitap geldi. Kitabın adı <i>Goethe Dachau’da.</i> Kitabı yıllar sonra yeniden elime aldım ve bana bir hayli hayali gelen cümleler okudum. Sözgelimi şöyle bir şey yazıyordu orada: “Aslında bu sabah Hyperion üzerine notlar almak istiyordum.” Ya da: “Yine İbn Meymun hakkında, onun Albertus Magnus, Aquinalı Thomas, Duns Scotus üzerindeki etkileri hakkında bir şeyler okudum.” Ya da: “Bugün hava saldırısı sırasında yine Herder’i düşünmeye çalıştım...” Ve ardından, benim için büsbütün şaşırtıcı şu satırlar: “Daha çok okumalı, daha çok ve daha yoğun araştırmalı. Boş kalınan her anda! Kızıl Haç paketlerini ikame edecek klasik edebiyat.” Bu cümleler üzerine düşündüğümde ve onları kendi kamp hatıralarımla karşılaştırdığımda derin bir utanç duydum, çünkü Nico Rost’un o hayranlık uyandıran, radikal entelektüel duruşunun yanına ekleyebileceğim hiçbir şey yoktu. Hayır, gerçi bu Auschwitz’de kesinlikle hayal bile edilemezdi, ama elime öyle bir kitap düşmüş olsaydı da, orada kesinlikle İbn Meymun hakkında bir şey okumazdım. Hava saldırısı alarmı sırasında Herder’i düşünmek için de kesinlikle gayret göstermezdim. Ve klasik edebiyatı bir gıda paketi niyetine kabullenmemi bekleyen ölçüsüzlüğü herhalde alaycı olmaktan ziyade, umutsuz bir tavırla geri çevirirdim. Dediğim gibi, Dachau’daki arkadaşımın kitabını okuduğumda çok utandım, ama sonunda kendimi mazur görmeyi kısmen de olsa başardım. O sırada öncelikle aklımdan geçirdiğim şey, ben tutukluların oluşturduğu anonim kütlenin bir parçasıyken, Nico Rost’un bir hasta barakasında bakıcı olarak görece imtiyazlı bir konumda çalışmış olması değildi sanıyorum; daha çok bu Hollandalı’nın Auschwitz’de değil, Dachau’da bulunmuş olmasının belirleyici bir olgu olduğunu düşünüyordum. Gerçekten de bu iki kampı ortak bir paydada buluşturmak o kadar da kolay değildir.</p>

<p>Dachau, nasyonal sosyalist toplama kamplarının ilk örneklerinden biriydi ve bu nedenle de, öyle denebilirse eğer, bir geleneğe sahipti; Auschwitz ancak 1940 yılında kurulmuştu ve savaşın sonuna dek, her geçen gün birtakım doğaçlama uygulamaların hedefi oldu. Dachau’daki tutuktular arasında <i>politik</i> unsur baskındı, oysa Auschwitz’deki tutukluların ezici çoğunluğu tümüyle apolitik Yahudiler ve siyasi açıdan oldukça kaypak Polonyalılardan oluşuyordu. Dachau’da kampın iç idaresi büyük ölçüde politik tutukluların elindeydi, Auschwitz’de ise son sözü cürüm işlemeyi meslek haline getirmiş Almanlar söylüyordu. Dachau’da bir kamp kütüphanesi vardı, Auschwitz’de sıradan bir tutuklu için herhangi bir kitabın hayalini kurmak bile imkânsızdı. Tutuklular, Dachau’da -tıpkı Buchenwald’de de olduğu gibi- SS devletinin ve SS örgütlenmesinin karşısına genel olarak entelektüel bir yapılanmayla çıkma imkânına sahiplerdi: Ama bu karşıtlık sayesinde söz konusu düşünsellik orada <i>toplumsal bir işlev</i> kazanıyordu; her ne kadar bu işlev ağırlıkla politik, dinsel veya ideolojik bir biçimde tezahür etse ve ancak nadir durumlarda, sözgelimi Nico Rost örneğinde olduğu gibi, aynı zamanda ilaveten felsefi ve estetik bir boyut taşısa bile. Oysa Auschwitz’de entelektüel yalıtılmış, tümüyle yalnız bırakılmıştı. Dolayısıyla da düşünce ile dehşetin karşılaşmasından doğan sorun daha radikal ve -eğer burada böyle bir ifade kullanılabilirse- daha <i>saf</i> bir biçimde ortaya çıkıyordu. Auschwitz’de düşünce kendisinden başka hiçbir şey değildi ve onu ne kadar kifayetsiz, ne kadar örtülü olursa olsun, toplumsal bir yapıya eklemleme ihtimali yoktu. Yani entelektüel, salt bir bilinç içeriğinden başka bir şey olmayan ve toplumsal bir gerçekliğe yaslanarak pekişemeyen düşüncesiyle yapayalnızdı. Bunun için verilebilecek örnekler kısmen beylik türdendir, ama kısmen de, aktarılması çok zor olan varoluşun alanlarında aranmak zorundadır.</p>

<p>Entelektüel, hiç değilse henüz başlarda, sürekli olarak düşüncenin toplumsal beyanına olanak tanıyan yollar arıyordu. Sözgelimi karısının mutfak alışverişi için verdiği sipariş listelerini uzun uzadıya anlatan yatak komşusuyla sürdürdüğü bir sohbete, kendisinin evdeyken çok okuduğunu bildiren bir ayrıntı sızdırmaya uğraşıyordu. Ama buna karşılık otuzuncu girişiminde de “Lanet olsun, ahbap!” cevabını alınca işin ucunu bırakıyordu. Böylece düşünsellikle ilgili her şey, Auschwitz’de giderek iki ayrı açıdan yeni bir şekle büründü: Bir taraftan, psikolojik olarak bütünüyle gerçekdışı bir şeye dönüşürken, diğer taraftan da, toplumsal kavramlarla tanımlayacak olursak, bir tür izinsiz lüks haline geldi. Bu yeni olgular, zaman zaman bir saman yatak sohbetinde ulaşılabilecek düzeylerden daha derinlerde yaşanıyordu: Öyle anlarda düşünce ansızın asli niteliğini, yani aşkınlığını yitiriyordu.</p>

<p>Çalışmanın ardından Kapoların sinir bozucu “Sol ki, üç, dört” naraları altında, kötü bir uygun adım yürüyüşle IG-Farben arazisinden yorgun argın kampa döndüğümüz ve ancak kaba inşaatı tamamlanmış bir binanın önünde Tanrı bilir hangi nedenle dalgalanan bayrağın dikkatimi çektiği bir kış akşamını hatırlıyorum. Mekanik bir çağrışımla, “Duvarlar sessiz ve soğuk yükseliyor, rüzgârda hışırdıyor bayraklar” diye kendi kendime mırıldandım. Ardından bu dizeleri biraz daha yüksek sesle tekrarladım, sözcüklerin tınısına kulak verdim, ritmi hissetmeye çalıştım ve benim için yıllardan beri bu Hölderlin şiirine bağlanan duygusal ve düşünsel kurgunun ortaya çıkmasını bekledim. Hiçbir şey olmadı. Şiir gerçekliği aşamıyordu artık. Orada duruyordu ve artık sadece nesnel bir ifadeydi: Şu şudur, bu budur; ve “Sol ki...” diye böğürüyor Kapo; ve çorba su kıvamında; ve rüzgârda hışırdıyor bayraklar. Yanımda bu dizeleri okuyabileceğim, ruh hali az çok benimkine yakın bir arkadaşım olsaydı eğer, ruh toprağının altında kabuğuna çekilmiş bu Hölderlin duygusu uç verirdi belki. En kötüsü o aranan arkadaşın olmamasıydı; bölükte yoktu - peki bütün kampta var mıydı öyle biri? O arkadaşı her şeye rağmen arayıp bulmak mümkün olduğunda bile, o da kendi yalıtılmışlığı sonucunda zihnen öylesine yabancılaşmış oluyordu ki, hiçbir tepki vermiyordu. Kampta bulunan, tanınmış bir Parisli filozofla karşılaşmam geliyor aklıma. Varlığından haberdar olmuş ve hatırı sayılır zahmetleri ve tehlikeleri göze alarak kaldığı blokta ziyaretine gitmiştim. Koltuk altlarımıza sıkıştırdığımız teneke kâselerimizle kampın yollarında sallana sallana yürürken, entelektüel bir sohbet açmak için boş yere uğraşıp durmuştum. Sorbonne’lu filozof bir robot gibi tek heceli cevaplar veriyordu ve sonunda büsbütün sessizliğe gömüldü. Birilerinin “körelmişlik” dediğini duyar gibi oldum. Ama hayır. Tıpkı benim gibi, o adam da körelmemişti. Sadece düşünsel dünyanın gerçekliğine artık inanmıyordu ve orayla hiçbir toplumsal bağı olmayan entelektüel bir dil oyununa katılmayı reddediyordu.</p>

<p><i>Alman eğitim sürecinden geçmiş</i> Yahudi entelektüelinin, düşüncenin toplumsal işlevi ya da işlevsizliği bağlamında yüzleşmek zorunda olduğu özel bir sorunsal daha vardı. Yardıma çağırmak istediği şey ne olursa olsun, düşmana aitti, ona değil. Beethoven mi? Ama o Berlin’de, Furtwängler’in<a id="dn2" href="../Text/dn.xhtml#d2.">[2]</a> şefliğinde seslendirilmişti ve Furtwängler Üçüncü Reich’ta saygı gören resmi bir şahsiyetti. Novalis hakkında <i>Völkischer Beobachter</i>’de<a id="dn3" href="../Text/dn.xhtml#d3.">[3]</a> makaleler yayımlanıyordu ve bu yazıların bazıları hiç de o kadar aptalca değildi. Nietzsche sadece Hitler’e değil -ki bu da üstesinden gelinmesi gereken bir başka sorundu- aynı zamanda Ernst Bertram’a<a id="dn4" href="../Text/dn.xhtml#d4.">[4]</a> da aitti; Bertram Nietzsche’yi anlıyordu. Merseburg Büyüleri’nden<a id="dn5" href="../Text/dn.xhtml#d5.">[5]</a> Gottfried Benn’e<a id="dn6" href="../Text/dn.xhtml#d6.">[6]</a>; Buxtehude’den<a id="dn7" href="../Text/dn.xhtml#d7.">[7]</a> Richard Strauss’a<a id="dn8" href="../Text/dn.xhtml#d8.">[8]</a> kadar tüm düşünsel ve estetik servet, düşmanın tartışılmayan ve tartışılamayacak mülkü haline gelmişti. Mesleği sorulan bir kamp arkadaşım, anlamsız bir biçimde gerçeğe sadık kalarak “Germanist” olduğunu söylemiş ve bu nedenle SS komandosunun dehşet verici bir öfke patlamasına maruz kalmıştı. Sanıyorum aynı günlerde, Okyanus’un öteki tarafında, yani ABD’de bulunan Thomas Mann şunları söylüyordu: “Ben neredeysem, Alman kültürü de oradadır.” Auschwitz’in Alman-Yahudi tutuklusu, tesadüfen bir Thomas Mann olmuş olsaydı bile, böyle cüretkâr bir iddiayı ortaya atamazdı. Alman kültürü üzerinde hiçbir hak iddia edemezdi, çünkü böyle bir talebin toplumsal dayanağı yoktu. Ülke dışındaki küçücük bir mülteci azınlığı, aralarında Thomas Mann olmasa bile, Alman kültürü adına boy gösterebilirdi. Ama Auschwitz’ deki yalıtılmış birey Dürer<a id="dn9" href="../Text/dn.xhtml#d9.">[9]</a> ve Reger’iyle<a id="dn10" href="../Text/dn.xhtml#d10.">[10]</a>; Gryphius<a id="dn11" href="../Text/dn.xhtml#d11.">[11]</a> ve Trakl’ıyla<a id="dn12" href="../Text/dn.xhtml#d12.">[12]</a> tüm Alman kültürünü, en pespayesinden bile olsa, SS komandosuna bırakmak zorundaydı.</p>

<p>“İyi” ve “kötü” Almanya’ya dair; Hitler’e ait olmasında hiçbir sakınca görmediğim sefil Thorak<a id="dn13" href="../Text/dn.xhtml#d13.">[13]</a> ve zorla sahip çıktıkları büyük Tilman Riemenschneider’e<a id="dn14" href="../Text/dn.xhtml#d14.">[14]</a> dair naif ve tartışmalı bir yanılsama inşa etmek mümkün olsa bile, bu gerçekliğin karşısında düşünce er ya da geç kaçınılmaz bir biçimde çökmeye mahkûmdu. Bunun çok çeşitli nedenleri vardır ve yapılması gerektiği gibi, bunları önce birbirlerinden ayrıştırmak ve ardından bir sentez yardımıyla bağdaştırmak zordur. Meselenin yalın fiziksellik boyutunu bir kenara bırakmak istiyorum, her ne kadar bunun doğruluğundan emin olmasam da: Zira kamptaki her tutuklu, en nihayetinde -az ya da çok- kendi bedeninin direnme gücüne dayanan bir yasanın hükmü altındaydı. Her halükârda açlık ve bitkinlikten ölmenin eşiğine gelmiş olan öznenin sadece düşünselliğini yitirmekle kalmadığı, tersine kelimenin gerçek anlamıyla insanlıktan çıktığı bir noktada, düşünselliğin etkisine ilişkin hiçbir soru sorulamayacağı açıktır. Kendini bırakan ve arkadaşları tarafından da bırakılmış tutuklulara kamp argosunda yakıştırılan nitelemeyle “Müslüman”, iyinin karşısına kötüyü; değerli olanın karşısına bayağılığı; düşünsel olanın karşısına akıl-dışını koyabilecek bir bilinç alanından yoksundu artık. O durduğu yerde yalpalayan bir cesetti; son çırpınışları içindeki fiziksel işlevlerinden ibaret bir çuvaldı. Bu bize ne kadar zor gelirse gelsin, o buradaki değerlendirmelerin dışında bırakılmak zorundadır. Ben ancak kendi durumumdan hareket edebilirim: Açlık çeken, ama açlıktan ölmeyen; dayak yiyen, ama öldüresiye dövülmemiş; hırpalanmış, ama ölümcül yaralar almamış; yani nesnel açıdan, düşüncenin ilke olarak hâlâ üzerinde durabileceği ve varlığını sürdürebileceği bir zemine sahip tutuklunun durumundan hareket edebilirim. Böyle bir tutuklu yere daima zayıf basıyor ve varlığını zorlukla sürdürebiliyordu; hazin hakikat bundan ibaretti. İşlevin yitirilmesine, bir başka deyişle estetik düşünceler ve hatıralar silsilesinin hiçbir etki yaratmadan parlayıp sönmesine biraz önce üstü kapalı bir biçimde değinmiştim. Bu düşünce ve hatıralar çoğu durumda bir avuntu oluşturmuyordu; zaman zaman bir acı ya da horgörü olarak ortaya çıkıyor, ama en çok da tam bir aldırışsızlık hissi içinde akıp tükeniyordu.</p>

<p>Şüphesiz bunun istisnaları vardı; özellikle de bazı esrime hallerinde. Bir keresinde hasta barakasında çalışan bir bakıcının bana bir tabak dolusu şekerli irmik verdiğini hatırlıyorum: İrmiği açgözlülükle yalayıp yuttuğum için, olağanüstü bir zihinsel coşkuya kapılmıştım. Derin bir duygulanım içinde önce insani iyilik fenomenini düşünmüştüm. Buna Thomas Mann’ın <i>Büyülü</i> <i>Dağ</i>’ındaki mert Joachim Ziemßen’in imgesi eklendi. Ve birdenbire bilincim, kitapların içeriklerinden, dinlediğim müziklerin kırıntılarından ve bana kesinlikle felsefi gibi görünen kendi düşüncelerimden oluşmuş bir karmaşayla tıka basa doluverdi. İçimi dağlayan bir kendine acıma hissiyle birlikte gelen ve gözlerimi yaşlarla dolduran yabani bir tinsellik özlemi benliğimi ele geçirdi. Ama aynı anda, bilincimin berraklığını koruyan bir katmanı, ancak birkaç dakika süren bu tinsel ayaklanmanın sahteliğinin tamamen farkındaydı. Fiziksel bir etkinin yol açtığı, gerçek bir sarhoşluk haliydi bu. Daha sonra arkadaşlarla yaptığım bazı sohbetler, benzer durumlarda kısa süreli bir zihinsel uyanış yaşamak konusunda kesinlikle yalnız olmadığım sonucunu çıkarmama yardımcı oldu. Bu tür esrik duygular, yemek yerken olsun, alışkanlık olmaktan çıkmış bir sigaranın tadına varırken olsun, kader yoldaşlarım arasında da sık sık yaşanıyordu. Tüm sarhoşluklar gibi, bunlar da geride çorak, sancılı bir boşluk ve utanç hissi bırakıyordu. Bu sarhoşluklar alabildiğine yapaydı; düşüncenin pekişmesine ancak kötü bir etkide bulunuyordu. Bununla birlikte estetik tasavvurun ve onun peşi sıra gelebilecek olan şeylerin entelektüel insan faaliyeti içinde kapladığı alan sınırlıdır ve bunların önemi öncelikli değildir. Analitik düşünce daha önemlidir: Dehşet karşısında dayanak ve kılavuz olmasını ondan bekleyebiliriz.</p>

<p>Oysa bu noktada da hayal kırıklığı yaratan bilançolarla karşılaşıyordum ve karşılaşıyorum. Akılcı-analitik düşünce kampta ve özellikle de Auschwitz’de bir dayanak sunmadığı gibi, doğrudan doğruya trajik bir özyıkım diyalektiğine yol açıyordu. Bununla kastettiğim şeyi kolayca açıklayabilirim. Bir kere entelektüel insan akla hayale sığmayan durumları, entelektüel olmayanların yaptıkları gibi, verili birer olgu olarak rahatça kabullenemiyordu. Gündelik gerçekliğin tezahürlerini sorgulamaya yönelik uzun temrinler, kamp gerçekliğine kolayca razı olmasını engelliyordu, çünkü bu gerçeklik onun şimdiye dek mümkün gördüğü ve bir insandan beklenebilir bulduğu şeylerle çok kaba bir karşıtlık ilişkisi içindeydi. Özgürken tüm ilişkisi insana özgü, mantıklı muhakeme yoluyla ulaşabildiği kişilerle olmuştu ve şimdi aslında hiç de o kadar karmaşık olmayan bir şeyi kavramaya inatla yanaşmıyordu. Kavramak istemediği şey şuydu: SS’in ona, yani kamptaki tutukluya karşı kullandığı imha mantığının da, kendi içinde en az dışarıdaki varoluş mantığı kadar tutarlı bir işleyişi vardı. Daima düzgünce tıraş olmanız isteniyordu, ama makas bulundurmanız, kesinlikle yasaktı ve berbere gitmenize ancak iki haftada bir izin veriliyordu. Çubuklu üniformalarınızda eksik düğme görüldüğünde cezalandırılıyordunuz, ama çalışırken bir düğmeniz kopsa -ki bu kaçınılmazdı- onu yerine dikmenizin imkânı yoktu. Güçlü olmanız bekleniyordu, ama sistematik bir biçimde zayıflatılıyordunuz. Kampa girerken her şeyinizi alıyorlardı, ama ardından hiçbir şeye sahip olmadığınız için yağmacılar tarafından aşağılanıyordunuz. Düşünsel bir temrinin tezgâhından geçmemiş olan kamp tutuklusu, bu durumları belirli bir sükûnetle, dışardayken “Zenginler ve yoksullar olmak zorundadır” veya “Daima savaşlar olacaktır” gibi tespitleri kabullendiği gibi bir sükûnet içinde karşılıyordu. Bu durumları dikkate alıyor, onlara uyum sağlıyor ve şartlar elverişli olduğunda da onları alt ediyordu. Oysa entelektüel böyle durumlar karşısında düşüncenin acziyle isyan ediyordu. Başlarda, olmaması gereken şeyin kesinlikle olamayacağını telkin eden isyankâr bir kaçık bilgeliği geçerliydi onun için. Ne var ki, sadece başlarda.</p>

<p>SS mantığının reddi; içe dönen isyan; “ama bu mümkün değil ki” gibi yakarışı andıran itirazları kendi kendine mırıldanmalar uzun sürmüyordu. Belirli bir süre sonra, basit bir teslimiyeti aşan ve sadece SS mantığının değil, aynı zamanda SS değerler sisteminin de kabullenilmesi olarak niteleyebileceğimiz bir şey kaçınılmaz bir biçimde baş gösteriyordu. Ve bu noktada da entelektüel tutuklunun işi, entelektüel olmayanlara göre daha zordu. Entelektüel olmayan tutuklu için genel bir insani mantık değil, daima varlığı sürdürmeye hizmet eden mantıklı bir sistem söz konusu olmuştu. Evet, o dışarıdayken “Zenginler ve yoksullar olmak zorundadır” diyor, ama bu idrak içinde zengine karşı yoksulun mücadelesini de veriyordu ve bunu asla bir çelişki olarak hissetmemişti. Kampın mantığı, onun açısından şiddet dozu artmış bir ekonomik mantıktan başka bir şey değildi ve keskinleşen bu şiddeti, teslimiyet ile savunmaya hazırlık karışımı, sonuç alıcı bir tavırla göğüslüyordu. Oysa ilk içsel direnişin ardından, olmaması gereken şeyin de pekâlâ olabileceğini kavramış, SS mantığını her dakika karşısına çıkan bir gerçeklik olarak deneyimlemiş olan entelektüel, bu kez fazladan birkaç uğursuz adım daha atıyordu. Onu yok etmeye uğraşanların daha güçlü taraf oldukları inkâr edilemez bir gerçek olduğuna göre, acaba kendisine karşı haklı da olamazlar mıydı? Entelektüelin temel düşünsel hoşgörüsü ve yöntemsel kuşkuculuğu böylelikle birözyıkımın unsurlarına dönüşüyordu. Evet, SS işini bildiği gibi yapabilirdi: Doğal hukuk diye bir şey yoktu ve ahlaki kategoriler, tıpkı moda akımları gibi, ortaya çıkıyor ve yok oluyorlardı. Ortada Yahudileri ve siyasi hasımlarını ölüme sürükleyen, çünkü kendisini ancak bu biçimde gerçekleştirebileceğine inanan bir Almanya vardı. Ne vardı yani bunda? Yunan medeniyeti de kölelik üzerine kurulmuştu ve bir Melos’u tarumar etmişti, tıpkı SS’in Ukrayna’da yaptığı gibi. Tarihin ışığı derinlere indikçe, sayısız insanın kurban edilmiş olduğu görülürdü ve zaten insanlığın ebedi ilerlemesi de 19. yüzyıldan kaynaklanan bir saflıktı. “Sol ki, üç dört” de tüm diğerleri gibi bir merasimdi işte. Vahşete karşı söylenebilecek fazla bir şey yoktu. Via Appia<a id="dn15" href="../Text/dn.xhtml#d15.">[15]</a> boyunca çarmıha gerilmiş köleler sıralanıyordu ve biraz ötedeki Birkenau’dan, yakılan insan bedenlerinin kötü kokuları yayılıyordu. Yalnız biz burada Crassus<a id="dn16" href="../Text/dn.xhtml#d16.">[16]</a> değil, Spartaküs’tük; hepsi bundan ibaretti. “Bir set çekin Ren Nehri’ne cesetlerinden onların / Kemiklerle tıkanmış yatağında köpürerek çekilsin önünden hükümdarın”: Kleist Ren Nehri’ne bu mısraları vakfetmişti ve elinde iktidar olsaydı, belki de bu kadavra hayalini gerçekleştirmeye girişirdi, kim bilir. Kleist’ın bir generali Rus cephesinin bir yerlerinde askerlerine komuta ediyor ve belki de Yahudilerin ve Kızıl Ordu komiserlerinin cesetlerini üst üste yığıyordu. Tarih hep böyleydi ve hâlâ da böyle. Tarihin gadrine uğramıştık ve karşıdan bir cellat yamağının yaklaştığını görünce kasketlerimizi çıkarıyorduk. İlk direncin tavsamasıyla birlikte, entelektüel tüm bilgilerine, çözümleme yeteneğine rağmen, entelektüel olmayan tutukluya oranla yok edici güç karşısında çok daha zayıf bir direnç gösteriyordu: Diğeri onun önünde esas duruşa geçerken çok daha zindeydi ve bu nedenle daha büyük takdir topluyordu, ama geri kalan zamanında sistematik kaytarıcılığı ve maharetli hırsızlıklarıyla, düşünceli arkadaşına göre mahvedicilerine karşı çok daha kendiliğinden ve etkili bir mücadele veriyordu.</p>

<p>Entelektüelin iktidara karşı beslediği, tarihsel ve sosyolojik etmenlerle açıklanabilecek derin saygı, onun üzerinde entelektüel olmayan kamp arkadaşlarına oranla daha ketleyici bir etki yapıyordu. Gerçekten de entelektüel her zaman ve her yerde iktidarla bir bağımlılık ilişkisi içinde bulunmuştur. İktidara düşünsel açıdan kuşkuyla yaklaşmak, onu eleştirel bir çözümlemeye tabi tutmak kadar, aynı entelektüel yaklaşım tarzı içinde ona teslim olmaya da alışkındı ve alışkındır. Düşman iktidarın karşısına dikilebilen hiçbir şeyin görünmediği bir noktada, bu teslimiyet büsbütün kaçınılmaz hale geliyordu. Dışarıda mahvedicisine karşı savaş veren dev ordular olabilirdi, ama kampa ancak çok uzaklardan ulaşan bu tür duyumlara artık kimse gerçekten inanmak istemiyordu. SS devleti, tutuklunun karşısına muazzam ve alt edilmez bir erk olarak dikiliyordu; bu görmezden gelinemeyecek bir gerçeklikti ve bu nedenle eninde sonunda <i>akılcı</i> görünüyordu. Kendisini dışarıda düşünsel açıdan nasıl nitelemiş olursa olsun, burada herkes bu özgül anlamıyla bir Hegelciye dönüşüyordu: SS devleti metalik parıltısının mutlaklığı içinde, tinin kendini gerçekleştirdiği bir devlet olarak beliriyordu.</p>

<p>Şüphesiz bu noktada bir soluklanmak ve ister <i>dini</i> açıdan olsun, ister <i>politik-ideolojik</i> açıdan, kemikleşmiş görüşlere sahip tutukludan çok farklı bir konumda bulunan hümanist entelektüelin durumuna da parantez içinde değinmek gerekiyor.</p>

<p>Önce kendi şahsi inancıma dair birkaç söz: Hapishanelere ve toplama kamplarına bir agnostik olarak girdim ve 15 Nisan 1945’te, Bergen-Belsen’de İngilizler tarafından kurtarıldığımda, o cehennemi yine bir agnostik olarak terk ettim. Dosyamın üzerinde “Silahlı Kuvvetlere yönelik yıkıcı faaliyetler” ibaresinin yazılı olduğunu bilerek ve dolayısıyla zincire vurulmuş bir halde idama götürülmeyi bekleyerek tecrit hücresinde yattığım süre de dahil, kendi içimde bir inanç nüvesi keşfetmeyi bir an için olsun başaramadım. Hiçbir zaman belirli bir politik ideolojinin adanmış ve inanmış bir taraftarı da olmadım. Bununla birlikte itiraf etmeliyim ki gerek dindar, gerekse politik olarak bağlanmış arkadaşlara karşı daima büyük bir hayranlık hissettim ve hâlâ da hissediyorum. Bizim burada kabul ettiğimiz anlamıyla, “entelektüel” olup olmadıkları bir önem taşımıyordu. Biz kuşkucu-hümanist entelektüeller, belirleyici anlarda kendi edebi, felsefi, sanatsal tanrılarımıza boş yere yakarırken, onlar politik veya dini inançlarından, öyle ya da böyle, paha biçilmez bir destek alabiliyorlardı. İster militan Marksistler olsun, isterse sekter İncil araştırmacıları veya örnek Katolikler; ister seçkin bir eğitim görmüş iktisatçılar ve teologlar olsun, isterse pek az mürekkep yalamış işçiler ve köylüler: Onların inancı veya ideolojileri, SS devletini düşünsel olarak yerinden oynatmalarını mümkün kılan, dünya üzerindeki sabit noktayı kendilerine gösteriyordu. Onlar, akla hayale gelmeyecek kadar güç şartlar altında ayinlerini gerçekleştiriyor ve ortodoks Yahudiler olarak, zaten bütün bir yıl azgın bir açlığın pençesinde yaşadıkları halde, Kefaret Günü’nde (Yom Kippur) oruç tutmayı ihmal etmiyorlardı. Onlar Avrupa’nın geleceğine dair Marksist tartışmalar yürütüyor ya da inatla şunu söylüyorlardı: Sovyetler Birliği bizi kurtarmak zorundadır ve kurtaracaktır. Onlar daha iyi dayanıyorlar ya da kendilerinden katbekat daha iyi eğitim görmüş ve daha disiplinli düşünme alışkanlığı edinmiş inançsız veya apolitik arkadaşlarından daha onurlu ölüyorlardı. Benim konuşabildiğim yaşayan dillerden herhangi birine hâkim olmayan ve bu nedenle inancını bana Latince anlatan genç Polonyalı rahip hâlâ gözlerimin önündedir. <i>Voluntas hominis it ad malum,</i><a id="dn17" href="../Text/dn.xhtml#d17.">[17]</a> demiş ve o sırada önümüzden geçmekte olan ve tüm tutukluların korktuğu dayakçı Kapo’ya kaygıyla bakmıştı. “Ama Tanrı’nın inayeti sonsuzdur ve bu nedenle galip gelecek.” Dini ya da politik açıdan bağlanmış arkadaşlar, kampta tahayyül edilemez olanın sıradan bir olaya dönüşmesi karşısında şaşkınlığa uğramıyor ya da pek az şaşırıyorlardı. Tanrı’dan yüz çevirmiş olan insan, Auschwitz vahşetini yaşatmak ve yaşamak zorundadır, diyordu inançlı Hıristiyanlar ve Yahudiler. Son evresine, yani faşizm aşamasına girmiş kapitalizm kaçınılmaz olarak bir insan kasabına dönüşmek zorundadır, diyordu Marksistler. Burada işitilmedik hiçbir şey olmuyordu, olan, yalnızca ideolojik eğitim almış veya Tanrı’ya inanan adamların ezelden beri bekledikleri ya da en azından mümkün gördükleri şeydi. Hem Hıristiyanlar, hem de Marksistler, dışardayken de geniş bir bağlam içine yerleştirdikleri gerçekliğe burada da aynı ölçüde etkileyici ve ürkütücü bir mesafeden bakıyorlardı. Onların imparatorluğu zaten burada ve şimdi değil, yarın ve her yerde olacaktı: Binyılcılığın parlak ışığı ardına çekilmiş Hıristiyanların, o çok uzaklardaki yarını ya da Marksistlerin ütopik-dünyevi yarınlarıydı bunlar. Gerçekliğin ezelden beri sarsılmaz bir düşünsel şema içine yerleştirildiği noktada, vahşet gerçekliğinin etkisi de zayıflıyordu. Açlık basit bir açlık değildi sadece, Tanrı’yı inkâr etmenin ya da kapitalist çürümenin kaçınılmaz bir sonucuydu. Şiddet görmek ya da gaz odasında ölmek, İsa’nın tekrarlanan çilesi veya zaten beklenen politik şehadetti: İlk Hıristiyanlar da, Alman köylü ayaklanmalarında ezilen köylüler de böyle çile çekmişlerdi. Her Hıristiyan bir Aziz Sebastian’dı ve her Marksist bir Thomas Münzer.</p>

<p>Her iki taraf da, Hıristiyanlar da, Marksistler de, biz kuşkucu-hümanist entelektüelleri küçümsüyordu; birinciler merhametli, İkincilerse sabırsız ve haşin bir tavırla. Bu horgörünün haklı olup olmadığını, kampta kendi kendime sorduğum anlar oldu. Kendi adıma, politik veya dini bir inanca sahip olmayı arzuladığım, hatta bunu mümkün gördüğüm için değil. Şahsen inanmadığım bir inançtan da, hatalarını ve yanlış çıkarımlarını gördüğümü düşündüğüm bir ideolojiden de hiçbir inayet beklemiyordum. Onlardan biri olmak, o inançlı arkadaşların arasında olmak istemiyordum, ama onlar gibi olmak istiyordum: sarsılmaz, huzurlu ve güçlü. O zamanlarda kavradığıma inandığım bir şey, bana hâlâ kesin bir bilgi gibi gelir: İster metafizik, ister içkin gerekçelere bağlı bir inanca sahip olsun, en geniş anlamıyla inançlı insan kendisini aşar. Kendi bireyselliğinin tutsağı olmaz, tersine, Auschwitz de dahil, hiçbir yerde kesintiye uğramayan bir sürekliliğin parçası haline gelir. İnançsız kişiye oranla, o gerçekliğe hem daha yabancı, hem de daha yakındır. Gerçekliğe yabancıdır, çünkü kök salmış erekselci duruşu içinde, gerçekliğin verili içeriklerini elinin tersiyle bir kenara iter ve gözlerini yakın ya da uzak bir geleceğe diker; ama aynı zamanda gerçekliğe daha yakındır, çünkü tam da aynı nedenden ötürü onu kuşatan fiili şartların kendisini alt etmesine izin vermez ve dolayısıyla o şartlar üzerinde güçlü bir etkide bulunabilir. İnancı olmayan insan için gerçeklik, kötü ihtimalle teslim olduğu bir şiddet, iyi ihtimalle çözümleyeceği bir malzemedir. İnançlı kişi içinse şekil vereceği bir toprak, çözmesi gereken bir ödevdir.</p>

<p>Tıpkı dışarıda olduğu gibi, kampta da bu iki karakter arasında, inançlı ile inançsız arasında, derinlere inebilen karşılıklı bir anlaşma gerçekleşmediğini belirtmek bile gereksiz. Dini ve politik inançlara bağlı arkadaşlar, ister sabır ve yardımseverlik göstererek, ister öfke içinde olsun, bizi gözden çıkarmışlardı. İnançlı bir Yahudi, "En azından şunu kabul et ki,” demişti bir keresinde bana, “sizin zekânızın ve eğitiminizin burada hiçbir değeri yok. Ama ben Tanrı’nın öcümüzü alacağını kesin olarak biliyorum.” Daha 1933 yılında kampa kapatılmış bir Alman arkadaşım daha da sert konuşmuştu: “Siz burjuva ukalaları da buraya düştünüz sonunda ve SS karşısında tir tir titriyorsunuz. Biz titremiyoruz ve burada sefil bir biçimde geberecek olsak da, ardımızdan gelen yoldaşların bütün bu çeteyi duvarın önüne dizeceğini biliyoruz.” Her ikisi de kendini aşıyor, varlığını geleceğe yansıtıyordu. Onlar penceresiz monadlar değillerdi, tersine Auschwitz’in dışındaki bir dünyaya açıklardı; hem de ardına kadar.</p>

<p>Bu duruş, inançsız entelektüelleri etkiliyordu; orası kesin. Ama bildiğim kadarıyla, dini ya da siyasi dönme yaşanan vakaların sayısı ihmal edilebilecek kadar azdır. Kuşkucu entelektüel sadece istisnai durumlarda, bazı arkadaşlarının sergilediği mükemmel örneklerden etkilenerek Hıristiyanlığa ya da Marksizme bağlanıyordu. Ama çoğunlukla sırtını dönüyor ve kendi kendine şunları söylüyordu: Hayranlık uyandıran bir yanılsama, ama sonuçta bir yanılsama işte. Zaman zaman inançlı arkadaşlarının bilgiç iddiaları karşısında öfkeyle isyan ettiği de oluyordu. O zaman Tanrı’nın tükenmeyen inayeti gibi lafızlar, bazı tutukluları kelimenin tam anlamıyla ayağının altına aldığı bilinen güçlü kuvvetli bir Alman’ın, kamp kıdemlisi diye anılan bir meslekten caninin varlığı karşısında, ona tam bir kepazelik gibi görünüyordu. Aynı şekilde Marksistlerin, SS’i şaşmaz bir biçimde, burjuvazinin silahlı bekçisi, kampı ise kapitalizmin doğal bir ürünü olarak nitelendirmelerine de utanç verici bir dargörüşlülük olarak bakıyordu; oysa aklı başında her insan, ona göre, Auschwitz’in kapitalizmle ya da herhangi bir ekonomik düzenle alakası olmadığını, tersine hastalıklı beyinlerin ve sapkın duygusal organizmaların doğurduğu bir hilkat garibesi olduğunu görmek zorundaydı. İnsan inançlı arkadaşlarına saygı duyabiliyor ve buna rağmen pek çok durumda başını sallayarak homurdanmaktan kendini alamıyordu: Hezeyan bunlar, hem de ne hezeyan! Ama ötekiler, yukarıda anlattığım gibi, tinsel değerlerin karşılıksızlığını öne sürdüklerinde, entelektüellerin sesi kısılıyordu ve buna karşı bir sav bulamıyorlardı. Ve burada parantezi kapatıyor, yeniden Auschwitz’de düşüncenin rolüne dönüyorum ve daha önce söylediğim şeyi, altını çizerek bir kez daha tekrarlıyorum: Düşünce, dini ya da politik bir inanç mertebesine yükselmedikçe hiçbir fayda, ya da neredeyse hiçbir fayda sağlamıyordu. Bizi yapayalnız bırakıyordu. Eskiden “son şeyler” diye nitelendirilen şeyler söz konusu olduğunda, bizi her seferinde yarı yolda bırakıyordu.</p>

<p>Auschwitz’deki entelektüelin ölüm karşısındaki duruşu yaklaşık olarak nasıldı? Bir bakışta kavranamayacak bu geniş alanı burada ancak kaba hatlarıyla ve üstünkörü ele alabiliriz! Kamptaki tutuklunun ölümle kapı komşusu olmadığının, tersine onunla aynı odada yaşadığının herkesçe bilindiğini varsayabilirim sanıyorum. Ölüm her an hazır ve nazırdı. Gaz odalarına gönderileceklerin seçimi düzenli aralıklarla gerçekleştiriliyordu. Tutuklular içtima alanında bir hiç uğruna asılıyorlardı ve arkadaşları canlı bir marş müziği eşliğinde, darağacından sallanan bedenlerin önünden “Gözler sağda!” geçmek zorundaydılar. Kitleler halinde ölünüyordu; çalışma alanlarında, hasta barakalarında, ceza hücrelerinde, yatakhane bloklarında. Üst üste yığılmış cesetlerin üzerinden aldırışsızca atladığım ya da ölenleri barakadan dışarıya kadar sürüklemek için bile fazlasıyla dermansız ve kayıtsız kaldığımız zamanları hatırlıyorum. Ama tüm bunlar, artık bıkkınlık verecek ölçüde bilinen, uzun uzadıya anlatmamam için iyi niyetle uyarıldığımı girişte belirttiğim dehşet alanının bir parçasıdır.</p>

<p>Şurada ya da burada, cephedeki askerin de sürekli olarak ölümün kuşatması altında bulunduğunu, bu nedenle toplama kampındaki ölümün aslında özgün bir nitelik taşımadığını ve benzersiz bir mesele oluşturmadığını söyleyerek itiraz edecekler olabilir. Bilmem bu kıyaslamanın geçersiz olduğunu hâlâ söylememe gerek var mı? Zaman zaman ne kadar çile çekmiş olursa olsun, cephedeki askerin hayatı kamp tutuklusunun hayatına benzetilemeyeceği gibi, askerin ölümü ile kamp tutuklusunun ölümü de kıyaslanabilir ölçüler değildir. Asker bir kahraman veya kurban olarak ölüyordu, kamptaki tutuklunun ölümüyse bir mezbaha hayvanının ölümüydü. Asker ateşin içine sürülüyordu ve hayatının çok fazla bir değeri yoktu, bu doğrudur; bununla birlikte devlet tarafından ona verilen talimat ölmeyi değil, hayatta kalmayı emrediyordu. Oysa tutuklunun yerine getirmesi gereken son vazife ölmekti. Buradaki belirleyici ayrım, kamp tutuklusundan farklı olarak, cephedeki askerin sadece ölüme hedef olmaması, aynı zamanda <i>ölümün taşıyıcısı</i> da olmasıdır. Bir mecazla dile getirmek gerekirse: Ölüm sadece askerin tepesine inen bir balta değildi, aynı zamanda elinde tuttuğu kılıçtı da. Ölmekte olduğu anda bile hâlâ birini öldürebilirdi. Ölüm onu dışarıdan bir kader gibi gelip buluyordu, ama aynı zamanda içinden bir irade olarak da fışkırıyordu: Ölüm asker için aynı anda hem bir tehdit, hem de bir fırsattı, oysa kamptaki tutuklu için, matematik bir kesinlikle önceden belirlenmiş bir çözüm -nihai çözüm!-şekline bürünmüştü. Entelektüel kişi ölümle bu şartlar altında karşılaşıyordu. Önünde ölüm uzanıyor ve içinde hâlâ bir düşünselliğin kıpırdandığını hissediyordu; bu düşünsellik ölümle yüzleşiyor ve haysiyetini -yeri gelmişken hemen söyleyelim ki, nafile bir biçimde- muhafaza etmeye çalışıyordu.</p>

<p>İlk gerçekleşen şey, <i>estetik</i> ölüm tasavvurunun şaşmaz bir biçimde topyekûn çökmesiydi. Burada sözünü ettiğim mesele herkes tarafından bilinir. Düşünce insanı, ve özellikle de Alman eğitiminden geçmiş entelektüel, bu estetik ölüm tasavvurunu kendi içinde taşır. Bu tasavvur çok uzun bir geçmişten ulaşır ona, ama en geç haliyle Alman romantizminden kaynaklanır. Novalis, Schopenhauer, Wagner, Thomas Mann gibi isimler üzerinden yaklaşık olarak betimlenebilir bu. Auschwitz’de ölüme, bu edebi, felsefi, müzikal şekliyle yer yoktu. Auschwitz’deki ölümü <i>Venedik’te Ölüm</i>’e bağlayan bir köprü yoktu. Ölümün şairane her hatırası katlanılmaz olmuştu; bu ister Hesse’nin “Sevgili Kardeşim Ölüm”ü olsun, ister Rilke’nin şarkı söyleyen ölümü: “Ey Tanrım, herkese kendi ölümünü ver.” Estetik ölüm tasavvuru, entelektüel açısından estetik bir <i>hayat tarzının </i>parçası olarak anlam kazanmıştı: Bu hayat tarzının artık hatırlanamadığı bir noktada, o tasavvur da zarif bir hükümsüzlük biçimini alıyordu. Kamptaki ölüme eşlik eden bir Tristan ezgisi yoktu, sadece SS komandolarının ve Kapoların naraları vardı. Bir insanın ölümü, kampın “Siyasi Bölüm" diye bilinen kısmında sadece “ölüm sonucu terk” tabiriyle kayda geçirilen sosyal bir olaydan ibaret olduğu için, sonunda bireysel açıdan da özgül içeriğini o denli yitiriyordu ki, ölümün estetik ifadesini beklemek, kişiyi arkadaşları nezdinde küstah ve yakışıksız bir iddianın sahibi konumuna sokuyordu.</p>

<p>Estetik ölüm tasavvurunun çökmesiyle birlikte, entelektüel tutuklu kendisini ölümün karşısında silahsız bir durumda buluyordu. Buna rağmen ölümle düşünsel ve metafizik bir ilişki kurma çabası, böyle bir girişimi bir kez daha sonuçsuz kalmaya mahkûm eden kamp gerçekliğine çarpıyordu. Bu fiilen nasıl gerçekleşiyordu? Kısa yoldan ve beylik bir ifadeyle söylemek gerekirse: Entelektüel tutuklu da, tıpkı entelektüel olmayan arkadaşları gibi, ölümle değil, <i>ölmekle</i> meşgul oluyordu; ama bunun sonucunda tüm sorun bir dizi somut kaygıya indirgeniyordu. Sözgelimi bir zamanlar kampta bir tutuklunun karnını yarmış ve kumla doldurmuş bir SS komandosundan söz ediliyordu. Böylesi ihtimaller karşısında, insanın ölmek zorunda <i>olup olmadığıyla</i> değil, bunun <i>nasıl</i> gerçekleşeceğiyle ilgilenmesini anlamak zor değildir. Gaz odasında verilen zehirli gazın etkisini ne kadar sürede göstereceğine dair konuşmalar yapılıyordu. Şırıngayla fenol verilmesi sonucu gerçekleşen ölümlerin vereceği acı üzerine tahminler yürütülüyordu. İnsan kafatasının üzerine bir darbe yemeyi mi tercih etmeliydi yoksa hasta barakasında, bedensel bir tükeniş içinde ağır ağır ölmeyi mi? Kamptaki ifadesiyle “tellere koşmayı”, yani: yüksek voltaj elektrikle yüklü dikenli tellere temas yoluyla intihar etmeyi seçen pek az kişinin olması, tutuklunun ölüm karşısındaki durumu açısından çok manidardır. Dikenli tel iyi ve oldukça kesin bir yol olabilirdi, ama belki de daha tellere yaklaşmaya çalışırken yakalanacak ve hücreye atılacaktınız, ki bu da daha zor ve acı verici bir ölüme yol açacaktı. Ölmek her yerde hazır ve nazırdı, ama ölümden mahrumdunuz.</p>

<p>Şüphesiz ölüm korkusu, temelde daima ölmekten duyulan korkudur ve Franz Borkenau’nun bir zamanlar söylemiş olduğu şey, yani ölüm korkusunun boğulma düşüncesi karşısında yaşanan dehşet duygusu olduğu, toplama kampı için de geçerlidir. Bununla birlikte özgür insanın, can vermeyi düşünmeden ve ölmekten korkmadan da ölümü düşünmesi mümkündür. Özgür hayatta ölüm, hiç değilse ilkesel olarak, can verme düşüncesinden zihnen ayrılabilir; Ölümün içini geride bırakılan aileye, geçmişte kalan mesleğe dair bir tefekkürle doldurarak; Hiçliğin müphem soluğunu, toplumsal açıdan ve henüz varolurken hissetmeye çalışarak düşünsel açıdan bunu başarmak mümkündür. Böyle bir girişimin hiçbir sonuca varmayacağını, ölüm çelişkisinin çözümsüz olduğunu vurgulamak bile gereksiz. Ancak en azından bu gayret, haysiyetini kendi içinde bulur: Özgür insan ölüm karşısında belirli bir düşünsel tutum geliştirebilir, çünkü onun için ölmenin azabı, ölüm düşüncesini tümüyle massedemez. Özgür insan düşünülebilir olanın eşiğine kadar gidebilir, çünkü onun içinde, küçücük de olsa korkudan arınmış bir alan vardır. Ama kamptaki tutuklu için ölümün dikenleri, can acıtan, insanı düşünmeye iten dikenleri yoktur. Belirli ölme biçimleri karşısında ıstırap veren bir kaygı yaşadığı halde, kamptaki tutuklunun -ve bu entelektüel için de, entelektüel olmayanlar için de aynı ölçüde geçerlidir- ölüm korkusunu neredeyse hiç tanımaması belki bu noktadan hareketle açıklanabilir. Kendi adıma konuşmam gerekirse, altını çizerek vurgulamak isterim ki, özellikle cesur olduğumu asla düşünmedim ve muhtemelen de değilim zaten. Buna rağmen, ceza kampında birkaç ayı geride bıraktıktan sonra, bir gün hücremden alındım ve bir SS komandosunun kurşuna dizilmek üzere olduğumu bana dostane bir kesinlikle bildirmesini mutlak bir sükûnetle karşıladım. “Şimdi korkuya kapıldın herhalde?” dedi bana; kendince eğleniyordu. “Evet,” diye cevap verdim, ama daha çok nezaketen ve beklentilerini boşa çıkararak onu zorbalığa kışkırtmak istemediğim için söyledim bunu. Hayır, ölümden korkmuyorduk. Gaz odasına gönderileceklerin seçilmesini bekleyen arkadaşların, blokta bu konu üzerine değil, ama dağıtılacak çorbanın kıvamı hakkında korku ve umudun bütün izlerini taşıyan bir konuşma yaptıklarını çok iyi hatırlıyorum. Ölüm ve nihai sorular diye bilinen tüm o sorunlar karmaşası karşısında, kamp gerçekliği zahmetsiz bir zafer kazanıyordu. Düşünce bu noktada da kifayetsiz kalıyordu.</p>

<p>Dilsel bir uzlaşı gereği “metafizik” diye adlandırılan tüm o sorular anlamını yitiriyordu. Ama bu konular üzerine tefekkürü imkânsız kılan şey, yine körelmişlik değil, tam tersine kamp gerçekliği tarafından bilenen ve sertleştirilen bir zekânın zalim keskinliğiydi. İnsanın gerektiğinde müphem felsefi kavramlara bir içerik kazandırabilmesine ve böylece onları öznel-psikolojik açıdan anlamlı kılabilmesine yardımcı olan duygusal güçlerin eksikliği de buna ekleniyordu. Varolan’ın ancak Varlık ışığında göründüğünü, ama Varolan yüzünden insanın Varlığı unuttuğunu söyleyen Allemani kabilesinin o kötü büyücüsü, zaman zaman aklımıza düşüyordu belki.<a id="dn18" href="../Text/dn.xhtml#d18.">[18]</a> Demek varlık; ilginç. Ama kampta Varolan’ın ve Varlık Işığı’nın hiçbir işe yaramadığı dışarıdakinden daha inandırıcı bir açıklık kazanıyordu. İnsan aç <i>olabilirdi,</i> yorgun <i>olabilirdi,</i> hasta <i>olabilirdi.</i> İnsanın sadece <i>varolduğunu</i> söylemek hiçbir anlam ifade etmiyordu. Hele <i>Varlık </i>kesinlikle hiçbir somut gönderimde bulunmayan ve bu nedenle de içi boş bir kavrama dönüşüyordu. Kelimeler yardımıyla gerçek varoluşun ötesine uzanmak, gözlerimizin önünde sadece değersiz ve memnu bir lüks olmakla kalmıyor, aynı zamanda insanı aşağılayan ve kötücül bir oyun haline geliyordu. Bu dünyanın katlanılmazlığına ancak ona içkin araçlarla çare bulunabileceği, görüngüler dünyasında her saat başı kanıtlanıyordu. Bir başka ifadeyle: Gerçekliğin, dünyanın başka hiçbir yerinde kamptaki kadar etkileyici bir gücü yoktu; gerçeklik başka hiçbir yerde bu denli gerçek değildi. Gerçekliği aşmak için gösterilen çaba başka hiçbir yerde böylesine umutsuz ve bu denli kof görünmüyordu. Tıpkı sessizce yükselen duvarlardan ve rüzgârda hışırdayan bayraklardan söz eden o şiir gibi, felsefi ifadeler de aşkınlığını yitiriyor ve kısmen nesnel tespitlere, kısmen de can sıkıcı bir gevezeliğe dönüşüyordu: Bir şey ifade ettikleri noktada basmakalıptılar ve basmakalıp olmadıkları yerde de artık hiçbir şey ifade etmiyorlardı. Bunu anlamak için semantik bir çözümlemeye ve mantıksal bir sözdizimine ihtiyacımız yoktu: Nöbetçi kulelerine bir göz atmak; krematoryumlardan yayılan yanmış yağın kokusunu almak yetiyordu.</p>

<p>Bütüncül düşünce, kampta kifayetsiz kaldığını ilan ediyordu. Önümüze konan ödevin üstesinden gelmemizi sağlayacak kullanışlı bir araç olma görevinden çekilmişti. Ama -ki burada çok önemli bir noktaya dikkat çekmek istiyorum- <i>kendini feshetmesi</i> için kullanılabiliyordu ve bu da hiç az bir şey değildi. Zira entelektüel kişi, fiziksel olarak tamamıyla çökmediği sürece, entelektüel olmayan birine dönüşüyor ya da düşünme yeteneğini yitiriyor değildi. Tam tersine. Düşüncenin mola verdiği anlar çok nadirdi. Düşünce, neredeyse attığı her adımda, aşamayacağı öz sınırlarına çarparak kendi kendini ortadan kaldırıyordu. Onun geleneksel gönderimler sisteminin taşıyıcı ayakları dağılıyordu. Güzellik mi? Bu bir yanılsamaydı. Ya bilgi? Onun kavramsal bir oyun olduğu ortaya çıkmıştı. Ölüm, onu tanınmaz hale getiren bir örtünün ardına gizlenmişti.</p>

<p>Bir sohbet meclisinde toplanmış olsaydık, entelektüel insanın sonuçta kamptan neyi kurtardığını; dışarıya, kibirli bir tavırla “normal” diye nitelediğimiz dünyamıza neyi taşıdığını; ne öğrendiğini; kampta edindiği hangi düşünsel mülkü muhafaza ettiğini bana soracak olanlar çıkardı belki. Şu âna kadar anlattıklarımla bu soruyu peşinen cevaplamış olmadıysam eğer, o halde şimdi bir cevap getirmeye çalışmalıyım.</p>

<p>Önce birkaç olumsuzlama yardımıyla. Eğer bilgelikten, dünyaya dair müspet bir bilgi anlaşılıyorsa, bizler Auschwitz’de daha bilge kişiler olmadık: Dışarıda da öğrenemeyeceğimiz hiçbir bilgiye ulaşmadık; öğrendiklerimizin hiçbiri bize hayatın içinde yol gösterecek bir rehber olmadı. Kampta daha “derin” kişiler de olmadık, o uğursuz derinlik, tanımlanabilir bir düşünsel boyut sayılabilirse tabii. Auschwitz’de daha iyi, daha insancıl, daha insan<i>sever</i> ve ahlaki bakımdan daha olgun kişiler de olmadığımız, kendiliğinden anlaşılacaktır sanırım. İnsanlıktan çıkmış insanın eylem ve cürümlerini izlerken, doğuştan kazanılan insanlık haysiyetine dair tüm fikirlerinizi sorgulamamanız mümkün değildir. Kamptan çırılçıplak soyulmuş, yağmalanmış, içimiz boşaltılmış, yönümüzü kaybetmiş bir halde çıktık - ve özgürlüğün gündelik dilini yeniden öğrenmemiz çok uzun zaman aldı. Üstelik bu dili bugün bile belirli bir rahatsızlık hissederek ve geçerliliğine tam bir güven duymadan konuşabiliyoruz ancak.</p>

<p>Ve buna rağmen toplama kampında geçirdiğimiz dönem bizim için -ki biz derken, dini bir inanç taşımayan ve hiçbir politik öğretiye bağlanmamış entelektüelleri kastediyorum- düşünsel açıdan büsbütün değersiz de sayılamazdı. Zira düşünselliğin fiilen büyük ölçüde bir <i>ludus</i><a id="dn19" href="../Text/dn.xhtml#d19.">[19]</a> ve bizlerin de, daha kesin söylemek gerekirse: toplama kampına girmeden önceki halimizle bizlerin de <i>homines ludentes</i><a id="dn20" href="../Text/dn.xhtml#d20.">[20]</a> olduğumuza dair, bundan böyle asla sarsılmayacak bir kanaate vardık. Bu sayede kısmen kibrimizden, bazı metafizik gösterişlerimizden kurtulduk, ama aynı zamanda düşünceden aldığımız safiyane heyecanın ve hayatın anlamına ilişkin kurgularımızın bir bölümünü de yitirdik. Jean-Paul Sartre <i>Sözcükler</i> adlı kitabının bir yerinde, kendisini geleneksel felsefi idealizmden kurtarmak için otuz yıla ihtiyaç duyduğunu yazar. Sizi temin ederim ki, bizler için bu süre çok daha kısa sürdü. Felsefi envanterin büyüsünden kurtulmak için, kampta birkaç hafta geçirmemiz yeterli oldu, oysa başkaları, belki de bizden çok daha yetenekli ve keskin görüşlü zihinler bu uğurda bir ömür boyu mücadele vermek zorunda kalmışlardı.</p>

<p>Dolayısıyla Auschwitz’i daha bilge ve daha derin kişiler olarak değil gerçi, ama muhtemelen daha akıllı insanlar olarak terk ettiğimizi söyleyecek cesareti bulabiliyorum. Arthur Schnitzler, “Derin düşünce dünyayı hiçbir zaman aydınlatmadı, sarih düşünceyse dünyaya çok daha derinden baktı,” demişti bir zamanlar. Bu aklı içselleştirmek, hiçbir yerde kamptaki, özellikle de Auschwitz’deki kadar kolay olmamıştır. Eğer bir kez daha ve yine bir Avusturyalı’dan alıntı yapmama izin verilirse, Üçüncü Reich’ın ilk yıllarında Karl Kraus tarafından dile getirilen bir sözü anmak isterim: “O dünya uyandığında, söz ebedi uykuya daldı.” Kraus bunu hiç şüphesiz metafizik “sözün” bir savunucusu olarak söylemişti, oysa biz eski kamp tutukluları bu cümleyi onun ağzından alıyor ve o “söze” karşı <i>kuşkuyla</i> tekrarlıyoruz. Bir gerçekliğin mutlaklık talebinde bulunduğu her yerde, söz ebedi uykuya dalar. O söz bizim için çoktan öldü. Ve vefatına kederlenmemizi gerektirecek bir duygu bile bırakmadı ardında.</p>
</body>
</html>