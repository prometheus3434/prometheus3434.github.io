<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre9"><a class="calibre10" id="bookmark0"></a><span class="calibre18">BÖLÜM YİRMİ YEDİ</span></h1>

  <p class="calibre4">"Chang ailesi Queens'te bir yerlerde," dedi Sachs, bu bilgiyi beyaz tahtaya eklerken. "Mavi bir minibüs kullanıyorlar; plaka yok, marka yok."</p>

  <p class="calibre4">"Elimizde belirleyici herhangi bir bilgi var mı?" diye sordu Rhyme. "Ne ton mavi örneğin?"</p>

  <p class="calibre4">"Wu hatırlayamadı."</p>

  <p class="calibre4">"Eh, şimdi, bu gerçekten çok yardımcı oldu."</p>

  <p class="calibre4">Sachs tahtanın yanından uzaklaşırken, yazıcılık görevini yine Thom aldı.</p>

  <p class="calibre4">Hayalet'in Wu'ya yaptığı saldırı sırasında arkasında bıraktığı 4x4 ile ilgili bilgi de pek bir işe yaramamıştı. Araç çalıntıydı ve plakası sahteydi. Arabanın seri numarasını izlemek, aylar önce Ohio'da çalındığını öğrenmek dışında bir yarar sağlamamıştı.</p>

  <p class="calibre4">Sonny Li yanlarında oturuyordu. Asyalı dedektif henüz görüşlerini açıklamamıştı; kısa bir süre önce Çin Mahallesi'nden getirdiği bir alışveriş torbasını karıştırıp duruyordu. Lon Sellitto ise telefonla konuşuyordu; kaşlarını çatmasına bakılırsa Hayalet'in başarılı bir şekilde ortadan kaybolduğunu öğrenmiş olmalıydı.</p>

  <p class="calibre4">Sachs, Mel Cooper ve Rhyme, Blazer'da bulunan delillere döndüler. Sachs, fren ve gaz pedallarının altında birkaç küçük yeşil halı lifi bulmuştu; iki lif, Wu'nun dairesinin önünde öldürülen saldırganın kol ağızlarından elde edilmişti. Lifler Blazer’ın paspaslarına veya daha önce incelenen olay yerlerine uymuyordu; bu yüzden Hayalet'in evinden gelmiş olabilirdi.</p>

  <p class="calibre4">"Hepsini tara; sonra da veri tabanına bakalım."</p>

  <p class="calibre4">Cooper liflerden ikisini gaz kromatograf/kütle spektrometresinden geçirdi; sonuçlar, ellerindeki liflerin ait olduğu halıyla ilgili bilgiler verecekti.</p>

  <p class="calibre4">Sonuçları beklerken kapı çalındı. Biraz sonra Thom konukları içeri buyur etti.</p>

  <p class="calibre4">Gelen Harold Peabody idi.</p>

  <p class="calibre4">Rhyme bir an için, adamın Coe'nun son operasyondaki dikkatsizliği ile ilgili olarak konuşmaya geldiğini sandı. Ama yüzündeki ifade, daha başka ciddi şeyler olduğunu gösteriyordu. Arkasında bir adam vardı.</p>

  <p class="calibre4">Rhyme, onun FBI'ın Manhattan ofisinden sorumlu -ASAC- yardımcı özel ajan olduğunu hatırladı; fazla yakışıklı ve kibirli bir adamdı. Rhyme birkaç kez onunla çalışmış, adamı oldukça etkili ve hayal gücünün ötesinde biri olarak tanımlamıştı. Onun da yüzü asıktı.</p>

  <p class="calibre4">Onların ardından üçüncü bir adam salona girdi. Keskin hatlı mavi takımı ve beyaz gömleği, adamın da bir federal olduğunu gösteriyordu; sert bir tavırla konuşarak Dışişleri için çalıştığını ve adının Webley olduğunu söyledi.</p>

  <p class="calibre4">Nihayet Dışişleri Bakanlığı da işin içine karıştı, diye düşündü Rhyme. Bu iyi bir işaretti. Dellray destek sağlamak için yüksek pozisyonlardaki bağlantılarını kullanmıştı anlaşılan.</p>

  <p class="calibre4">"Rahatsız ettiğimiz için özür dileriz, Lincoln," dedi Peabody.</p>

  <p class="calibre4">"Sizinle konuşmamız gerek," dedi ASAC. "Bu gece şehirde bir olay oldu."</p>

  <p class="calibre4">"Nedir?"</p>

  <p class="calibre4">"Olayla mı ilgili?" diye sordu Sachs.</p>

  <p class="calibre4">"İlgili olduğunu sanmıyoruz. Ama sanırım bazı anlamlar taşıyor." Konuya gel be adam, diye düşündü Rhyme ve sabırsız bakışlarının bu mesajı vermesini umdu.</p>

  <p class="calibre4">"Bu gece birisi federal binanın garajına bir bomba yerleştirmiş."</p>

  <p class="calibre4">"Aman Tanrım," diye fısıldadı Mel Cooper.</p>

  <p class="calibre4">"Fred Dellray'in arabasına."</p>

  <p class="calibre4">Oh, Tanrım, diye düşündü Rhyme.</p>

  <p class="calibre4">"Hayır!" diye çığlık attı Sachs.</p>

  <p class="calibre4">"Bomba mı?" diye patladı Sellitto, cep telefonunu aniden kapatarak. "Bir şey olmadı," dedi ASAC hemen. "Ana parça patlamamış."</p>

  <p class="calibre4">Rhyme gözlerini kapadı. Patlayıcıylar sayesinde kendisi ve Dellray, yakın oldukları birçok kişiyi kaybetmişlerdi. Duygularıyla hareket etmeyen Rhyme için bile bu, birini öldürmek için en sinsice ve en korkakça yöntemdi.</p>

  <p class="calibre4">"Yaralandı mı?" diye sordu Li.</p>

  <p class="calibre4">"Hayır."</p>

  <p class="calibre4">Çinli polis kendi dilinde bir şeyler mırıldandı; belki de dua etti.</p>

  <p class="calibre4">"Ne oldu?" diye sordu Rhyme.</p>

  <p class="calibre4">"Basınç anahtarlı dinamit. Dellray tetiği ateşlemiş ama sadece detonatör yanmış. Belki de kapak doğru yerleştirilmemişti. Henüz bilmiyorlar. Bomba imha ekibimiz kilidi kırdı ve parçaları PERT'e teslim etti."</p>

  <p class="calibre4">Rhyme, büronun Fiziksel Delil Arama Ekibi'ndeki (PERT) herkesi tanıyor ve hepsine saygı duyuyordu. Eğer bulunabilecek bir şey varsa, onların bunu yapacağından emindi. "Neden ilgili olduğunu düşünmüyorsunuz?"</p>

  <p class="calibre4">"Patlamadan yirmi dakika önce adını vermeyen biri 911'e ihbarda bulundu. Belirsiz bir aksanla konuşan bir erkek; Cherenko ailesinin geçen haftaki baskına karşılık intikam almayı planladığını, devamının da geleceğini söyledi."</p>

  <p class="calibre4">Rhyme, Dellray'in Brooklyn'de bir Rus mafyasını hedef alan dev operasyonunu yeni tamamladığını hatırladı. Üç kalpazanı, yardımcılarını ve çok sayıda tetikçiyi enselemişler, milyonlarca Dolar ve Ruble ele geçirmişlerdi.</p>

  <p class="calibre4">"Aramanın kaynağı?"</p>

  <p class="calibre4">"Brighton Sahili'nde ankesörlü bir telefon."</p>

  <p class="calibre4">Bu, o bölgedeki en geniş Rus semtiydi.</p>

  <p class="calibre4">"Tesadüflere inanmam," dedi Rhyme. "Hayalet bir süre Rusya'da kaldı, hatırlıyor musunuz? Göçmenleri almak için."</p>

  <p class="calibre4">Fikrini almak istediğini belli etmek için bir kaşını kaldırarak Sachs'a baktı. "Hayalet ve dostları Wu'ya yapılan saldırıda olay yerinden bir an önce kaçmak istiyorlardı," dedi Sachs. "Bomba yerleştirmek için federal binaya uğramış olabileceklerini sanmıyorum. Ama tabii bu kimseyi kiralamadıkları anlamına gelmez."</p>

  <p class="calibre4">Rhyme, üç adam geldiğinden beri Dışişleri görevlisi Webley'in tek kelime etmediğini fark etti. Kollarını kavuşturmuş, delil tablosuna bakarak sessizce dikiliyordu.</p>

  <p class="calibre4">"Bombayı nasıl yerleştirmişler?" diye sordu Sellitto.</p>

  <p class="calibre4">"İki kişilik bir ekip olduğunu sanıyoruz. Birisi garajın önünde bir minibüsü ateşe vermiş ve nöbetçinin dikkatini dağıtmış. Diğeri de garaja girip işini bitirmiş."</p>

  <p class="calibre4">Rhyme, ASAC'ın neyi ima ettiğini anladı. "Fred Hayalet davasını bırakmak istiyor, değil mi?"</p>

  <p class="calibre4">ASAC başıyla onayladı. "Ortağının başına gelenleri biliyorsunuz." Rhyme, Tobby Doolittle'ı hatırlıyordu. Fred'in ortağı, Oklahoma'da benzer bir bombalama olayında ölmüştü.</p>

  <p class="calibre4">"Hemen Brighton Sahili'ndeki muhbirlerini ve bağlantılarını toparlamaya başladı."</p>

  <p class="calibre4">Rhyme ajanı suçlayamıyordu. "Biraz yardıma ihtiyacımız var, Harold," dedi. "Fred bir SPEC-TAC ekibi ayarlamaya çalışıyordu." Dellray'in aynı zamanda Göçmen Bürosu'nun bu olaydaki yetkilerini kısarak, sadece danışman konumuna indirgemeyi planladığını da biliyordu, ama şimdi bu konudan söz etmenin zamanı değildi. "Hayalet'in organizasyonu fazla iyi. Çok derinlere iniyor. Daha fazla insan gücüne, daha fazla desteğe ihtiyacımız var."</p>

  <p class="calibre4">"Ha, o işin üzerindeyiz, Lincoln," dedi ASAC. "Sabah yeni bir ajan ekibinize katılacak ve SPEC-TAC ekibi ile ilgili daha fazla bilgi alacaksınız."</p>

  <p class="calibre4">Peabody ceketinin düğmelerini çözdü ve neredeyse tamamı ter içinde kalmış gömleği ortaya çıktı. "Alan Coe ile olanları duydum," dedi. "Wu'ların dairesinde, yani. Üzgünüm."</p>

  <p class="calibre4">"Eğer Coe ateş etmeseydi," dedi Li, "Hayalet'i yakalayacaktık." "Biliyorum. Bakın, o iyi bir adamdır. Onun kadar kendini işine adamış çok az ajanım var. Elemanlarımın çoğundan iki kat daha fazla çalışır. Sadece biraz tepkisel davranır. Onu biraz rahatlatmaya çalışıyorum. Muhbiri kaybolduğundan beri zor bir dönem geçirdi. Sanırım kendini suçluyor. İşten uzaklaştırma cezasından sonra bir süre izin aldı; bu konuda konuşmuyor ama sanırım muhbirine ne olduğunu anlamak için denizaşırı yolculuklar yaptı. Kendi parasıyla. Sonunda işinin başına döndü ve o zamandan beri de tazı gibi koşturuyor. Benim en iyi ajanlarımdan biridir."</p>

  <p class="calibre4">Şüphelilerin kaçmasına izin vermek gibi küçük kusurları dışında, diye düşündü Rhyme.</p>

  <p class="calibre4">Rhyme ve Sellitto'ya, sabah yeni bir ajanın geleceği ve SPEC-TAC ekibinin de yolda olduğu konusunda bir kez daha güvence verdikten sonra, ASAC ve Peabody gitti. "Bu konu kesinlikle gündemde," dedi ASAC.</p>

  <p class="calibre4">Dışişleri Bakanlığı'nda görevli Webley, resmi bir tavırla 'iyi geceler' diledi ve diğerlerinin arkasından çıktı'.</p>

  <p class="calibre4">"Pekâlâ, işinizin başına," dedi kriminolog, Sellitto, Sachs, Cooper ve Li'ye. Eddie Deng kendi evinde çürükler içinde kalan göğsünü tedavi ediyordu. "Wu'lar sana başka neler söyledi, Sachs?"</p>

  <p class="calibre4">Sachs, klinikte öğrendiklerini diğerlerine de anlattı. Wu ailesi, baba Qichen, karısı Yong-Ping, kızları Chin-Mei ve oğulları Lang'den oluşuyordu. Chang ailesini oluşturan kişiler ise, baba Sam, karısı Mei-Mei, oğulları William ve Ronald ve Chang'ın, şimdi tam adı öğrenilmiş olan babası Chang Jiechi idi. Sam, Çin' deyken kendisi ve büyük oğlu William için iş ayarlamıştı, ama Wu nerede ve hatta ne tür bir iş olduğunu bile bilmiyordu. Ayrıca ailenin yanında, annesi Ejder'de boğulan bir de bebek vardı; adı Kısmetli Kız anlamına gelen Po-Yee idi. Rhyme, bebekten söz ettiğinde Sachs'ın gözlerinde beliren ışığı fark etti. Sachs'ın bir çocuğunun olmasını ne kadar çocuk istediğini biliyordu; bunu kendisi de istiyordu. Birkaç yıl önce bu fikir ona son derece tuhaf gelmesine karşın, şimdi gizliden gizliye hoşuna gidiyordu. Ama isteğinin altında yatan neden sadece babalık güdüsü değildi. Amelia Sachs, şimdiye dek gördüğü en iyi olay yeri dedektiflerinden biriydi. En önemlisi, kendisini başkalarının yerine koyabilmesiydi. Kendini başka birinin zihnine uyarlayabilmek yeteneği, tanıdığı diğer tüm olay yeri dedektiflerinin sahip olduğundan daha yüksekti; kendisi hariç. Böylece başkalarının kaçırdığı detayları Sachs yakalayabiliyordu. Ancak, Sachs aynı zamanda kolay etkilenen bir yapıya sahipti. Olay yerlerinde mükemmel olmasını sağlayan yeteneği, aynı zamanda onun için bir tehlikeydi. Bir atış şampiyonu ve usta bir sürücü olarak, olay yerlerine ilk ulaşan genellikle o oluyordu; silahını çekiyor ve saldırganla karşılaşmaya hazırlanıyordu. Tıpkı bu gece Wu'ların evinde olduğu gibi.</p>

  <p class="calibre4">Rhyme, ona bu huyundan vazgeçmesini söyleyemezdi. Ama evde onu bekleyen bir çocuk olduğunda, polislik mesleğini olay yeri dedektifliğiyle sınırlayacağını umuyordu.</p>

  <p class="calibre4">Mel Cooper'ın sesi, Rhyme'ı düşüncelerinden uzaklaştırdı. "Halı liflerinden alınan kromatografı sonuçları." Halının yün-naylon karışımı olduğunu açıklıyor. Sonra bilgisayarını kullanarak FBI'ın halı-lifleri veri tabanına bağlandı.</p>

  <p class="calibre4">Birkaç dakika sonra sonuçlar ekranda göründü. "Markası Lustre-Rite; üretici Wallingham, Mass'daki Arnold Tekstil ve Halıcılık. Telefon numaraları var," dedi adam.</p>

  <p class="calibre4">"Hemen birine arat," dedi Rhyme. "Aşağı Manhattan'daki tüm müşterilerini bilmek istiyoruz, öyle değil mi Mel?"</p>

  <p class="calibre4">"Muhtemelen. Elimizde bu kadar lif varken."</p>

  <p class="calibre4">"O neden?" diye sordu Li.</p>

  <p class="calibre4">"Halı liflerinin çoğu, halı döşendikten sonraki ilk altı ay içinde kopar," diye açıkladı teknisyen.</p>

  <p class="calibre4">"Bunu ben yaparım," dedi Sellitto. "Ama şirketin saatler önce kapandığını düşünürsek, mucize beklemeyin." Başıyla saati işaret etti. Saat neredeyse 23.00 olmuştu.</p>

  <p class="calibre4">"Bir fabrika," dedi Rhyme. "Bu ne anlama gelir?"</p>

  <p class="calibre4">"Bilmiyorum, Linc. Sen söylesene," diye homurdandı Sellitto. Kimse böyle dersler için uygun bir havada değildi.</p>

  <p class="calibre4">"Muhtemelen gece vardiyası var demektir. Gece vardiyasının anlamı içeride bir ustabaşı, kâhya ya da bekçi olacak demektir. Bu adamlarda da patronun ev telefonu bulunur; herhangi bir acil durumda gerekirse diye."</p>

  <p class="calibre4">"Elimden geleni yaparım."</p>

  <p class="calibre4">Cooper, Sachs'ın Blazer'dan topladığı delilleri inceliyordu. "Çoğu bentonit," dedi. "Hem Hayalet'in hem de yardımcılarının ayakkabılarında var." İnce yapılı adam mikroskoba döndü ve başka bir örneği inceledi. "Sen ne düşünüyorsun, Lincoln?" Mikroskoptan başını kaldırdı. "Arabanın sürücü tarafındaki halısından geliyor."</p>

  <p class="calibre4">"Komut, girdi, mikroskop," dedi Rhyme. Cooper’ın mikroskopta incelemekte olduğu görüntü, Rhyme’ın ekranında belirdi. Kriminolog, taze sedir tomurcuklarını hemen tanıdı; bunlar dekoratif bahçelerde kullanılırdı. "Güzel."</p>

  <p class="calibre4">"Battery Park çevresinde hektarlarca böyle bahçe var," dedi Sellitto, Manhattan'daki geniş yerleşim bölgesinin yapısına işaret ederek; bu delil, daha önce Hayalet'in evinin bu bölgede olduğu yönünde buldukları ipuçlarını doğruluyordu.</p>

  <p class="calibre4">Fazla geniş bir alan, diye düşündü Rhyme. "Üreticisini bulmak mümkün mü?"</p>

  <p class="calibre4">"Hayır," dedi Cooper. "Anonim."</p>

  <p class="calibre4">Bu örnek tek başına belli bir yeri saptamaya yetmeyecekti. Ancak, tomurcuğun hâlâ nemli olması işe yarayabilirdi. "Eğer çok sayıda olası yer bulursak, son birkaç gün içinde tomurcuk dökmemiş olanları atlayabiliriz. Büyük bir bulgu değil ama yardımı olabilir. Peki ya ceset?" "Fazla bir şey yok," dedi Sachs. Adamın üzerinde kimlik olmadığını söyledi; sadece 900$ civarında nakit, silahı için yedek mermiler, sigara ve bir çakmak bulunmuştu. "Ha, bir de üzerinde kan izleri bulunan bir bıçak."</p>

  <p class="calibre4">Cooper kan örneklerini teste göndermişti bile. Ama Rhyme bu örneklerin Jerry Tang ya da Jimmy Mah'a uyacağını biliyordu.</p>

  <p class="calibre4">Blazer ve cesetle ilgili analiz sonuçları AFIS'ten gelmişti.</p>

  <p class="calibre4">Sonny Li, cesedin yüzünü gösteren Polaroid resimlerden birini işaret etti. "Hey, anladım, Loaban. Yüzüne bak; iyi bak. Kazak, Kırgız, Tacik ya da Uygur. Sana azınlık olduğunu söylemiştim, hatırladın mı?" "Hatırladım, Sonny," dedi Rhyme. Şu tong lideri arkadaşımızı ara; Cai'yi. Çetenin senin sözünü ettiğin azınlıklardan kiralandığını düşündüğümüzü söyle, Sonny. Bu bazı şeyleri daha belirgin hale getirmesi için ona yardımcı olabilir." Sonra diğerlerine döndü. "Balistik?" "Hayalet hâlâ Model 51 tabancasını kullanıyor," dedi Sachs.</p>

  <p class="calibre4">"Diyelim ki, çok sağlam, kaya gibi bir tabanca," dedi Li.</p>

  <p class="calibre4">"Dokuz milimetrelik kovanlar da buldum," diye devam etti Sachs, delil torbalarından birini havaya kaldırarak. Muhtemelen yeni bir Beretta, SIG Sauer, Smittie ya da Colt."</p>

  <p class="calibre4">"Ölen adamın tabancası?"</p>

  <p class="calibre4">"İnceledim," dedi Sachs. "Sadece kendi parmak izleri var. Eski bir Walther PPK. 7.65."</p>

  <p class="calibre4">"Nerede?" Rhyme delil torbasını inceledi ama silahı bulamadı.</p>

  <p class="calibre4">Sachs ve Sonny Li birbirlerine baktılar. "Sanırım federaller aldı," dedi, Sachs.</p>

  <p class="calibre4">"Ha!"</p>

  <p class="calibre4">Li başını başka tarafa çevirdi. Rhyme, kadın dedektifin tabancayı inceledikten sonra Li'nin cebine attığını anladı.</p>

  <p class="calibre4">Bunu hak etti, diye düşündü Rhyme. Çinli dedektif olmasaydı, Deng, Sachs ve Wu'nun kızı bu gece öldürülmüş olabilirlerdi. Bu kadarcık koruma hakkıydı.</p>

  <p class="calibre4">Sachs, Walther'in seri numarasını Cooper'a verdi; teknisyen hemen ateşli silahlar veri tabanını araştırdı. "Tamam," dedi. "1960'larda yapılmış. O zamandan beri muhtemelen sayısız kez çalınmış."</p>

  <p class="calibre4">"Arnold Tekstil'den bir yetkili buldum," dedi Sellitto. "Adamı uyandırmak zorunda kaldım, ama doğrusu oldukça dost canlısıydı. Bu halının sadece ticari olarak kullanıldığını -yani sadece toptancılara ya da döşemecilere verildiğini- ve en çok satılan modellerden biri olduğunu söyledi. Bana, doğrudan üreticiden alım yapan ve o bölgede çalışan bazı büyük firmaların ve yirmi altı toptancının isim listesini verdi." "Lanet olsun," dedi Rhyme. Lustre-Rite'ın nereye döşendiğini bulmak için böyle bir araştırmaya girişmek çok uzun zaman alacaktı. "Hemen birini görevlendir," dedi.</p>

  <p class="calibre4">"İnsanları uyandırmaya başladılar bile," dedi Sellitto. "Ben ayaktayım; neden başkaları uyusun ki?" Merkezi arayıp bazı dedektifleri görevlendirdi ve listeyi onlara faksladı.</p>

  <p class="calibre4">O sırada özel hattı çalan Rhyme, telefonu açtı.</p>

  <p class="calibre4">"Lincoln?" diye sordu yumuşak bir kadın sesi.</p>

  <p class="calibre4">Arayan kişinin sesini duymak onu heyecanlandırmıştı. "Doktor Weaver."</p>

  <p class="calibre4">Doktor, gelecek hafta ameliyatı yapacak olan nöroloji cerrahıydı.</p>

  <p class="calibre4">"Geç olduğunu biliyorum. Umarım uygunsuz bir zamanda aramadım. Çalışıyor muydunuz?"</p>

  <p class="calibre4">"Önemli değil," dedi Rhyme ve Thom'un beyaz tahtaya yönelttiği abartılı bakışı görmezden geldi.</p>

  <p class="calibre4">"Ameliyat için detayları aldım. Manhattan Hastanesi. Cuma günü sabah saat onda. Nöroloji Servisi. Üçüncü kat."</p>

  <p class="calibre4">"Mükemmel," dedi Rhyme.</p>

  <p class="calibre4">Thom söylenenleri hemen not etti ve Rhyme doktoruna iyi geceler dileyerek telefonu kapadı.</p>

  <p class="calibre4">"Doktora mı gidiyorsun, Loaban?"</p>

  <p class="calibre4">"Evet."</p>

  <p class="calibre4">"Bu... şeyle mi ilgili... " Çinli polis Rhyme'ın durumunu uygun biçimde tanımlayacak bir kelime bulamadığı için sadece başıyla işaret etti. "Evet."</p>

  <p class="calibre4">Sachs herhangi bir yorumda bulunmadan Thom'un not ettiği detaylara baktı. Rhyme onun bu ameliyatı onaylamadığını biliyordu. Söz konusu tekniğin uygulandığı hastaların durumu genellikle Rhyme'ınki kadar kötü değildi. Ameliyatın sonucu büyük bir fark yaratmayacaktı ve riskliydi; Rhyme'ın durumu daha da kötüleşebilirdi. Akciğerlerinin durumu da düşünüldüğünde, masada kalma olasılığı vardı. Ama Sachs bunun Rhyme için ne kadar önemli olduğunu anlıyordu ve bu yüzden onu destekliyordu.</p>

  <p class="calibre4">"O halde," dedi Sachs, yüzünde zekice bir gülümsemeyle, "Hayalet'i cuma gününden önce enselememiz gerek."</p>

  <p class="calibre4">Rhyme, Thom'un kendisini dikkatle incelemekte olduğunu fark etti. -"Ne?" dedi ters bir ses tonuyla.</p>

  <p class="calibre4">Yardımcısı Rhyme'ın tansiyonunu ölçtü. "Çok yüksek," dedi. "İyi görünmüyorsun."</p>

  <p class="calibre4">"İyi, çok teşekkür ederim," dedi Rhyme, "ama görünüşümün herhangi bir şekilde... " "Paydos zamanı," dedi yardımcı kesin bir tavırla. Patronuyla konuşmuyordu.</p>

  <p class="calibre4">Sellitto ve Cooper da ara verme zamanının geldiğini söylediler.</p>

  <p class="calibre4">"İsyan, ha?" diye homurdandı Rhyme.</p>

  <p class="calibre4">"Hayır," dedi Thom. "Sağduyu."</p>

  <p class="calibre4">Sellitto, WuTari ve John Sung'ın ne durumda olduklarını öğrenmek için telefon etti. Aile, New York'un Murray Hill bölgesindeki NYPD tanık koruma evine alınmıştı. John Sung, Sachs'ın kendisinin de onlara katılabileceği yönünde yaptığı daveti geri çevirmiş, bunun bir muhalif olarak, Çin Güvenlik Bürosu tarafından, birçok kere alıkonulduğu günleri hatırlatacağını söylemişti. Bu yüzden, Sellitto onu korumak üzere başka bir polisi görevlendirmişti. Koruma görevindeki tüm polisler, göçmenlerin güvende olduğunu bildirmişti.</p>

  <p class="calibre4">"O otları yanına mı alıyorsun?" diye sordu Rhyme, Sachs'a. "Umarım öyledir. Leş gibi kokuyorlar."</p>

  <p class="calibre4">"Hava temizleyici olarak bırakmayı düşünmüştüm, ama eğer hoşlanmadıysan..." Rhyme'a doğru eğildi. "Kendini nasıl hissediyorsun"? Rengin soldu."</p>

  <p class="calibre4">"Sadece yorgunum," dedi Rhyme. Bu doğruydu. Tuhaf bir şekilde yorgundu. Bu konuda endişelenmesi gerekirdi belki, ama kendisi bunun, onu günlerdir yıpratan üzerinde çalıştıkları olayın yüksek temposunun verdiği bir yorgunluk olduğunu düşünüyordu. Diğer taraftan yorgunluk hissinin önem vermesi gereken bir şey olduğunu biliyordu; bu daha ciddi bir şeye işaret ediyor olabilir miydi? Bu durumda olan hastaların en büyük sorunu felç değildir. Sinirler tepki vermediği için bağlantılı sorunlar da vardır -akciğer yetmezliği ve bunun sonucu olabilecek enfeksiyonlar gibi- ama belki de en kötüsü ağrı hissinin olmamasıdır. Kanser hastalığının erken uyarı sistemi olan ağrı hissi sizi terk etmiştir. Rhyme'ın ve Sachs’ın babaları da kanserden ölmüşlerdi. Rhyme'ın babası karın ağrısı şikâyetiyle doktora gitmiş, kanser olduğunu öğrenmişti.</p>

  <p class="calibre4">"İyi geceler," dedi Mel Cooper.</p>

  <p class="calibre4">"Wan an, " dedi Li.</p>

  <p class="calibre4">"Her neyse," diye homurdandı Sellitto ve koridora çıktı.</p>

  <p class="calibre4">"Sonny," diye seslendi Rhyme. "Bu gece burada kalacaksın."</p>

  <p class="calibre4">"Gidecek başka yerim yok zaten, Loaban. Tabii."</p>

  <p class="calibre4">"Thom odanı hazırlar. Benim üst katta yapmam gereken bazı şeyler var. Eğer istersen yanıma gelebilirsin. Bana yirmi dakika ver."</p>

  <p class="calibre4">Li başıyla onayladı ve beyaz tahtaya döndü.</p>

  <p class="calibre4">"Ben seni götürürüm," dedi Sachs. Rhyme, tekerlekli sandalyesini birinci ye ikinci kat arasında çalışan minik bir asansöre doğru sürdü. Sachs ona katıldı ve kapıyı kapattı. Rhyme genç kadının yüzüne baktı. Düşünceli görünüyordu, ama bunun çözmeye çalıştıkları olayla ilgili olmadığını hissediyordu.</p>

  <p class="calibre4">"Konuşmak istediğin bir şey mi var, Sachs?"</p>

  <p class="calibre4">Sachs cevap vermeden YUKARI düğmesine bastı.</p>

  <p class="calibre4"><a id="bookmark1"></a><span class="calibre7">HAYALETÖLÜM Easton, Long Island, Olay Yeri</span></p>

  <p class="calibre4">• İki göçmen sahilde sırtlarından vurularak öldürüldüler.</p>

  <p class="calibre4">• Bir göçmen yaralandı; Dr. John Sung.</p>

  <p class="calibre4">• 'Bangshou' (yardımcı) gemideydi; kimliği bilinmiyor.</p>

  <p class="calibre4">• Yardımcının, Ejderin battığı yerde bulunan boğulmuş ceset olduğu teşhis edildi.</p>

  <p class="calibre4">On göçmen kaçtı; yedi yetişkin (biri yaşlıca, erkek; biri yaralı, kadın), iki çocuk, bir bebek. Kilisenin minibüsünü çaldılar.</p>

  <p class="calibre4">• Kan örnekleri inceleme için laboratuvara gönderildi</p>

  <p class="calibre4">• Yaralı kadının kan grubu AB negatif. Kanı haldanda daha fazla bilgi istendi.</p>

  <p class="calibre4">• Sahilde Hayalet'i bekleyen araç onu almadan gitti. Hayalet'in araca bir el ateş ettiği sanılıyor Aracın marka ve model bilgileri için lastik izlerine ve dingil açıklığına dayanarak talepte bulunuldu.</p>

  <p class="calibre4">• Araç bir BMW X5.</p>

  <p class="calibre4">• Sürücü; Jerry Tang.</p>

  <p class="calibre4">• Göçmenleri almak için gelen herhangi bir aracın izine rastlanmadı.</p>

  <p class="calibre4">• Muhtemelen Hayalet'e ait olan cep telefonu analiz için FBI'a gönderildi.</p>

  <p class="calibre4">• İzlenemez uydu telefonu. Kullanmak için Çin hükümetinin telefon sistemine giriyor.</p>

  <p class="calibre4">• Hayalet'in silahı 7.62 mm'lik tabanca. Özel mermiler.</p>

  <p class="calibre4">• Çin yapımı Model 51 otomatik tabanca.</p>

  <p class="calibre4">• Hayalet'in rüşvet yedirdiği hükümet çalışanları olduğu rapor edildi. Hayalet kaçmak için bir kırmızı Honda sedan çaldı. Aracın bulunması için devriyelere haber verildi.</p>

  <p class="calibre4">• Aracın izi bulunamadı. Suda üç ceset bulundu; biri boğulmuş, ikisi vurulmuş. Fotoğraflar ve deliller Rhyme'a ve Çin polisine gönderildi.</p>

  <p class="calibre4">• Boğulmuş kişi Victor Au, Hayalet'in yardımcısı olarak tanımlandı. .Parmak izleri AFIS'e gönderildi.</p>

  <p class="calibre4">• Herhangi bir kayda uymuyor, ama Sam Chang'in parmaklarında sıra dışı izler var (yara, ip yanığı?).</p>

  <p class="calibre4">Göçmenlerin Profilleri: Sam Chang, Wu Qichen ve aileleri; John Sung; boğulan kadının bebeği; tanımlanmayan bir erkek ve bir kadın (sahilde öldürüldüler).</p>

  <p class="calibre4"><a id="bookmark2"></a><span class="calibre7">Çalıntı Minibüs, Çin Mahallesi</span></p>

  <p class="calibre4">• Göçmenler tarafından 'Home Store' logosuyla kamufle edildi.</p>

  <p class="calibre4">• Kanın sıçrama şekli, yaralı kadının elinden, kolundan ya da omzundan yaralı olduğunu gösteriyor.</p>

  <p class="calibre4">• Kan örnekleri incelenmek üzere laboratuvara gönderildi.</p>

  <p class="calibre4">• Yaralı kadının kan grubu AB negatif. Kanıyla ilgili daha fazla bilgi istendi.</p>

  <p class="calibre4">Parmakizleri AFIS'e gönderildi.</p>

  <p class="calibre4">• Uyan yok.</p>

  <p class="calibre4"><a id="bookmark3"></a><span class="calibre7">Jerry Tang Cinayeti Olay Yeri</span></p>

  <p class="calibre4">•Dört adam kapıyı kırarak içeri girdiler, ona işkence yaptılar ve vurarak öldürdüler İki mermi kovanı; Model 51 ile tutuyor. Tang iki kez kafasından vurulmuş. •Aşırı barbarlık.</p>

  <p class="calibre4">•Bazı parmak izleri.</p>

  <p class="calibre4">• Tang'ınkiler dışında tutan yok.</p>

  <p class="calibre4">• Üç saldırganın ayak ölçüleri Hayalet'inkinden küçük; muhtemelen daha ufak yapılılar. İpuçları, Hayalet'in saklandığı yerin muhtemelen Battery Park civarında olduğunu gösteriyor.</p>

  <p class="calibre4">• Şüpheli saldırganlar Çinli etnik azınlık gruplardan. Şu anda nereli ve nerede oldukları araştırılıyor.</p>

  <p class="calibre4"><a id="bookmark4"></a><span class="calibre7">Kanal Caddesi Saldırısı Olay Yeri</span></p>

  <p class="calibre4">• Elde edilen deliller, Hayalet'in evinin Battery Park civarında olduğunu işaret ediyor.</p>

  <p class="calibre4">• Çalıntı Chevrolet Blazer'ın izi bulunamadı.</p>

  <p class="calibre4">• İzlere uyan yok.</p>

  <p class="calibre4">• Hayalet'in evinin halısı: Arnold firmasının Lustre-Rite modeli, son altı ay içinde döşenmiş; bilgi almak için halı firmalan araştırılııyor</p>

  <p class="calibre4">• Taze tomurcuklar bulundu.</p>

  <p class="calibre4">• Hayalet'in suç ortağının cesedi: Batı ya da Kuzeybatı Çin'deki etnik azınlıklardan. Parmak izine uyan yok. Silahı Walther PPK.</p>

  <p class="calibre4">• Kayıp göçmenlerle ilgili detaylar:</p>

  <p class="calibre4">• Chang ailesi: Sam, Mei-Mei, William ve Ronald; Sam'in babası Chang Jiechi ve bebek Po-Yee. Sam'in ayarlanmış bir işi var ama işvereni ve işin yeri bilinmiyor. Mavi bir minibüs kullanıyor; plakası ve markası yok. Chang'lerin evi Queens'te.</p>

  <p class="calibre4">• WuTar: Qichen, Yong-Ping, Chin-Mei ve Lang.</p>

  <p class="calibre4"><span class="calibre7"><br class="calibre2" /></span></p>

  <h1 class="calibre9" id="sigil_toc_id_23"><a class="calibre10" id="bookmark5"></a><span class="calibre18">BÖLÜM YİRMİ SEKİZ</span></h1>

  <p class="calibre4">Çince'de birçok kelime, zıtlarıyla bir kombinasyon halindedir. Örneğin, 'ilerle-geri çekil' demek 'hareket et' anlamına gelir.</p>

  <p class="calibre4">Bu kelimelerden biri 'iş yapmak' anlamında kullanılan ve tam karşılığı 'sat-al' kelimesidir.</p>

  <p class="calibre4">Bu fırtınalı ağustos gecesinde, Doğu Broadway İşçi Sendikası'nın ön tarafındaki, sigara dumanının kapladığı odada oturan dört adamın yaptığı da buydu; satmak ve almak.</p>

  <p class="calibre4">Pazarlığın insanların hayatları üzerine yapılıyor olması -Sam Chang'ın yeriyle ilgili bilginin Hayalet'e satılması- bu adamları hiç duraksatmıyordu bile.</p>

  <p class="calibre4">Çin Mahallesi'nde elbette yasal tonglar da vardı ve üyelerine önemli hizmetler sağlıyorlardı; rekabet eden işler arasındaki sürtüşmeleri çözmek, okul öğrencilerini çetelerden korumak, yaşlılar ve çocuklar için özel yurtlar işletmek, restoran ve tekstil çalışanları sendikaları yoluyla saldırıları önlemek ve adliye ile, NYPD anlamına gelen 'Öbür Hükümet' ile bağlantıda olmak gibi.</p>

  <p class="calibre4">Ama bu tong onlardan biri değildi. Bir tek uzmanlık alanı vardı, o da, New York bölgesinde operasyonlarını yürüten yılankafaların merkezi olmasıydı.</p>

  <p class="calibre4">Şimdi saat gece yarısına yaklaşırken, İşçi Sendikası'nın üç lideri -hepsi kırklı ya da ellili yaşlarda- bir masanın bir tarafında oturmuş, karşılarındaki daha önce tanımadıkları bir adamla konuşuyorlardı. Ama bu adam onlar için çok değerli olabilirdi; çünkü Chang ailesinin nerede saklandığını biliyordu.</p>

  <p class="calibre4">"Bu insanları nereden tanıyorsun?" diye sordu, sendikanın yöneticisi; sadece aile adını Tan olarak veren adam -bunu muhtemelen Hayalet'in kendisini izleyip Chang ailesinin yerini öğrenmek için işkence yapmasını önlemek amacıyla yapmıştı.</p>

  <p class="calibre4">"Chang Çin'deki kardeşimin bir arkadaşıdır. Onlar için bir daire kiraladım ve oğluyla kendisi için iş ayarladım."</p>

  <p class="calibre4">"Dairenin yeri nerede?" diye sordu tong yöneticisi, sakin bir sesle.</p>

  <p class="calibre4">"Satmak için geldiğim şey de bu zaten," dedi Tan, elini kolunu sallayarak. "Hayalet bunu öğrenmek istiyorsa, bedelini de ödeyecek."</p>

  <p class="calibre4">"Bize söyleyebilirsin," dedi adamlardan biri, gülümseyerek. "Ona söylemeyiz."</p>

  <p class="calibre4">"Sadece Hayalet ile anlaşırım."</p>

  <p class="calibre4">Tong lideri elbette ki bunu biliyordu. Ama denemekten zarar gelmezdi. Bu dünyada bir sürü aptal vardı.</p>

  <p class="calibre4">"Anlamak zorundasın," dedi bir diğeri, "Hayalet'i bulmak zordur." "Ah," dedi Tan alaycı bir tavırla. "Anlaşabileceğim başkaları da var, biliyorsunuz."</p>

  <p class="calibre4">"O zaman neden buraya geldin?" diye sordu adam hemen.</p>

  <p class="calibre4">"Çünkü bana istihbaratı en iyi olan tongun sizinki olduğu söylendi," dedi Tan, bir an duraksadıktan sonra.</p>

  <p class="calibre4">"Tehlikeli," dedi yönetici. "Polis Hayalet'in peşinde. Onunla temas kurduğumuzu öğrenirlerse... organizasyonumuzu dağıtabilirler."</p>

  <p class="calibre4">Tan omuz silkti. "Onunla bağlantı kurmak için güvenli yollarınız var, değil mi?"</p>

  <p class="calibre4">"Paraya gelelim. Seni Hayalet ile bağlantıya geçirirsek bize ne kadar vereceksin?"</p>

  <p class="calibre4">"Bana ne öderse, yüzde onunu."</p>

  <p class="calibre4">Yönetici elini savuşturma anlamında salladı. "Bu görüşme bitmiştir. Git diğer kaynaklarını bul."</p>

  <p class="calibre4">Tan, yöneticinin cevabına güldü. "Siz ne kadar istiyorsunuz peki?" "Yarısını."</p>

  <p class="calibre4">"Kötü bir şaka."</p>

  <p class="calibre4">İşe başlarlarken sınırlar çizildi ve pazarlık yaklaşık yarım saat sürdü. Sonunda</p>

  <p class="calibre4">Amerikan Doları olarak yüzde otuzda anlaşıldı.</p>

  <p class="calibre4">Yönetici cep telefonunu çıkardı ve bir numara tuşladı. Karşı taraftan Hayalet cevap verdi ve yönetici kendini tanıttı.</p>

  <p class="calibre4">"Evet?" diye sordu yılankafa.</p>

  <p class="calibre4">"Burada Ejder'den sağ kurtulan bazı göçmenler için ev kiraladığını söyleyen biri var; Chang'ler için. Bilgiyi size satmak istiyor."</p>

  <p class="calibre4">Hayalet bir an sessiz kaldı. "Kanıtlamasını söyle," dedi sonra.</p>

  <p class="calibre4">Yönetici bu isteği Tan'a iletti. "Babanın Batılı adı Sam," dedi Tan. "Yanlarında yaşlı bir adam da var; Chang'in babası. İki oğulları var. Ha, Mei-Mei adında bir karısı ve yanlarında bir de bebek var. Kendilerinin değil. Gemiden kurtulanlardan biri. Annesi boğulmuş." "Onları nereden tanıyor?"</p>

  <p class="calibre4">"Çin'deki kardeşi Chang'in bir arkadaşı," dedi yönetici.</p>

  <p class="calibre4">Hayalet bir süre düşündü. "Bilgi için ona yüz bin dolar ödeyeceğimi söyle."</p>

  <p class="calibre4">Yönetici bu fiyatın uygun olup olmadığını Tan'a sordu. Tan hemen kabul etti.</p>

  <p class="calibre4">Bu fiyattan memnun olmasına karşın, yönetici yüz ifadesini değiştirmeden Hayalet'e döndü. "Bize bir ücret ödemeyi kabul etti. Belki, efendim, eğer sizin için sorun olmayacaksa... "</p>

  <p class="calibre4">"Evet, sizin payınızı ben ödeyeceğim. Eğer bilgi doğruysa. Payınız ne kadar?"</p>

  <p class="calibre4">"Yüzde otuz."</p>

  <p class="calibre4">"Geri zekâlılar!" dedi Hayalet alaycı bir tavırla gülerek. "Soyulmuşsunuz. Sizin yerinizde olsam ben yüzde altmış beş alırdım."</p>

  <p class="calibre4">Yönetici kıpkırmızı oldu ve kendini savunmaya çalıştı ama Hayalet onun sözünü kesti. "Yarın sabah 8.30’da bana gelmesini söyle. Yerimi biliyorsun." Bağlantı kesildi.</p>

  <p class="calibre4">Yönetici Tan'a anlaşmanın şartlarını aktardı ve el sıkıştılar. Confucius düşüncesine göre başkalarına karşı sorumluluk sıralamasında arkadaşlık en alt sıradadır; hükümdar, baba-evlat, karı-koca ve ağabey-kardeş ilişkisinden sonra. Ama yönetici bu ihanette hâlâ tiksindirici bir yan bulunduğunu düşündü.</p>

  <p class="calibre4">Bunun bir önemi yoktu. Cehenneme gittiğinde Tan yaptıklarının bedelini nasılsa ödeyecekti. Kendisi ve sendikadaki meslektaşları için ise, eh, bir saatlik çalışma için 30,000$ hiç de fena bir rakam değildi.</p>

  <p class="calibre4">Elleri titreyerek, nefes nefese bir halde, Sam Chang Doğu Broadway İşçi Sendikası'ndan ayrıldı ve üç blok kadar yürüdükten sonra Çin Mahallesi'nde pek sık rastlanmayan barlardan birini bulup içeri girdi. Eski püskü bir tabureye oturdu ve Tsingtao birası istedi. Bunu çabucak kafasına dikti ve bir tane daha istedi.</p>

  <p class="calibre4">Tong'un başındaki üç liderin, kendisinin Joseph Tan olduğuna inandıklarına ve Hayalet ile buluşması gereken yeri tam olarak söylediklerine hâlâ inanamıyordu.</p>

  <p class="calibre4">Kendi kendine güldü. Ne muhteşem bir fikirdi; ailesinin hayatı üzerine bu adamlarla gerçekten pazarlık yapmıştı.</p>

  <p class="calibre4">Saatler önce Brooklyn'deki evlerinde otururken, Chang düşünüyordu. Hayatları buydu işte. Karanlık ve korku...</p>

  <p class="calibre4">Babasının keskin gözleri ona dikilmişti. "Ne yapmayı düşünüyorsun?" diye sormuştu.</p>

  <p class="calibre4">"Hayalet bizi arıyor."</p>

  <p class="calibre4">"Evet."</p>

  <p class="calibre4">"Benim onu arayacağımı beklemiyordur."</p>

  <p class="calibre4">Chang Jiechi'nin bakışları bir süre oğlunun yüzünde kaldıktan sonra sunaktaki isim tablasına döndü. Chang... okçu! "Peki sen onu bulursan ne yapacaksın?"</p>

  <p class="calibre4">"Öldüreceğim," dedi Chang.</p>

  <p class="calibre4">"Neden polise gitmiyorsun?"</p>

  <p class="calibre4">Chang'in yüzünde acı bir gülümseme belirdi. "Buradaki polise Çin'dekinden daha mı fazla güveniyorsun?"</p>

  <p class="calibre4">"Hayır," diye cevap verdi babası.</p>

  <p class="calibre4">"Onu öldüreceğim," diye tekrarladı Chang. Hayatı boyunca babasına itaatsizlik etmemişti ve şimdi yapılması gereken şeyi babasının yasaklamasından korkuyordu.</p>

  <p class="calibre4">Ama babası başka bir şey sordu: "Bunu yapabilecek misin?"</p>

  <p class="calibre4">"Evet, ailem için. Evet." Chang yağmurluğunu giydi. "Çin Mahallesi'ne gidiyorum. Onu bulmak için ne yapabilirim bakalım."</p>

  <p class="calibre4">"Beni dinle," dedi babası, fısıldayarak. "Bir adamı nasıl bulursun, biliyor musun?"</p>

  <p class="calibre4">"Nasıl, baba?"</p>

  <p class="calibre4">"Zaaflarını kullanarak."</p>

  <p class="calibre4">"Hayalet'in zaafı nedir?"</p>

  <p class="calibre4">"Yenilgiye tahammülü yok," dedi Chang Jiechi. "Bizi öldürmek zorunda; yoksa hayatındaki uyumu kaybedecek."</p>

  <p class="calibre4">Bunun üzerine, Sam Chang babasının önerdiği şeyi yaptı; Hayalet'e avını bulma şansını verdi. Bu da işe yaramıştı işte. Soğuk bira şişesini yüzüne doğru tutarak düşünmeye başladı. Neticede kendisi de ölebilirdi. Kapı açılır açılmaz Hayalet'i vuracaktı, ama adamın yanındaki fedaileri de onu vuracaktı.</p>

  <p class="calibre4">Bunu düşündüğünde kafasında canlanan ilk görüntü, büyük oğlu William oldu. Bir süre sonra ailenin adını devam ettirecek olan genç adamı düşündü.</p>

  <p class="calibre4">Baba şimdi oğlunun küstahlığını, gözlerindeki alaycı bakışları görüyordu...</p>

  <p class="calibre4">Ah, William, diye düşündü. Evet, seni ihmal ettim. Ama bütün bunları sana ve çocuklarına daha iyi bir yaşam şansı yakalamak için yaptığımı bir anlayabilsen. İşler Çin'de tehlikeli bir hal almaya başladığında, sevgili vatanımı arkamda bırakarak, orada veremeyeceklerimi vermek için seni buraya getirdim.</p>

  <p class="calibre4">Sevgi, oğlum, küçük elektronik cihazlarda, gösterişli yemeklerde veya kendine ait bir odada kendini ifade etmez. Sevgi kendini disiplinde, örneklerde ve fedakârlıkta ifade eder; hatta kişinin kendi hayatını feda etmesinde.</p>

  <p class="calibre4">Ah, oğlum...</p>

  <p class="calibre4">Sam Chang biranın parasını ödedi ve bardan ayrıldı.</p>

  <p class="calibre4">Saat geç olmasına karşın, bazı dükkânlar son turistleri çekmek için hâlâ açıktı. Chang hediyelik eşya dükkânlarından bîrine girerek küçük bir sunak kutusu, bakır bir tabak, kırmızı ampullü elektrikli mumlar ve tütsü aldı. Doğru Buddha heykelini bulabilmek için biraz zaman harcaması gerekti. Gülümseyen bir tanesini seçti, çünkü -yarın bir adam öldürecek ve kendisi de ölecek olmasına karşın- neşeli bir Buddha arkada bıraktığı aileye rahatlık, teselli ve iyi şans getirecekti.</p>

  <p class="calibre4">"Mesele şu ki, Amie..."</p>

  <p class="calibre4">Amelia Sachs şehrin sokaklarında arabasıyla ilerlerken, kendisinden beklenmedik şekilde hız sınırının altında gidiyordu.</p>

  <p class="calibre4">"Mesele şu ki, tatlım," demişti babası, vücudunu parçalayan obur hücreler yüzünden hastalığının çok kötüleştiği bir seferinde, "kendine dikkat etmelisin."</p>

  <p class="calibre4">"Tabii baba."</p>

  <p class="calibre4">"Yo, yo, yo, şimdi 'tabii' diyorsun ama gerçekten hissederek söylemiyorsun. Babamla aynı fikirdeyim, çünkü o benden daha tecrübeli ve doğrusunu bilir demek istiyorsun."</p>

  <p class="calibre4">Fort Hamilton Park Yolu'ndaki Batı Brooklyn Hastanesi'nde yatarken bile, adam onun hiçbir konuda baştan savma davranmasına izin vermiyordu.</p>

  <p class="calibre4">"Böyle demek istediğimi hiç sanmıyorum."</p>

  <p class="calibre4">"Ah, dinle, Amie, lütfen."</p>

  <p class="calibre4">"Dinliyorum."</p>

  <p class="calibre4">"Sınırları zorladığın konusunda hikâyeler duyuyorum."</p>

  <p class="calibre4">Sachs, babası gibi 'portatif bir devriye polisiydi o zamanlar. Aslında takma adı olan 'PK,' Portatif Kız anlamına geliyordu.</p>

  <p class="calibre4">"İşimi yapıyorum baba."</p>

  <p class="calibre4">"Ciddi ol."</p>

  <p class="calibre4">Yarı açık pencereden süzülerek yüzüne vuran, kızıl saçını ve babasının eski yatak örtüsünü uçuşturan yaz rüzgârını hissederken, gülümsemesi kayboldu ve yüzünde ciddi bir ifade belirdi.</p>

  <p class="calibre4">"Pekâlâ," demişti Sachs.</p>

  <p class="calibre4">"Teşekkür ederim... Devriye görevlerinle ilgili hikâyeler duyuyorum. Kendine yeterince dikkat etmiyorsun. Ama buna mecbursun, Amie." "Bütün bunlar nereden çıktı baba?"</p>

  <p class="calibre4">Bütün bunların, adamı yakında öldürecek olan kanser ve bir polis rozetinden, nikel kaplama bir Colt tabanca ve yeni şanzıman takımıyla silindir başlarına ihtiyacı olan eski bir Dodge Charger'dan daha anlamlı bazı şeyleri, bir an önce tek çocuğuna aktarma zorunluluğu yüzünden konuşulduğunu ikisi de biliyordu aslında. Ama baba olarak görevi, 'Komik İhtiyar' olmaktı.</p>

  <p class="calibre4">"Fıkra anlatalım."</p>

  <p class="calibre4">"İlk uçtuğun zamanı hatırlıyor musun?"</p>

  <p class="calibre4">"Florida'ya büyükannemi görmeye gitmiştik. Hava aşırı sıcaktı ve bir bukalemunun saldırısına uğramıştım."</p>

  <p class="calibre4">"Ve uçuş görevlisi," diye devam etmişti Herman Sachs, "ya da şimdi adına ne diyorsanız; 'Acil bir durumda oksijen maskenizi takın ve takamayan birine yardım edin,' demişti. Kural buydu."</p>

  <p class="calibre4">"Öyle diyorlar," demişti Sachs, duygularını bastırmaya çalışarak. "Sokaklarda dolaşan bir devriye polisinin kuralı da bu olmalıdır," diye vurgulamıştı babası. "Önce sen, sonra kurban. Bu senin de kişisel felsefen olmalı. Ne olursa olsun, önce kendini kollamalısın. Kendin iyi durumda olmazsan, başkasına yardım edemezsin."</p>

  <p class="calibre4">Hafifçe çiseleyen yağmurun altında ilerlerken, babasının sesi kulaklarından silindi ve yerini başka bir ses aldı. Birkaç hafta önce konuştuğu doktordu bu.</p>

  <p class="calibre4">"Ah! Bayan Sachs, buradasınız demek. "</p>

  <p class="calibre4">"Merhaba, doktor. "</p>

  <p class="calibre4">"Lincoln Rhyme 'ın doktoruyla birlikteydim."</p>

  <p class="calibre4">"Evet? "</p>

  <p class="calibre4">"Sizinle konuşmam gereken bir şey var. "</p>

  <p class="calibre4">"Kötü bir haber verecek gibisiniz, doktor. "</p>

  <p class="calibre4">"Şu köşede oturalım mı? "</p>

  <p class="calibre4">"Burası iyi. Söyleyin. Açıkça. "</p>

  <p class="calibre4">Bütün dünyası karmakarışıktı; gelecekle ilgili tüm planları değişmişti. Bu konuda ne yapabilirdi?</p>

  <p class="calibre4">Arabayı kaldırımın kenarına çekerek düşünmeye başladı...</p>

  <p class="calibre4">Amelia Sachs uzun bir süre sessizce oturdu. Bu delice, diye düşündü. Ama sonra tamamen güdüsel davranarak Camaro'dan indi ve başı eğik yürüyerek köşeden çabucak dönüp bir binaya girdi. Merdivenleri çıktı ve kapıyı vurdu.</p>

  <p class="calibre4">Kapı açıldığında John Sung'a gülümsedi. Adam da gülümseyerek karşılık verdi ve genç kadını içeri davet etti.</p>

  <p class="calibre4">Ne olursa olsun, önce kendini kollamalısın. Kendin iyi durumda olmazsan, başkasına yardım edemezsin.</p>

  <p class="calibre4">Birden omuzlarından büyük bir ağırlığın kalktığını hissetti.</p>

  <p class="calibre4"><span class="calibre7"><br class="calibre2" /></span></p>

  <h1 class="calibre9" id="sigil_toc_id_24"><a class="calibre10" id="bookmark6"></a><span class="calibre18">BÖLÜM YİRMİ DOKUZ</span></h1>

  <p class="calibre4">Gece yarısıydı.</p>

  <p class="calibre4">Ama onu batan bir gemiden dünyanın öbür ucundaki Central Park Batı Yakası'ndaki bir eve getiren uzun bir güne karşın, Sonny Li pek yorgun görünmüyordu.</p>

  <p class="calibre4">Elinde bir alışveriş torbasıyla Lincoln Rhyme'ın yatak odasına girdi. "Hongse ile birlikte Çin Mahallesi'ndeyken, Loaban, bir şeyler aldım. Senin için bir armağan."</p>

  <p class="calibre4">"Armağan mı?" diye sordu Rhyme tahtının üzerinden; bu taht, aşırı derecede rahat olan -kendisine öyle söylenmişti- yeni bir Hill-Rom Flexicair yataktı.</p>

  <p class="calibre4">Li torbadan çıkardığı küçük bir paketi açmaya başladı. "Bak burada senin için ne var." Elinde, haşin yüzlü bir okçu biblosu tutuyordu. Odanın içinde bakınarak sordu; "Kuzey hangi taraf?"</p>

  <p class="calibre4">"Şurası," dedi Rhyme, başıyla işaret ederek.</p>

  <p class="calibre4">Li bibloyu duvarın karşısındaki bir masanın üzerine koydu. Sonra tekrar torbayı karıştırdı ve bu kez de bir sürü tütsü çıkardı.</p>

  <p class="calibre4">"Onu burada yakmayacaksın, değil mi?"</p>

  <p class="calibre4">"Mecburum, Loaban. Korkma, seni öldürmez."</p>

  <p class="calibre4">Li, Çinliler'in 'hayır' demekte zorlandığını söylemesine karşın, anlaşılan kendisi bu sorunu yaşamıyordu.</p>

  <p class="calibre4">Tütsü çubuklarından birini tütsü tahtasına yerleştirdi ve yaktı. Sonra banyodan küçük bir sabun çanağı aldı ve yine aynı torbadan çıkardığı küçük, açık yeşil bir şişeden biraz alkol doldurdu.</p>

  <p class="calibre4">"Ne yapıyorsun, tapınak mı?"</p>

  <p class="calibre4">"Sunak, Loaban. Tapınak değil." Rhyme'ın son derece açık olan farkı kaçırması Li'nin hoşuna gitmişti.</p>

  <p class="calibre4">"O da kim? Buddha mı? Confucius mu?"</p>

  <p class="calibre4">"Elinde bir yay ve okla mı?" dedi Li. "Loaban, çok az şey hakkında çok şey biliyorsun ve çok şey hakkında az şey."</p>

  <p class="calibre4">Rhyme güldü; bir süre evli kaldığı karısının aynı sözleri sık sık daha yüksek bir ses tonuyla ve daha üstü kapalı bir şekilde söylediğini hatırlamıştı.</p>

  <p class="calibre4">"Bu Guan Di," diye devam etti Li. "Savaş tanrısı. Ona kurbanlar adarız. Tatlı şarabı çok sever; ben de onun için biraz aldım."</p>

  <p class="calibre4">Sachs bir yana, Sellitto ve Dellray'in, yatak odasının bir savaş tanrısının sunağı haline geldiğini görünce neler diyeceklerini düşündü Rhyme.</p>

  <p class="calibre4">Li biblonun önünde başını eğdi ve Çince bir şeyler fısıldadı. Torbadan beyaz bir şişe çıkardı ve Rhyme’ın yatağının yanındaki hasır sandalyeye oturdu. Kendisi için bir kadeh doldurduktan sonra Rhyme'ın bardaklarından birini aldı, kapağını kaldırdı, yarıya kadar doldurdu, kapağı kapattı ve içine bir pipet yerleştirdi.</p>

  <p class="calibre4">"Peki ya bu?" diye sordu Rhyme.</p>

  <p class="calibre4">"Güzel içki, Loaban. Chu yeh ching chiew. Şimdi kendimize kurban adıyoruz. Bu içki güzel. Viski gibi."</p>

  <p class="calibre4">Hayır, hiç de viskiye benzemiyordu; hele, hafif is kokusu olan on sekiz yıllık bir İskoç viskisiyle ilgisi yoktu. Ancak, tadı berbat olmasına karşın oldukça sertti.</p>

  <p class="calibre4">Li başıyla bibloyu işaret etti. "Guan Di'yi Çin Mahallesi'ndeki bir dükkânda buldum," dedi. "Çok sevilen bir tanrıdır. Çin'de binlerce sunak ona adanmıştır. Ama onu savaş için almadım. Diyelim ki, o dedektiflerin de tanrısıdır."</p>

  <p class="calibre4">"Bunu uyduruyorsun."</p>

  <p class="calibre4">"Şaka mı? Hayır, diyelim ki, doğru. Çalıştığım her karakolda Guan Di vardı. Olay iyi gitmediğinde, dedektifler bizim şimdi yaptığımız gibi tütsü yakarlar." Li kadehini tekrar doldurdu ve kokladı. "Sert bir içki, söylediğim gibi. Baijiu."</p>

  <p class="calibre4">"Ne?"</p>

  <p class="calibre4">Li başıyla chu yeh ching chiew şişesini işaret etti.</p>

  <p class="calibre4">"Duanda neler söyledin?" diye sordu Rhyme.</p>

  <p class="calibre4">"Çevireyim; 'Guan Di, lütfen Chang'leri bulalım ve lanet Hayalet'i yakalayalım.'"</p>

  <p class="calibre4">"Güzel bir dua, Sonny." Rhyme içkisini yudumladı. Her yudumda tadı daha iyi geliyordu; ya da bunun nedeni berbat olduğunu unutmaya çalışmasıydı.</p>

  <p class="calibre4">"Şu söz ettiğin ameliyat," dedi Li. "Seni daha iyi mi yapacak?" "Olabilir. Biraz. Yürüyemeyeceğim ama biraz hareket edebileceğim." "Nasıl olacak?"</p>

  <p class="calibre4">Li'ye Kuzey Carolina Üniversitesi'nde nöroloji uzmanı olan Dr. Cheryl Weaver'in omurilik felci geçiren hastaları iyileştirmek için deneysel ameliyatlar yaptığını anlattı. Tekniğin nasıl işe yaradığı konusunda doktorun söylediklerini hâlâ hatırlıyordu.</p>

  <p class="calibre4">Sinir sistemi, sinir tepkilerini ileten aksonlardan oluşur. Omurilik zedelenmesinde, bu aksonlar kesilir ya da ezilir ve ölür. Bu yüzden tepkileri iletmeyi bırakırlar ve beynin verdiği mesajlar vücut organlarına iletilmez. Şimdi, bu sinirlerin yeniden oluşmadığını duymuşsunuzdur; ama bu tam olarak doğru değil. Bölgesel sinir sisteminde -kol ve bacaklarımızda olduğu gibi- hasar görmüş aksonlar yeniden gelişebilir. Ama merkezî sinir sisteminde -beyin ve omurilik- bu olmaz. En azından kendi başlarına bunu yapmazlar. Bu yüzden, parmağınızı kestiğinizde, deriniz yeniden kapanır ve dokunma hissiniz eski haline döner. Ama omurilikte bu olmaz. Yine de, bunun oluşmasına yardımcı olmak için geliştirmeye çalıştığımız teknikler var.</p>

  <p class="calibre4">Enstitüdeki yaklaşımımız, zedelenmiş bölgeye tümden saldırıya geçmektir. Bütün cephelerden saldırırız. Omurların kendi kemik yapılarını oluşturmak ve yaralı bölgeyi korumak için geleneksel dekompresyon ameliyatını uyguluyoruz. Sonra zedelenmiş bölgeye iki şey naklediyoruz; birincisi, hastanın kendi bölgesel sinir sistemi dokusundan örnekler ve ikincisi de merkezî sinir sistemi embriyon hücreleri.</p>

  <p class="calibre4">"Köpekbalığından," diye ekledi Rhyme.</p>

  <p class="calibre4">Polis güldü. "Bir balıktan mı yani?"</p>

  <p class="calibre4">"Kesinlikle. Köpekbalıklarının hücreleri, diğer hayvanlara oranla insanınkine daha yakın. Daha sonra omuriliğin kendisini yeniden oluşturmasına yardım etmek için bazı ilaçlar kullanacağım."</p>

  <p class="calibre4">"Hey, Loaban," dedi Li, Rhyme'a dikkatle bakarak, "bu ameliyat... tehlikeli mi?"</p>

  <p class="calibre4">Rhyme yine Dr. Weaver'in sesini duydu.</p>

  <p class="calibre4">Elbette ki risk var. Hapların kendisi tehlikeli değil. Ama tedaviyle ilgili bazı riskler var. C4 'e maruz kalan herkeste akciğer yetmezliği görülür. Anestezi sırasında solunum sorunu yaşanabilir. Sonra sürecin gerilimi otonomik disrefleks ve bunun sonucu olarak tansiyon yüksekliği yaratabilir; bu da, tahmin edebileceğiniz gibi, kalp krizine ya da beyinsel bir rahatsızlığa yol açabilir. Zedelenmiş bölgenizde ameliyattan doğan bir travma da olabilir -şu anda herhangi bir kistiniz yok- ama ameliyat ve doğal sonucu olan sıvı artışı, bu basıncı artırarak daha fazla hasar yaratabilir.</p>

  <p class="calibre4">"Evet, tehlikeli," dedi Rhyme.</p>

  <p class="calibre4">"Bana 'yi luan tou shV gibi göründü." "Bu ne demek?"</p>

  <p class="calibre4">Li biraz düşündükten sonra cevap verdi: "Tam çevirisi; 'kayalara yumurta atmak.' Diyelim ki, işe yaramayacağı kesin olan bir şey yapmak. Bu ameliyata neden giriyorsun?"</p>

  <p class="calibre4">Bu, Rhyme için çok açıktı. Bağımsızlığa bir adım daha yaklaşmak. Örneğin, belki bardağı kendi eliyle tutmak ve dudaklarına götürmek. Başını kaşımak. Daha normal olmak; bu kelimeyi özürlü insanlar için kullanmak pek uygun olmasa da. Amelia Sachs'a yakın olmak. Sachs’ın çok istediği çocuğa daha iyi bir baba olmak.</p>

  <p class="calibre4">"Bu yapmak zorunda olduğum bir şey, Sonny," dedi Rhyme. Sonra yakındaki Macallan viskisini başıyla işaret etti. "Haydi, bir de benim baifuyu deneyelim."</p>

  <p class="calibre4">Li bir kahkaha patlattı. "Baijiu, Loaban. Az önce söylediğin söz, 'Bir de benim mağazamı deneyelim' demek."</p>

  <p class="calibre4">"Baijiu," diye düzeltti Rhyme gülümseyerek.</p>

  <p class="calibre4">Li kendi kadehine ve Rhyme’ın bardağına yıllanmış İskoç viskisinden doldurdu.</p>

  <p class="calibre4">Rhyme içkisini pipetten yudumladı. Ah, evet, bu çok daha iyiydi.</p>

  <p class="calibre4">Li kadehini bir dikişte bitirdi ve başını salladı. "Bu ameliyatı yaptırmamalısın."</p>

  <p class="calibre4">"Riskleri değerlendirdim ve... "</p>

  <p class="calibre4">"Hayır, hayır. Kendini olduğun gibi kabul et! Sınırlarını kabul et." "Ama neden? Neden bunu yapmak zorunda olayım?"</p>

  <p class="calibre4">"Bu Meiguo'da sahip olduğunuz teknoloji bokunu görüyorum. Çin'de, sizde olduğu gibi her yerde teknoloji yok. Ah, Beijing, Hong Kong, Guangdong, Fuzhou, tabii, tabii; sizdeki hemen hemen her şey bizde de var. Mao'nun sayesinde biraz daha geride, ama bilgisayarlarımız, İnternetimiz, füzelerimiz var; evet, bazen havaya uçuyorlar ama genellikle düzgün bir şekilde yörüngeye yerleşiyorlar. Ama doktorlar; onlar pek teknoloji kullanmaz. Vücudumuzun yeniden uyum içinde çalışmasını sağlarlar. Çin'de doktorlar tanrı değildir."</p>

  <p class="calibre4">"Burada farklı bir bakış açımız var."</p>

  <p class="calibre4">"Evet, evet," dedi Li, alaycı bir tavırla. "Doktorlar sizi olduğunuzdan genç gösterir, size saç verir, kadınlara daha büyük xiong verir, bilirsin..." Göğüs kafesini işaret etti. "Biz bunu anlamıyoruz. Bu uyum değil."</p>

  <p class="calibre4">"Yani sence ben böyle uyumlu muyum?" diye sordu Rhyme, öfke dolu bir kahkaha atarak.</p>

  <p class="calibre4">"Seni bu hale yazgın getirdi, Loaban. Ve bunu yaparken de bir amacı vardı. Belki de bu başına gelenler yüzünden olabileceğin en iyi dedektif haline geldin. Diyelim ki, şimdi hayatın dengelendi."</p>

  <p class="calibre4">Rhyme tekrar güldü. "Yürüyemiyorum, delil toplayamıyorum... Bunun neresi daha iyi?"</p>

  <p class="calibre4">"Belki de beynin; diyelim ki, şimdi daha iyi çalışıyor. Belki daha güçlü bir irade kazandın. Jizhong, odaklanma yeteneğin, şimdi belki daha</p>

  <p class="calibre4"><sup class="calibre27">iy</sup>i"</p>

  <p class="calibre4">"Üzgünüm, Sonny, ama buna katılmıyorum."</p>

  <p class="calibre4">Ama Rhyme'ın daha önce de şahit olduğu gibi, Sonny Li bir kez bir konuda tutumunu belirlediğinde, ondan kesinlikle dönmezdi.</p>

  <p class="calibre4">"Sana açıklayayım, Loaban. John Sung'ı hatırlıyor musun? Boynunda Maymun Kral tılsımı taşıyan?"</p>

  <p class="calibre4">"Hatırlıyorum."</p>

  <p class="calibre4">"Sen Maymun'sun."</p>

  <p class="calibre4">"Ben neyim?"</p>

  <p class="calibre4">"Diyelim ki, sen o Maymun gibisin. Maymun mucizeler yaratır, büyü yapar, akıllı ve güçlüdür; ama çabuk öfkelenir. Diyelim ki, senin gibi. Ama doğaya aldırmaz; tanrıları aldatmak ve sonsuza dek yaşamak için yollar arar. Ölümsüzlük şeftalilerini çalar, Yaşam ve Ölüm Defteri 'ndeki isimleri siler. İşte o zaman başı derde girer. Yanar, dövülür ve dağın altına gömülür. Sonunda Maymun sonsuza dek yaşama fikrinden vazgeçer. Birkaç arkadaş bulur ve hep birlikte Batı'daki kutsal topraklara, hac yolculuğuna çıkarlar. Şimdi mutludur: Uyum içindedir."</p>

  <p class="calibre4">"Ben tekrar yürümek istiyorum," diye fısıldadı Rhyme, inatla, bir yandan da ruhunu neden bu tuhaf küçük adama açtığını merak ederek. "Çok şey istemiyorum ki."</p>

  <p class="calibre4">"Ama belki de istediğin çok şeydir," dedi Li. "Dinle, Loaban bana bak. Uzun boylu olmak ve Chow Yun-Fat gibi görünmek, tüm kızları peşimden sürüklemek isterdim. Büyük toplulukları yönetmek ve yüzlerce verimlilik ödülü almak isterdim; böylece herkes bana saygı duyardı. Hong Kong'da bankacı olmak isterdim. Ama bunların hiçbiri benim doğamda yok. Doğamda olan şey, lanet olasıca iyi bir polis olmak. Belki tekrar yürümeye başladığında başka şeyleri kaybedebilirsin; daha önemli bir şeyi. Bu boku neden içiyorsun?" Viskiyi işaret etti.</p>

  <p class="calibre4">"Bu benim en sevdiğim baijiu." "Öyle mi? Şişesi ne kadar?"</p>

  <p class="calibre4">"Yaklaşık yetmiş dolar."</p>

  <p class="calibre4">Li yüzünü buruşturdu. Yine de bir kadeh daha bitirdi ve yenisini doldurdu. "Dinle, Loaban, Tao'yu bilir misin?"</p>

  <p class="calibre4">"Ben mi? Şu New Age saçmalığı mı? Yanlış adamla konuşuyorsun." "Pekâlâ, sana bir şey söyleyeyim. Çin'de iki büyük filozofumuz vardır. Confucius ve Lao-tzu. Confucius'a göre insanlar için en iyi olan şey, üstlerine itaat etmek, emirleri izlemek, daha iyilere özenmek, sessiz olmak. Ama Lao-tzu tam tersini söyler. Kişi için en iyi olan, kendi hayatını izlemektir. Uyumu ve doğayı bulmaktır. Tao'nun İngilizce karşılığı, Yaşam Tarzı'dır. Bazı söylediği şeyler var, sana açıklamaya çalışacağım. Bu seninle ilgili, Loaban."</p>

  <p class="calibre4">"Benimle mi?" diye sordu Rhyme, adamın sözlerine duyduğu ilginin kaynağının şimdi içinde oluşan alkol gölü olduğunu kendine hatırlatarak.</p>

  <p class="calibre4">Li sözleri İngilizce'ye çevirmeye çalışırken yüzünü buruşturdu. "Lao'da, Lao-tzu şöyle der; 'Daha iyi bir görüntü için evini terk etmeye gerek yoktur. Pencereden bakman gerekmez. Bunun yerine, kendi varlığının merkezinde yaşa. Yapmanın yolu olmaktır.'"</p>

  <p class="calibre4">"Çin'de herkesin her şey için söyleyecek bir sözü mü var?" dedi Rhyme öfkeyle.</p>

  <p class="calibre4">"Evet, birçok sözümüz var. Thom' a bunları yazdırmalı ve duvara yapıştırmalısın; Guan Di'ye adadığımız sunağın yanına."</p>

  <p class="calibre4">İkisi de bir süre sessiz kaldılar.</p>

  <p class="calibre4">Daha iyi bir görüntü için evini terk etmeye gerek yoktur. Pencereden bakman gerekmez...</p>

  <p class="calibre4">Sonunda sohbet yeniden başladı ve Li, Çin'deki yaşamı anlatmaya koyuldu.</p>

  <p class="calibre4">"Evin nasıl bir yer?" diye sordu Rhyme.</p>

  <p class="calibre4">"Apartman dairesi. Çok küçük, bu oda kadar bir yer."</p>

  <p class="calibre4">"Nerede?"</p>

  <p class="calibre4">"Liu Guoyuan'da. 'Altı meyve bahçesi' anlamına gelir ama şimdi hepsi yok oldu, kesildi. Yaklaşık elli bin insan yaşıyor. Fuzhou'nun dışında. Orada çok insan var. Diyelim ki, milyonlarca."</p>

  <p class="calibre4">"O bölgeyi bilmiyorum."</p>

  <p class="calibre4">"Çin'in güneydoğusunda, Fujian bölgesinde. Tayvan hemen sahil tarafındadır. Bir sürü dağ vardır. Onların arasından Min Nehri akar. Bağımsız bir bölgeyiz. Beijing bizimle ilgili olarak çok endişelidir.</p>

  <p class="calibre4">Fujian, mafya yuvasıdır; diyelim ki, organize suç. San Lian Hui. Çok güçlüdür. Bir sürü kaçakçılık; tuz, afyon, ipek. Fujian'da bir sürü denizci vardır. Tüccarlar, ithalatçılar. Pek çifttçi yoktur. Kasabamda Komünist Parti güçlüdür, ama bunun nedeni, parti sekreterinin kapitalist olmasıdır. AOL diye bir İnternet şirketi var. Gerçek bir başarı. Çok büyük paralar kazanır. NASDAQ'ta olduğu gibi hisse senetleri de düşmez."</p>

  <p class="calibre4">"Liu Guoyuan'da ne gibi suçlar işlenir?" diye sordu Rhyme.</p>

  <p class="calibre4">"Bir sürü rüşvet ve koruma parası," dedi Li. "Çin'de insanları ve şirketleri dolandınrsan sorun değil. Ama partiyi ya da hükümeti dolandırırsan, geberirsin. Seni mahkûm ederler, kafandan vururlar. Başka suçlar da var. Burada olanlarla aynı. Cinayet, soygun ve tecavüz." Li içkisini yudumladı. "Kadınları öldüren bir adamı yakaladım. Dört kadını öldürmüştü, daha da öldürecekti. Yakaladım." Güldü. "Bir damla kan. Bisikletinin lastiğinde bir damla kan buldum; kum tanesi kadar. Ama onu enselememe yetti. İtiraf etti. Gördün mü, Loaban, her zaman woo-woo değil."</p>

  <p class="calibre4">"Öyle olmadığından eminim, Sonny."</p>

  <p class="calibre4">"Çin'de kadın kaçırmak büyük sorundur; kadınlardan daha fazla erkek var. Her yüz kadına karşılık, yüz yirmi erkek var. İnsanlar kız çocuk istemiyor, sadece erkek istiyorlar. Peki, ama gelinler nereden gelecek? Bu yüzden kızları ve kadınları kaçırıp satıyorlar. Kederli aileler bize geliyorlar ve karılarını ya da kızlarını bulmamızı istiyorlar. Çoğu polis aldırmıyor; zor davalar. Bazen kadınları binlerce mil uzağa götürüyorlar. Geçen yıl altı tanesini buldum. Kaçıranları yakalamak iyi geliyor." "Hepsi bu mu?" diye sordu Rhyme.</p>

  <p class="calibre4">Li kadehini elinde evirip çevirdi ve sonra hepsini birden kafasına dikti. Rhyme onun hayatından memnun olduğunu düşündü.</p>

  <p class="calibre4">Kendisini ziyarete gelen çoğu insan ona hilkat garibesi gibi davranırdı. Eh, kabalık etmezlerdi. Ama çoğunlukla 'durumunu' görmezden gelmekte zorlanırlardı. Ya da sakatlığını kutlar, şakalar yapar ve onunla ne kadar yakın olduklarını göstermek için yorumlarda bulunurlardı. Oysa gerçekte yakın filan değillerdi; yatak odasının köşesinde yetişkinler için kullanılan alt bezlerinden birinin ucunu gördüklerinde hemen dakikaları saymaya başlar, gidecekleri anı iple çekerlerdi. Bu insanlar asla ona karşı çıkmaz, tartışmazlardı.</p>

  <p class="calibre4">Ama Sonny Li'nin yüz ifadesine bakılırsa, Rhyme'ın durumu onun umurunda bile değil gibiydi. Sanki gerçekten de her şey doğaldı.</p>

  <p class="calibre4">Son birkaç yıl boyunca karşılaştığı herkesin -Amelia Sachs hariç- sadece tanıdık olmanın ötesine geçemediklerini fark etti. Bu adamı ise tanıyalı daha bir gün olmamıştı, ama Sonny Li'yi çok eskiden beri tanıyormuş gibi hissediyordu kendini.</p>

  <p class="calibre4">"Babandan söz ettin," dedi Rhyme. "Onu aradığında sesin pek de sohbet havasında değildi. Onunla aranda ne var?"</p>

  <p class="calibre4">"Ah, babam..." Li biraz daha viski içti; Rhyme'ın baijiuya alıştığı gibi o da viskiye alışacağa benziyordu. İçki yoluyla küreselleşme, diye düşündü Rhyme, yüzünde buruk bir gülümsemeyle.</p>

  <p class="calibre4">Li bir kadeh daha doldurdu.</p>

  <p class="calibre4">"Yudumlayarak içsen iyi olur," diye uyardı Rhyme.</p>

  <p class="calibre4">"Yudumlama zamanı öldükten sonradır," dedi polis ve çiçeklerle süslenmiş kadehi boşalttı. "Babam... Beni pek sevmez. Ben, siz nasıl diyorsunuz... Onun istediği gibi yaşamadım."</p>

  <p class="calibre4">"Hayal kırıklığı mı?"</p>

  <p class="calibre4">"Evet, ben hayal kırıklığıyım."</p>

  <p class="calibre4">"Neden?"</p>

  <p class="calibre4">"Ah, bir sürü şey. Sana hikâyemizi kısaca anlatayım."</p>

  <p class="calibre4">"Uzununu anlat."</p>

  <p class="calibre4">"1920'lerde Dr. Sun Yat-sen Çin'i birleştirdi ama iç savaş çıktı. Kuomintangs -Ulusal Parti- Chiang Kai-shek'in kontrolündeydi. Ama Gongchantangs -komünistler- onlara karşı savaştı. Sonra Japonya bize saldırdı; herkes için kötü zamanlardı. Japonya savaşı kaybettikten sonra Çin'de daha çok iç savaş oldu ve sonunda Mao Zedong ile komünistler kazanıp milliyetçileri Tayvan'a sürdüler. Babam, Mao ile birlikte savaştı. Eylül 1949'da, Mao ile beraber birlikte Beijing'deki Cennet Huzuru Kapısı'nda duruyordu. Ah, Loaban, o hikâyeyi milyonlarca kez dinledim. Bando 'Gönüllüler Marşı'nı çalarken, o orada duruyordu, vs. Lanet olasıca vatanseverlik günleri.</p>

  <p class="calibre4">"Babam, guamci oldu. Yüksek rütbeli kişilerle ilişkiye girdi. Fu-jian'daki Komünist Partisi'nde büyük adam oldu. Benim de öyle olmamı istedi. Ama komünistlerin altmış altıda yaptıklarını görüyordum -Büyük Proleter Kültür Devrimi'ni- her şeyi yok ediyor, insanları incitiyor, öldürüyorlardı. Hükümet ve parti doğru davranmıyordu."</p>

  <p class="calibre4">"Doğal değildi," dedi Rhyme. "Uyumlu değildi."</p>

  <p class="calibre4">"Kesinlikle öyle, Loaban," dedi Li gülerek. "Babam benim partiye katılmamı istedi. Bunu yapmamı emretti. Tehdit etti. Ama parti umurumda değildi." Kollarını salladı. "Büyük idealleri umursamıyordum.</p>

  <p class="calibre4">Sevdiğim şey polislikti. Suçluları yakalamayı seviyorum... hep bilmeceler, mücadeleler var. Kız kardeşim, partide yükseldi. Kadın olmasına karşın babam onunla gurur duyar. Benim gibi kendisini utandırmadığını söyler. Bunu hep söyler." Li'nin yüzü asıldı. "Diğer bir kötü şey de, evlendiğimde oğlumun olmaması; hiç çocuğum olmadı."</p>

  <p class="calibre4">"Boşandın mı?" diye sordu Rhyme.</p>

  <p class="calibre4">"Karım, öldü. Hastalandı ve öldü. Ateşi çok yükseldi. Birkaç yıl evli kaldım ama çocuğum olmadı. Babam bunun benim hatam olduğunu söyledi. Denedik, elimizden geleni yaptık ama çocuğumuz olmadı. Sonra da karım öldü." Kalkıp pencereye yürüdü ve dışarıdaki ışıklara baktı. "Babam çok katıdır. Ben büyürken hep beni döverdi. Yaptığım hiçbir şey ona yetmedi. İyi dereceler... Ben iyi bir öğrenciydim. Orduda madalyalar kazandım. Güzel, saygın bir kızla evlendim, polisliğe başladım ve dedektif oldum. Her hafta babamı ziyarete geldim, ona para verdim, annemin mezarını ziyaret ettim. Ama yaptığım hiçbir şey yetmedi. Peki ya senin annen-baban, Loaban?"</p>

  <p class="calibre4">"İkisi de öldü."</p>

  <p class="calibre4">"Annem, babam kadar katı değildi ama pek konuşmazdı. Babam izin vermezdi... Burada, Güzel Ülke'de pek anne-babanızın kontrolü altında değilsiniz, değil mi?"</p>

  <p class="calibre4">İyi bir soru, diye düşündü Rhyme. "Belki o kadar değildir. Bazı insanlar öyle."</p>

  <p class="calibre4">"Anne-babaya saygı duymak; bu bizde bir numaralı kuraldır." Guan Di'nin heykeline baktı. "Bütün tanrılar arasında en önemlileri atalarımızdır."</p>

  <p class="calibre4">"Belki de baban seni sandığından daha çok düşünüyordur. Dış görünüş, bilirsin. Çünkü neyin senin için daha doğru olduğunu kendisinin bildiğini düşünür."</p>

  <p class="calibre4">"Hayır, sadece beni sevmiyordu. Diyelim ki, aile adını taşıyacak kimse yoktu. Bu çok kötü bir şeydir."</p>

  <p class="calibre4">"Biriyle tanışacak ve bir aile kuracaksın."</p>

  <p class="calibre4">"Benim gibi bir adam mı?" dedi Li, alaycı bir tavırla. "Hayır, hayır. Ben polisim, param yok. Fuzhou'da benim yaşımdaki erkeklerin çoğu kendi işini yapar ve çok para kazanır. Her tarafta para kazanırlar. Kadınlardan daha fazla erkek olduğunu söylemiştim, hatırlıyor musun? Zengin biriyle evlenebilecekken neden yoksul birini tercih etsinler ki?"</p>

  <p class="calibre4">"Benim yaşımdasın," dedi Rhyme. "Yaşlı değilsin."</p>

  <p class="calibre4">Li yine pencereden dışarı baktı. "Belki burada kalırım. İngilizce'yi iyi konuşuyorum. Burada polis olurum. Çin Mahallesi'nde çalışırım. Sivil."</p>

  <p class="calibre4">Ciddi görünüyordu. Ama sonra güldü ve ikisinin de düşündüğü şeyi söyledi. "Hayır, hayır, bunun için çok geç artık. Çok çok geç... Hayır, Hayalet'i yakalayacağız, ben eve döneceğim ve iyi bir dedektif olmaya devam edeceğim. Guan Di ile birlikte büyük bir davayı çözmüş olacağız ve Fuzhou'daki gazetelerde resimlerim çıkacak. Belki başkan bana bir madalya bile verir. Belki babam haberleri izlerken beni görür ve o kadar kötü bir evlat olmadığımı anlar." Viski kadehini boşalttı. "Pekâlâ, şimdilik yeterince içtim; seninle oyun oynayalım, Loaban."</p>

  <p class="calibre4">"Oyun oynamam."</p>

  <p class="calibre4">"Peki, bilgisayarındaki o oyun ne?" diye sordu Li hemen. "Satranç. Gördüm."</p>

  <p class="calibre4">"Çok sık oynamam," dedi Rhyme.</p>

  <p class="calibre4">"Oyunlar seni geliştirir. Sana en iyi oyunun nasıl oynandığını göstereceğim." Büyülü alışveriş torbasına geri döndü.</p>

  <p class="calibre4">"Çoğu oyunu oynayamıyorum, Sonny. Kartları tutamıyorum, biliyorsun."</p>

  <p class="calibre4">"Ah, kâğıt oyunları mı?" dedi Li, gülümseyereki. "Onlar şans oyunudur. Sadece para kazanmaya yarar. Kartlarını rakiplerine göstermezsin ve gizli oynarsın. En iyi oyunlar, sırları kafanda saklayarak oynananlardır. Wei-chi gibi. Hiç duydun mu? Diğer adı da Go'dur."</p>

  <p class="calibre4">Rhyme duyduğunu sanıyordu. "Dama gibi bir şey mi?"</p>

  <p class="calibre4">Li güldü. "Hayır, hayır, dama değil."</p>

  <p class="calibre4">Rhyme, Li'nin alışveriş torbasından çıkarıp yatağın yanındaki masanın üzerine koyduğu tahtayı inceledi. Üzerinde bir dizi yatay ve dikey çizgi bulunan desenli bir tahtaydı bu. Sonra Li, iki küçük torba çıkardı; birinde beyaz, diğerinde siyah yüzlerce taş vardı.</p>

  <p class="calibre4">Rhyme aniden içinde oynama isteği hissetti. Sonny Li oyunun kurallarını ve amacını anlatırken, Rhyme onu dikkatle dinlemeye çalıştı. "Oldukça basit görünüyor," dedi Rhyme. Oyuncular taşlarını tahtanın üzerinde sırayla hareket ettiriyor, rakibin taşlarını kuşatıp oyun dışı bırakmaya çalışıyordu.</p>

  <p class="calibre4">"Wei-chi, tüm büyük oyunlar gibidir; kurallar basittir ama kazanmak zordur." Li taşları iki gruba ayırırken, bir yandan da anlatıyordu. "Oyun uzun yıllar öncesine dayanır. Gelmiş geçmiş en büyük oyuncuyu inceledim. Adı Fan Si-pin idi. Sizin tarihinize göre 1700'lerde yaşamış. Ondan daha iyi biri çıkmamış. Onunla denk olabilecek Su Ting-an ile maç üstüne maç yapmış. Oyunlar genellikle berabere bitmiş, ama Fan'ın birkaç puan fazlası olduğu için genellemede en iyi oyuncu seçilmiş. Neden bu kadar iyi olduğunu bilmek ister misin?" "Neden?"</p>

  <p class="calibre4">"Su, savunma oyuncusu; ama Fan... o daima hücum oynar. Daima saldırır, güdüsel davranır, delice oynar."</p>

  <p class="calibre4">Rhyme adamın heyecanını hissetti. "Çok sık oynar mısın?"</p>

  <p class="calibre4">"Çin'de bir kulübe üyeyim. Çok oynarım, evet." Sesi kısıldı ve yüzündeki ifade özlemle doldu. Rhyme nedenini merak etti. Sonra Li yağlı siyah saçlarını arkaya itti. "Pekâlâ," dedi. "Haydi oynayalım. Ama uzun süren bir oyundur."</p>

  <p class="calibre4">"Yorgun değilim," dedi Rhyme.</p>

  <p class="calibre4">"Ben de," dedi Li. "Şimdi, sen daha önce oynamadığın için sana avantaj tanıyacağım. Sana fazladan üçtaş daha vereceğim. Fazla gibi görünmez ama Wei-chi'de büyük, çok büyük avantajdır."</p>

  <p class="calibre4">"Hayır," dedi Rhyme. "Avantaj istemiyorum."</p>

  <p class="calibre4">Li ona baktı ve Rhyme'ın bu avantajın kendi sakatlığıyla ilgili olduğunu düşündüğünü hissetti. "Sana avantaj vermemin nedeni, daha önce oynanamış olman," diye ekledi ciddi bir tavırla. "Tek neden bu. Deneyimli oyuncular bunu daima yapar. Gelenekseldir."</p>

  <p class="calibre4">Rhyme bunu anladı ve Li'nin sözleri hoşuna gitti. Yine de ısrar etti. "Hayır. İlk hamleyi sen yap. Haydi." Li'nin bakışları önlerindeki tahtaya doğru kaydı ve çok geçmeden adam oyuna konsantre oldu.</p>
</body>
</html>
