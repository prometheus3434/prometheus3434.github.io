<html xmlns="http://www.w3.org/1999/xhtml">
	<head>
		<title>05_Nasrettin_Hocanin_Hayati-3</title>
		<link href="css/05_Nasrettin_Hocanin_Hayati.css" rel="stylesheet" type="text/css"/>
	</head>
	<body id="x05_Nasrettin_Hocanin_Hayati" xml:lang="tr-TR">
		<div>
			<p class="BASLIK01" id="toc_marker-3">C. SEÇME FIKRALAR</p>
			<p class="govde-metin"> </p>
			<p class="Ara-BASLIK03">HOCA’NIN EŞEĞİ</p>
			<p class="govde-metin">Nasrettin Hoca, bir gün eşeğini kaybetmiş. Her tarafı aramış fakat eşeği bulamamış.  Sonunda yorgun bir şekilde eve dönmüş. Kendi kendine:</p>
			<p class="govde-metin">– Hey Hoca! Eşek yoksa, sen varsın ya! Daha ne istersin? Eğer eşeğin üstünde olsaydın mutlaka sen de kaybolacaktın. Sesini çıkarma! Büyük bir kaza atlattığın için şükret, demiş.</p>
			<div class="frame-4">
				<img alt="Nasrettin%20Hoca_27.tif" class="frame-3" src="image/Nasrettin%20Hoca_27_fmt.jpeg"/>
			</div>
			<p class="govde-metin"> </p>
			<p class="Ara-BASLIK03">CÜBBE VE KAVUK</p>
			<p class="govde-metin">Yabancı bir adama, ailesinden mektup gelmiş. Adam, okuma yazma bilmediği için, mektubu okutacak birini arıyormuş. Yolda Nasrettin Hoca’ya rastlamış.</p>
			<p class="govde-metin">– Hoca Efendi! Şu mektubu oku da içinde neler yazıyorsa bana anlat, demiş.</p>
			<p class="govde-metin">Hoca mektubu eline almış. Evirmiş, çevirmiş; okuyamayacağını anlamış. </p>
			<p class="govde-metin">Nasrettin Hoca, adama:</p>
			<p class="govde-metin">– Arkadaş, sen bu mektubu al, başkasına okut, demiş. Mektubu, adama geri vermiş. Fakat adam, bu işe bir anlam verememiş. Üstelik, mektubu okuması için Hoca’ya ısrar ediyormuş. Bir türlü Hoca’nın yakasını bırakmıyormuş. Nasrettin Hoca:</p>
			<p class="govde-metin">– Ben, mektubun yazıldığı dili bilmiyorum. Türkçe olsaydı bile yine okuyamazdım. Mektup çok karışık yazılmış. Bundan dolayı okumama imkân yok, demiş.</p>
			<p class="govde-metin">Adam, Hoca’ya kızmış ve bağırıp çağırmaya başlamış:</p>
			<p class="govde-metin">– Be Hoca! Arapça bilmezsin, yazı okuyamazsın. Öyle ise kocaman kavuğunla ve cübbenle ne diye ortalıkta dolaşıyorsun, demiş. </p>
			<p class="govde-metin">Hoca, adamın bu sözlerine çok kızmış. Cübbesini ve kavuğunu çıkarmış. Adamın önüne atmış.  Adama şöyle demiş:</p>
			<p class="govde-metin">– Mektup, eğer cübbe ve kavukla okunuyorsa, buyur sen bunları giy. Haydi, şimdi mektubu oku da dinleyelim, demiş.</p>
			<div class="frame-4">
				<img alt="Nasrettin%20Hoca_28.tif" class="frame-13" src="image/Nasrettin%20Hoca_28_fmt.jpeg"/>
			</div>
			<p class="Ara-BASLIK03"> </p>
			<p class="Ara-BASLIK03">EŞEĞİN KAÇ AYAĞI VAR?</p>
			<p class="govde-metin">Nasrettin Hoca, bir gün eşeğine binip gidiyormuş. Adamın biri Hoca’nın karşısına çıkmış:</p>
			<p class="govde-metin">– Hoca Efendi, senin eşeğin kaç ayağı var, diye sormuş.</p>
			<p class="govde-metin">Hoca, hemen eşekten inmiş. Eşeğin ayaklarını saymaya başlamış. Eşeğin ayaklarının tam olduğunu görünce tekrar eşeğe binmiş.</p>
			<p class="govde-metin">Hoca:</p>
			<p class="govde-metin">– Arkadaş, eşeğimin dört ayağı var, demiş.</p>
			<div class="frame-4">
				<img alt="Nasrettin%20Hoca_29.tif" class="frame-14" src="image/Nasrettin%20Hoca_29_fmt.jpeg"/>
			</div>
			<p class="govde-metin"> </p>
			<p class="govde-metin">Bu konuşma, orada bulunanların tuhafına gitmiş. Ummadıkları cevap, hepsini hayrete düşürmüş. Orada bulunanlar, Hoca’ya:</p>
			<p class="govde-metin">– Hoca, sen eşeğin kaç ayaklı olduğunu bilmiyor muydun? Eşeğin ayaklarını saydın da ondan sonra cevap verdin, demişler. Hoca, tatlı tatlı gülümsedikten sonra:</p>
			<p class="govde-metin">– Dostlar, eşeğin dört ayaklı olduğunu biliyorum. Fakat akşamdan beri kontrol etmemiştim. Belki bir değişiklik olmuştur diye böyle hareket ettim, demiş.</p>
			<div class="frame-4">
				<img alt="Nasrettin%20Hoca_30.tif" class="frame-10" src="image/Nasrettin%20Hoca_30_fmt.jpeg"/>
			</div>
			<p class="govde-metin"> </p>
			<p class="Ara-BASLIK03">YORGAN GİTTİ, KAVGA BİTTİ</p>
			<p class="govde-metin">Soğuk bir kış gecesinde, Nasrettin Hoca, yatağına uzanmış. Bu sırada, Hoca’nın evinin önünde aniden bir patırtı kopmuş.</p>
			<p class="govde-metin">Hoca, pencereden dışarı bakmış. Amacı kavgacılara seslenmek ve kavgayı yatıştırmakmış. Fakat kendisini dinleyen olmamış. Kavga daha da şiddetlenmiş.</p>
			<p class="govde-metin">Nasrettin Hoca, sokağa çıkıp kavganın sebebini anlamak istemiş. Hoca’nın hanımı:</p>
			<div class="frame-4">
				<img alt="Nasrettin%20Hoca_31.tif" class="frame-11" src="image/Nasrettin%20Hoca_31_fmt.jpeg"/>
			</div>
			<p class="govde-metin"> </p>
			<p class="govde-metin">– Hoca Efendi, nene lazım! Gece yarısı sokakta olan kavgadan sana ne? Hem bilmediğin adamların kavgalarına sakın karışma, diye Hoca’yı uyarmış. Fakat Hoca, hanımının sözünü dinlememiş. Yeni diktirdiği  yorganı sırtına alıp sokağa çıkmış. Bakmış ki iki adam boğaz boğaza kavga ediyor, birkaç kişi de bunları ayırmaya çalışıyormuş.</p>
			<p class="govde-metin">Hoca hemen, kavga eden yaramazların arasına girip onları ayırmaya çalışmış. O sırada açıkgözün biri, Hoca’nın dalgınlığından ve şaşkınlığından yararlanmış. Sırtındaki yorganı alıp kayıplara karışmış. Kavga da bir den sona ermiş. </p>
			<div class="frame-4">
				<img alt="Nasrettin%20Hoca_32.tif" class="frame-3" src="image/Nasrettin%20Hoca_32_fmt.jpeg"/>
			</div>
			<p class="govde-metin"> </p>
			<p class="govde-metin">Hoca, tuzağa düşürüldüğünü fark etmiş. Soğukta titreyerek eve geri dönmüş. Kapıyı iyice kapatıp odasına çıkmış. Hanımı, Hoca’nın yorgansız olarak eve döndüğünü görmüş. Telaşla, Hoca’ya sormuş:</p>
			<p class="govde-metin">– Efendi, kavga niçinmiş? Sebebini öğrenebildin mi?</p>
			<p class="govde-metin">Hoca da:</p>
			<p class="govde-metin">– Sorma hanım, sorma! Meğer kavga bizim yorgan içinmiş. Yorgan gitti, kavga bitti, demiş.</p>
			<div class="frame-4">
				<img alt="Nasrettin%20Hoca_33.tif" class="frame-6" src="image/Nasrettin%20Hoca_33_fmt.jpeg"/>
			</div>
			<p class="govde-metin"> </p>
			<p class="govde-metin"> </p>
			<p class="govde-metin"> </p>
			<p class="govde-metin"> </p>
			<div class="frame-4">
				<img alt="05_Nasrettin_Hocanin_Hayati_KAPAK-a.jpg" class="frame-17" src="image/05_Nasrettin_Hocanin_H_fmt.jpeg"/>
			</div>
			<p class="govde-metin"> </p>
		</div>
	</body>
</html>