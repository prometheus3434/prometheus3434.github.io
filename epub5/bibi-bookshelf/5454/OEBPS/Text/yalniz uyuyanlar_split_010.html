<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yalniz uyuyanlar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_7"><br class="chapter" />
  <br class="chapter" />
  <br class="chapter" />
  <br class="chapter" />
  ANI, HEPSİ ANI<br class="chapter" /></h1>

  <p class="normal">Salih, dudaklarını rakıya uzatıyor; bardak yerden iki karış yükseklikte bir sandığın üzerinde olduğundan o da el-diz dört ayak. Bardağı silme dolu, eline alsa mutlaka bir-iki damla dökecek. Buna da yüreği dayanamayacağından, gerekirse köpek gibi, diliyle şaklata şaklata içmeye hazır. Öne doğru huni gibi uzamış dudakları bir parmak kadar azaltıyor rakıyı, damağını şaklatarak "Oh!" diyor.</p>

  <p class="normal">Nuri, kablo yumağı arasında yolunu yitirmiş, yüzü her zamankinden aptal, dili yine dışarıda. Hakan ayak pedalıyla deniyor davulu.</p>

  <p class="normal">"Nasıl gidiyor çocuklar, bir şeye ihtiyacınız var mı?"</p>

  <p class="normal">Gecenin patronu bu; kısa boylu, yürüyen bir güğüm. Koşuşturmaktan bütün kanı yüzüne sıçramış.</p>

  <p class="normal">"Bağlantıları kurduk mu tamam," diyor Tuncer. Alnından sızan ter damlaları kalın kaşlarına toplanmış, gömleği sırılsıklam. Kıllı koluyla alnını siliyor, sigarasının külü düştü düşecek. "İşimiz bitince bir şeyler atıştırsak iyi olacak..." Az daha "moruk"la bitirecekti tümcesini. Salih de Hakan da anlıyor bunu. Birbirlerine bakıp hafifçe başlarını eğiyorlar, gözlerinin biri "kaçırmadık" anlamında kısılmış. Tuncer'e göre herkes "moruk", hele çalışıyorsa ve yaptığı iş yolunda gitmiyorsa yanına sokulma.</p>

  <p class="normal">"Siz onu merak etmeyin çocuklar." Cebinden çıkardığı mendille alnını siliyor. "Ne sıcak gündü be... Akşam oldu, hâlâ cayır cayır yanıyor ortalık. Allahtan çay bahçesinde yapıyoruz, salonda malonda olacak iş değil."</p>

  <p class="normal">"Değil, değil," deyip onaylıyor Nuri. Bu onay için de Salih'le Hakan bakışıyorlar, yine gözlerini kısıp başlarını eğiyorlar. Nuri görse kızar, "Bunda ne var lan!" der; yani dalga geçecek...</p>

  <p class="normal">"Güğümün en mutsuz günü," diyor Hakan, adamın ardından bakarak. "Omuzları çökmüş, yürüyüşü sarsak. O hımbıl bedeni sürüklemekte güçlük çekiyor gibi."</p>

  <p class="normal">Salih dizlerinin üstüne çöküp kollarını iki yana kaldırıyor ve Tanrı'ya yakarıyormuş gibi duruyor. Şeytanca ışıldayan gözlerini yummuş, duruşuna uygun bir de keder oturtmuş yüzüne. "<span class="ideitalik">La Komparsita</span>," diyor fısıldar gibi. Avuçları açık, parmakları gergin. Elleri korkunç titreyerek ve başını iyice geri atıp dudaklarına kadınsı bir çekicilik vererek yineliyor: "<span class="ideitalik">La Komparsita!</span>" Sesi bu kez belirgin, çatallı.. Sonra da gözlerini patlatıp isyan ediyor (kadınsılıktan eser yok şimdi): "<span class="ideitalik">LA KOMPARSITA!</span>" Beklenmedik bir doğa olayının azizliğine uğramış bir ilkel gibi kapanıyor yere. Doğrulurken sağ elini mikrofon yapmış, yumruğu sıkılı; başparmağı orta ve işaretparmaklarının arasından arsızca fışkırmış. Gözleri, erinç içinde yakaran bir derviş gibi kapalı. Abartılı bir şımarıklıkla <span class="ideitalik">Komparsita</span>'yı dilini şaklatarak çalıyor. Sırtüstü yatıyor sonra. Ayakları, olmayan bir bisikletin pedallarını çeviriyor.</p>

  <p class="normal">"Kontrol... Kontrol... Bir ki... Bir ki..."</p>

  <p class="normal">Hakan'dan kısa bir bateri solo. Yabancı marka sigara dudağının ucunda, gözünün biri dumandan kısılmış. Yüzünde, yaptığına inanmayan insanların kayıtsızlığı.</p>

  <p class="normal">Salih tepinmeyi kesip ayağa kalkıyor, üstünü başını silkeliyor. Yarım bardak rakıyı bir dikişte bitiriyor.</p>

  <p class="normal">"Daha çok erken, parçaları unutursan karışmam."</p>

  <p class="normal">Salih'in bir gözü kapalı, ağzının çarpıklığı hâlâ düzelmemiş. Su bardağını kapıp kana kana içiyor.</p>

  <p class="normal">"Açık havada çalışacağız," diyor Nuri'ye, elinin tersiyle ağzını silerek.</p>

  <p class="normal">Hakan'dan Salih'i onaylayan hiç kullanılmamış üç tıss-tak, bir de zil.</p>

  <p class="normal">Salih yine görkemli mikrofonunu oluşturup boş sandalye ve masalara dönerek, "Hepinize iyi akşamlar," diyor, "hoş geldiniz. Bu gece mutlu bir gece. Düğünümüz var çocuklar, çalsın davullar."</p>

  <p class="normal">Davulcudan destek vuruşları.</p>

  <p class="normal">"Biraz yardım edin be, işiniz gücünüz dalga."</p>

  <p class="normal">Hoparlör kolonlarının arasında Tuncer'in terden ışıl ışıl başı ve öfkeden irileşmiş gözleri. Sesi bozuk.</p>

  <p class="normal">"Tamam moruk," diyor Salih, "ne varsa söyle de yapalım."</p>

  <p class="normal">Tuncer bir şey söylemiyor, başını iki yana sallayıp yine kolonların arasında yitiyor.</p>

  <p><br class="chapter" /></p>

  <p class="normal">"Düğünler ve ölümler birbirine benzer!" Salih'in bir saptaması bu. Neden böyle düşündüğünü o da bilmiyor. Ona göre her düğün yanlıştır.</p>

  <p class="normal">Esintisiz, sıcak bir gece. İlk konuklar, yani ön masalarda yer kaparak olanı iteni daha iyi izleyip en azından bir hafta boyunca konuşacak bir şeyler bulmayı amaçlayanlar gelmeye başladı bile. Salih'in deyişiyle "öncüler", "dedikodu kumkumaları". Ama "Dört Örümcek Şov Orkestrası" hazır değil daha. Anfiler, kolonlar, kördüğüm bir kablo yumağı, cereyanı şuradan alalım, uzatmaları getir. Ses ayarı. Islık gibi başlayan bir elektronik çığlık. Alo bir ki... ses kontrol. Gitar telinin başıbozuk titreşimleri. Hakan'dan ne idüğü belirsiz bir tıngırtı. Peah peah ses kontrol. Bütün bunları bir konsermiş gibi izleyen "öncüler". Sahneyi çevreleyen çocuktan bir duvar. Geceden en çok onlar tat alacak. Özgürce koşuşup bağrışacaklar, pistte dans edenlerin arasından geçecekler; kimse karışmayacak. Pastaları avuçlamalarına, iki gazozu birden kucaklamalarına ses çıkarılmayacak. Çünkü birbirini dikkatle süzen bu kalabalıkta çocuklara yer yok bu gece.</p>

  <p class="normal">Gelmeye başlayan konuklarla birlikte "Yürüyen Salep Güğümünde" gerilim artıyor. Gazozlar tamam mı? O kadar pasta yetecek mi? Gelin daha berberde miymiş? Peki fotoğrafçı ayarlandı mı? Oğlum, kız tarafından birini bul da kapıda dikilin, it kopuk girmesin...</p>

  <p class="normal">Hiçbir şey, hiçbir zaman tamamlanamaz ve düğün bir yerden başlayıverir. Bu gece de öyle oluyor. Düğünlerin tartışılmaz marşı <span class="ideitalik">Komparsita</span> ile uğultu kesiliyor. Nuri, başka Nuri artık. Dilini ağzına toplamış, başını dikmiş, sanatıyla baş başa, kendinden emin ve yaptığı müziği hiçbir zaman anlayamayacak kalabalığa tepeden bakan bir tavırla çalıyor. İyi bir solo gitarist olduğunun ayrımında; yeri buraları değil, biliyor. Bir gün bavulunu ve gitarını alıp gidecek. Ne Salih gibi serseri o ne de Hakan gibi mehter tokmakçısı. Dört Örümcek dağıldığı gün Hakan'ın yeri belli; ramazan geceleri mahalle aralarında davul çalarak dolaşacak.</p>

  <p class="normal">Salih hata üstüne hata yapıyor; müzik değil de başıboş bir prova sanki. Tuncer'in yüzünü yalımlar sarmış, kanlı gözlerini patlatmış, kuralsızca üflüyor trompeti. Kimse onların ayrımında değil.</p>

  <p class="normal">Pist gittikçe kalabalıklaşıyor. Günlerce düşünülüp model beğenilen giysiler, kuaförlere taşınılarak yaptırılan saçlar sergileniyor. Erkekler çok zavallı. Yalnızca düğünlerde ve bayramlarda giydikleri bu resmî giysiler içinde ve bunca göz altında, zaten pek beceremedikleri bu işi bağışlanamaz hatalarla yapıyorlar. Her çiftin yüzünde asma kilit bir gülücük, fısıl fısıl konuşma. Rahat görünme çabaları hepsi, Salih biliyor, hiçbirinin dans etmeyi bilmediğini de biliyor. Ya cinsî sapıklar gibi birbirine sarılıp dans eden genç kızlara ve onların çatık kaşlı şişman analarına ne demeli...</p>

  <p class="normal">Sonra, pisttekileri bozguna uğratan çocuk akınları, Tuncer'in trompetini bile bastıran (Tuncer çalmıyor, ısırıyor trompeti, yüzü cinayete hazır bir yüz) tiz çığlıkları.</p>

  <p class="normal">Hakan'ın yersiz zili, Nuri'yi şaşırtıyor.</p>

  <p class="normal">Çay bahçesinin karanlık köşelerine yığılıp cıvıl cıvıl sigara çekiştiren genç insan duvarı ise –onlar çay bahçesine girmeleri istenmeyenler; yani, it kopuk bir yolunu bulmuştu yine– birbirine sarılıp dans eden kızların gözlerini yakalama savaşı içinde.</p>

  <p class="normal">Anlaştıkları saatte çalmayı bırakıyorlar. Her tür önlemi almış olan düğün sahibi –ilçenin varsıl işadamı değil artık, yüzü allak bullak bir çizgi roman kahramanı– onları çeşitli mezelerle donattırdığı masaya alıyor.</p>

  <p class="normal">"Çok kara düzen çaldın," diyor Nuri.</p>

  <p class="normal">"Boş ver, öyle de oluyor böyle de..." diyor Salih. Rakı doldurup yarısına kadar içiyor; ne meze ne bir şey. "Oh," diyor yalnızca, korkunç bir "oh."</p>

  <p class="normal">Onların boşalttığı sahneye, küp gibi içmiş, yüzlerinden ateş ve ter fışkıran bir saz grubu çıkıyor. İşte öz müziklerine dönüyorlar. Düğün de eğlence de bundan sonra. Kanun selamsız sabahsız bir taksime başlıyor. Darbuka işini bilmese o taksim saatlerce sürebilir. Sonra paldır küldür bir parça: <span class="ideitalik">Güller Ağlasın</span>...</p>

  <p class="normal">"Muhabbete bak," diyor Hakan, elinin tersine tef çalar gibi vurarak.</p>

  <p class="normal">Tuncer, bardağı ile bardaklarına dokunuyor, "Yarasın!"</p>

  <p class="normal">İçiyorlar.</p>

  <p class="normal">Kemancı, az önce kulağına fısıldananı, "sayın konuklara" sunuyor. Sunarken hiçbir şey görmüyor, çünkü çok sarhoş. "Şimdi," diyor, "çok değerli bir ses... Alkışlarınızla... Hep beraber." Darbuka şaklabanlıkları kural tanımıyor. Sahnede kalas gibi bir adam. Yüzünde sahte, çekingen, biraz da aptal bir gülücük. Giysilerinin hangi yılın çizgilerini taşıdığı belli değil, kravatı marul yaprağı gibi.</p>

  <p class="normal">Çılgınca alkışlar. Islıklar.</p>

  <p class="normal">Düğün şimdi başlıyor.</p>

  <p class="normal">Dikenli bir ses yayılıyor çay bahçesine. <span class="ideitalik">HER YER KARANLIK</span>. Işıklar söndürülüyor. Islıklar ve alkışlar.</p>

  <p class="normal">"Ölümler ve düğünler birbirine benzer," diyor Salih.</p>

  <p class="normal">Sonra "<span class="ideitalik">Düriyemin Güğümleri.</span>"</p>

  <p class="normal">Ses ve coşku denetlenemez bir biçimde artıyor.</p>

  <p class="normal">"Kanunu, dişleriyle çalıyor sanki bu adam," diyor Salih.</p>

  <p class="normal">"Çalmıyor, yiyor," diyor Salih.</p>

  <p class="normal">Nuri'nin başı masaya düşmüş. Tuncer'in gözleri gittikçe büyüyor.</p>

  <p class="normal">Bir ara pist, etten duvara dönüyor. Kalın kalın adamlardan "kemiksizliğe" olanaksız çağrılar; gerdan kırmalar, ayılıp bayılmalar, alna yapıştırılmış paralar, yüzlerde oluk oluk ter.</p>

  <p class="normal">"Sonları kötü," diyor Salih.</p>

  <p class="normal">"Bize ne," gibisinden omzunu oynatıyor Hakan.</p>

  <p class="normal">Darbuka tükeniş noktasına doğru gidiyor. Gelinle damat, o iki şaşkın neredeler? Tamam, görüyor Salih, omuz omuza devinen kalabalığın içindeler. Çok terlemişler. Biri onları videoya kaydediyor. Bu an saklanmalı, değil mi? Salep güğümü de ortada, kaçınılmaz bir sarhoşluk, yüzündeki zoraki gülüşü törpüleyip götürmüş.</p>

  <p class="normal">Anı, hepsi anı.</p>

  <p class="normal">Bir an, darbukayı çalanın elleri bileziklerinden kopmuş gibi geliyor Salih'e. Şimdi halay çekiliyor. Başı sonu belirsiz bir kördüğüm. Nuri eğilmiş kusuyor. Tuncer'in gözleri korkunç.</p>

  <p class="normal">Fotoğrafçı gelmiş gelinle damadın resimlerini çekiyor; el ele, göz göze, anasıyla ve babasıyla, halası ve teyzesiyle, teyze oğlu ve amca kızıyla...</p>

  <p class="normal">Anı, hepsi anı...</p>
</body>
</html>
