<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>YeniCagin Cocuklari</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_58"><span class="sagbaslik1">ÇOCUĞU OLDUĞU GİBİ<br class="chapter"/>
  KABULLENMEK</span></h2>

  <p class="normal">Çocuklarını olduğu gibi kabul edebilen aileler, gelişimlerine çok yarar sağlamış olur. Her anne-baba, çocuklarının daha başarılı, daha çok kitap okuyan, daha güçlü, sporda, müzikte daha yetenekli olmasını arzu eder. Bu "daha"lar bitmez.</p>

  <p class="normal">Çocuklarınızın sahip olmadığı özelliklerine odaklanırsanız, sahip olduklarının farkına varamazsınız. Yapabildiği, elinden gelendir. Sınırlarını kabullenin. Elbette onun kendini geliştirmesi için cesaretlendirin. Destekleyin. Burada anlatmak istediğim, yeterli olmayan bir özelliği için ısrarcı olmamanız. Yapamadığı, başaramadığı zaman "özsaygısı"nı kaybeder.</p>

  <p class="normal">Her çocuğun farklı yönde başarılı olabileceği bir konu vardır. İki kardeşi birbiri ile kıyaslamak, ikisinin de kendilerine duydukları özsaygıyı aşındıracaktır. Başarılı oldukları alanda ayrı ayrı onları desteklemek ve cesaretlendirmek uygun olanıdır.</p>

  <p class="normal">Çocuklar gelişimleriyle birlikte, kendi düşüncelerini ifade etmeye başlar. Bu düşünceleri size komik, yanlış gelmiş olsa da dinleyin. Birlikte bunun neden olamayacağına bakın.</p>

  <p class="normal">Aile içinde söz hakkı verilmesinin çocuğa mesajı, "Sen değerlisin, senin fikirlerin önemli, biz seni 'adam' yerine koyuyoruz"dur.</p>

  <p class="normal">Çocuğa saygı göstermek demek, onun ayrı bir birey olduğunu kabul etmek demektir. Siz çocuğunuza saygılı davranırsanız, çocuğunuz da size saygılı davranacaktır (modelleme).</p>

  <p class="normal">Unutmayın, siz nasıl davranış gösteriyorsanız, çocuğunuz da sizi yansıtır. Çocuklar ailelerin aynasıdır.</p>

  <p class="normal">Çocuklara bazı değerleri sadece öğüt vererek anlatamazsınız, davranışlarınızla örnek olarak verebilirsiniz. Kendini kabullenemeyen kişiler, çocuklarını da kabullenemezler.</p>

  <p class="normal">Çocukları suçlayarak, yargılayarak dinlemek onları belli süre sonra yalana iter. Yargısız dinlemeyi başarabildiğinizde, çocuğunuzun gerçek duygu ve düşüncelerini öğrenme imkânı bulursunuz.</p>

  <p class="normal">Sürekli olarak eleştirilere maruz kalan çocuklar içine kapanır ve güvensiz olurlar.</p>

  <p class="normal">Yaptıkları hatalar karşısında suçlanan ve o duygusal yoğunlukta ders vermeye çalışılan çocuk olayları objektif olarak değerlendirme şansına sahip olmaz. Onunla olumsuz duygusundan çıktıktan sonra konuşmak daha etkili olacaktır.</p>

  <p class="normal">"Ben sana dememiş miydim", "Yine haklı çıktım", "Büyük sözü dinle biraz" tarzı cümleler çocuklarınızı geliştirmez. Bu cümleler ancak sizi ondan uzaklaştırır. Yanlışlarını dile getirerek, yanlışlarını düzeltmeniz mümkün değil.</p>

  <p class="sagnormal">"Eğitmek doğru tepki vermektir."<br class="chapter"/>
  <span class="ideitalik">Acar Baltaş</span></p>

  <p class="normal">Yapacağınız konuşmalara önce olumlu ifadeler ile başlayın. Sonra yaptığı yanlışı söyleyin. Bu konuda inatlaşmayın. "Ben böyle düşündüm, böyle anladım" deyin. Konuşmayı ona olan güveniniz ve sevginiz ile bitirin.</p>

  <p class="normal">Çocuklarda özgüvenin nasıl pekiştiğini bir hikâye ile anlatmak istiyorum.</p>

  <p class="normal"><span class="ideitalik">Kasabaya yeni taşınmışlardı. Semih babasının işi nedeniyle, çok sevdiği mahallesinden, okulundan ve arkadaşlarından ayrılmak durumunda kalmıştı. 9 yaşında olduğundan, bu duruma yapabileceği bir şey yoktu.</span></p>

  <p class="normal"><span class="ideitalik">Semih, büyükşehirde büyümüştü. Pek çok etkinliğe gidiyordu. Yeni bilgiler öğrenmek, araştırma yapmak onun için büyük keyifti. Hafta sonları kütüphanede saatlerce kitap okuyordu. Oysa bu kasaba, alışkın olmadığı şekilde küçük bir yerdi. Kütüphane yoktu. Etkinlikler açısından da pek uygun değildi. Yeni odası da küçüktü. Bu nedenle yaptığı birçok maket ve oyuncaktan ayrılmak durumunda kalmıştı.</span></p>

  <p class="normal"><span class="ideitalik">Ertesi sabah ilk kez yeni okuluna gideceği için heyecanlıydı. Sınıfa girdiğinde, öğretmeni Semih'i yeni arkadaşları ile tanıştırdı. Semih, büyükşehirden geldiği için sınıftaki diğer çocuklar da biraz çekingen davrandılar.</span></p>

  <p class="normal"><span class="ideitalik">Babası ve annesi için de durum pek kolay değildi. Babası daha önce böyle küçük bir kasabada çalışmamıştı. Bu durumdan o da memnun değildi. Annesi küçük yeni evlerini beğenmemişti, yerleştiremedikleri eşyalarına çareler arıyordu.</span></p>

  <p class="normal"><span class="ideitalik">Yeni yaşamları, Semih ve ailesi için, alışkın olmadıkları şartlar nedeniyle, ilk anda pek keyifli başlayamamıştı. Oysa daha önceleri, her akşam birlikte oturup keyifli sohbetler yapar, günü paylaşırlardı. Şimdi ise, pek konuşmayı arzu etmiyorlardı. Haftanın belli geceleri uyguladıkları kitap okuma, birlikte film izleme ve bir konu üzerinde tartışma sohbetleri yazık ki artık düzenli yapılamıyordu.</span></p>

  <p class="normal"><span class="ideitalik">Aradan birkaç ay geçmesine rağmen Semih'in samimi olabildiği tek bir arkadaşı bile yoktu. Babası yeni işyerine uyum sağlamaya çalıştığından, bu durumun farkında bile değildi. Annesi ise, sadece sevimli karşı komşu Emine Teyze ile görüşüyordu.</span></p>

  <p class="normal"><span class="ideitalik">Emine Teyze, 65 yaşlarındaydı. Eşini kaybedeli uzun zaman olmuştu. Yalnız yaşıyordu. Kasabaya yerleşeli yirmi yılı geçmişti. Bu nedenle çevreyi ve kasaba halkını iyi tanıyordu. Eşinden kalan emekli maaşı ile geçinmeye çalışıyordu. Bir kızı vardı. Ancak o da evlenmiş, başka bir şehre yerleşmişti. Çok sık ziyaretine de gelemiyordu. Bazen büyümüş olan torunu anneannesinin yanına gelebiliyordu. Çok lezzetli kurabiyeler yaptığından, bayanlar arasında pek ünlüydü. Kabul günlerinde birbirinden lezzetli kurabiyeleri yapıyor ve herkese götürüyordu. Çok içten ve sıcakkanlıydı. Semih'in annesine de bu leziz kurabiyelerden yapıp "hoş geldin"e gelmişti. Bu sayede samimi olmuşlardı. Rahatsız olduğundan, çok sık evden çıkamıyordu.</span></p>

  <p class="normal"><span class="ideitalik">Semih kendini yalnız hissediyordu. Sınıf arkadaşları bir türlü kendisini aralarına almamışlardı. Bu durum Semih'in okuldan ve derslerden uzaklaşmasına neden oldu. İlk dönem sonunda şaşırtıcı bir şekilde ders notları düşmüştü. Babası, Semih'le konuşmaya çalıştı. Ancak, Semih çalışıp notlarını yükselteceğini söylemişti.</span></p>

  <p class="normal"><span class="ideitalik">Çocuklar, yarıyıl tatilinde sokakta oyunlar oynuyorlardı. Semih birkaç kez bu oyunlara dahil olmak için yanlarına gitti. Ancak arkadaşları, ondan kaçarcasına uzaklaştılar. Ya da oyuna onu almadılar. Semih arkadaşları arasında sevilmediğini, istenmediğini düşünüyordu. Durum ortadaydı zaten. Eski arkadaşlarını çok özlüyordu. Katıldığı faaliyetleri, hafta sonu gittiği kütüphaneyi, basketbol maçlarını. Artık evden hiç dışarı çıkmıyordu. Sürekli olarak odasındaydı. Eskiden büyük keyifle yaptığı maketleri bile yapmak istemiyordu. Ders çalışmak da gelmiyordu içinden. Kimseyle konuşmuyordu. Annesi ya da babası konuşmaya çalışsa, "Rahat bırakın beni, siz de benden uzak durun" diyordu. Annesi odasını temizlerken, Semih'in çöpe atılacak diye ayırdığı kâğıtlar arasında bir yazı dikkatini çekti. Kâğıtta, "Bu kasabada beni hiç kimse sevmiyor, hiç arkadaşım yok. Beni oyunlara almıyorlar. Okuldan nefret ediyorum, dersleri artık hiç sevmiyorum. Bana aptalmışım gibi davranıyorlar. Herkes benden kaçıyor. Annem ve babam da artık beni sevmiyor."</span></p>

  <p class="normal"><span class="ideitalik">Annesi bu duruma çok üzülmüştü. Akşam babasına durumu anlattı. O akşam eski günlerde olduğu gibi, bir konu belirleyip konuşacaklardı. Akşamın konusu, "sevgi"ydi. Babası ve annesi, Semih'e onu ne kadar çok sevdiklerini, yaptığı her şeyle gurur duyduklarını söylediler. Her zaman onun yanında olacaklarını, yaptıklarına ellerinden gelen desteği vereceklerini söylediler. Yazdığı ve annesinin çöpler arasında bulduğu kâğıt hakkında tek söz etmediler. Semih bunları duyduğu için mutlu olmuştu. Ancak hâlâ kendini işe yaramayan biri olarak görüyordu.</span></p>

  <p class="normal"><span class="ideitalik">Emine Teyze o gün yine lezzetli kurabiyeler yapmıştı. Annesini çay içmeye buyur etti. Semih'in annesi gelemeyeceğini söyledi. Semih'i yalnız bırakmak istemiyordu. Emine Teyze'ye durumu anlattı.</span></p>

  <p class="normal"><span class="ideitalik">Okulların açılmasına 2-3 gün vardı. Emine Teyze, o öğlen Semih' evine davet etti.</span></p>

  <p class="normal"><span class="ideitalik">Semih'ten bir ricası vardı. Yalnız yaşıyordu, torunlarının okul masraflarına katkı yapabilmesi için bir şeyler yapması gerekliydi. Eşinden aldığı emekli maaşı bunun için yeterli değildi. Okul kantini ile konuşmuştu. Öğlenleri kantine lezzetli kurabiyeler yapacaktı. Ancak, sağlığı her gün okula bu kurabiyeleri götürmesi için uygun değildi. Eğer, ricasını kabul ederse, Semih öğlenleri gelip taze kurabiyeleri evden alıp, okula dönebilirdi. Hem okuldaki çocuklar her gün taze ve lezzetli kurabiye yemiş olacaklardı, hem de bu Emine Teyze'ye maddi katkı sağlayacaktı. Ayrıca Semih de her gün ücretsiz kurabiyeler alabilecekti.</span></p>

  <p class="normal"><span class="ideitalik">Semih'e önce bu teklif pek cazip gelmedi. Her öğlen gelip kurabiyeleri almak ve sonra geri gitmek onu düşündürdü. Evet, okul çok uzak değildi. Ancak bu fikir ilk anda hoşuna gitmedi. Tek güzel yanı, kantincinin bisikleti ile gelip gideceğinden, her gün bisiklete binecek olmasıydı. Okulların açılmasıyla birlikte, Semih'in de kurabiye işi başlamıştı.</span></p>

  <p class="normal"><span class="ideitalik">Emine teyzenin yaptığı leziz kurabiyelerin kokusu daha okul bahçesine girdiği an tüm çocukların başına toplanmasına neden oluyordu. Semih bundan giderek keyif almaya başlamıştı. Öğlen tatili olduğu an, hızla Emine Teyze'ye gidip kurabiyeleri alıyor, sıcacık lezzetli kurabiyeleri okula getiriyordu. Çocuklar bu uygulamadan çok memnundular. Emine Teyze her gün değişik bir kurabiye yapıyordu. Peynirli, elmalı, çikolatalı, üzümlü... Çocuklar, bu lezzetli kurabiyeleri öğle tatillerinde merakla bekler olmuştu.</span></p>

  <p class="normal"><span class="ideitalik">Artık çocuklar bahçede Semih'in yolunu gözlüyorlardı. Semih geldiği an hemen yanına gelmeye başladılar. Semih giderek bu işten keyif duymaya başladı. Emine Teyze'nin ikram ettiği kurabiyeleri arkadaşları ile paylaşıyordu. Bu paylaşımlar arkadaşları ile ilişkilerini kuvvetlendirmişti. Artık arkadaşları ile daha samimi olmaya başlamıştı. Bu kurabiyeler sayesinde her gün merakla beklenen kişi olmuştu. Arkadaşları onu sevinçle karşılıyorlardı. Yaptığı işe saygı duyuyorlardı. Hem Emine Teyze'ye hem kantinciye yardım ediyordu, hem de bu, çocuklar için büyük bir şanstı. Her gün taze, lezzetli ev kurabiyesi yiyiyorlardı. Semih okulda artık herkesin tanıdığı biri olmuştu. Derslerine daha çok çalışmaya başlamıştı. Aylar önce içine kapanan, kimse ile konuşmayan Semih, güler yüzlü, neşeli bir çocuk olmuştu.</span></p>

  <p class="normal"><span class="ideitalik">Yardım etmek, bir işte ve derslerinde başarılı olmak, takdir edilmek, arkadaşları arasında sevilmek, kabul görmek kendine olan güvenini artırmıştı.</span></p>

  <p class="normal"><span class="ideitalik">Bu durum anne ve babasını da çok mutlu etmişti.</span></p>

  <p class="normal"><span class="ideitalik">Semih artık yeni kasabayı, yeni okulunu ve arkadaşlarını ve tabii Emine Teyze'yi daha çok seviyordu.</span></p>
</body>
</html>