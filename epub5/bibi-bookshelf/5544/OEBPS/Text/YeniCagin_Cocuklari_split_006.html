<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>YeniCagin Cocuklari</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_10"><span class="sagbaslik1">Başlarken</span></h2>

  <p class="normal">Okumaya başlamadan önce, kitabın bölümleri hakkında bilgi vermek istiyorum.</p>

  <p class="normal">İlk bölüm, "Yeni Çağın Bilgileri" adını taşıyor. Yenilenmekten söz ediyorum. Anne ve babaların öncelikle kendileri yenilemesi, yeni bilgilere açık ve sürekli gelişim içinde olması konusunu işliyorum.</p>

  <p class="normal">Oyun kısmında; oyunun, çocuğun gelişimine etkisi anlatılıyor. Çocuk, doğduğu andan itibaren oynamaya başlıyor. Anne ve babalar da bu oyunlara ortak oluyor.</p>

  <p class="normal">"Aç ağzını, yoksa bak baba yiyecekmiş mamayı."</p>

  <p class="normal">"Annesi o bizim topumuz, biz oynuyoruz."</p>

  <p class="normal">Bu cümleler sanırım tanıdık gelecektir. Kitabın birçok yerinde, size yabancı olmayan ifadeler bulacaksınız.</p>

  <p class="normal">Okula başlamasıyla birlikte, aileler çocuklarını oyunlardan uzaklaşması için yönlendiriyor. Onlara elbette hak veriyorum. Ancak, ilk andan itibaren her şeyi oyunlarla yaptıran anne ve baba bir anda çocuğun en bildiği kavramı bırakmasını istiyor. Oysa oyun, çocuk için hayatın kendisi.</p>

  <p class="normal">Bu bölümde, oyunun, çocukların zihinsel, ruhsal ve bedensel gelişimine faydası açıklanıyor. Ayrıca, çoklu zekâ kavramı ile ilgili bilgiler bulunuyor.</p>

  <p class="normal">Oyun, çocuk ile iletişim kurmanın temel yolu. Çocuk için ciddi bir iş. İlk yaşlarından başlayarak çocuğunuz ile iletişim kurmanızın anahtarı. Bu dönemde kuracağınız iyi iletişim, ilerleyen yaşlarında sizinle kuracağı iletişim açısından büyük önem taşıyor.</p>

  <p class="normal">Oyunlar sayesinde ona "rol modeli" olabilirsiniz.</p>

  <p class="normal">İkinci bölümde, oynayabileceğiniz oyun örnekleri bulunuyor. Bu oyunlar ile vermek istediğiniz mesajları çocuklarınıza kolaylıkla aktarabileceksiniz. Tabii oynarsanız.</p>

  <p class="normal">Üçüncü bölüm, NLP ile modelleme ve etkili iletişimi anlatıyor. Çocuğunuzun temsil sistemine göre, doğru ifadeleri kullanma hakkında size bilgi veriyor. Belli bir yaştan sonra isteseniz de çocuklar oyun oynamıyor. Üçüncü bölüm bu dönemde size yardımcı olacak bilgilerin özeti diyebiliriz.</p>

  <p class="normal">Dördüncü bölümde, çocuğunuzun oyun çağından çıkıp yetişkinliğe adım atarken, kendine güvenen, sorumluluk sahibi bir birey olabilmesi için dikkat edilmesi gerekenler paylaşılıyor.</p>

  <p class="normal">Beşinci bölüm ise yeni çağ anne ve baba davranış modellerini açıklıyor. Bu bölüm, bazı doğru anne-baba davranış modelleri ile örnek olmaması gereken davranış modellerini ele alıyor. Büyük olasılıkla kendi davranış modelinizi bu kategorilerden birinde bulabileceksiniz.</p>

  <p class="normal">İşte başlıyoruz.</p>
</body>
</html>