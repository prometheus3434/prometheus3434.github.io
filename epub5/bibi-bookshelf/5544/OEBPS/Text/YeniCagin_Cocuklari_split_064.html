<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>YeniCagin Cocuklari</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_62"><span class="sagbaslik1">ANNE-BABA DAVRANIŞLARI<br class="chapter"/>
  VE ÇOCUKLARDAKİ ETKİLERİ</span></h2>

  <p class="normal"><span class="idebold">Anne Davranışlarının Etkileri</span></p>

  <p class="normal">Annelik mola vermeden günün her saati devam eden bir iştir aslında. "İş"tir çünkü, yeni bir "insan yetiştirmek" başlı başına bir iş. Anne olmak büyük bir emek, sabır ve tutarlılık ister. Aynı şekilde baba olmak da. Ancak, babalar bu konuda biraz daha rahat. Daha sonra babalar için de söyleyeceklerim olacak. Önce bayanlar diyerek, annelerimizden başlamayı arzu ettim.</p>

  <p class="normal">Annelik büyük bir özverililiği beraberinde getiriyor. Sürekli bir emek ve özen gerektiriyor.</p>

  <p class="normal">Anne olanlar ne demek istediğimi daha iyi anlayacaklardır. Emek vermediğiniz hiçbir işin sonucunu da alamazsınız. Eğer çocuğunuza zaman ayırırsanız ona göre sonuç alırsınız.</p>

  <p class="normal">Bazen soruyorlar. "Çok ilgileniyorum ancak neden bir yere gittiğimde sözümü dinlemiyor?"</p>

  <p class="normal">Diyorum ki, "Siz gittiğiniz yerde çocuğunuza yeterli ilgiyi gösterebiliyor musunuz?" Genellemeyi arzu etmiyorum ama yanıt pek değişmiyor. "Tabii ki evet."</p>

  <p class="normal">"Peki onunla orada kısacık da olsa oyun oynuyor musunuz?"</p>

  <p class="normal">"Dikkatini başka yöne çekebilecek şekilde ilgi gösteriyor musunuz?"</p>

  <p class="normal">Çoğu kişi "bazen" demiş olsa da asıl yanıt yazık ki "hayır".</p>

  <p class="normal">Annelik yirmi dört saat devam ediyor. Çocuğa aynı özeni, aynı emeği, aynı sabrı sürekli gösterebilmek gerekiyor. En azından altı yaşına kadar. Oyun çağı bitinceye kadar çocukla gittiğiniz her yerde onun dikkatini çekebilecek küçük oyunlar oynayabilseniz, inanın sonuç hem sizin, hem çocuğunuz için farklı olur.</p>

  <p class="normal">Elbette bu söylediklerim bir tek anneler için değil babalar için de geçerli.</p>

  <p class="normal">Şöyle bir manzara düşünün. Birçoğunuzun aşina olduğu bir tablo olsa gerek:</p>

  <p class="normal">Alışveriş merkezindesiniz. Küçük çocuğunuz yeni bir oyuncak, olmadık bir eşya ya da yapamayacağınız bir şey için ısrar ediyor. "Olmaz" deyip devam ediyorsunuz. Oysa çocuklar çok kararlıdır. (Keşke bu kararlılığımız hayat boyu devam edebilse...) Ve ısrarları devam ediyor. Hatta ağlamaya kadar uzuyor. O anda hem siz sinirleniyorsunuz, hem de çocuğunuz. Sizin olmazlarınız, onun ağlaması devam ediyor.</p>

  <p class="normal">O anda biraz sakin olmaya özen göstererek, niçin olamayacağını açıklayabilseniz durum biraz olsun kolaylaşır. Ya da o anda hemen onun dikkatini çekebilecek bir oyun başlatabilseniz o ruh halinden/olaydan çocuğu kurtarmış olursunuz. (Bunları söylemek çok kolay, uygulamak bu kadar kolay değil diyor gibisiniz.) İnanın değil. Yeter ki gerçekten sakin ve anlayışla yaklaşın. Sinirlenmek olayın tırmanışını artırmaktan başka bir işe yaramıyor.</p>

  <p class="normal">Aslında yine empati devreye giriyor. Çocuğun esas ağlama nedeni ne?</p>

  <p class="normal">Oyuncağın/olmadık bir şeyin alınmaması mı? Yoksa neden gösterilmeksiniz "olmaz" denmesi mi?</p>

  <p class="normal">Çocuklara her şeyin bir sonu olduğu öğretilmeli. Kazanılan ve harcanılanın bir sonu olduğu anlatılmalı. Hem de en küçüklükten itibaren. Ağlamanın olayların çözümünde etkili olmadığı bilmeli ve anlatılmalı. Gözyaşlarının bir koz değil, sadece duygunun ifadesi olduğu öğretilmeli.</p>

  <p class="normal">Çocuklara aşındırıcı ifadelerin hiçbir zaman kullanılmaması gerektiğini düşünüyorum. Ya da olabildiğince, elden geldiğince az diye düzelteyim.</p>

  <p class="normal">Bunun yanında, yaptıklarının da sorumluluğunu üzerlerine alıp, bu sorumluluk bilinci ile sonuçlara katlanmaları gerektiğine de inanıyorum.</p>

  <p class="normal">Çocuklarla her hafta buluşuyorum. Zaman zaman çalışmada beni dinlemek yerine birbirleri ile konuşmayı, şakalaşmayı, bağırıp çağırmayı tercih ediyorlar. Böyle anlarda susup bakıyorum. Sonra da, "Şu an tercih ânı, ya böyle devam edeceğiz. Ya da ben deney malzemelerini toplayacağım" diyorum.</p>

  <p class="normal">Eğer susup dinlerlerse devam ediyoruz. Ancak o kargaşa ânı devam ederse, malzemeleri toplayıp kaldırıyorum. Sonra da üstüne konuşuyoruz, neden böyle oldu diye? Hepsi çok akıllı, bilinçliler. "Biz dinlemedik, tercihimizi konuşmaktan yana kullandık" diyebiliyorlar. O zaman diyorum ki, "Sizce bundan sonra nasıl davranmalıyız?" "Deneylerimize devam edebilmek için, nasıl tercih yapmalıyız?" Eğer o anda malzemeyi toplamamış olsam davranışlarının sorumluluğunun farkına varmayacaklar. Sonucu gördükleri an, bir daha ne olabileceğini biliyorlar. Tehdit etmek yerine, göstermek bence doğru olanı. Ayrıca böyle davrandığınız an sizin kararlılığınızı görüyorlar. "Bak toplarım", "Bak susun" tarzı konuşmalar tehdit unsuru içeriyor ve çocuk sonuç görmemiş oluyor. Bir diğer önemli nokta, kendilerine "tercihlerini" sorduğum için, sonuç kendi tercihleri ile belirlenmiş oluyor. Daha sonra kaldığımız yerden, yeniden başlayarak devam ediyoruz.</p>

  <p class="normal">Çocuğun hayatının sorumluluğunu öğrenebilmesi küçük yaşlardan itibaren başlıyor. Önüne tercihler koyup, sonuçlarını anlatıp geri kalanı onlara bıraktığınızda, karar alma anlayışları gelişiyor. Olaylara daha mantıklı bakmaya başlıyorlar.</p>

  <p class="normal">Ancak sunduğunuz seçenekleri tutarlılıkla gösterebilmeniz gerekmekte. (Hayır demeyi öğrenin. Bkz. "Çocuk Yetiştirmede NLP" bölümü.)</p>

  <p class="normal">Her hafta yaklaşık 90-110 arası çocukla çalışıyorum. Hepsinin ismini olabildiğince çabuk ezberliyorum. İsimlik yazmadan. Hepsine onların ayrı ayrı çok özel olduklarını, benim çok sevdiğimi ve onlara değer verdiğimi söylüyorum. Her hafta çalışmamıza başlamadan, geçen hafta içinde yaptıklarını sorup dinliyorum. Bunu yaparken de, "Neler yaptığınız merak ediyorum. Özen gösteriyorum sizi dinlemek için" diyorum. Bu onlar için o kadar önemli ki. Anlattıklarını çok dikkatli dinliyorum. Sorular soruyorum. Böylelikle onların gözünden olayların nasıl göründüğünü öğrenmeye çalışıyorum. Bu kısacık sohbetler sayesinde birbirlerini saygı ile dinlemeyi öğreniyorlar. Grup içinde kendini rahat ifade edebilme ve sözsel becerileri gelişiyor.</p>

  <p class="normal">Bu kısacık konuşmalar onların dünyalarını da anlamama yardımcı oluyor. Söylediklerine kattıkları duygular ile nasıl bir ortamda yaşadıkları hakkında fikir sahibi olmaya çalışıyorum.</p>

  <p class="normal">Beni etkileyen ve unutamadığım birkaç anıyı paylaşmak istiyorum.</p>

  <p class="normal">Her çalışmada böyle kısacık konuşmalar yaptığım bir öğrencim, her hafta ısrarla, "Babamla hayvanat bahçesine gittik" diyordu. Aradan bir süre geçti. En sonunda sınıf öğretmenine sordum, "Babası ile gerçekten çok zaman geçiriyorlar mı? Gerçekten her hafta hayvanat bahçesine gidiyorlar mı?"</p>

  <p class="normal">Öğretmeni, bana, "Babası çok sinirli ve çocukla pek ilgilenmiyor" dedi. Anladım ki, çocuk hayalinde yapmak istediği şeyi bana her hafta gerçekmiş gibi anlatıyor.</p>

  <p class="normal">Yine başka bir öğrencim, "Annem bana etek aldı", "Annem bana bebek aldı" diyordu. Her hafta yeni bir hediye. Aklıma annesinin çalışıp kızıyla fazla vakit geçiremediği için ona hediyeler aldığı geldi. Çalışan anneler bazen, kendilerini bu konuda suçlu hissettiklerinden, sürekli böyle çocuklarına hediyeler alıp, kendilerini rahatlamış hissediyorlar. (Birçok anne bana aynen bu ifadeleri kullandı.) Öğretmeni ile konuştuğumda, "Her sabah okula ağlayarak geliyor, Annesi de bu nedenle onu sinirli bırakıyor" dedi. Her çığlık bir yardım çağrısı. Hayalindeki hediyeler aslında birer sembol.</p>

  <p class="normal">Bir diğer olay beni çok üzmüştü. Beş yaşındaki öğrencimin annesi kendisinin yanında düşüp beyin kanaması geçirdi. Ve kısa süre sonra vefat etti. Çocuk bana bunu aynen şu şekilde anlattı. "Annemi biraz üzdüm. Onun da başı ağrıdı ve düştü. Sonra başı kanadı." Allah'ım, bu çocuktan bu inancın yok edilmesi gerekliydi. Gereken konuşmalar yetkililer tarafından aile ile yapıldı.</p>

  <p class="normal">Yeni bir grup ile çalışmaya başlamıştım. İkinci haftası dersin başında konuşmalarımız başladı. Gruptan bir oğlan çocuğu bana hangi takımı tuttuğumu sordu. Benim sorumla, sorusunun ilgisi yoktu. Yanıtladım. Sonra bana, "Sen hem Beşiktaşlısın. Hem de kızsın. Ben seninle konuşmam!!!" dedi. Çok şaşırdım tabii. "Babam bana sadece Galatasaraylı olanlarla konuş diyor" dedi. Bunu duymak bende ikinci bir şok oldu. Belki babası ona bu sözleri şaka ile söylemişti. Ancak çocuk bunu öyle farklı algılamıştı ki, hem kız hem başka takımı taraftarı olmak iletişim kurmamak için yeterliydi.</p>

  <p class="normal">Dersin başından itibaren bir öğrencim çok agresif tavırlar sergiliyordu. Sordum, kaşlarını çattı. "Söylemeyeceğim" dedi. Deneylerimizi yaptık. Yaptığımız apartmanlarımıza isimler veriyorduk. Çocuklar komik komik isimler söylüyor, gülüşüyorduk. Sıra ona gelmişti. "Senin apartmanının adı nedir?" diye sordum. "Ölüm apartmanı" dedi. Şoke olmuştum. "Bu hoş bir isim olmadı, dilersen değiştirelim" dedim. Ellerini yumruk yapıp bağırdı, "Hayır, adı böyle kalacak." Ders bittikten sonra öğretmeni ile görüştüm. Aile ile görüşüldü. Daha sonra çocuk ve aileyi, çalışma arkadaşım Psikolojik Danışman İsmail Sönmez'e yönlendirdik.</p>

  <p class="normal">5 yaş gruplarından biri ile çok eğlenerek çalıştık. Daha ilk haftalarda benim tercih sorularıma hemen adapte oldular. Onlara tercihin yanı sıra, imkânsızlık diye bir şeyin olmadığını, denemekten asla vazgeçmemeleri gerektiğini anlattım. Bir öğrencim bunu evde yemek yapıp yakan annesine söylemiş. "Anneciğim üzülme, bir daha dene, bu kez başarabilirsin."</p>

  <p class="normal">Yine denemek ile ilgili başka bir olay: Evde çocuk sürekli, "Denedik, olmadı mı? Bir daha deneyebiliriz" diyormuş. Annesi bu duruma şaşırmış. Kendisi daha önce bunu defalarca anlatmaya çalışmış aslında. (Ama bunu oyun oynamadan yapmış.) Çocuğunun bunları söylemesine şaşırarak, okula benimle tanışmaya geldi.</p>

  <p class="normal">Son olarak, bir erkek öğrencim sürekli kaşlarını çatarak oturuyordu. Aslında güler yüzlü, tatlı bir çocuktu. Sert durmak için resmen kendini zorluyordu. Bir dersimde, parmağını sandalyesine sıkıştırdı. Canının yandığı yüzünden belliydi. Yanına gittim, elini tuttum. Daha tek kelime etmeme fırsat vermeden, "Erkek adam ağlamaz, yok bir şey" dedi. Bu arada gözleri dolmuştu. Öğretmenine sordum. Babası sabahları okula, "Benim aslan oğlum ağlamaz" diyerek bırakıyormuş onu. Gördüğünüz gibi babasının söylediği cümle, gayet masum, takdir dolu bir cümle. Ancak çocuk bunu duygularını bastırarak algılıyor.</p>

  <p class="normal">Bu kısa sohbetleri yapmak bana ailelerin çocuklarına hayatı nasıl anlattıklarını da gösteriyor.</p>

  <p class="normal">Hayat bir çocuğa nasıl anlatılmalı?</p>

  <p class="normal">Bence ilk önce sevgi anlatılmalı. Koşulsuz sevgi ile sevmeli. Her ne yaparsa yapsın onu çok seveceğeniz, ona destek olacağınız anlatılmalı. Sorumlulukları öğretilmeli ve sorumluluklarını almasını sağlamalı. Kendisine değer vermesi gerektiği anlatılmalı. Güçlü olduğu, güvende olduğu hissettirilmeli. Denemekten vazgeçmemesi gerektiği anlatılmalı. Arkadaşları ya da çevresindeki diğer kişiler ona güldüğünde, ona inandığınızı ve güvendiğinizi bilmeli. Kendi yeteneklerini keşfetmede ona yol göstermeli. Vazgeçmek ile vazgeçmemek arasındaki fark öğretilmeli. Vazgeçmesi gerektiği yerde bırakması ona anlatılmalı. Talep etmesini bilmeli.</p>

  <p class="normal">Çocuk sahibi olmak çok güzel bir duygu. Ancak onu hayata hazırlamak, kendi ayakları üzerinde durmasını sağlamak için her zaman emek vermemiz gerekiyor.</p>

  <p class="normal"><span class="idebold">Baba Davranışlarının Etkileri<sup class="calibre2"><a href="YeniCagin_Cocuklari_split_071.html#footnote-522-21" id="footnote-522-21-backlink">[21]</a></sup></span></p>

  <p class="normal">Annenin çalışma hayatında olması ve yaşam şartlarının getirdiği zorunluluk/sorumluluk ile aile kavramı günümüzde yeni bir biçim almıştır. Bu yeni aile yapısı evde "baba" rolünü biraz etkilemiştir. "Anne" rolü insanlık var olduğundan beri hep aynı. Baba ise daha ilk çağlardan itibaren hep dışarıda olmuştur. Koruyup kollayan, evin geçimini sağlayan, eve geldiğinde gazetesini okuyup, ev işleriyle ilgilenmeyen babalık yavaş yavaş değişiyor.</p>

  <p class="normal">Babalık da annelik gibi hamilelik ile başlar. Yapılan araştırmalar ceninin beşinci aydan itibaren tüm dış etkilere tepkide bulunduğunu göstermektedir.</p>

  <p class="normal">Baba, anne karnında olan çocuğu ile iletişime ne kadar erken başlarsa çocuk ile arasındaki iletişim o kadar güçlü olur.</p>

  <p class="normal">Baba çocuğunu kucağına almaktan çekinmemelidir. Kabul ediyorum, bir erkek için bebek çok yeni bir olaydır. Çocuğu ile fiziksel yakınlık kurmadığı sürece duygusal yakınlığının gelişimi de güç olacaktır.</p>

  <p class="normal">Mamasını yedirmek, altını temizlemek (o kadarı da fazla demeyin lütfen), uyutmak çocuk ile babanın duygusal iletişimine çok yarar sağlar. Birçok babanın düştüğü yanlış, çocukları ile ancak büyüdükleri zaman ilgilenmektir.</p>

  <p class="normal">Baba dış dünyayı, gücü, otoriteyi, güveni "erkek olmayı" temsil eder. Özellikle erkek çocuklar için baba modeli çok önemlidir. Çocuk babasının erkek kimliğinde olmak için onu modeller. Baba kız çocukları için de karşı cinsin ilk temsilcisidir. Babanın anneye, diğer kadınlara karşı tutumu, davranışları, kızın erkeklerle kuracağı iletişimin ve birlikteliğin temelini oluşturur.</p>

  <p class="normal">Baba ile kızının kuracağı ilişki, dış dünyayla ilişkisine şekil verir. Mesafeyi, saygıyı korumak adına kızının yanında olmayan baba, farkına varmadan kızının ileriki yaşantısını etkiler.</p>

  <p class="sagnormal">"Evde az görünen babanın kimliğini, annenin<br class="chapter"/>
  baba hakkındaki duygu ve düşünceleri oluşturur.<br class="chapter"/>
  Genellikle babalar ya kahramandır ya da rezilin teki."<br class="chapter"/>
  <span class="ideitalik">Leyla Navaro</span></p>

  <p class="normal">Ergenlik dönemine giren erkek çocuk ile babanın ilişkisi daha farklıdır. Oğlu erkek olmuştur. Hatta erkekliğe ilk adım olarak, sünnet töreni ile bu an taçlandırılır. Kız çocuğunun genç kızlığa geçiş döneminde ise, baba ya çok baskıcı olur ya da kızından daha da uzaklaşır.</p>

  <p class="normal">Toplumumuzun namus anlayışı kız çocuklar/kadınlar olduğundan, bazı çocuklar üzerindeki bir diğer baskı da toplum tarafından gelir. Bu durumda baba otoriteyi temsil ederek kızını karşı baskıyı artırır. Temelde baba kızını korumaktadır. Ancak korku, baskı ve otorite içeren ilişki iki taraf için de aşılması güç engeller doğurur. Günümüz çalışma şartları aşırı rekabeti ve onun neticesinde daha çok çalışmayı gerektirmekte. Bu nedenle baba ve anneler çocuklarına yeterli zamanı ayırmakta zorlanıyor yazık ki.</p>

  <p class="normal">"Ben ne için çalışıyorum. Çocuklarımın daha iyi yetişmesi, daha güzel bir hayat sürmesi için."</p>

  <p class="normal">Bu cümle sizin görüşlerinizi de içeriyor sanırım.</p>

  <p class="normal">Kabul ediyorum, bu doğru. Ancak maddi kısım için doğru. Belli ekonomik koşulların oluşması tabii ki çok önemli ve şart. İş, yaşamımızı idame ettirebilmemiz için olmazsa olmaz. Ancak bu koşuşturma içinde çocuklarınızı ihmal etmek ve onların size en çok ihtiyaç duyduğu dönemde onlarla vakit geçirmemek doğru mu? Özgüven konusunda değinmiştim ancak söylemeden geçemeyeceğim. Özgüven gelişimi açısından özellikle babanın çocuk ile vakit geçirmesi çok önemli. Onunla vakit geçirmesi, "Ben sana değer veriyorum, sana vakit ayırıyorum" mesajı veriyor. Çocuk için en önemli dönem olan 7 yaş öncesi dönemi bir daha yaşayamıyorsunuz. Çocuk, gelişiminin %75-80'ini yedi yaşına kadar sağlamış oluyor.</p>

  <p class="normal">Bir makalede okumuştum. Baba ve çocuklar arasındaki iletişim ile ilgili bir araştırma yapılmış. Araştırma sonucunu yazmak istiyorum. Babalar çocukları ile günde ortalama üç dakika konuşuyormuş. Aynı araştırma çocukların günde üç saat televizyon izlediklerini ortaya koymuş.<sup class="calibre2"><a href="YeniCagin_Cocuklari_split_071.html#footnote-522-22" id="footnote-522-22-backlink">[22]</a></sup></p>

  <p class="normal">Sizlerle bir hikâye paylaşmak istiyorum.</p>

  <p class="normal"><span class="ideitalik">"Çocuğum olmuştu. O doğduğunda yetişmem gereken uçaklar, ödenmesi gereken faturalar ile meşguldüm. Ben uzaktayken yürümeyi ve konuşmayı öğrendi. Biraz büyüdüğünde, 'Senin gibi olmayı istiyorum baba' demeye başladı. İşyerimi arayıp, 'Ne zaman geleceksin baba' diye sorardı. Ben de, 'Bilmiyorum oğlum, geldiğimde seninle oynarız' diyordum.</span></p>

  <p class="normal"><span class="ideitalik">Yıllar böyle geçti. Oğlum on yaşına geldi. Ona güzel bir top almıştım. 'Haydi oynayalım' dedi. O hafta sonu bitirmem gereken çok işim vardı. 'Bugün olmaz, haftaya' dedim. Yüzündeki tebessüm eksilmedi, 'Tamam' dedi.</span></p>

  <p class="normal"><span class="ideitalik">Yıllar hızla geçti. Oğlum üniversiteden mezun olmuştu. Oğlumla gurur duyuyordum. O hafta sonu onunla konuşmayı arzu ettim. 'Baba, arkadaşlarıma sözüm var. Mezuniyetimizi kutlayacağız' dedi. Emekli olmuştum. Bol bol vaktim vardı. Oğlum ise, işinde çok başarılıydı. Başka bir şehirde çalışıyordu. Onu işyerinden aradım. 'Bu hafta sonu seninle olmayı arzu ediyorum. Eve gel de hasret giderelim' dedim.</span></p>

  <p class="normal"><span class="ideitalik">'Sevinirim baba' dedi. 'Ancak şu sıralar işlerim çok yoğun. Seninle görüşmeyi ben de istiyorum' deyince ben, 'Ne zaman gelebilirsin oğlum' diye sordum. Yanıtı, 'Bilmiyorum, şu anda bir iş görüşmem var. Ona yetişmeliyim. Seni sonra ararım' oldu.</span></p>

  <p class="normal"><span class="ideitalik">Oğlumun çocukluk hayali gerçekleşmişti. O da büyümüş ve örnek aldığı babası gibi olmuştu."</span></p>

  <p class="sagnormal"><span class="ideitalik">Anne Geddes<sup class="calibre2"><a href="YeniCagin_Cocuklari_split_071.html#footnote-522-23" id="footnote-522-23-backlink">[23]</a></sup></span></p>

  <p class="normal">Sizin için vakit varken (hâlâ varsa tabii), LÜTFEN çocuklarınızla "özel" zaman geçirin. Geçireceğiniz zamanın süresi önemli değil. Önemli olan bu süre içinde paylaştıklarınız.</p>

  <p class="normal">Çocuğun ruhsal gelişiminde babanın vereceği ve sürekli olarak çocuğuna hissettireceği iki önemli değer vardır. "Sevgi" ve "Zaman".</p>

  <p class="normal">Babanın davranışı çocuğun zihinsel gelişimini de büyük ölçüde etkilemektedir. Babalar, annelere oranla çocukların daha bağımsız olmasını daha çok destekler. Cesaretlendirici tutumlar ile desteklenen çocuk araştırıcı ve yeniliklere açık tutum sergiler. Kısıtlayıcı bir baba ise, çocuğunun zekâ gelişimini olumsuz etkiler. Bu etki okul başarısına da yansımaktadır.</p>

  <p class="normal">Kitap okumayan bir baba, çocuğuna sürekli olarak "kitap oku" demiş olsa da, çocuk bunu alışkanlık haline getiremez. Birlikte kitap okumaları çocuk için daha etkilidir. Okuma sırasında çocuğun hatalarını bulmak ve sürekli olumsuz ikazlarda bulunmak ise çocuğun kendine olan güvenini etkiler.</p>

  <p class="normal">Babası ile ders çalışan çocuk manzaraları düşünün.</p>

  <p class="normal">Baba disiplin ve otorite temsilcisidir. Anneler otoriteyi kuramadıklarında babanın adını kullanmaları yeterlidir. Annelerin disiplini oluşturmak yerine babaya bu rolü devretmesi, babanın, çocuğun gözünde korkulacak kişi olmasına neden olur.</p>

  <p class="normal">Şimdi gelin bunu senaryolaştıralım. Bakalım yine tanıdık gelecek mi?</p>

  <p class="normal"><span class="ideitalik">Çocuk annenin sözünü dinlememiş ve yaramazlık yapmıştır. Hatta o kadar ileri gitmiştir ki, evdeki süs eşyalarından biri kırılmıştır. Anne sinirlenmiş ve geleneksel söz söylenmiştir: "Akşam baban gelsin, göreceksin." Olaylardan habersiz baba yorgun olarak işten gelmiştir. Daha sofraya bile oturmadan olay anlatılmış ve baba hiç ilgisi olmadığı olaya dahil olmuştur.</span></p>

  <p class="normal">Babanın yapabilecekleri onun nasıl bir baba olduğunu da belirler.</p>

  <p class="normal">Gördüğünüz gibi baba yine son sözü söyleyecek kişi durumunda bırakılmıştır. Son kararı verecek olan kişidir. Oysa anne bu olayı kendi otoritesiyle çözüme ulaştırabilse, olayın içinde olmayan babayı olaya dahil etmemiş olacaktır.</p>
</body>
</html>