<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>YeniCagin Cocuklari</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_56"><span class="sagbaslik1">ÇOCUKLARDA ÖZGÜVEN</span></h2>

  <p class="normal">Özgüven, çok kısaca, kendinden hoşnut olmaktır.</p>

  <p class="normal">Özgüven ben yapabilirim duygusudur.</p>

  <p class="normal">Özgüven doğuştan sahip olduğumuz bir duygu değildir. Zamanla gelişir.</p>

  <p class="normal">Peki çocuğumuzun özgüvenini nasıl sağlayacağız?</p>

  <p class="normal">Tek bir kelime ile anlatmak gerekirse, "sevgi" ile. Karşılıksız sevgi ile. Karşılıksız sevgi, hiçbir öncelikli şart ve durumu göz önüne almadan birini sevmek demektir. Onun ne yaptığına bakarak değil, kim olduğuna dayanarak sevmektir.<sup class="calibre2"><a href="YeniCagin_Cocuklari_split_071.html#footnote-522-16" id="footnote-522-16-backlink">[16]</a></sup></p>

  <p class="normal">"Uslu çocuk olursan, seni severim."</p>

  <p class="normal">"Yaramaz çocukları kimse sevmez."</p>

  <p class="normal">"Yemeğini yersen, seni çok severim."</p>

  <p class="normal">"Anneanneni üzmezsen, seni çok sever."</p>

  <p class="normal">Bu tarz cümleler çocuğu olumsuz etkiler. Çocuk kendisine gösterilen sevgiyi hak etmediğini hissederse, kendisini sevilmeye değer görmez. Çocuk kendisini sevmediğinde, başkalarının da onu sevmediğini düşünecektir.</p>

  <p class="normal">Özgüven hayatımız boyunca beraber olduğumuz kişi ve olaylarla gelişir. Bu nedenle çocukluk çağında edinilen deneyimler özgüvenin temelini oluşturur.</p>

  <p class="sagnormal">"Fazla sevginin çocuğunuza zarar vereceğini<br class="chapter"/>
  düşünmeyin. Sevginin fazlası zarar vermez.<br class="chapter"/>
  Zararlı olan yanlış sevgidir."<br class="chapter"/>
  <span class="ideitalik">Acar Baltaş</span></p>

  <p class="normal">Kişisel güveni olumsuz yönde etkileyen şeylerin en başında "alay edilmek" gelir.<sup class="calibre2"><a href="YeniCagin_Cocuklari_split_071.html#footnote-522-17" id="footnote-522-17-backlink">[17]</a></sup> Eğer çocuğunuzun yaptığı ya da başarısız olduğu işler karşısında onunla alay ederseniz, bunu bir daha yapmak istemeyecektir. Toplum içinde (yaşı kaç olursa olsun) küçük duruma düşürülen ya da olumsuz sözlere maruz kalan çocuk içten içe size karşı öfke duyacaktır. Her çocuk hata yapabilir, hatası yüzünden, başkalarının yanında bağırılan, kızılan hatta şiddet uygulanan çocuk zamanla pısırıklaşır. İçine kapanır ve kendine olan güvenini yavaş yavaş kaybeder.</p>

  <p class="normal">(Burada bir parantez açmak istiyorum. Çocuklar okula veya başka bir yere gitmek konusunda size sorun çıkarıyorsa, lütfen dikkat edin. Gitmeyi arzu etmediği mekânda yaşadıkları neler? Paylaşmasını rica edin.)</p>

  <p class="normal">"Şişko, koca göbekli", "Cılız, üflesek düşeceksin" gibi dış görünüşüyle ilgili olumsuz ifadeler, hayat boyu yetersizlik duygusunu taşımasına neden olur. (Bkz. "Çocuklarla İletişimimizi Engelleyen İfadeler" bölümü.)</p>

  <p class="normal">Anne ve babalar genellikle çocuklarının bazı işleri yalnız başına yapamayacaklarını düşünürler ve denemelerine izin bile vermezler. (Burada da bir parantez açmalıyım. Gittiğim anaokullarında gözlemliyorum; 5-6 yaşına gelmiş çocuklar, kendi başlarına giyinmeyi bile beceremiyor. Çünkü bunu yapamayacak olduklarına inandırılmışlar.) Elbette bunu iyi niyetle ve çocuklarına yardımcı olmak adına yapıyorlar. Çocuklarının yapabilecekleri işleri üstlenen ebeveynler aslında çocuğa, "Sen bunu yapabilecek beceriye sahip değilsin" mesajını verirler. Bu da küçük yaşlardan itibaren çocuğun özgüvenini aşağıya çeker. Yaşına uygun işleri başarabilmeleri için fırsat vermek, hatta onları bunun mücadelesine davet etmek kendine güven açısından önemlidir.</p>

  <p class="normal">Çocuklarınıza güvendikçe, onlarda kendilerine güvenecektir. Kendi yetenek ve becerilerini geliştirmelerinde gereken destek verilmelidir. Yalnız başına bir iş yapan çocuk, başarma duygusu ile kendine olan güvenini sağlamlaştıracaktır. Özgüven, yapılanlar karşısında duyulan güzel sözler ile pekişir.</p>

  <p class="normal">"Teşekkür etmek" ve "özür dilemek" çocuk için onaylanmışlık duygusunu verir. Hata yapsa da, başaramamış olsa da, koşulsuz olarak ailesi tarafından sevilen ve desteklenmeye devam eden çocuk kendini değerli hisseder.</p>

  <p class="normal">Kendisine önem verilen, kendini değerli hisseden çocuk ile ailesi arasında iletişim daima sağlam temeller üzerine kurulmuş olacaktır. Unutulmamalıdır ki, yaşı ne olursa olsun çocuk ayrı bir bireydir. Çocuğunuz (kaç çocuğunuz olursa olsun) tek ve özeldir.</p>

  <p class="normal">Tercihleri konusunda fikirlerine saygı göstermek ve kararlarını küçük yaştan itibaren ona bırakmak ileriki yaşları için önemlidir.</p>

  <p class="normal">"Tabağındaki bitecek, daha doymadın."</p>

  <p class="normal">"Ceketini çıkarma, içerisi soğuk."</p>

  <p class="normal">"Terledin, su içme."</p>

  <p class="normal">"Orada oturma, soğuk geliyor."</p>

  <p class="normal">"Tolga ile konuşma, o yaramaz bir çocuk."</p>

  <p class="normal">Bu ve buna benzer cümleler size tanıdık geliyor mu?</p>

  <p class="normal">"Zorlamazsam yemeğini bitirmiyor."</p>

  <p class="normal">"Üşüyecek biliyorum, terli, dikkat etmiyor, sonra hasta olunca ben çekiyorum."</p>

  <p class="normal">"Soğuk olduğunu biliyor fakat oturduğu yere dikkat etmiyor."</p>

  <p class="normal">"Arkadaşları konusunda anne ve baba olarak elbette uyaracağız. Yönlendireceğiz."</p>

  <p class="normal">Gerekçelerinizi kabul ediyor ve anlamaya çalışıyorum. Ancak tercih yapmasına izin vermediğiniz takdirde size bağımlı, yalnız başına karar alamayan bireyler olarak yetişmeleri sanırım isteyeceğiniz en son şeydir.</p>

  <p class="normal">5-6 yaşına gelmiş bir çocuk çok rahat, açlığını da, terlediğini de, üşüdüğünü de, uykusu geldiğini de ifade edebilir. Yeter ki bunu yapmasına izin verin!</p>

  <p class="normal">Kendi kararlarını alma becerisi gelişmiş yetişkinler olabilmeleri için, küçük yaşlardan itibaren çocuğunuzun tercih yapmasına ve kararlarını uygulamasına izin verin. Ona saygı gösterin. Elbette onu yönlendirecek ve yapmasını istediklerinizi anlatacaksınız. Ancak bunu kendi verebileceği kararlara müdahale ederek ya da onun yerine karar vererek yapmamalısınız.</p>

  <p class="normal">Özgüveni gelişmiş çocuklar ileriki yaşlarında kararlarını almakta zorlanmayacak, doğru seçimler yapabilecektir.</p>

  <p class="normal">Aile aşırı koruyucu olmamalı, çocuğun kendi kendini yönetebilen bir birey olmasına destek vermelidir. (Bkz. "Yeni Çağın Anne ve Babalarının Davranış Modelleri" bölümü.)</p>

  <p class="normal">İlgi göstermek, fark etmektir. Birlikte zaman harcamaktır. Sözlerinin ve yaptıklarının önemli olduğunu hissettirmektir. Aktif dinlemek demektir. İlgi gören çocuklar, kendine olan özgüveni gelişmiş, kendini rahat ifade edebilen bireyler olarak büyürler.</p>

  <p class="indentmetin">Eğer bir çocuk sürekli eleştirilmişse; kınama ve ayıplanmayı öğrenir...</p>

  <p class="indentmetin">Eğer bir çocuk alay edilip aşağılanmışsa; sıkılıp utanmayı öğrenir...</p>

  <p class="indentmetin">Eğer bir çocuk kin ortamında büyümüşse; kavga etmeyi öğrenir...</p>

  <p class="indentmetin">Eğer bir çocuk devamlı utanç duygusuyla eğitilmişse; kendini suçlamayı öğrenir...</p>

  <p class="indentmetin">Eğer bir çocuk hoşgörü ile yetişmişse; sabırlı olmayı öğrenir...</p>

  <p class="indentmetin">Eğer bir çocuk desteklenip yüreklendirilmişse; kendine "güven" duymayı öğrenir...</p>

  <p class="indentmetin">Eğer bir çocuk övülmüş, beğenilmişse; takdir etmeyi öğrenir...</p>

  <p class="indentmetin">Eğer bir çocuk hakkına saygı gösterilerek büyümüşse; adil olmayı öğrenir...</p>

  <p class="indentmetin">Eğer bir çocuk güven ortamı içinde büyümüşse; inançlı olmayı öğrenir...</p>

  <p class="indentmetin">Eğer bir çocuk kabul ve onay görmüşse; kendisini sevmeyi öğrenir...</p>

  <p class="indentmetin">Eğer bir çocuk ailesi içinde destek ve arkadaşlık görmüşse; mutlu olmayı öğrenir...</p>
</body>
</html>