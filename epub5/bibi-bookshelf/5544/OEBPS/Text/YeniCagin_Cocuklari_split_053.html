<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>YeniCagin Cocuklari</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_54"><span class="sagbaslik1">ERİNDE DURAMAYANLAR:<br class="chapter"/>
  DOKUNSAL-İŞİTSEL-GÖRSEL TİPLER</span></h2>

  <p class="normal">Dokunsal-İşitsel-Görsel tiplerin güçlü, aktif bedenleri ve hassas bakışları vardır. Hemen hemen her an hareket halindedirler.</p>

  <p class="normal">Oturduklarında bile hareket etmeden duramazlar. ("Sallama artık o bacağını, elin dursa kolun durmuyor, kolun dursa bacağın durmuyor.")</p>

  <p class="normal">Dış dünyayı tanımak için ilk yapacakları şey, onu somutlaştırmaya çalışmaktır: Dokunarak, tadarak, koklayarak ya da elleri veya tüm bedenleri ile onlar için yeni olanı deneyerek somutlaştırmak isterler.</p>

  <p class="normal">Spor müsabakalarından hoşlanırlar. Bedenlerini iyi kontrol ederler.</p>

  <p class="normal">Dokunsal-İşitsel-Görsel tipler, göz temasını kaçamak bakışlarla kurabilirler. El yazıları genellikle düzensizdir ve okunaksızdır. (Hikâye Yaratma oyunu ile Günlük Tutalım oyununu deneyin. Yazmasını destekleyin. Böylelikle alıştırma yapmış olur.) Okuyup yazmaya pek ilgileri yoktur; bu iki beceriyi kullanmaları gereken ödevleri bitirmeleri uzun zaman alır. (Molalar vererek derse odaklanmasını sağlayabilirsiniz. "Otur dersini bitir" demek çözüm üretmeyecektir.)</p>

  <p class="normal">Sakince oturup görsel olarak odaklanmaları gerektiğinde ise, ya "hayal kurarlar" ya da "dikkatleri tamamen dağılır". Bu tipler, sevecen ve oldukça cana yakındırlar. Dokunmaktan ve dokunulmaktan çok hoşlanırlar. Duygularından ya da kişisel deneyimlerinden bahsetmeyi severler.</p>

  <p class="normal"><span class="idebold">Fiziksel Özellikler</span></p>

  <p class="normal">Dokunsal-İşitsel-Görsel tiplerin bitmek tükenmek bilmeyen bir fiziksel enerjileri vardır. Her an kıpırdarlar; ayak sallar, sakız çiğner, saçlarıyla oynar, sık sık tuvalete giderler.</p>

  <p class="normal">Dokunsal-İşitsel-Görsel tipler, bedenlerini kullanarak yapılacak işleri kolaylıkla öğrenirler. Hareketleri güçlü, dengeli, direkt ve ayrıntılıdır. Ellerini kullanmayı severler: Küçük yaşlarda, bozup yapabilecekleri oyuncakları tercih ederken, biraz daha büyüdüklerinde araba tamiriyle ya da el sanatları gibi işlerle ilgilenirler.</p>

  <p class="normal">Dokunsal-İşitsel-Görsel tipler bir işi "yapma" konusunda kendilerine oldukça güvenirler; oturmaktansa ayakta durmayı, bir işle uğraşmayı tercih ederler. Fiziksel açıdan oldukça dayanıklıdırlar. İşleri mantıklı bir sıra ile hallederler.</p>

  <p class="normal">Dokunsal-İşitsel-Görsel tipler bedensel hisleri ifade edecek sözcükleri kolaylıkla ve düzenli bir biçimde bulabilirler. Başının tam olarak neresinin ağrıdığını ya da sırtının neresini kaşımanızı istediklerini rahatlıkla anlatabilirler. Onlar için de fiziksel rahatlığın önemi büyüktür. Rahat edecekleri sandalyeyi bulmak, en doğru oturma şeklini keşfetmek ya da en rahat kıyafetleri seçmek için epey zaman harcayabilirler.</p>

  <p class="normal">Dokunsal-İşitsel-Görsel kişiler için dokunmak çok doğal bir olaydır, iletişim kurmanın basit ama önemli bir yoludur. Hem dokunmaya hem de dokunulmaya ihtiyaç duyarlar. Küçük yaşlarda bu ihtiyaçları yeterinde karşılanmazsa, bir şekilde fiziksel yakınlık kurabilmek için itme, vurma gibi eylemlerde bulunabilirler. Gece yatarken, en sevdiği oyuncağına/bebeğine sarılarak uyuyabilirler. Uyurken saçlarının/sırtının/kollarının ya da ayaklarının okşanması çok hoşlarına gider.</p>

  <p class="normal">Kısacası bu kişiler duygularının farkına varmaktan zorlanmazlar. Fakat surat ifadelerinden duygularını anlamanız kolay değildir. Dokunsal-İşitsel-Görsel çocuklar, içlerinden geçeni bedenlerini kullanarak, yani dokunarak, durarak ya da hareket ederek ifade ederler. Sinirlendiklerini fiziksel yollarla ifade ederler. Öfke nöbetleri geçirir, eşyaları etrafa fırlatır, karşısındakine vurabilirler.</p>

  <p class="normal"><span class="idebold">Dilsel Özellikler</span></p>

  <p class="normal">Dokunsal-İşitsel-Görsel tipler, konuşmaya başlamadan önce el kol hareketlerine başvururlar. Bu onların, sözcükleri bulmalarına yardımcı olur. Bu kişiler yaptıkları bir işten, onu nasıl yaptıklarından, bu sırada kendilerini nasıl hissettiklerinden söz etmeyi çok severler.</p>

  <p class="normal">Hareketleri ya da duyguları ifade eden sözcükleri kullanmada oldukça başarılıdırlar. Dokunsal kelime dağarcıkları geniştir. "...yı hissetmek", "konuyu yakalamak", "ne hissediyorsun?" gibi hareket belirten sözleri sık sık kullanırlar.</p>

  <p class="normal">Sözcükleri faaliyete çevirmek onlar için çok kolay olduğundan, Dokunsal-İşitsel-Görsel tipler, karşısındakine bir şeyler yapmayı öğretmekten büyük keyif alırlar. Konuşurken de genellikle dokunsal mecazlar kullanırlar. "Eridim, bittim, sert adam." İnsanları, kendilerinin yaptığı gibi iş yapmaya ikna etmek isterler.</p>

  <p class="normal">Dokunsal-İşitsel-Görsel çocuklar/kişiler, bazen nesneleri konuşarak düzenleme ihtiyacı hissederler.</p>

  <p class="normal">Farklı seçenekler ararlar. Bunlardan en uygun olanı seçip düzenlerler.</p>

  <p class="normal"><span class="idebold">Görsel Özellikler</span></p>

  <p class="normal">Dokunsal-İşitsel-Görsel tipler, göz teması kurmakta zorlanabilirler. Konuşurken, bakışlarını başka yöne çevirmeyi tercih ederler. Karşılarındaki insana kısa süreli kaçamak bakışlarla bakarlar. Uzun süre "bakmaları" gerekirse, bakışları uzaklaşır. Başka bir işle ilgilenirken bile göz teması kurmadan ya da az göz teması kurarak karşılarındaki kişiyi dikkatle dinleyebilirler.</p>

  <p class="normal">Dokunsal-İşitsel-Görsel çocukların çoğu, özellikle de yabancıların kendilerine baktıklarını hissettiklerinde çekingenleşir. Ayrıca fotoğrafları çekilirken de oldukça utangaçtırlar.</p>

  <p class="normal">Gördükleri imgeler, Dokunsal-İşitsel-Görsel tipleri derinden etkiler. Rahatsız edici, yargılayan ya da eleştiren bakışlar bu kişileri fiziksel acıdan hatta cezadan bile daha fazla üzer. Aynı şekilde gülümseme ya da takdir dolu bakışlar da üzerlerinde olumlu etki bırakır. Onlar için yazılan notlar, kartlar ya da çizilen resimlerde onları uzun süre etki altında bırakır. (Benim Elim, Benim İfadelerim oyununu Senin Elin, Senin İfadelerin olarak değiştirip, yazdıklarınızı odasına koyabilirsiniz.)</p>

  <p class="normal">Dokunsal-İşitsel-Görsel çocuklar, gördükleri imgeler konusunda, özellikle de sinemalar, televizyon programları, videolar, hatta oda dekorasyonları gibi konularda seçicidirler.</p>

  <p class="normal">Dokunsal-İşitsel-Görsel tipler, okumaya pek hevesli değildir. Gözlerini, küçük, birbirine yakın yazılmış yazılara odaklamaları zordur. Gördükleri sözcükleri hatırlamaları kolay olmadığından, okudukları sayfanın içinde kaybolmuş gibi görünürler. Okudukları zaman da tamamen odaklanabilecekleri yazılı, resimli, fazla kalın olmayan kitap ya da dergileri seçerler. Okudukları konular içinde en kolay hatırladıkları da olan biten olaylar ya da karakterlerin kendilerini nasıl hissettikleridir. (Bakın bakalım "yapamamlar" listesinde kalın kitapları okuyamam var mı?)</p>

  <p class="normal">Dokunsal-İşitsel-Görsel çocuklar için yazı yazmak çok zahmet gerektiren bir iş olabilir. (Günlük Tutalım oyunu için ısrarcı olmayın lütfen.) Harflerin yazılışını öğrenmekte güçlük çekebilirler. Pek düzenli olmayan yazılarını okumak kolay değildir.</p>

  <p class="normal">Eşyalarını yığınlar halinde toplarlar. Her şeyi çekmecelere koymaktansa göz önünde bulundurmayı tercih ederler. Aradıkları eşyanın hangi yığın içinde olduğunu ise size kolaylıkla söyleyebilirler. ("Bu yığınlar arasında nasıl oluyor da aradığını buluyorsun şaşırıyorum.")</p>

  <p class="normal">Görsel olarak çok fazla ayrıntı içeren kitaplar ya da oda dekorasyonları bu kişiler için iticidir, bu yüzden genellikle "hayal kurarlar."</p>

  <p class="normal">Onlar için hareket etmek önemli bir ihtiyaçtır.</p>

  <p class="normal">Dokunsal-İşitsel-Görsel tipler, geniş açıyla bakmayı, "büyük resimler" görmeyi tercih ederler. Bir anlık bakışla bir nesnenin tamamını görebilirler. Bu yüzden, samanlıkta iğne bile arıyor olsalar, aradıklarını kolaylıkla bulurlar. (Ne de olsa odalarından tecrübeliler.)</p>

  <p class="normal">Bu tip çocuklara nasıl davranalım?</p>

  <p class="normal"><span class="idebold">Dokunsal Kanalları Destekleme</span></p>

  <p class="normal">Dokunsal-İşitsel-Görsel tipiyle iletişim kurmanın en iyi yolu, onunla beraber bir şeyler yapmak, fiziksel yakınlık kurmak ve yaptıklarını takdir ettiğinizi ona göstermektir.</p>

  <p class="normal">Dokunsal-İşitsel-Görsel tiplere, sakince oturması için ısrar etmeyin. Hareket etmenin, kıpırdanmanın, sallanmanın dikkatini toplaması için gerekli olduğunu aklınızdan çıkarmayın. Herhangi bir nesneyle ilk karşılaşmasında dokunma, tatma ya da koklama duyularını kullanabileceği fırsatlar yaratın. (Elleme, dokunma artık, demeden önce düşünün lütfen.)</p>

  <p class="normal">Dokunsal-İşitsel-Görsel tiplerin içten bir dokunuşa ne kadar ihtiyaç duyduklarını anlamalısınız. Kucaklama, sarılma ya da sırt sıvazlama gibi hareketlerden hoşlanırlar. Ne zaman fiziksel temasta bulunma ihtiyacı hissettiklerini anlamalarına yardımcı olun. İhtiyaç duydukları şeyi talep etmeleri için onları cesaretlendirin, böylece başka türlü rahatsızlık verici dikkat çekme yöntemlerine başvurmayacaktır.</p>

  <p class="normal">Eğer bu kişiler öfke nöbetlerine kapılıp şiddete başvuruyorsa, sakin olduğu zaman onunla olup bitenler hakkında konuşun. İçindeki enerji açığa çıkarken kendini nasıl hissettiğini, sinir krizinin ardında yatan mesajı ya da duygularını sorun. Kelimelere dökemediği şeyleri sinir kriziyle ifade ettiğini, bu tür bir krizin onun için bir tür iletişim kurma yolu olduğunu düşünün; bu davranışını görmezden gelmeyin. (Okula bırakılırken, sizden ayrılırken ya da başka bir durumda ağlıyorsa, konuşup sorununun ne olduğunu öğrenmeye çalışın.) Morali bozulduğunda yapabileceği, dışarıda yürümek, bisiklete binmek gibi bazı fiziksel faaliyetler önerin. Böylece içindeki enerjiyi kelimelere dökerek dışa vurması kolaylaşacaktır.</p>

  <p class="normal">Dokunsal-İşitsel-Görsel tiplerin fiziksel rahatlık ihtiyacına saygı duyun. Üzerine uymayan ya da tenini rahatsız eden kıyafetler kolaylıkla dikkatini dağıtacaktır. Ayrıca, sürekli bir rahatlığa erişebilmek için konumunu değiştirmek isteyecektir. Yatağının, mobilyalarının ya da spor malzemelerinin ona verdiği his konusunda da oldukça hassas davranabilirler.</p>

  <p class="normal"><span class="idebold">İşitsel Kanalları Destekleme</span></p>

  <p class="normal">Dokunsal-İşitsel-Görsel tipleri, yaşadıkları ya da hissettikleri konusunda konuşmaya davet edin. Ona, "Ne düşünüyorsun?" diye sormak yerine, "Kendini nasıl hissediyorsun?" gibi sorular sorun.</p>

  <p class="normal">Dokunsal-İşitsel-Görsel tiplerle kurulan sözlü iletişim, dokunsal bir bileşen içeriyorsa, (dokunmak, hissetmek...) çok daha başarılı olacaktır. Onunla, bir şeyler yaparken, örneğin yürürken, basketbol oynarken ya da yemek yaparken konuşun. (Yine Küçük Pastacı oyununu oynayabilirsiniz.) Ayrıca, elinde oynayacak bir şey tutmak da Dokunsal-İşitsel-Görsel kişilerin dikkatini toplamasına yardım edecektir.</p>

  <p class="normal">Dokunsal-İşitsel-Görsel tipler bazen konuşurken fiziksel olarak yakın olmak isteyebilirler. Bu gibi durumlarda, onunla yan yana durarak ya da oturarak ve uzun süre göz teması kurmadan konuşun.</p>

  <p class="normal">Dokunsal-İşitsel-Görsel tiplerle mümkün olduğunca hareket ederek ya da hisleri ifade eden sözcükleri kullanmaya çalışarak konuşun. Ona bir şeyi açıklarken, nasıl yapıldığından, nasıl çalıştığından ya da nasıl bir duygu uyandırdığından örnekler vererek açıklamaya çalışın. Kafası karıştığı zaman yapacağı işleri konuşarak düzenlenmesine izin verin. Onun için konuşmak, duyduğunu değerlendirmek ve kendi doğrularını konuşarak ifade etmek oldukça önemlidir.</p>

  <p class="normal">Müzik, Dokunsal-Görsel-İşitsel tiplerin duygusal ya da fiziksel durumlarını derinden etkileyebilir. Yavaş ya da sözsüz parçalar, bu kişilerin sakinleşmesini sağlayabilir. Ayrıca şarkı söylemekten ya da müzik aleti çalmaktan da zevk alabilirler. Bu yolla hem yaratıcılıklarını ortaya çıkarma, hem de fiziksel enerjilerini dışa vurma fırsatı elde etmiş olurlar.</p>

  <p class="normal"><span class="idebold">Görsel Kanallarını Destekleme</span></p>

  <p class="normal">Dokunsal-İşitsel-Görsel tipler, bir nesnenin bütününü bir bakışta görebilir, ancak aynı zamanda görsel detayları fark etmekte zorlanırlar. Örneğin baktıkları kişinin göz rengini ya da ne giydiğini fark etmeyebilirler, fakat onun ne hissettiğini söyleyebilirler.</p>

  <p class="normal">Dokunsal-İşitsel-Görsel tiplere rüyalarını ya da hayallerini sorun. Bir resmi ya da görüntüyü gerçeğe dönüştürebilecek aşamalı planlardan bahsedin. (Bkz. Amaç Kartları oyunu.)</p>

  <p class="normal">Kişilerin görsel kanalının hassaslığına saygı duyun. Neye bakması gerektiğini ya da neyi görüp neyi görmediğini söylemeyin. Kendi gözlerine güvenmesi için onu cesaretlendirin. Gördüklerinin onu ne kadar etkilediğini anlayın. Gözlerini sizden sakladığında ya da rahatsızlık verici bir görüntüye bakmak istemediğinde, bu davranışa saygı duyun. Hem hoş hem de hoş olmayan "görüntüler", kişinizin zihninde uzun süre yer edecektir. İzlediklerini dikkatle seçmesi gerektiğini öğretin. Bir televizyon programına, filme, fotoğrafa ya da sanat eserine dalıp giden bir Dokunsal-İşitsel-Görsel, baktığı şeyin içinde tamamen kaybolup, ondan fazlasıyla etkilenebilir.<sup class="calibre2"><a href="YeniCagin_Cocuklari_split_071.html#footnote-522-15" id="footnote-522-15-backlink">[15]</a></sup></p>

  <p class="normal">Genel anlamıyla tüm kişilik tipleriyle ilgili bilgilerimiz bu kadar. Burada önemli bir not; Empatikler, Hikâyeciler, Konuşkanlar, Gevezeler, Rahatına Düşkünler, Yerinde Duramayanlar, tabirleri "etiketleme" yapmak için değil, kişilik tiplerini kolay ifade edebilmek amacıyla yazılmıştır.</p>

  <p class="normal">Dikkat ederseniz, NLP temsil sistemine göre belirlenen kişilikler ile çoklu zekâ kuramına göre belirlenen kişilikler birbiri ile örtüşmekte. Kimi görsel, dilsel zekâyı, kimi mantıksal, müziksel zekâyı, kimi bedensel, sosyal zekâyı kullanmakta daha yetkin.</p>
</body>
</html>