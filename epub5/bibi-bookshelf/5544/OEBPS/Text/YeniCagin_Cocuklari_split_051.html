<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>YeniCagin Cocuklari</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_52"><span class="sagbaslik1">GEVEZELER: İŞİTSEL-<br class="chapter"/>
  DOKUNSAL-GÖRSEL TİPLER</span></h2>

  <p class="normal">İşitsel-Dokunsal-Görsel tipler, konuşkan, enerji dolu kişilerdir. Liderlik etmeyi, ilgi göstermeyi, herkese ne yapmaları gerektiğini anlatmayı çok severler. Anlaşılır bir şekilde ve neredeyse hiç durmaksızın konuşurlar; sözleri enerji, duygu, ritim yüklüdür. Konuşmadıkları zaman bile genellikle birtakım sesler çıkarırlar; ya ıslık çalarlar ya mırıldanırlar ya da her durum için ses efektleri vardır. (Evin içinde sürekli mırıldanan, kendi kendine bile konuşabilen bir çocuğunuz olabilir.)</p>

  <p class="normal">İşitsel-Dokunsal-Görsel tipler için dinlemek pek de kolay değildir, özellikle de heyecanlı olduklarında, başkalarının sözünü kesebilirler. Yoğun fiziksel enerjileri vardır.</p>

  <p class="normal">İşitsel-Dokunsal-Görsel tiplerin çoğu, bir şeyler toplamaktan, küçük hazineler biriktirmekten zevk alır. Bu modele sahip kişiler, göz teması kurma konusunda çekingendirler, uzun süreli göz teması sağlayamazlar.</p>

  <p class="normal">Genellikle, pek çok "büyük fikre" sahiptirler, fakat hayallerini gerçekleştiremediklerinde ya da nasıl gerçekleştireceklerini bilemediklerinde hayal kırıklığına uğrarlar. (Amaç Kartları oyununu deneyin.) Kelime dağarcıkları hayli geniş de olsa, okuma yazmayı öğrenmeleri zaman alabilir. (Benim Gazetem oyunu işinize yarayacaktır.)</p>

  <p class="normal"><span class="idebold">Dilsel Özellikler</span></p>

  <p class="normal">İşitsel-Dokunsal-Görsel tipler, küçük yaşlardan itibaren dile oldukça hâkimdirler. Herhangi bir konu hakkında tartışma yapmaktan, sorular sormaktan, şaka yapmaktan, sözcüklerle oynamaktan büyük keyif alırlar. Hiç zorluk çekmeden sözlü imada bulunup, bunları anlayabilirler; ayrıca söylenen bir şeye anında cevap verebilirler. (Hazırcevap oğlunuza/kızınıza bir daha bakın lütfen.)</p>

  <p class="normal">İşitsel-Dokunsal-Görsel tipler, sık sık taklit yaparlar. Başkalarının ses tonunu ya da aksanını kolaylıkla taklit etmede başarılıdırlar. İğneleyici sözlerle sözlü şaka yapabilirler. Genellikle değişik, kendilerine has bir ses tonları vardır.</p>

  <p class="normal">İşitsel-Dokunsal-Görsel tipler kendilerine söyleneni olduğu gibi hatırlar, hatta duyduklarını banda kaydetmiş gibi kelimesi kelimesine tekrarlayabilirler. Bunlara, şiirler, şarkı sözleri, tekerlemeler, şakaların yanı sıra, reklam müzikleri, hakaretler, hatta aile "sırları" da dahildir. (İşitsel-Dokunsal-Görsel çocuktan al haberi.) Anlam incelikleri ve vurgular onlar için önemlidir. Bu çocukların kolaylıkla ifade edebilecekleri güçlü duygu ve düşünceleri vardır. Kızdıklarında bağırmaya ya da tartışma çıkarmaya meyillidirler. Sözlerini el kol hareketleri takip eder, ifade ettiklerini bu yolla belirginleştirirler. Kendilerine söylenen birkaç sözle, duyguları kolaylıkla incinebilir, fakat kendi sözlerinin de başkalarını yaralayacak gücü olduğunun farkına varamazlar. (Yüzüme Bak Duygumu Anla oyununu deneyebilirsiniz.)</p>

  <p class="normal"><span class="idebold">Fiziksel Özellikler</span></p>

  <p class="normal">İşitsel-Dokunsal-Görsel tiplerin, kolaylıkla açığa çıkmayan, sonsuz bir fiziksel enerji depoları vardır. Bedenleri neler hissettiklerini açığa vururken, yüz ifadelerinden hisleri nadiren belli olur.</p>

  <p class="normal">İşitsel-Dokunsal-Görsel çocuklar zaman zaman sözlü olarak yönlendirilebilir; sözlü talimatlar alarak fiziksel birtakım beceriler kazanabilirler. Spor yapmayı sevdikleri gibi, koçluk yapmada da başarılıdırlar; birine ne yapacağını öğretmek için gereken sözleri kolaylıkla bulabilirler.</p>

  <p class="normal">İşitsel-Dokunsal-Görsel tipler, duydukları gördükleri ya da söyledikleri şeye tamamen dalıp gitmişlerse, durmadan hareket ederler. Sıra ya da benzeri dar bir alanda uzun süre oturmaları gerektiğinde (özellikle de yazılı bir metinle uğraşmaları gerekiyorsa), kendilerini rahatsız hissederler. Genellikle okul ortamlarında öğretmenler, bu tür çocuklardan yerlerine oturup sessiz olmalarını ister.</p>

  <p class="normal">İşitsel-Dokunsal-Görsel çocuklar genellikle bağımsızdırlar, yapacakları işin sorumluluğunu başarıyla üstlenebilirler. Aslında ihtiyaçları olan, yaptıkları işin sorumluluğunu taşıdıklarını hissetmektir. Yapacaklarına kendi kendilerine karar verebilirse kendilerine olan güveni artar. (Sorumluluğu yeter ki siz verin. Bkz. Oyun Çağı, ailede iş bölümü.) En sıradan, günlük işlerde bile kendilerine seçenek sunulduğu takdirde seçim yapmayı öğrenirler.</p>

  <p class="normal">İşitsel-Dokunsal-Görsel tipler, bir sonuca ulaşmak için genellikle, her bir olasılık hakkında konuşup, teker teker hepsini deneyerek, neler hissettiklerini görmeye çalışırlar. Bu yüzden zaman zaman kafaları karışabilir. Örneğin, genç bir İşitsel-Dokunsal-Görsel okuldan sonra yarım gün garsonluk yapacağı iki işyeri arasında seçim yaparken, iki işverenle de konuşup, iki lokantayı da gezer; bu da yetmezse kendisine en uygun olanı seçmek için her ikisini de bir süreliğine dener.</p>

  <p class="normal">İşitsel-Dokunsal-Görsel tipler, fiziksel temas konusunda biraz tereddütlüdürler. Yeni tanıştıkları bir insanın kendilerine dokunmasına izin vermeleri için önce onunla bir süre konuşmaları gerekir.</p>

  <p class="normal"><span class="idebold">Görsel Özellikler</span></p>

  <p class="normal">İşitsel-Dokunsal-Görsel tiplerin, eşyalarını düzenlemede kendilerine has bir yöntemleri vardır. Genellikle eşyalarını, içinde neler olduğu görünebilen yığınlar halinde toplarlar. Eşyalarının düzenli olması gerekmez; genellikle görsel karışıklık içinde yaşayabilirler.</p>

  <p class="normal">İşitsel-Dokunsal-Görsel kişiler koleksiyoncudurlar, yazdıkları, çizdikleri ya da yazılı olarak ilgilerini çeken her şeyi biriktirirler. ("Bu gereksiz kâğıtları neden biriktiriyorsun güzel kızım/oğlum? Bunları niye atmıyorsun? Temizle şu odayı biraz" sözleri size tanıdık geliyor olabilir.)</p>

  <p class="normal">Zihinlerinde oluşturdukları görsel imgeler, sade, benzersiz ve derindir; resim çizerken ya da boyama yaparken ifade etmeye çalıştıkları şeyleri bir bütün olarak ele alırlar. Yazı yazmakta güçlük çekebilirler, el yazıları düzgün olmayabilir. (Günlük Tutalım oynayarak bu becerisini geliştirmeye yardımcı olabilirsiniz.)</p>

  <p class="normal">İşitsel-Dokunsal-Görsel tipler genellikle, kendilerine has bir yazı yazma tarzları olduğunu iddia ederler. Genel amaçları olan görsel mükemmelliğe ulaşmazlarsa hayal kırıklığına uğrarlar.</p>

  <p class="normal">Bu kişiler, başkalarını dinlerken göz teması kurmaya çekinirler. Konuşurken uzağa bakar ya da gözlerini kırpıştırırlar.</p>

  <p class="normal">İşitsel-Dokunsal-Görsel tipler, seçtikleri görsel imgeler konusunda (filmler, televizyon şovları, oda dekorasyonları vb) oldukça hassastırlar, çünkü gördüklerinden bir hayli etkilenirler.</p>

  <p class="normal">Herhangi birinin rahatsız edici bakışları, üzerlerinde ömür boyu unutamayacakları bir etki bırakır. Gördükleri bir şeyin, örneğin çizgi film ya da televizyon şovundaki karakterlerin fiziksel görünümüne ya da ritmine bürünebilirler.</p>

  <p class="normal">İşitsel-Dokunsal-Görsel tipler çok fazla görsel ayrıntı içeren bir malzemeye (özellikle de kendilerinin seçmediği bir malzemeye) bakmaları istendiğinde, olaydan uzaklaşırlar. Neler gördüklerine dair bir soru yöneltildiğinde ise bakışlarını kaçırırlar.</p>

  <p class="normal">İşitsel-Dokunsal-Görsel tipler, görsel olarak hayal kurabilirler. Pek çoğunun hayal dünyasında, nesnelerin nasıl daha farklı olabileceğine dair parlak fikirler vardır. Hayallerini hemen gerçekleştiremedikleri takdirde, üzüntü duyarlar. (Amaç Kartları ile adım adım hedefine ulaşmasına yardımcı olabilirsiniz.)</p>

  <p class="normal">İşitsel-Dokunsal-Görsel tipler için okumayı öğrenmek uzun ve yorucu bir iş haline gelebilir. Sözcükleri görsel olarak çözümlemede, hatta en basit sözcüklerin yazılışını ezberlemede bile güçlük çekebilirler. (Bu durumda, Benim Gazetem oyununu deneyebilirsiniz.)</p>

  <p class="normal">Konuşurken kullandıkları kelime dağarcığı, yazarken kullandıklarından daha geniştir. İşitsel-Dokunsal-Görsel kişiler, yazılı bir metni okumaktansa, bir başkasına okutup dinlemeyi tercih ederler. Çok nadiren okurlar, ama okudukları zamanda kendilerini yaptıkları işe iyice kaptırırlar. Okuma alışkanlığı kazanmak, onlar için eğlenceli bir hayal kurma oyunu olacaktır.</p>

  <p class="normal">Bu tipte olan çocuklara nasıl davranmalıyız?</p>

  <p class="normal"><span class="idebold">İşitsel Kanalları Destekleme</span></p>

  <p class="normal">İşitsel-Dokunsal-Görsel tipler, birilerinin onlarla konuşmasını, onları dinlemesini, fikirlerine değer vermesini isterler. Onunla konuşmak için ona zaman ayırın. O gün başından geçen olayları, sosyal ilişkilerini hatırlamasına yardım edin; neler söylediğini, duyduğunu, hissettiğini ya da yaptığını size anlatması için ona cesaret verin. Örneğin, başlangıç olarak, "Bugün okulda ne yaptın?" sorusu yerine, "Bugün okulda ne hakkında konuştun?" gibi soruları kullanmaya çalışın.</p>

  <p class="normal">Ona sık sık ne düşündüğünü ya da son zamanlarda merak ettiği bir şeyler olup olmadığını sorun. Anlattığı konu hakkında sorular sorarak ya da anlattığı şeyler içinde ilginç bulduğunuz konulara dair yorum yaparak, onu dinlediğinizi hissettirin.</p>

  <p class="normal">Konuşmaya başlarken belli bir giriş cümlesi kullanmanız, İşitsel-Dokunsal-Görsel çocukların, sizi daha iyi dinlemelerini sağlar. Örneğin, "Seninle Türkçe dersinde yaptıklarınız hakkında konuşmak istiyorum" gibi bir cümleyle giriş yapabilirsiniz. Sonra bir soru sorabilir ya da onun soru sormasını sağlayabilirsiniz. Onlara uzun uzadıya ders vermek, emretmek ya da sessizce sizi dinlemelerini istemek yerine, onlarla tartışmayı deneyin. Ailecek bir tatile gitme ya da yeni bir evcil hayvan alma gibi konularda bir karar verileceği zaman mutlaka onların da fikrini alın; karar alma sürecine onları da dahil edin. Düşüncelerine değer verdiğinizi onlara hissettirin.</p>

  <p class="normal">İşitsel-Dokunsal-Görsel tipler, açık, anlaşılır açıklamalardan hoşlanırlar. Yeni ya da gelecek bir olayı eski bir olayla ilişkilendirin. Mizahı çok severler: Duygusal konuşmalarda dikkatini çekmek istediğinizde bile, komik seslerden, aksandan ya da şakalardan faydalanabilirsiniz.</p>

  <p class="normal">İşitsel-Dokunsal-Görsel tipler, duyduklarını tekrar etme ihtiyacı duyarlar; bu konuda sabırlı olun. Aynı hikâyeyi üç kişiye ayrı ayrı anlatabilirler. Bu yolla, konuyu anladıklarından emin olurlar, siz de söyleneni alıp almadıklarından bu şekilde emin olabilirsiniz.</p>

  <p class="normal">Bu kişiler, konuşulan şeyi rahatlıkla anlayabilirler. Her zaman, sizi duyduklarını ve anladıklarını varsayın. Karmaşık bir dil kullanmaktan çekinmeyin. Pek çoğu, yeni duyduğu sözleri anlamaya çalışmaktan zevk alır. Çoğu, anlamadığı bir sözcüğün anlamını size soracaktır.</p>

  <p class="normal">İşitsel-Dokunsal-Görsel tipin sözlü yeteneğini bir güç olarak değerlendirin, bunu geliştirmesi için ona yardımcı olun.</p>

  <p class="normal">Bu gruba giren çocuğunuza, konuşurken kibar olması gerektiğini öğretin, zira başkalarının lafını kesmeye eğilimlidir. Her zaman, herkesin onu dinleyemeyeceğini anlatın. Başkalarının lafını kesmemesi gerektiğini de sık sık hatırlatın, siz de onun lafını kesmemeye dikkat edin.</p>

  <p class="normal">İşitsel-Dokunsal-Görsel tiplerin etkili dinleme becerilerini geliştirin; ondan, sizin söylediğiniz şeyi tekrar etmesini isteyin, böylece sizi dinleyip dinlemediğini anlamış olursunuz.</p>

  <p class="normal">Ses tonunu ve konuşmasının içeriğini sınırlaması gerektiğini anlatın ona. Örneğin şöyle diyebilirsiniz: "Lütfen benimle ilgili fikirlerini söylerken daha saygılı bir ses tonu kullanır mısın? Hükmedici bir ton ile konuştuğun zaman söylediklerine kendimi veremiyorum." Ayrıca, sizin ses tonunuzdan da neler hissettiğinizi kolayca anlayabileceğini aklınızdan çıkarmayın.</p>

  <p class="normal"><span class="idebold">Dokunsal Kanallarını Destekleme</span></p>

  <p class="normal">İşitsel-Dokunsal-Görsel tipler, yaptığı işin sorumluluğunu alabilir, işi nasıl yapacağına da kendisi karar verebilirse, kendine olan güveni pekişir. Bu tür bir kişi, yaratılmasına katkıda bulunduğu kurallara kolaylıkla uyar. Sokağa çıkma ya da yatma zamanını belirlerken, onunla pazarlık edip, makul bir saat seçmesini sağlayın; atıştıracağı yiyecekleri ya da izleyeceği televizyon programını kendisinin seçmesini sağlayın.</p>

  <p class="normal">Yapacağı işleri sıraya koyarken, hem kendi kendine, hem de karşısındakiyle konuşmayı sevdiğinden, hangi işleri ne zaman yapacağını haftada bir kez karşılıklı tartışarak programlamasını sağlayın.</p>

  <p class="normal">Müzik, bu gruba giren bir kişilerin ruh halinde önemli değişikliklere yol açar. Müzik ya da hikâye dinlemek, şarkı söylemek, sakinleşmesini sağlayabilir. Dinlerken eşlik edebileceği ya da dans edebileceği bir müzik, onun için eğlenmenin, aynı zamanda da içindeki enerjiyi yaratıcı bir biçimde açığa çıkarmanın güzel bir yoludur. Ayrıca, seçtiği müzik türü de size kendisini nasıl hissettiğine dair ipucu verebilir.</p>

  <p class="normal">İşitsel-Dokunsal-Görsel birinin fiziksel enerjisini açığa çıkarması için ona fırsat yaratın. Kendi seçeceği bir dalda spor yapması için destekleyin.</p>

  <p class="normal">Onunla duygusal konuları konuşmak istediğiniz zaman, beraber yürüyüşe çıkmayı önerin. Duyguları hakkında konuştuğunda, hareket etmek isteyecektir. (Seratonin, dopamin için hareket etmesi şart. Bkz. "Neden Oyun?" bölümü.) Çünkü bu yolla duygularına ulaşması çok daha kolay olacaktır. Onunla yan yana yürüyün ki istediği rahatlıkla bakabilsin. Sabit bir göz teması kurması için ısrar etmeyin. Göz temasını uzun süre sürdüremediği gibi, bu durumdayken sizi dinleyemez.</p>

  <p class="normal">İşitsel-Dokunsal-Görsel çocuğa/kişiye dokunarak, sakinleşmesini, sessizleşmesini sağlayabilirsiniz. Ancak, dokunmadan önce onun fikrini almanız çok önemlidir. Ne tür bir fiziksel temas kurmak istediğini bırakın, kendisi seçsin. Kendisini nasıl hissettiğini ona anlatmaktan kaçının; bunun yerine ona kendini nasıl hissettiğini sorun.</p>

  <p class="normal"><span class="idebold">Görsel Kanallarını Destekleme</span></p>

  <p class="normal">İşitsel-Dokunsal-Görsel tipler, mucit olmaya yatkındır, aklından geçen pek çok düşünce vardır. Düşüncelerini keşfetmesi için onu destekleyin. Çocuğunuzdan, kendi hakkındaki düşüncelerini ayrıntılı bir şekilde anlatmasını isteyin; böylece hayal gücünün sınırlarını keşfederken, kendi hakkında oluşturduğu olumsuzlukları da öğrenmiş olursunuz. Kendi hakkındaki düşüncelerini öğrenmek için Benim Elim Benim İfadelerim oyununu deneyebilirsiniz.</p>

  <p class="normal">İşitsel-Dokunsal-Görsel çocuktan, nerede olduğunu gösterdiğiniz bir nesneyi bulmasını beklemeyin. "Bak şurada" diye göstermektense, "Üst çekmecenin içinde, giysi dolabının yanında" gibi sözlü yönlendirmeler ona daha çok yardımcı olacaktır. Eğer ona bir not yazacaksınız ya da bir başka görsel belge verecekseniz, belgenin anlaşılır ve basit olduğundan emin olun.</p>

  <p class="normal">İşitsel-Dokunsal-Görsel çocuk, dış görünüşü konusunda ya da fotoğraf çektirmesi gerektiğinde oldukça çekingen olabilir. Dış görünüşü onun için çok hassas bir konudur; bu hassasiyete saygı gösterin.</p>

  <p class="normal">Toplum içinde çekingen olabileceğini aklınızdan çıkarmayın. Kendisine yakışan saç stilini ya da giyim tarzını bulması için ona destek olun.</p>

  <p class="normal">İşitsel-Dokunsal-Görsel tiplere, göz teması kurması ya da bir nesneye uzun süre bakması için ısrar etmeyin; bu durum ona sıkıntı verecektir. Rahatsız edici görsel imgeler, zihninde kalıcı bir yer edinip, ona yıllar boyu rahatsızlık verebilir. Gördüğü ya da okuduğu şeyler hakkında konuşmaya çalışın.</p>
</body>
</html>