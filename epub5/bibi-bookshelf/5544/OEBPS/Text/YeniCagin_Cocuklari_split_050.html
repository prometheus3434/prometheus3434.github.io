<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>YeniCagin Cocuklari</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_51"><span class="sagbaslik1">KONUŞKANLAR: İŞİTSEL-<br class="chapter"/>
  GÖRSEL-DOKUNSAL TİPLER</span></h2>

  <p class="normal">İşitsel-Görsel-Dokunsal çocukları belirlemek pek kolay değildir çünkü pek çok yetişkini susturabilirler. Düşündüklerini kelimelere dökmek onlar için kolaydır. Sözlerini her zaman mantıklı bir sırayla anlatabilirler. Kelime dağarcıkları yaşıtlarına göre fazladır. Çok konuşurlar. Her türlü konudan söz etmeyi severler.</p>

  <p class="normal">Yabancı dile yatkınlardır ve kolaylıkla öğrenebilirler. Hikâye anlatma, mizah ve kelime oyunları da, bu kişilerin büyük zevk aldıkları konular arasındadır. Müziğe ilgi duyarlar.</p>

  <p class="normal">Her konu hakkında konuşmaktan, açıklama yapmaktan, tartışmaktan, fikir belirtmekten hoşlanırlar. (Her konu hakkında yorum yapan bir çocuğunuz mu var?) Yakınlarındaki kişilerin de başarılı olabilmesi için, onlara yardım ederler.</p>

  <p class="normal">İşitsel-Görsel-Dokunsal tipler için okumak büyük bir zevktir. Akademik konularla yakından ilgilenirler. Ancak, el becerisi gerektiren işler, fiziksel beceriler edinme ya da sportif faaliyetlere katılma, onlar için oldukça can sıkıcı olabilir.</p>

  <p class="normal">Kendilerine dokunulmasından pek hoşlanmazlar. Duygularını ifade etmede güçlük çekebilirler.</p>

  <p class="normal"><span class="idebold">Dilsel Özellikler</span></p>

  <p class="normal">İşitsel-Görsel-Dokunsal tipler kelimeleri çok iyi kullanırlar. Konuşma konusunda tereddüt ettikleri pek görülmemiştir. Özellikle de kendilerinden daha bilgili gördükleri kimselerle (yetişkinler ya da daha büyük kişilerle) fikir tartışması yapmaya bayılırlar. "Duymak", "söylemek", "anlamak" gibi işitsel kavramlar ifade eden sözcükler ya da söz grupları kullanırlar: "Kulağıma bir yerden tanıdık geliyor'', "sözün gelişi", "söyle hadi'' gibi.</p>

  <p class="normal">İşitsel-Görsel-Dokunsal tipler, şaka yapmaktan, komik hikâyeler anlatmaktan, mizahi yorumlar yapmaktan, karşısındakileri eğlendirmekten büyük zevk alırlar. Ayrıca, fark ettirmeden büyüklerin konuşmalarına kulak misafiri olmaya çalışırlar. (Oyuncakları ile oynarken tüm konuşmayı size tekrar edebilen çocuğunuzu düşünün lütfen.)</p>

  <p class="normal">İşitsel-Görsel-Dokunsal tipler, sordukları sorularla, özellikle de "neden?" sorusuyla, bazen fazla talepkâr olabilirler. Kendilerini dinletmeyi, sorularına cevap bulmayı çok severler. Öğretmenlerle ebeveynler genellikle onları çok konuşmakla ya da başkalarına söz hakkı tanımamakla suçlar.</p>

  <p class="normal">Karşısındakilerin lafını sürekli keserek, herhangi bir diyaloğu, monolog şekline getirebilirler. Dinlerken oldukça seçicidirler, sadece merak ettikleri sorunun cevabını alana kadar dinlerler.</p>

  <p class="normal">İşitsel-Görsel-Dokunsal tipler için yalnız kalmak zor bir durumdur. Tanımadıkları bir ortama girdiklerinde, katılabilecekleri en ilginç sohbeti keşfetmek için etraftaki kişileri dinlemeye başlarlar.</p>

  <p class="normal">Duyduklarını kolayca ezberleyebilirler. Sürekli sorular sorup, kendi fikirlerini geliştirmeye çalışırlar. Öğrenmek için konuşmaları gerekir. Bu nedenle karşılıklı tartışıp konuşarak istedikleri konuyu daha iyi öğrenirler.</p>

  <p class="normal">İşitsel-Görsel-Dokunsal tipler, sorulan sorulara çabuk cevap verebilirler; zaten her durum için söyleyebilecekleri bir şeyler vardır. ("Bir konuda da yorum yapma güzel kızım/oğlum" cümlesini söylemeden önce bir kez daha düşünün. Elinde değil, yapacaktır.) Karşısındaki kişi onlar kadar seri bir şekilde konuşamazsa sabırsızlanırlar.</p>

  <p class="normal">İşitsel-Görsel-Dokunsal tipler, yürürken konuştuklarında kendilerini rahat ifade edebilirler. Konuşurken el hareketlerine pek başvurmazlar. Başvurdukları zaman da amaçları, bir konuyu vurgulamaktır.</p>

  <p class="normal"><span class="idebold">Görsel Özellikler</span></p>

  <p class="normal">İşitsel-Görsel-Dokunsal tiplerin çoğu okumayı kolay öğrenirler, fonetik yaklaşım onlar için oldukça yararlıdır. Kelime dağarcıklarını zenginleştirmek, sorularına yeni sorular eklemek için kitapları kullanırlar. Kitabı hem sesli bir şekilde okumayı, hem de başkasına okutmayı severler. (Defalarca masal, hikâye okuyorsanız ve çocuğunuz hiç sıkılmıyorsa, şimdi onu anlayabilirsiniz.)</p>

  <p class="normal">Bu kişiler hikâye ve bilimsel konularda yazı yazmayı severler. Yazı yazma konusunda başarılı, imla ve noktalama gibi konularda da yetkindirler. El yazılarını okumak kolay olmayabilir. ("Daha özenli ve güzel yazmaya çalış lütfen" demek bazen işe yaramayabilir.)</p>

  <p class="normal">Sürekli göz teması sağlayabilseler de, uzun süre bakmaları gerektiğinde gözlerini başka noktaya çevirebilirler.</p>

  <p class="normal">İşitsel-Görsel-Dokunsal tipler, aynı anda bir nesnenin hem bütününü görüp hem küçük ayrıntısına dikkat edebilirler. Örneğin bir dönem ödevi yazarken, söz ettikleri her bir noktanın etkili olmasını sağlamaya çalışırken, aynı zamanda bu noktaların ödevin tamamı içerisinde birbiriyle tutarlı olmasını da sağlayabilirler.</p>

  <p class="normal">Gözleri kapalıyken kolaylıkla görsel imgeleri canlandırabilirler. Zihinlerinde bir nesneyi farklı açılardan canlandırmak onlar için kolaydır.</p>

  <p class="normal">Aynı anda pek çok seçeneği düşünmek, kafalarının karışmasına neden olur.</p>

  <p class="normal"><span class="idebold">Fiziksel Özellikler</span></p>

  <p class="normal">İşitsel-Görsel-Dokunsal tipler yeni bir fiziksel faaliyeti öğrenirken sakarlaşabilirler ya da cesaretleri kırılabilir. Ellerini kullanarak uygulayacakları çeşitli hobiler, deneyler çok ilgilerini çekmesine rağmen, sakarlıkları morallerini bozabilir.</p>

  <p class="normal">Herhangi bir fiziksel hareketi ya da el becerisini öğrenebilmeleri için, sözcüklere ya da örneklere ihtiyaç duyarlar. Anlayabilmek için talimatları duymak isterler.</p>

  <p class="normal">İşitsel-Görsel-Dokunsal tipler, fiziksel rekabete girmekten kaçınırlar. Kurallı yapısı olan fiziksel becerileri öğrenmek onlar için kolay değildir; bu yüzden genellikle koşma, dans, kayak ya da yüzme gibi serbest davranabilecekleri faaliyetleri tercih ederler. Kitap okumak, tatil yapmak her zaman tercihleri arasındadır.</p>

  <p class="normal">İşitsel-Görsel-Dokunsal tipler, yapacakları işlerde pek çok seçeneklerinin olmasını isterler. Bu yüzden, davranışları bazen tutarsızmış gibi görünebilir. Tekrarlanarak yapılan işleri sıkıcı bulurlar. Sıkıcılığı aşmak için, bir faaliyetten ötekine geçip, sonra tekrar bir öncekine dönebilirler. Sıradan işleri hep aynı şekilde yapmamak için farklı yaklaşımlar geliştirirler.</p>

  <p class="normal">Bazı İşitsel-Görsel-Dokunsal tipler bir işi (özellikle de yeni ya da uzun zaman alacak bir işi) ne kadar sürede yapacaklarını tahmin etmekte güçlük çekebilirler. Ayrıca, ne yapmak istediklerine hemen karar vermeleri de kolay olmayabilir, bu yüzden, yeni başladıkları bir işi tamamlamadan bırakabilirler.</p>

  <p class="normal">İşitsel-Görsel-Dokunsal tiplerin sessiz kaldıkları tek an, duyguları ya da bedensel hisleri sorulduğu zamandır. Öğrenme modellerinde, sözcüklerle hisler arasında (İşitsel-Dokunsal) doğrudan bağlantı yoktur; aradaki bağlantıyı sağlayacak görsel bir kanala ihtiyaç duyarlar. Bir süre sessiz kalarak, zihinlerinde bu iki kanalı birbirine bağlayacak görsel bir imge oluşturmaya, bu yolla bilgi edinmeye çalışırlar.</p>

  <p class="normal">Çoğunlukla size duygularını anlatmak yerine, duygularının sebeplerini anlatmayı tercih edeceklerdir. Gördüklerini çok derinden hissedebilirler.</p>

  <p class="normal">İşitsel-Görsel-Dokunsal tipler, fiziksel beğeni gibi dokunsal kanalı ilgilendiren herhangi bir konuda konuşmaktan çok çekinirler. Onlar için beğeni ifade etmenin en rahat yolu, sizde hoşlarına gidenin ne olduğunu söylemektir.</p>

  <p class="normal">Sinirlendikleri zaman genellikle bağırır ve tartışırlar. Onlara dokunduğunuzda, ne yapmak istediklerini ya da kendilerini nasıl hissettiklerini sorduğunuzda dikkatleri dağılır. Sizi yakından tanımıyorlarsa, onlara dokunduğunuzda oldukça tedirgin olurlar. (Dokunduğunuz için sizden kaçan çocukları düşünün.)</p>

  <p class="normal">Olumlu ya da olumsuz, her tür fiziksel teması uzun süre hatırlarlar. İtme ya da buna benzer rahatsızlık verici bir dokunuş, onları derinden etkileyip, hafızalarından uzun süre çıkmayabilir.</p>

  <p class="normal">Bu çocuklara nasıl davranmalıyız?</p>

  <p class="normal"><span class="idebold">İşitsel Kanallarını Destekleme</span></p>

  <p class="normal">İşitsel-Görsel-Dokunsal tiplerle konuşurken yapmanız gereken en önemli şey, onların sizi anladığından emin olmanızdır. Konuşurken onları küçümsemekten, aynı konuyu tekrar tekrar vurgulamaktan kaçının. Anlayıp anlamadıklarından emin olmak için kendinizi tekrar etmektense, onlara sorun. Mümkün olduğunca anlaşılır sözcükler kullanın. Anlam inceliklerini fark etmek onlar için kolay ve eğlenceli bir iştir. Sözlü talimatları kolaylıkla anlayabilirler.</p>

  <p class="normal">İşitsel-Görsel-Dokunsal tipleri dinlemek için onlara zaman ayırın. Gerçekten onu dinlediğinizi bilmekten mutluluk duyacaktır. Onu kandırmayın. Dinlemeyecekseniz, bunu ona açık açık söyleyin ve konuşmaya daha sonra devam etmek isteyin. ("Şu anda dikkatimi sana veremiyorum, özür dilerim. 10 dakika sonra tüm dikkatimle seni dinleyeceğim.") Söylediklerine karşılık vererek onu dinlediğinizin farkına varmasını sağlayın. (Şu anda seni dinleyemeyeceğim demek, dinlememekten daha az zarar veren bir davranış. Çünkü, dinlenmediğini bilmek, çocukta değersizlik hissini yaratır.)</p>

  <p class="normal">İşitsel-Görsel-Dokunsal tipleri daha kibar bir dinleyici olmaları için teşvik edin. Başkalarının sözünü kesmemesi gerektiğini hatırlatın. Ona sürpriz sonlarla biten hikâyeler anlatın, böylece başından sonuna dek sözünüzü hiç kesmeden dinlemesini sağlamış olursunuz. İletişim kurmak için sözcüklerden öte bir yol bulunduğunun farkına varmasını sağlayın. (Yüzüme Bak, Duygumu Anla oyununu deneyebilirsiniz.)</p>

  <p class="normal">İşitsel-Görsel-Dokunsal tipler, karşısındakinin sözlerinden ya da ses tonundan etkilenecek duyarlılığa sahiptirler. Bazen kendi konuşmalarının da başkalarını etkileyebileceğini fark edemeyebilirler. Söylediklerini aynen tekrar etmemiz, neyi nasıl söylediklerini görmelerini sağlayabilir.</p>

  <p class="normal"><span class="idebold">Görsel Kanalları Destekleme</span></p>

  <p class="normal">İşitsel-Görsel-Dokunsal tiplerle görsel faaliyetler paylaşın: Beraberken farklı görüşler içeren kitap ya da makaleler okuyup tartışın, Benim Gazetem oyununu deneyin, seyahat edin ya da gördüklerinizi tartışın.</p>

  <p class="normal">İşitsel-Görsel-Dokunsal tipleri, görsel kanallarını keşfetmeleri ve hayatta onları zorlayan şeylere karşı kullanabilmeleri için destekleyin. Kendileri için bir günlük tutmalarını sağlayın; böylece, yazarak düşünme yetenekleri gelişecektir (Bkz. Günlük Tutalım oyunu). Onlara farklı sonlarla biten kısa hikâyeler yazmalarını önerin, ya da Sen Tamamla oyunu oynayın. Böylece hangi seçeneğin hoşlarına gittiğini keşfedeceklerdir.</p>

  <p class="normal">Önemli olayları ayrıntılarıyla incelemesini, aynı zamanda da olayların bir bütün olarak hayatını ne şekilde etkilediğini keşfetmesini sağlayın.</p>

  <p class="normal"><span class="idebold">Dokunsal Kanallarını Destekleme</span></p>

  <p class="normal">Çocuğunuz/eşiniz çok hızlı konuşuyor ya da kavga ediyorsa, konuşmasını yavaşlatmak için dokunsal ya da görsel değişim yaratmaya çalışın, ses tonunu yumuşatması için ona yardım edin.</p>

  <p class="normal">Ona yürüyüşe çıkmayı önerin ya da karşılıklı oturmak yerine yanına oturun. Neler olup bittiğini daha iyi anlatabilmesi için resim ya da şema çizmesini ya da renklerden faydalanmasını isteyin. (2. Bölüm'e bakmaya devam ediyoruz, Yüzüme Bak Duygumu Anla oyunu.)</p>

  <p class="normal">Onun elini tutmak ya da elinizi omzuna atmak da konuşma hızını değiştirmenize yardım edecektir. Ayrıca onu çeşitli sorular sorarak da yavaşlatabilirsiniz. Ona neler hissettiğini sorabilirsiniz. Bu sorunun cevabını bulabilmek için bir süre sessizleşecektir. Hareket ve hislerini ifade edecek sözcükleri bulmak onu yavaşlatacaktır.</p>

  <p class="normal">İşitsel-Görsel-Dokunsal tipler, fiziksel işleri kendi kendine yapabilmek ya da öğrenebilmek için saygı ve anlayış beklerler. Beraber iş yaparken onun sizi yönlendirmesine izin verin. Yürürken, bisiklet sürerken ya da yüzerken bunun ne hızda yapılacağını, ne kadar süreceğini o ayarlasın.</p>

  <p class="normal">İşitsel-Görsel-Dokunsal tiplere fiziksel temasta bulunarak şaka yapmaktan, onları gıdıklamaktan ya da itmekten kaçının. Sadece sözlü esprileri tercih edin, bundan çok daha fazla hoşlanacaklardır.</p>
</body>
</html>