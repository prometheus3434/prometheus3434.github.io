<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>YeniCagin Cocuklari</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_49"><span class="sagbaslik1">EMPATİKLER: GÖRSEL-<br class="chapter"/>
  DOKUNSAL-İŞİTSEL TİPLER</span></h2>

  <p class="normal">Görsel-Dokunsal-İşitsel tiplerin empati enerjileri (karşısındakinin duygularını anlayabilme, kendini karşısındakinin yerine koyabilme yeteneği) karşısında şaşırıp kalabilirsiniz. Etraflarında olup bitenleri çok iyi gözlerler, gördüklerini de çok iyi hissedebilirler. Bazen kalabalık bir grup içinde sessiz kalan bu kişiler, bazen de aniden konuşmaya başlayıp, yaşadıkları bir olayı uzun uzun anlatmaya başlarlar. Anlattıklarını takip etmede zorlanabilirsiniz. Hatta bazen bir türlü konuya gelemezler. Görsel-Dokunsal-İşitsel tipler, konuşurken ellerini kullanmak ve hareket etmek isteyebilirler.</p>

  <p class="normal">Kararlarını almakta zorlanabilirler. Bu nedenle, dahil oldukları grubun onlara hükmetmesi kolay olabilir. Yaşadıkları olaylar istedikleri gibi olmadığında, söylenmeye başlayabilirler.</p>

  <p class="normal">Görsel-Dokunsal-İşitsel tiplerin elleriyle gözleri arasında çok iyi bir uyum vardır. Bir işi, izleyerek kolaylıkla öğrenebilirler. Daha sonra da kendi başlarına yapabilirler. Yalnız çalışmaktansa grup içinde çalışmayı severler. İşbirliği yapmaktan hoşlanırlar. Hisler konusunda çok başarılıdırlar. Karşısındaki kişinin duygularını hemen anlarlar.</p>

  <p class="normal"><span class="idebold">Görsel Özellikler</span></p>

  <p class="normal">Bu tipler görsel konularda çok titizdirler. Giysilerinin, kişisel eşyalarının ve çevrelerinin düşledikleri şekilde olmasını isterler. Görsel karışıklık içinde rahat düşünemezler.</p>

  <p class="normal">El yazıları okunaklı, imlaları düzgündür. Hatalarını kolayca düzeltebilirler. Nesneleri detaylı olarak çizmek ve tasarlamaktan hoşlanırlar.</p>

  <p class="normal">Yapacakları işleri, alacakları malzemeleri yazarak listelerler. Not tutmak işlerini kolaylaştırır.</p>

  <p class="normal">Görsel-Dokunsal-İşitsel tiplerle en kolay iletişimi göz teması ile sağlayabilirsiniz. Uzun süreli göz teması kurabilseler de, dinleme süresi uzadıkça bakışları donuklaşabilir. Bir konu hakkında düşünürken ve dikkatle dinlerken gözlerini kapatmak isteyebilirler. (Burada biraz düşünün bakalım, uzun süre bir konu hakkında konuştuğunuzda, eşiniz, çocuğunuz sizi dinlerken gözlerini kapattığı için ya da göz temasını kaybettiği için ona, "Beni dinlemiyorsun" dediniz mi?)</p>

  <p class="normal">Görsel-Dokunsal-İşitsel tipler gördükleri ve okuduklarını kolay hatırlarlar. Kişilerin isimlerini unutsalar da, yüzlerini anımsayabilirler. Onlar için bir işi en kolay öğrenme yolu, işi yapan başka birini izlemektir. Ya da yapılacak işin talimatları okurlar. (Dinlemez okurlar.) Çok iyi modelleme yaparlar.</p>

  <p class="normal">Çocuğunuzun bir işi kendisinin denemesine/yapmasına izin verin. Gerekirse tekrar gösterin. Uygulamak, Görsel-Dokunsal-İşitsel tipler için önemlidir. Eleştirilmekten hoşlanmazlar. Aşındırıcı sözler bu kişilerin öğrenme sürecini etkiler. (Aşındırıcı konuşmalar her kişi için yıpratıcıdır. Lütfen bunu unutmayın.)</p>

  <p class="normal">Görsel-Dokunsal-İşitsel tiplerin bazıları iyi bir kitap okuyucusu olurken, bazıları da okumaktan hoşlanmayabilirler. Görsel-Dokunsal-İşitsel tipler okumayı öğrenirken, duygularını, ellerini, bedenini de bu sürece dahil ederler. Sesli olarak bir metni okumak onlar için zorlayıcı olabilir. Hatta sesli olarak okumaktan rahatsızlık duyarlar.</p>

  <p class="normal">Bu kişiler not almaktan hoşlanırlar. Anlatılanları kelime kelime yazmakta zorlanmazlar. Bir şeyi ezberlemelerinin ve öğrenmelerinin kolay yolu, onu tekrar tekrar yazmaktır.</p>

  <p class="normal"><span class="idebold">Fiziksel Özellikler</span></p>

  <p class="normal">Görsel-Dokunsal-İşitsel tiplerin elleri ve gözleri arasındaki uyum çok iyidir. Her türlü eşyanın (karmaşık makine, araba vb) nasıl işlediğini merak ederler. (Böylece oyuncaklarını ya da evdeki elektronik eşyaları açmaya meraklı çocukları biraz daha iyi anlayabilirsiniz.)</p>

  <p class="normal">Görsel-Dokunsal-İşitsel tipler için fiziksel hareketler, duygularını ifade etmenin, enerjilerini dışa vurmanın önemli bir yoludur. Fiziksel temas konusunda çekingendirler. Dokunmadan önce göz teması kurmuş olmaları gerekir.</p>

  <p class="normal">Görsel-Dokunsal-İşitsel tipler, duygularını iyi tanırlar. Aynı zamanda, yanlarındaki kişilerin de neler hissettiğini kolaylıkla anlayabilirler.</p>

  <p class="normal">Görsel-Dokunsal-İşitsel tipler, duygularını kolay ifade etmek isterler. Kolay ifade edebilecekleri bir yol bulamazlarsa öfkelenebilirler. Duygularından nasıl kurtulacaklarını bilmediklerinde uzun süre kin besleyebilirler. Sinirlendiklerini sert bakışlarla ya da rahatsız edici notlar yollayarak ifade ederler.</p>

  <p class="normal">Konuşurken ellerini ya da bedenlerini hareket ettirirlerse, söyleyecekleri kelimeleri bulmaları kolaylaşır.</p>

  <p class="normal">Görsel-Dokunsal-İşitsel tiplerin çoğu, tek başlarına oynamak ya da çalışmaktansa, başkalarıyla işbirliği içinde olmaktan hoşlanır. (Sizinle birlikte iş yapmak isteyen çocuğunuzu düşünün.)</p>

  <p class="normal">Sosyal ilişkiler kurmayı ve duyguları hakkında konuşmayı severler. Çok iyi bir ortak veya yardımcı olabilirler.</p>

  <p class="normal">Görsel-Dokunsal-İşitsel tipler, iki tercih arasında kaldıkları zaman bocalarlar. Seçenekleri görüp denemek isterler. Seçim yaparken en çok deneyimlerinden faydalanırlar. Seçim yapmaktansa, çoğunluğun aldığı karara uymayı da tercih edebilirler. Ancak tercih ettikleri durumdan hoşlanmadıkları zaman şikâyet edebilirler.</p>

  <p class="normal">(Yaşı ne olursa olsun, lütfen çocuğunuz hakkında karar alırken onun da fikrini sormayı tercih edin.)</p>

  <p class="normal"><span class="idebold">Dilsel özellikler</span></p>

  <p class="normal">Görsel-Dokunsal-İşitsel tipler, kalabalık ortamlarda ya da tartışma ortamlarında sessiz kalmayı tercih ederler. Ara vermeden konuşmak onlar için zordur. Duraksarlar. Uzun süre dinlemeleri gerektiğinde ya da ne dinledikleriyle ilgili soru sorulduğunda dikkatleri dağılıp kafaları karışabilir. (Çocuğunuza, "Sen beni dinlemedin mi?" demeden önce ne anladığını sorun. Bu çocuklar için en kolay ifade yolu, göstermektir.) Görsel-İşitsel-Dokunsal kişiler yakın arkadaşları ile beraber olduklarında oldukça konuşkandırlar. (Arkadaşları ile çok konuşup eve gelince susan bir çocuğunuz mu var?)</p>

  <p class="normal">Söyleyecekleri lafları çok dolandırırlar. Bu nedenle konudan konuya hızla atlar, konular arasında dinleyenin anlayamayacağı bağlantılar kurarlar; bazen de asıl konuya hiçbir zaman gelemezler.</p>

  <p class="normal">Görsel kavramları sıklıkla kullanırlar. "Bakmak, görmek, göstermek, bakış açısı, hayal meyal" gibi imge oluşturan kavramlarla, "Gözümde canlandırabiliyorum" ya da "Sonra görüşürüz" gibi ifadeleri sık sık kullanırlar. Arka arkaya, cevaplanamayacak sorular sorarlar. Bu sorulara cevap vermeye çalıştığınız zamansa "Evet, ama..." diye konuşmaya başlarlar.</p>

  <p class="normal">Görsel-Dokunsal-İşitsel çocuklar, kendileri hakkında söylenen bir şeyi (olumlu ya da olumsuz) uzun süre unutmazlar. Sert bir ses tonu ya da eleştiri yüzünden kolayca incinebilirler.</p>

  <p class="normal">Bu tip çocuklara nasıl davranmalı?</p>

  <p class="normal"><span class="idebold">Görsel Kanallarını Destekleme</span></p>

  <p class="normal">Görsel-Dokunsal-İşitsel tiplerle iletişim kurmak için, konuşmaktan ziyade onlara bir şeyler yazmak daha etkilidir. Yazmış olmanız, anlatmak istediklerinizi kolaylıkla anlamasına neden olur. İletişim kuramadığınızı düşündüğünüzde ona notlar yazmak iletişim için bir adım olabilir. Onları da yazmaya teşvik edin. Yazdıkları zaman kolaylıkla iletişim kurabileceklerdir.</p>

  <p class="normal">Yazarak, kendi düşünce ve duygularını kolaylıkla ifade edebilirler. Görsel-Dokunsal-İşitsel tiplere mektup, not ve kart yazmak onlarla ilgilendiğinizi hissettirmenin en iyi yoludur. (Değer verildiğini hissetmek her kişi için önemlidir.)</p>

  <p class="normal"><span class="idebold">Dokunsal Kanallarını Destekleme</span></p>

  <p class="normal">Görsel-Dokunsal-İşitsel tipler kendi duygularını analiz etmede, başkalarının duygularını tanımakta gösterdikleri başarıyı gösteremeyebilirler. Bu nedenle, önce kendi duygularını anlamaları çok önemlidir. Kendileri ile olan iletişimleri açısından da duygularını anlamaları gereklidir.</p>

  <p class="normal">Görsel-Dokunsal-İşitsel kişilere ne hissettiğini anlayabilmesi için zaman tanıyın. "Şimdi ne hissediyorsun?", "Bu sende nasıl bir duygu uyandırıyor?" gibi sorular sorarak, ilgisini kendi içine yönlendirmesini sağlayın. Cevapları bulabilmesi için rahat hareket etmesini önerin.</p>

  <p class="normal">Ritm, dokunsal bir olgudur. Görsel-Dokunsal-İşitsel tiplerin kendilerine özgü bir ritim bulmalarına yardım edin. Kendi ritmini bulduktan sonra, söyleyeceği sözcükleri seçmesi de kolaylaşacaktır.</p>

  <p class="normal">Görsel-Dokunsal-İşitsel tiplerin gerçekten ne istediğini bulmasına yardımcı olun. Yalnız kalmak, tercihlerini bulmalarına yardımcı olacaktır.</p>

  <p class="normal">Kendilerine özgü bir tarz edinemediklerinde, başkalarının hayatını yaşıyormuş gibi hissedebilirler. Başkalarının davranışlarını kendilerininkiymiş gibi göstermek onlar için çok kolaydır. Onların kendi değerlerinin farkına varmalarına ve duygularını anlamalarına destek olun.</p>

  <p class="normal"><span class="idebold">İşitsel Kanallarını Destekleme</span></p>

  <p class="normal">Görsel-Dokunsal-İşitsel tipler, kendileri hakkında söylenilenlerden kolay etkilenirler. Ses tonunuzun ve sözlerinizin kendilerine olan güveni olumlu yönde etkilemesine dikkat edin. Söyleyecekleriniz onu derinden etkileyecektir. Eleştirilerinizi yazılı yapmanız uygun olabilir.</p>

  <p class="normal">(Yazının başında ona duyduğunuz sevgiyi, güveni, değeri belirterek başlamayı ihmal etmeyin lütfen.)</p>

  <p class="normal">Görsel-Dokunsal-İşitsel tipler, ses tonunuzdaki alaycılığı anlayabilir ancak ne demek istediğinizi tam olarak anlayamazlar. ("Seni anlamıyorum" diyen birini şimdi sanırım biraz anlayabildiniz.) İğneleyici sözler kullanmamaya özen gösterin.</p>

  <p class="normal">Görsel-Dokunsal-İşitsel tipler için onları dinlemeniz çok önemlidir. Konuşmaları için zaman tanıyın, dolambaçlı laflarını sabırla dinleyin. Onları can kulağıyla dinleyin ve söylediklerini sözlü olarak ya da yazarak kendilerine geri yansıtın.</p>

  <p class="normal">Görsel-Dokunsal-İşitsel tiplerin, kendi sözlerine, deneyimlerine ya da görüşlerine yönlenmesini sağlayın. Konuşurken ihtiyaç duydukları sessizliğe ya da duraksamalara saygı gösterin; cümlelerini tamalamayın, lafını kesmeyin. ("Tamam, tamam, uzatma konuyu" dediğinizde, çocuğunuzu kırmış olabilirsiniz.)</p>

  <p class="normal">Onlara, "... hakkında ne düşünüyorsun?" diye sormaktansa "... hakkında ne hissediyorsun?" diye sormak daha yararlı olacaktır. Böylece duygularına odaklanmaları daha kolay olacaktır.</p>
</body>
</html>