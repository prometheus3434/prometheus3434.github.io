<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>YeniCagin Cocuklari</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_53"><span class="sagbaslik1">RAHATINA DÜŞKÜNLER:<br class="chapter"/>
  DOKUNSAL-GÖRSEL-İŞİTSEL TİPLER</span></h2>

  <p class="normal">Dokunsal-Görsel-İşitsel tipler, güçlü fiziksel yapılarının yanı sıra sessiz, hassas birer doğa âşığıdırlar. Sakindirler, yeni fikirlere açık bir enerjileri vardır, bedenleri narindir. Hareket ettiklerinde canlanırlar. Oldukça kontrollü hareket edebilen bu kişiler, sözlü talimat gerekmeksizin fiziksel hareketleri öğrenebilirler.</p>

  <p class="normal">Dokunsal-Görsel-İşitsel tipler genellikle başkalarının hareketlerini izleyip gözlemleyen, sessiz sakin kişilerdir. Sözcükler ağızlarından anlaşılır bir biçimde, yavaşça dökülür. Hissettikleri hakkında konuşmakta zorlanabilirler. Bu tipler ya kendi başlarına ya da yakın bir arkadaşlarıyla vakit geçirmekten veya çalışmaktan hoşlanırlar. Kendi hallerinde yaşamayı severler.</p>

  <p class="normal">Dokunsal-Görsel-İşitsel tiplerin çok çeşitli ilgi alanları vardır. Bu kişiler futbolu da sanatı da, dikiş dikmeyi de kimyayı da sevebilirler. Bunların hepsini bir araya getirebilecek kuvvetli içgüdüleri vardır.</p>

  <p class="normal"><span class="idebold">Fiziksel Özellikler</span></p>

  <p class="normal">Dokunsal-Görsel-İşitsel tipler için hareket çok önemlidir. Yoğun bir fiziksel enerjileri vardır. Sakince oturmaları istendiğinde kıpır kıpır olabilirler; bazıları ise sürekli hareket halindedirler.</p>

  <p class="normal">"Oturur musun, güzel kızım/oğlum?"</p>

  <p class="normal">"Lütfen otur."</p>

  <p class="normal">"Başımı döndürdün otur artık!!!"</p>

  <p class="normal">"Otur şuraya!!!" şeklinde dozu yavaş yavaş artan konuşmalar yaşıyor musunuz? Lütfen kendinizi onun yerine koymaya çalışın. Elinde değil. (Yine empati. Bkz. "Oyun Çağı" ve "Çocuklar ile Etkili İletişim" bölümleri.)</p>

  <p class="normal">Bir şey izlerken ya da dinlerken ayakta durmaları veya ellerini meşgul edecek bir şey tutmaları sağlanırsa, dikkatlerini toplamaları çok daha kolay olur.</p>

  <p class="normal">Dokunsal-Görsel-İşitsel tipler bir şeyler "yapmaktan" büyük zevk alırlar. Spor yapmayı severler, fiziksel bir faaliyeti kolaylıkla öğrenebilirler. Her türlü fiziksel faaliyet, dikkatlerini toplamalarını kolaylaştırır. Yaptıkları işi çok iyi düzenleyip, tüm ayrıntılarıyla bizzat ilgilenebilirler. Başaracaklarına inandıklarında büyük bir kararlılıkla çalışırlar.</p>

  <p class="normal">Elleriyle gözleri arasında koordinasyon sağlamaları oldukça kolaydır, elleriyle çalışmaktan zevk alırlar, nesneleri bazen büyük bir yaratıcılıkla bir araya getirebilirler.</p>

  <p class="normal">Dokunsal-Görsel-İşitsel tiplerin bedenlerinde olup bitenlerin farkına varmaları çok kolaydır. Fiziksel rahatlık onlar için çok çok önemli olduğundan, en rahat sandalyeyi ya da en rahat oturma şeklini bulmak için epey uğraşabilirler. Rahat edebilecekleri kıyafetleri seçmeye çalışırlarken nasıl göründüklerinin yanı sıra hareket özgürlüklerinin kısıtlanmamasına da özen gösterirler.</p>

  <p class="normal">Dokunsal-Görsel-İşitsel tipler, her türlü duyguyu çok yoğun bir şekil de hissederler, ancak hissettiklerini kelimelere dökmek onlar için kolay değildir. Değer verdikleri birinin onların tarafını tutmadığını hissederlerse, inatçı ve aksi olabilirler. Sinirlendiklerinde şiddete başvurmaktansa, geri çekilmeyi tercih ederler. Onlar için dokunma çok doğal bir olgudur, hem dokunmaya hem de dokunulmaya ihtiyaç duyarlar.</p>

  <p class="normal">Dokunsal-Görsel-İşitsel tipler, geniş bir sosyal grubun parçası olmaktansa yalnız kalmayı ya da samimi birkaç arkadaşla beraber olmayı tercih ederler. Kalabalık bir grup içinde kalırlarsa da, uzak bir köşede oturup olup bitenleri izlemeyi ya da dinlemeyi tercih ederler. (Oyun dışından arkadaşlarını izlemeyi tercih eden çocukları düşünün.)</p>

  <p class="normal"><span class="idebold">Görsel Özellikler</span></p>

  <p class="normal">Dokunsal-Görsel-İşitsel tipler, sabit bir şekilde göz teması kurabilirler, ancak bunu fazla uzatırlarsa gözlerini kırpıp, başka yöne çevirebilirler. Birini uzun süre dinlediklerinde bakışlarını kaçırabilirler.</p>

  <p class="normal">Konuşmak istedikleri zaman da ne söyleyeceklerini bulabilmek için başka yöne bakma ihtiyacı duyabilirler.</p>

  <p class="normal">Dokunsal-Görsel-İşitsel tipler, imgeleri zihinlerinde üç boyutlu bir şekilde canlandırabilirler. Yani hem gerçek anlamda, hem de farklı perspektiflerden görebilirler. Harfleri, sözcükleri, resimleri, desenleri ve şemaları zihinlerinde her yöne çevirebiliriler. "3"ü ve "s"yi ters yazabilirler. Bir konunun hem bütününü, hem de tüm ayrıntılarını aynı anda değerlendirebilirler.</p>

  <p class="normal">Bu kişilere okuma, fonetik yaklaşımla öğretilmeye çalışılırsa, okuma güçlüğü çekebilirler. Çünkü sözcükleri seslendirmek onlar için etkili bir yöntem değildir. Hiç görmedikleri bir sözcüğü tanıyabilmek için yavaşladıklarında Dokunsal-Görsel-İşitsel çocuklar, hikâyenin konusundan tamamen uzaklaşabilirler. Sayfada okudukları yeri kolaylık ve rahatlık olsun diye, parmaklarıyla takip etme ihtiyacı hissedebilirler.</p>

  <p class="normal"><span class="idebold">Dilsel Özellikler</span></p>

  <p class="normal">Dokunsal-Görsel-İşitsel tipler sohbet etmek için karşısındakinin onlara güvendiğini, onları kabul ettiğini ve dinlediğini hissetmek ister. Grup içinde konuşmaları gerektiğinde genellikle sessiz ve kontrollüdürler. Saatlerce konuşmaktan hoşlanmazlar, konuşmaları için çok fazla baskı yapılırsa tamamen sessiz kalabilirler. ("Konuşsana güzel kızım/oğlum." Tamamen sessizlik... Böyle durumlar yaşıyor musunuz? Lütfen ısrar etmeyin.)</p>

  <p class="normal">Kendilerini rahat hissettikleri zaman bile kelimeler ağızlarından kolayca dökülmeyebilir. Konuşurken sık sık duraksayabilirler. Bir soruya cevap vermeleri gerektiğinde, özellikle de bir ismi ya da belli bir konuyu hatırlamaya çalışıyorlarsa, uzun süre düşünmek zorunda kalabilirler. Cevapları kısa ve kesindir. Bazen de şaşırtıcı bir şekilde özgün ve sezgi dolu sözler edebilirler.</p>

  <p class="normal">Bazen dolambaçlı cevaplar verip, asıl konuya gelemeyebilirler. Bazen de ardı ardına, cevap verilemeyecek sorular sorarlar.</p>

  <p class="normal">Dokunsal-Görsel-İşitsel çocuklar/kişiler, bol miktarda dokunsal sözcük kullanırlar. Yani hareket ya da duygu belirten "kapmak, tutmak, yumuşak" ya da "kıpırdamak" gibi sözcüklerle, "güzel bir his", "yakında temasa geçerim" gibi ifadeleri sıklıkla kullanırlar.</p>

  <p class="normal">Havadan sudan konuştuklarına nadiren rastlanır; bazı unvanlar veya kısaltmaları da kolaylıkla unuturlar.</p>

  <p class="normal">Bazı Dokunsal-Görsel-İşitsel çocukların, küçükken konuşmayı öğrenmeleri uzun zaman alabilir. Uzun süre tek bir kelime bile etmeyip, ansızın düzgün cümlelerle konuşmaya başlayarak ailelerini şaşırtabilirler.</p>

  <p class="normal">Bazı sözcükler için kendilerine has bir telaffuz geliştirip, uzun süre bu telaffuzu kullanabilirler. (Kitap yerine "kipat", fırçalamak yerine "şırfalamak", misafir yerine "fafir", mutfak yerine "muffak" gibi.)</p>

  <p class="normal">Dokunsal-Görsel-İşitsel tipler, çok fazla sözle karşılaştıklarında sıkılabilirler. Sessiz sakin oturup, uzun süre belli bir yere bakmaları gerektiğinde de dikkatleri kolaylıkla dağılabilir. Kaba, kırıcı ve aşındırıcı sözleri yıllarca unutmazlar.</p>

  <p class="normal"><span class="idebold">Dokunsal Kanallarını Destekleme</span></p>

  <p class="normal">Dokunsal-Görsel-İşitsel tipler, bir etkinlikte yer almak, dokunabilmek ve bildikleriyle takdir toplamak isterler.</p>

  <p class="normal">Dokunsal-Görsel-İşitsel tiplerle kurulacak en etkili iletişim, beraber bir şeyler yapmakla başlar. Onunla bir şeyler yaparken sizi yönlendirmesine izin verin. Beraber spor yapın. Onunla beraber mümkün olduğunca sık doğa yürüyüşlerine çıkın. Aktif bir şekilde proje yürütebileceği yollar bulun: Beraber kimya deneyleri yapın, kurabiye pişirin (Bkz. Küçük Pastacı oyunu.)</p>

  <p class="normal">Dokunsal-Görsel-İşitsel çocuklarla ailece yapılan işlerde yer almasını sağlayın, böylece kendisinin de bu tür işlerde katkısı olduğunu görecektir: Köpeğinizi yıkayın, yaprakları toplayın, halıyı süpürün, bir odayı boyayın. Hangi işi öğrenmek istediğini sorun. Size bilmediğiniz bir şeyi öğretmesini isteyin. Farklı iş yapma yöntemleri konusunda fikir alışverişinde bulunun. (Bkz. "Oyun Çağı" bölümü. Ailece iş planı yapmak, her çocuk için çok değerli. Çocuk bu sayede kendisinin işe yarar olduğunu anlıyor.)</p>

  <p class="normal">Bu çocukların oturmasını isteseniz bile, ayakta kalmasına, hareket etmesine ya da bir şekilde ellerini kullanmasına izin verin. Bir nesne ile ilk karşılaştığı zaman dokunma, koklama ya da tatma duyularını kullanabileceği fırsatlar yaratın.</p>

  <p class="normal">Dokunsal-Görsel-İşitsel kişilerinin içten bir dokunuşa ya da kucaklamaya, sarılmaya, sırtlarının sıvazlanmasına ne kadar çok ihtiyaç duyduklarını anlamalısınız.</p>

  <p class="normal">Duyguları incinen Dokunsal-Görsel-İşitsel kişiler geri çekilmeyi tercih ediyorsa, onları rahat bırakın. Sözlü sataşmalarda bulunmayın. Nazik bir dokunuş, bu gibi durumlarda çocukların/kişilerin yeniden sakinleşmesini sağlayabilir.</p>

  <p class="normal"><span class="idebold">Görsel Kanallarını Destekleme</span></p>

  <p class="normal">Dokunsal-Görsel-İşitsel tipler ile iletişim kurmak için görsel kanalı kullanmak oldukça etkili bir yöntemdir. Bu yolla, kişi konuşmaktan, dinlemekten bir an için uzaklaşmış olur: Ona notlar yazın.</p>

  <p class="normal">İmgeleri zihinlerinde istedikleri gibi çevirebilme yeteneklerini eğlenceli yollarla değerlendirin. Sanat, fotoğraf, resim, heykel ya da ahşap işleri gibi alanlarda yaratıcılığını kullanması için yönlendirin. Böylece, duygularını sözlü olmayan yollarla ifade etme fırsatı elde etmiş olacaktır.</p>

  <p class="normal">Beraber bir şeyler izleyin: onun çizdiği resimleri, yaptığı faaliyetleri, en sevdiği televizyon programını ya da spor müsabakasını. (Bkz. Sinemaya Gidiyoruz ve Benim Gazetem oyunları.)</p>

  <p class="normal"><span class="idebold">İşitsel Kanalları Destekleme</span></p>

  <p class="normal">Her şeyden önce, Dokunsal-Görsel-İşitsel kişilerin sessizliklerine, sessizliğe duydukları ihtiyaca saygılı olun. Size soru sormalarına ya da fikirlerini açıklamalarına izin verin. Onları zorla konuşturmaya çalışmak, daha da geri çekilmelerine, içe kapanık olmalarına sebep olabilir.</p>

  <p class="normal">Dokunsal-Görsel-İşitsel tiplerle havadan sudan konuşmalar yapmaktan kaçının. Başından geçenleri size anlatmasını isteyin. Neler yaptığından söz etmek, hissettiklerini anlatmaktan çok daha kolaydır. Ona bir soru sorduğunuzda, sessizce düşünebilmesi için biraz zaman tanıyın. Ne söyleyeceğini biliyor olsanız bile, sözlerini bitirinceye dek onu dinleyin. Size her an şaşırtabilir.</p>

  <p class="normal">Dokunsal-Görsel-İşitsel çocuklar/kişiler, ardı arkası gelmeyen sorular sorarlar. Ne kadar ısrar ederse etsin, bu sorulara cevap vermeyin. Farklı seçenekler peşindedirler. Dikkatini kendine yönlendirmesini sağlayın. Bazen bunu başarmanızın en iyi yolu sessiz kalmak ya da dürüstçe "bilmiyorum" demektir.</p>

  <p class="normal">Dokunsal-Görsel-İşitsel biri ile konuşurken onu hareket etmeye, resim çizmeye (Bkz. Zıtlıkları Çizelim oyunu) bir şeylerle oynamaya yönlendirin.</p>

  <p class="normal">Onlarla konuşurken gerçekçi ve dürüst olun. Abartılı bir şekilde konuşmayın. Kırıcı sözler kadar ters bir ses tonuna karşı da çok duyarlı olduklarını unutmayın. Neyi, ne şekilde söylediğiniz onları derinden etkileyecektir. (Anımsayın, beden dili.)</p>

  <p class="normal">Dokunsal-Görsel-İşitsel çocuk ile beraber onun en sevdiği müziği dinlemek, onunla iletişim kurmada oldukça etkili ve samimi bir yol olacaktır.</p>
</body>
</html>