<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>YeniCagin Cocuklari</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_57"><span class="sagbaslik1">HOŞ GELDİN BEBEK</span></h2>

  <p class="normal">Çocuğunuzun doğumuyla birlikte evde bazı alışkanlıklar değişmeye başlar. Bebeğin uykusuna göre yemek yemek, uyku saatine göre uyumak gibi. En azından bir süre bu duruma müdahale edilemez.</p>

  <p class="normal">Bebeğinizin hayatınızda olması size büyük mutluluk ve heyecan verir. Ancak ilk zamanlarda yaşanan bu mutluluk ve heyecan hep aynı kalmaz. İlk dişi, ilk doğum günü, ilk tırnakları, ilk adımı, ilk sözcükleri gibi gibi özel şeyler yavaş yavaş ilk önemini kaybeder. Hele yürümesiyle başlayan hareketli dönem, 10-12 aydır yatmasına/oturmasına alıştığınız çocukta kısıtlamaları da mecburen beraberinde getirir.</p>

  <p class="normal">Şimdi sizi çocuğunuzun o ilk hallerine götüreceğim. İlk kucağınıza aldığınız küçük varlık... Eğer şu anda yanınızda ise LÜTFEN çocuğunuzu öpün.</p>

  <p class="normal">Bebekler doğdukları andan itibaren, kendi isteklerini etrafındakilere kolaylıkla yaptırırlar. Her istediklerini ağlama, huysuzluk ve çeşitli sesler ile belli ederler. Bebeğin ilk dönemlerinde en önemli ihtiyaçları, karnının doyması, altının temizlenmesi ile sevgi ve kucaklanmadır.</p>

  <p class="normal">Anne bebeğini doyurup temizler ve rahatlamasını sağlarsa, çocuk anneye bağlanır. İhtiyaçları giderildikçe etrafındakilere "güven" duymaya başlar. Rahat ve güvende olduğunu hissetmesi bu dönemde çok önemlidir.</p>

  <p class="normal">Altı-yedi aylık bir bebek düşünün (ya da çocuğunuzun o zamanına gidin). Karnı doymuş, temizlenmiş, sevgi ile sarılmış bebek etrafına gülücükler saçar. Mutlu ve huzurludur. Sebepsiz yere çok az ağlar.</p>

  <p class="normal">Zamanında ve yeterince beslenmemiş, temizliğine yeterli özen gösterilmemiş, sevgi hissetmemiş bir bebek düşünün şimdi de. Bu çocuk büyüdükçe mızmız, hırçın, huysuzluk etmeden isteğinin yerine gelemeyeceğini düşünen biri haline gelecektir. Ya da böyle bir kişi olma olasılığı yüksektir. Annesine olan güveni de tam olmayacaktır. Çünkü, yeterince sevgi ve ilgi görmemiştir. İlgiyi huysuzluk ettiğinde bulmuştur.</p>

  <p class="normal">Oysa sevgi ve ilgi gören, hisseden çocuk kendini değerli bir varlık olarak görmeye başlar. Sevilmeye layık olduğuna inanır. Güven içinde olduğunu bilir. Bu güven, sunulan sevgiden kaynaklanır.</p>

  <p class="normal">Bebekler beden dilini çok iyi bilirler. İletişimlerini beden dili ile kurarlar. Doğal olarak sözlerinizden çok ona nasıl davrandığınızla ilgilenirler. (Anımsayın, %55 beden dili, %38 ses tonu, %7 kelimeler.) Yüzüne gülümsemeniz onun mutlu eder ve bunun karşılığını gülücükler ile verir. Onun varlığından duyduğunuz memnuniyeti bu ifadeler ile anlarlar. (Burada bir parantez açalım; biraz dikkat edin, bebekler, kendilerine gerçekten sevgi ile yaklaşan kişilere çok çabuk alışır. Ancak göstermelik sevgi ile yaklaşan kişilere başını çevirir.)</p>

  <p class="normal">Çocuğunuzla ilk anlardan itibaren kuracağınız sağlıklı iletişim ve etkileşim onun kendi hakkındaki düşüncelerinin temelini oluşturur. Değerli ve sevilen bir birey olduğu mesajını almak benlik saygısını geliştirecektir.</p>

  <p class="normal">Her yaştaki çocuk sevildiğini duymak ve hissetmek ister. Kucaklanmaya ihtiyacı vardır.</p>

  <p class="normal">Şimdi sağlıklı özgüven davranışları ile, düşük özgüven davranışlarına bakalım.</p>

  <p class="indentmetin">Sağlıklı özgüvene sahip bir çocuk hangi davranışları görmüştür?</p>

  <p class="indentmetin">• Takdir edilmiş, övgüde bulunulmuş,</p>

  <p class="indentmetin">• İletişim kurulmuş, aktif dinlenmiş,</p>

  <p class="indentmetin">• Kişiliğine saygı duyulmuş, değer verilmiş,</p>

  <p class="indentmetin">• Sevgiyle sarılmış,</p>

  <p class="indentmetin">• Başarısı desteklenmiş, başarısızlığında aşındırıcı konuşmalar yapılmamış,</p>

  <p class="indentmetin">• Güven duyduğu ortamlar oluşturulmuş, ona güvenilmiş, sorumluluk verilmiş,</p>

  <p class="indentmetin">• Ait olduğu hissettirilmiş,</p>

  <p class="indentmetin">• Olduğu gibi kabul görmüştür.</p>

  <p class="normal">Çocuğunuza gösterdiğiniz bu sevgi ve ilgi onun her istediğine "evet" demenizi gerektirmez. Hayır kelimesi ile karşılaşmayan çocuklar sınırlarını bilemezler. (Bkz. "Çocuk Yetiştirmede NLP" bölümü.)</p>

  <p class="normal">Her isteği karşılanmış, kolaylıkla her istediğine sahip olmuş bir çocuk, hayatında istediği ve ulaşamadığı olay karşısında kendine olan güvenini yitirecektir. Çünkü her istediğine sahip olacağını sanmaktadır. Çocuk, istekleri için emek harcaması, çalışması, aksilikler karşısında kuvvetli olması gerektiğini öğrenmelidir.</p>

  <p class="normal">Ayrıca her istediğine emek harcamadan ulaşan çocukta "doyumsuzluk" olacaktır. Elde ettikleri ile mutlu olamayacaktır. Zorluklar yaratıcılığı besler. Siz her şeyi hazır olarak sunarsanız, yapmasına, denemesine izin vermezseniz, çocuğunuza iyilik etmiş olmazsınız. Emek harcayarak, elde etmenin, yaratmanın ve tüm bunların sonucunda başarılı olmanın değerini bilmesi için ona destek olun. Kendi gücünü, kendisine göstermek için fırsatlar yaratın.</p>

  <p class="indentmetin">Düşük özgüvene sahip çocuklar hangi davranışları görmüştür?</p>

  <p class="indentmetin">• Aşağılanmış,</p>

  <p class="indentmetin">• Olumsuz eleştirilere maruz kalmış,</p>

  <p class="indentmetin">• Küçük görülmüş, horlanmış,</p>

  <p class="indentmetin">• Her zaman mükemmel olması beklenmiş,</p>

  <p class="indentmetin">• Güven duyulmamış, değer verilmemiş,</p>

  <p class="indentmetin">• Başarısı değil, başarısızlıkları görülmüştür.</p>

  <p class="normal">Kurallar, çocuğun daha iyi gelişmesi için vardır. Onun otoriteye bağlı kalması için değil. Çocuğun daha iyi bir ortamda yetişmesi için koyulan kurallar, kendi içinde de gelişmeye ve değişmeye hazır olmalıdır. Kuralların sıkı sıkıya uygulanıp, şartlara göre değiştirilmemesi sağlıklı değildir.</p>

  <p class="normal">Farkına varsak da varmasak da biz de çocuklarla birlikte gelişmekte ve değişmekteyiz. Kendini yenileyebilen anne ve babaların çocukları bu nedenle zihinsel, ruhsal ve duygusal olarak daha sağlıklı şartlara sahip olabilmektedir. (Anımsayın, "Yeni Çağ, Yeni Bilgiler" bölümü.)</p>

  <p class="sagnormal">"İlişki gelişmeyince, ilişki içindeki<br class="chapter"/>
  kişiler de gelişmez."<br class="chapter"/>
  <span class="ideitalik">Doğan Cüceloğlu</span></p>

  <p class="normal">Sağlıklı özgüven için nasıl davranışlar gösterilmeli kısmında maddeleri sıralarken, ikinci maddeye "aktif dinleme" demiştik. İletişim, dinleme ile oluşur. Konuşma ile değil. Eğer siz karşınızdaki kişiyi dinlemezseniz bu iletişim değildir. Çünkü söyledikleri ile ilgilenmediniz. Ya da tam tersi, karşınızdaki kişi sizi dinlemediyse bir iletişimden söz edemeyiz.</p>

  <p class="normal">Aktif dinlenmeyen bir çocuk kendi gelişimini tamamlayamaz. Siz çocuğunuzu dinlemiyorsanız, zamanla çocuğunuz da sizi dinlemeyecektir.</p>

  <p class="normal">Bir senaryo düşülenim. Elbette tanıdık olacak.</p>

  <p class="normal"><span class="ideitalik">İşten eve geldiniz, çok yorgunsunuz. Eşiniz gelmeden sofrayı hazırlamaya başlıyorsunuz. (Bu satırları yazan kişi bir bayan olduğu için sofra hazırlamayı düşünüyor.)</span></p>

  <p class="normal"><span class="ideitalik">Eşiniz, işyerinde kötü bir gün geçirmiş. Morali bozuk, aç bir halde, okuldan ya da bakıcıdan ya da kreşten çocuklarınızı alıp eve geliyor. Beş yaşındaki çocuğunuz bitip tükenmek bilmeyen enerjisi ile yolda o kadar çok konuşmuş ki (büyük olasılıkla çocuğunuz işitsel bir kimlik); ayrıca okulda arkadaşını ısırmış, arkadaşı da ona vurmuş. Büyük çocuğunuz ise, çok çalışmasına rağmen zayıf not almış. İçeri giriyorlar. Daha yemek de hazır değil. Baba çok sinirli ve aç.</span></p>

  <p class="normal">Şimdi bu ailenin durumunu düşünelim.</p>

  <p class="normal">Ben bu olayı, ailelere yönelik sunum yaptığım seminerlerde senaryo olarak verip çekiliyorum. Semineri dinleyen ve birbirini tanımayan kişiler aile fertleri olarak senaryomuza katılıyor. Rollerine uygun olarak davranmalarını rica ediyorum. (Küçük bir çocuk, sinirli ve aç bir baba, zayıf not almış bir çocuk, yemek telaşında yorgun bir anne.)</p>

  <p class="normal">Elbette spontane olarak olaylar gelişiyor. İzlemeniz gerek, neler çıkıyor ortaya. Katılımcılar ile olayı değerlendiriyoruz. İnanın, "Bizim evimizde asla böyle olmaz" diyebilen kişi yok denecek kadar az.</p>

  <p class="normal">Burada doğru yok aslında. Bu durum en az aşındırıcı olarak nasıl aşılır, onu tartışıyoruz.</p>

  <p class="sagnormal">"Karşılaşılan önemli sorunlar, o sorunları<br class="chapter"/>
  ortaya çıkaran düşünce düzeyinde çözülemez."<br class="chapter"/>
  <span class="ideitalik">Albert Einstein</span></p>

  <p class="normal">Aile bireyleri birbirini dinlemiyor. Sakinleşemedikleri için, olaylar durulacağına, daha da şiddetli olarak artıyor. Çocuğun gelişimine uygun ortam oluşturmak anne ve babanın sorumluluğunda. Bu hayali senaryomuzda, aile uygun ortam sorumluluğunu yazık ki sağlayamıyor. Ya da büyük olasılıkla ortam sağlanamıyor diyeyim. Elbette farklı durum yaşayan aileler de bulunmakta.</p>

  <p class="normal">Siz evde çocuğunuzu dinlemezseniz, çocuğunuz onu dinleyecek başka kişiler buluyor mutlaka. Arkadaşları arasında dinlenmeye başlayan çocuk, zamanla aileden uzaklaşıyor. Paylaşımı giderek azalıyor. Özellikle ergenlik döneminde bu tarz uzaklaşmalar daha yoğun. Bunun temeli de küçüklükten başlıyor.</p>
</body>
</html>