<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>29</h2>

  <h1 class="sigil_not_in_toc">Usta ile Margarita’nın kaderi belli oluyor</h1>

  <p>Güneş batarken yapımı yüz elli yıl geriye giden, Moskova’nın şehre hâkim en güzel binalarının birinin taraçasında iki kişi duruyordu. Bunlar, Woland ile Azazello’ydu. Aşağıdan görülmeleri imkânsızdı, alçıdan ya­pılma vazolarla süslü bir korkuluk onları meraklı bakış­lardan gizliyordu çünkü. Ama onlar, şehri, en uzak köşe­lerine kadar görebiliyorlardı.</p>

  <p>Woland açılır kapanır bir iskemleye oturmuştu, sır­tında her zamanki cüppesi vardı. Uzun ve kalın kılıcı, taraçadaki birbirinden ayrılmış iki çininin arasına saplan­mıştı ve bir güneş saatini andırıyordu. Kılıcın gölgesi, ağır ağır ama durmaksızın uzuyor, Şeytan’ın kara pabuçlarına doğru sürünüyordu. Woland, açılır kapanır iskem­lesine iyice yayılmış, sivri çenesini yumruğuna dayamış, hiç kımıldamadan sarayların, dev yapıların ve yıkılmaya mahkûm harabelerin meydana getirdiği uçsuz bucaksız yığına bakıyordu.</p>

  <p>Çağdaş kılığını, yani ceketini, melon şapkasını ve ru­gan pabuçlarını çıkarmış olan Azazello da, Woland gibi siyah giysiler içindeydi. Efendisinin yanma dikilmiş, onun gibi sabit bakışlarla kenti süzüyordu.</p>

  <p>“Ne ilginç kent değil mi?” diye sordu Woland.</p>

  <p>Azazello kımıldandı, saygıyla cevap verdi:</p>

  <p>“Ben Roma’yı daha çok severim Efendimiz.”</p>

  <p>“Evet, zevk meselesi,” dedi Woland.</p>

  <p>Bir sessizlik ânının ardından, sesi yeniden ortalığı çınlattı:</p>

  <p>“Bulvardaki bu duman nereden geliyor?”</p>

  <p>“Griboyedov yanıyor,” diye karşılık verdi Azazello.</p>

  <p>“Bizim yapışık kardeşler, Behennot’la Korovyev ora­dan geçmişler anlaşılan?”</p>

  <p>“Hiç kuşkusuz, Efendimiz.”</p>

  <p>Taraçaya yeniden sessizlik çöktü; iki adam, koca bi­naların batıya bakan üst kat pencerelerinde güneşin göz kamaştırıcı binbir ışığıyla yansımasını izlediler. Batan gü­neşe sırtını döndüğü halde Woland’in gözü de, bu pen­cereler gibi alev alev yanıyordu.</p>

  <p>Tam o sırada, bir şey, Woland’in dikkatini, arkasın­daki çatıdan yükselen yuvarlak kuleye yöneltti. Gerçek­ten de, kule duvarları arasından, sırtında pelerini, ayağın­da sandallarıyla, partal giysili, çamura bulanmış bir adam çıktı. Sakalı siyah, bakışları karanlıktı.</p>

  <p>Yeni geleni alaycı bir bakışla süzen Woland, “Bakın hele şu işe!” dedi. “Görmeyi beklediğim en son insan! Neden geldin buraya, istenmeyen ama geleceği sezilen adam?”</p>

  <p>Adam, düşmanca bakışlarla Woland’i süzüp, “Seni görmeye geldim, kötülüklerin perisi ve gölgelerin efen­disi,” dedi.</p>

  <p>“Öyleyse neden ‘günaydın’ demiyorsun, bağış topla­yıcı eskisi?” diye sordu Woland sert bir sesle.</p>

  <p>"Çünkü sana herhangi bir iyilik dilemek niyetinde değilim!" dedi öteki büyük bir gözüpeklikle.</p>

  <p>Dudaklarında alaycı bir gülümseme beliren Wo­land, “Bir şey var ki, ona ister istemez katlanacaksın,” di­ye karşılık verdi. "Şu damda görünmenle palavra sıkma­ya başlaman bir oldu, nereden anladığımı da söyleyeyim: ses tonundan. Sanki gölgeleri de, kötülüğü de reddediyormuş gibi konuştun. Şu sorunu düşünmek lütfunda bulun: Kötülük olmasa senin iyiliğin neye yarar, gölgeler silinse yeryüzü neye benzerdi? Hem gölgeleri eşyalar ve insanlar yaratmıyor mu? İşte kılıcımın gölgesi. Ama ağaçların ve canlı varlıkların da gölgeleri var. Yerkürenin kabuğunu soyma, saf ışıktan başkasını istememe tutkun­dan ötürü yüzeydeki tüm ağaçları ve yaşayan her şeyi silip süpürmek mi istiyorsun? Aptalsın.”</p>

  <p>“Seninle tartışmayacağım, safsatacı ihtiyar,” dedi Matta Levi.</p>

  <p>“Az önce belirttiğim nedenlerden ötürü benimle tartışamazsın, aptalsın çünkü,” dedi Woland. Sonra da sözüne devam etti: "Neyse, kısa keselim, çünkü canımı sıkıyorsun. Neden geldin?”</p>

  <p>“Beni o gönderdi.”</p>

  <p>“Bana ne söylemeni emretti, köle?”</p>

  <p>Öfkesi gitgide artan Matta Levi, “Ben köle değilim," dedi. “Onun öğrencisiyim.”</p>

  <p>“Her zamanki gibi, ayrı dillerde konuşuyoruz,” diye söylendi Woland. “Ne var ki, sözünü ettiğimiz şeyler bir türlü değişmiyor. Ne istedi?..”</p>

  <p>“Usta'nın eserini okudu, onu yanına almanı ve hu­zurla ödüllendirmeni diliyor. Yapabilir misin bunu, yok­sa senin için çok güç bir iş mi, kötülük perisi?”</p>

  <p>“Benim için hiçbir şey güç değil, bunu sen de iyi biliyorsun,” diye karşılık verdi Woland. Bir an sustuktan sonra ekledi: “İyi ama neden kendi yanınıza, ışığın içine almıyorsunuz onu?”</p>

  <p>Levi, üzüntülü bir tavırla, “Işığa değil, yalnızca rahat ve huzura hak kazandı,” cevabını verdi.</p>

  <p>“İsteğinin yerine getirileceğini ona söyle," dedi Wo­land, sonra gözü birden parlayarak ekledi: “Sen de he­men yıkıl karşımdan.”</p>

  <p>Levi, ilk kez yalvarırcasına, “Usta’yı seven, onun için acı çeken o kadını da yanınıza almanızı diliyor,” dedi.</p>

  <p>“Sen olmasaydın aklımıza gelmeyecekti! Kaybol ba­kalım.”</p>

  <p>Matta Levi kayboldu. Woland, Azazello’ya yaklaş­masını işaret etti, sonra emir verdi:</p>

  <p>“Oraya uç ve gerekeni yap.”</p>

  <p>Azazello taraçadan ayrıldı, Woland tek başına kaldı.</p>

  <p>Ama yalnızlığı uzun sürmedi. Çiniler üzerinde ayak sesleri yankılandı bir süre sonra, bunlara karışan hararet­li konuşmalar duyuldu, derken Korovyev’le Behennot Woland’in karşısında belirdi. Behennot’un gazocağı ya­nında değildi artık, ama bir sürü eşya yüklenmişti. Tom­bul kolunun altına, yaldızlı bir çerçevesi olan küçük bir manzara resmi sıkıştırmış, yarısı yanmış bir aşçı önlüğü­nü koluna atmıştı, boş elinde de, derisi ve kuyruğu te­mizlenmiş, kocaman, dumanlı bir yayınbalığı vardı. İki­sinden şiddetli bir yanık kokusu geliyordu. Behennot’un suratı isten kararmış, kasketi de yarı yarıya yanmıştı.</p>

  <p>İki kışkırtıcı, bir ağızdan, "Selam Efendimiz!” diye bağırdılar, Behennot yayınbalığını salladı.</p>

  <p>"Eh, iyisiniz ha!" dedi Woland.</p>

  <p>“Düşünün Efendimiz!” diye bağırdı Behennot heye­can ve neşeyle. “Beni çapulcu sandılar!"</p>

  <p>“Getirdiğin şeylere bakılırsa,” diye cevap verdi Wo­land küçük resmi inceleyerek, “doğrusu da bu zaten.”</p>

  <p>Behennot, içten bir ifadeyle, “İnanın, Efendimiz...” diyecek oldu.</p>

  <p>“Hayır, sana inanmıyorum,” diye kestirip attı Wo­land.</p>

  <p>“Efendimiz, mümkün olan her şeyi kurtarmak için kahramanca uğraştım, ama ancak bunları kurtarabildim.”</p>

  <p>“Bunu bırakıp Griboyedov’un neden yandığını söy­lesen?”</p>

  <p>Korovyev’le Behennot, aynı anda kollarını açıp ba­kışlarını gökyüzüne diktiler. Behennot bağırdı:</p>

  <p>“Hiçbir şey anlamıyorum! Orada sakin sakin otur­muş, kendi halimizde yemeğimizi yiyorduk...”</p>

  <p>"Derken bir anda, güm! Güm! Tabancalar patladı!” diye devam etti Korovyev. “Korkudan ne yapacağımızı şaşırıp Behennot'la birlikte bulvara koştuk. Peşimizde düşmanlarımız, Timiriyazev Sokağı’na kadar kaçtık...”</p>

  <p>“Ancak oraya vardığımızda, sorumluluk duygusu utanç verici korkaklığımıza üstün geldi de geri döndük.”</p>

  <p>“Geri döndünüz demek?” diye sordu Woland. “Ama tabii, ev yanıp kül olmuştu bile.”</p>

  <p>"Kül olmuştu,” diyerek üzgün bir sesle onu doğrula­dı Korovyev! "Kullanmak lütfunda bulunduğunuz deyi­min ifade ettiği gibi, kül olmuştu Efendimiz. Bir kor yı­ğınından başka bir şey kalmamıştı geriye!”</p>

  <p>"Birkaç değerli eşya kurtarmak amacıyla toplantı sa­lonuna koştum,” dedi Behennot, “hani şu sütunlu salona. Ah Efendimiz, eğer evli olaydım, karım yirmi kere dul kalma tehlikesi atlatmıştı! Neyse ki, Efendimiz, evli de­ğilim. Açık söyleyeyim, evli olmadığım için de mutlu­yum. Ah Efendimiz, bekârlığın özgürlüğü bu dayanıl­maz yüke tercih edilir mi hiç?..”</p>

  <p>“Yine başladın saçma sapan konuşmaya,” dedi Wo­land.</p>

  <p>“Haklısınız. Devam ediyorum. Evet, şu resme ba­kın! Salondan başka bir şey kurtarmanın imkânı yoktu, alevleri yüzüme yiyordum! Kilere koşup şu yayınbalığını kurtarabildim. Oradan da mutfağa geçip şu önlüğü kurtardım. Efendimiz, elimden geleni yaptığımı düşü­nüyor, bu nedenle, yüzünüzdeki kuşkuyu bir türlü çöze­miyorum."</p>

  <p>"Sen çapulculuk ederken Korovyev ne yapıyordu?” diye sordu Woland.</p>

  <p>Yırtık pantolonunu gösteren Korovyev, “İtfaiyecile­re yardım ediyordum Efendimiz,” dedi.</p>

  <p>“Ne yazık ki, yangının üstüne yeni bir ev yapmak gerekecek tabii.”</p>

  <p>“Yapılacaktır Efendimiz," dedi Korovyev, “bunu size kesinlikle söyleyebilirim.”</p>

  <p>“Eh, bize de kala kala yenisinin eskisinden güzel ol­masını dilemek kalıyor.”</p>

  <p>“Eskisinden daha güzel olacak,” dedi Korovyev. “Bana inanmalısınız,” diye ekledi Kedi, “çünkü ger­çek bir peygamberim ben.”</p>

  <p>“Ne olduysa oldu, biz buradayız Efendimiz ve emir­lerinizi bekliyoruz," dedi Korovyev resmi bir tonla.</p>

  <p>Woland açılır kapanır iskemlesinden kalktı, sırtını adamlarına çevirip korkuluğa yaklaştı, tek başına, sessiz­ce uzun uzun uzakları seyretti. Sonra geri dönüp oturdu ve, “Size verecek emrim yok,” dedi. “Elinizden geleni yaptınız, şimdilik size ihtiyacım kalmadı. Dinlenebilirsi­niz. Fırtına neredeyse patlar, son fırtına, bitirmesi gere­ken her şeyi bitirir, ondan sonra da yola koyulacağız.” Soytarılar, “Peki Efendimiz,” diye karşılık verdikten sonra taraçanın ortasına dikilmiş yuvarlak kulenin ardın­da, bilinmeyen bir yere gizlendiler.</p>

  <p>Woland’in sözünü ettiği fırtına ufukta yığılmaya başlamıştı bile. Batıdan, güneşin yarısını şimdiden örten kara bir bulut yükseliyordu. Nitekim az sonra güneşi ol­duğu gibi kapladı. Taraçada hava serindi. Ardından da ortalık iyiden iyiye karardı.</p>

  <p>Batıdan gelen karanlıklar koca şehri kaplayıverdi. Köprüler, saraylar kayboldu. Sanki hiçbiri var olmamış gibi, her şey silindi. Alevden bir çizgi gökyüzünü boydan boya sıyırdı. Gök gürültüsü şehri sarstı. Sonra gök bir daha gürledi, fırtınanın eli kulağındaydı. Woland karanlıkta görünmez oldu.</p>
</body>
</html>
