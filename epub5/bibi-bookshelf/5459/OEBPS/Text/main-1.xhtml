<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 id="u0851d96d-d836-49f8-ab80-6996b74bf512" style="text-align: center;"><span style="font-weight:bold;">İnsanlık İçin</span></h3>

  <h3 id="u8d263ce1-c817-44b0-b08d-afc7da867e18" style="text-align: center;"><span style="font-weight:bold;">Büyük Bir Adım</span></h3>

  <p>Dün öğlen vakti şehirdeki en sevdiğim lokantanın spesiyali irinli tavuktan yerken, oyun yazarı bir tanıdığımın, son eserini, <span style="font-style:italic;">Tibet’in Öliiler Kitabı’</span>nı andıran eleştirilere karşı savunmasını dinlemek zorunda kaldım. Sofokles’in diyaloglarıyla kendisininkiler arasında zorlama bağlar kuran Moses Goldworm, sebzeli kotletini gövdeye indirirken, New York’un tiyatro eleştirmenlerine karşı Carrie Nation gibi hücuma kalktı. Benimse tek yapabileceğim, onu anlayışlı bir şekilde dinlemek ve “sıfır umut vaat eden bir tiyatro yazarı” sözünün birkaç şekilde yorumlanabileceğine ikna etmek oldu. Derken, huzurdan kargaşaya geçiş için gerekli kısacık sürede, bizim Pinero özentisi, koltuğundan fırlamaya çalıştı. Konuşamaz haldeydi. Kollarını çılgınca sallayarak ve ardından boğazını tutarak, değişmez bir biçimde Thomas Gainsborough ile özdeşleştirilen mavi bir renge döndü.</p>

  <p>Çatal bıçak yerlere düşerken ve her masadan başlar bize doğru dönerken, biri, “Aman, ne oluyor?” diye bağırdı.</p>

  <p>“Kalp krizi geçiriyor!” diye bağırdı bir garson.</p>

  <p>“Yok yok, nöbet geldi,” dedi yanımdaki locada oturan adam.</p>

  <p>Goldworm mücadeleye ve kollarını sallamaya devam etse de, görselliğini yitiriyordu. Derken, salondaki iyi niyetli yaygaracılar birbirlerini dışlayan çözüm önerilerini telaşlı ve çatlak seslerle haykırırken, oyun yazarı, bir çuval perçin gibi yere yığılarak garsonun tanısını doğruladı. Umarsız bir yığın haline gelmiş Goldworm’un cankurtaran yetişemeden ruhunu teslim edeceği kesindi ki, astronotların ağır ve mağrur adımlarıyla yürüyen bir seksen boyundaki bir yabancı sağdan girdi ve dramatik bir tonlamayla, “Bana bırakın millet,” dedi, “Doktor lazım değil. Kalp krizi filan geçirmiyor. Bu arkadaş, boğazını tutarak, evrensel olan ve dünyanın her yerinde anlaşılan bir işaret verdi ve boğulmakta olduğunu bildirdi. Belirtileri kalp kriziyle aynı olabilir. Ama sizi temin ederim ki bu adam Heimlich Manevrası ile kurtarılabilecektir!”</p>

  <p>Bunu söyledikten sonra, arkadaşımın arkasına geçip iki koluyla onu karnından kavradı ve dik duruma getirdi. Yumruğunu Goldworm’un göğüs kafesinin hemen altına koyduktan sonra adamı aniden sıktı ve garnitür olarak servis edilmiş bir fasulye tanesinin kurbanın yutağından mermi gibi fırlayıp portmantodan sekmesine yol açtı. Goldworm hızla kendine geldi ve kurtarıcısına teşekkür etti. Adam dikkatimizi, Sağlık Bakanlığı’nın duvara asılmasını zorunlu tuttuğu bir tabelaya çekti. Tanık olduğumuz şey, gerçekten de boğulmanın evrensel belirtisiydi ve kurbanın üç aşamalı sıkıntısını ortaya koyuyordu: (1) Konuşamaz ve soluk alamaz, (2) Morarır, (3) Yere yıkılır. Panoda durumu tasvir eden resimlerin yanında, hayat kurtaran yöntemin uygulanması için açık ve net bilgiler de bulunuyordu: Goldworm’u “son veda” formalitesinden kurtaran kucaklama hareketinin ve bunun sonucu olarak havalanan protein parçasının tıpkısının aynısı görülebilirdi.</p>

  <p>Birkaç dakika sonra Beşinci Cadde’den evime doğru yürürken, adı ulusal belleğimizde, az önce tanık olduğum gerçeküstü manevranın mucidi olarak altın harflerle kazılı Dr. Heimlich’in, yemek zamanında yaşanan bu ölümcül travmaya bir derman bulmak için aylarca ter döken ve hâlâ alabildiğine isimsiz kalan üç bilim adamı tarafından atlatılmaya ne kadar yaklaştığını bilip bilmediğini düşündüm. Aynı zamanda, bu öncü üçlünün isimsiz bir üyesi tarafından tutulan ve bir mezatta sadece hatayla, üzerine iki aylık maaşımı yatırdığım <span style="font-style:italic;">Haremdeki Cariyeler</span> adlı bir kitaba renk ve boyut açısından tıpatıp benzediği için elime geçen günlükten haberdar olup olmadığını da merak ettim. Aşağıda bu günlükten bazı alıntılar bulacaksınız. Bunları sadece bilim adına kayda geçiriyorum.</p>

  <p>3 Ocak.</p>

  <p>İki meslektaşımla bugün tanıştım ve ikisini de etkileyici buldum, ancak Wolfsheim, hayal ettiğim gibi değil. Bir kere, resmindekinden şişman (galiba eski bir fotoğraf kullanıyor). Sakalı orta uzunlukta ama ayrıkotunun umarsızlığıyla uzuyor sanki. Buna kalın ve uzun kaşlar ve kurşungeçirmez kalınlıkta gözlük camlarının ardında yerinde duramayan küçücük ve boncuk gibi gözler eklenecek. Sonra tikleri var. Adamın yüzünde öyle bir tik ve göz kırpma repertuarı vardır ki, Stravinski oturup konçerto yazsa yeridir. Ancak tüm bunlara rağmen Abel Wolfsheim, yemek masasında boğulma üzerine çalışmalarıyla dünya çapında efsaneleşmiş, parlak bir bilim adamı. Sırasız Tıkanma üzerine yazdığı makaleyi okuduğumu söylediğimde çok memnun oldu ve bana, zamanında büyük kuşkuyla yaklaşılan bir varsayımının artık MIT gibi kurumlarda kabul gördüğünü söyledi. Hıçkırığın içten geldiğini öne sürüyormuş.</p>

  <p>Wolfsheim tuhaf görünebilir ama üçlü araştırma grubumuzun diğer üyesi, çalışmalarından edindiğim izlenimle bire bir örtüşüyor. Rekombinant DNA üzerine yaptığı araştırmalarla şarkı söyleyebilen bir kobay fare geliştiren Shulamith Arnolfini adlı kadın, sımsıkı topuz yaptığı saçları, gaga burnunun ortasına kadar indirdiği kemik çerçeveli gözlükleriyle, sapına kadar İngiliz. O kadar ağız sulandıran bir konuşma güçlüğü var ki, “sistematik” gibi bir kelimeyi söylerken önünde durmak, muson yağmurlarına yakalanmaya benziyor. İkisini de sevdim ve büyük keşifler yapabileceğimize inanıyorum.</p>

  <p>5 Ocak.</p>

  <p>İşler umduğum kadar sorunsuz başlamadı çünkü Wolfsheim ile prosedür konusunda küçük bir anlaşmazlığa düştük. Ben ilk deneylerimizi fareler üzerinde yapmayı teklif ettim ama o bunu gereksizce çekingen bir adım olarak değerlendirdi. Onun fikri, hükümlülere beşer saniye arayla büyük et parçaları vermek ve çiğnemeden yutmalarını istemek. Sorunu tüm açılarıyla ancak bu şekilde değerlendirebileceğimize inanıyor. Ben ahlaki açıdan karşı koydum ve Wolfsheim savunmaya geçti. Bilimi ahlakın üzerinde mi gördüğünü sordum ve insanlarla kobay fareleri bir tutmasını eleştirdim. Ayrıca benim için bir bakıma duygusallıkla yaptığı “cins geri zekalı” değerlendirmesine de katılmadım. Neyse ki Shulamith benim tarafımı tuttu.</p>

  <p>7 Ocak.</p>

  <p>Bugün Shulamith ve benim için verimli bir gündü. Bütün gece çalışarak bir fareye boğulma durumu yaşatmayı başardık. Bunun için kemirgeni önce iri parçalı Gouda peyniri yemeye teşvik ettikten sonra güldürdük. Tahmin ettiğimiz gibi, yiyecek yanlış boruya girdi ve tıkanma meydana geldi. Fareyi kuyruğundan sıkıca tuttum ve kamçı gibi şaklattım. Peynir parçası fırlayıp çıktı. Shulamith ile deneye ilişkin çok kapsamlı notlar tuttuk. Eğer bu kırbaç hareketini insanlara uygulayabilirsek bir şeyler elde edebiliriz. Ama henüz çok erken.</p>

  <p>15 Şubat.</p>

  <p>Wolfsheim, deneyeceğim diye tutturduğu bir teori geliştirdi ama bunu çok basite indirgenmiş buluyorum. Boğazına yiyecek takılmış bir kişinin, (kendi sözleriyle) “bir bardak su ikram edilerek” kurtarılabileceğini öne sürüyor. Önce dalga geçiyor sandım ama kararlı tutumu ve deli gözleri, fikri geliştirmeye niyetlendiğini açıkça belli etti. Bu fikirle uzun zamandır uğraşıyor olmalı ki, laboratuvarının her yerinde çeşitli doluluk oranlarında su bardakları var. Konuya kuşkuyla yaklaştığımda beni olumsuzlukla suçladı ve disko dansı şiddetinde tiklere boğuldu. Benden nefret ettiği açık.</p>

  <p>27 Şubat.</p>

  <p>Bugün izin günümüzdü ve Shulamith ile arabaya atlayıp şehir dışına çıktık. Doğayla baş başa kalınca, boğulma fikri çok uzaklara gitti. Shulamith bana dul olduğunu, eski kocasının radyoaktif izotoplar üzerine öncü çalışmalar yürüttüğünü ve bir gün, bir Senato komitesine ifade verirken silinip ortadan kaybolduğunu anlattı. Özel zevklerimizden ve tercihlerimizden söz ettik, ikimizin de aynı bakteriden hoşlandığını keşfettik. Shulamith’e, onu öpersem nasıl hissedeceğini sorduğumda, “Sjiper,” cevabı vererek konuşma bozukluğuna özgü tükürmesiyle yüzümü sırılsıklam etti. Şimdi fark ediyorum ki hayli güzel bir kadınmış; özellikle de X ışını geçirmeyen kurşun bir levhanın ardından bakıldığında.</p>

  <p>1 Mart.</p>

  <p>Artık Wolfsheim’ın delirdiğini söyleyebilirim. “Bir bardak su” projesini ondan fazla kez denedik ama hiç sonuç alamadım. Değerli zamanımızı ve paramızı harcamaya son vermesini söylediğimde tam burun kemiğime bir numune camı fırlattı ve onu etkisiz hale getirmek için gaz ocağının ardına saklanmak zorunda kaldım. Haliyle, işler zorlaşınca sıkıntı baş gösteriyor.</p>

  <p>3 Mart.</p>

  <p>Tehlikeli deneylerimize kobay bulamadığımızdan, boğulmak üzere olan birini görürüz ve hızla müdahale ederiz umuduyla lokantaları ve kafeleri dolaşmaya başladık. Sans Souci Deli adlı bir yerde, Bayan Rose Moscowitz adlı bir kadını ayak bileklerinden tutup baş aşağı salladım. Boğazından bir tabağa yakın bulgur çıkardıysam da, kadının takdirini kazanamadım. Wolfsheim, kurbanların sırtına vurabileceğimizi söyledi ve bu sırta vurma fikrinin kendisine Fermi tarafından otuz iki yıl önce, Zürih’teki bir sempozyumda verildiğini anlattı. Ancak hükümet nükleer çalışmalara öncelik verince bu araştırma için burs bulamamış. Bu arada Wolfsheim, Shulamith ile ilişkimde de bana rakip çıktı ve dün biyoloji laboratuvarında ondan hoşlandığını söyledi. Onu öpmeye kalkıştığında ise Shulamith adamın kafasına buzlu milk shake’i boca etti. Çok tuhaf ve yalnız bir adam.</p>

  <p>18 Mart.</p>

  <p>Bugün Marcello’s Villa’da Bayan Guido Bertoni adlı bir kadının, kaneloni veya- pinpon topu olduğunu tespit ettiğimiz bir nesne yüzünden boğulmakta olduğunu gördük. Öngördüğüm gibi, sırtına vurmak yararlı olmadı. Eski teorilerinden vazgeçemeyen Wolfsheim, bir bardak su vermeyi denediyse de, suyu çimento ve müteahhitlik işinde ün kazanmış saygın bir beyefendinin masasından kaptığı için, üçümüze servis girişinden dışarıya kadar eşlik ettiler ve bizi bir sokak lambasının direğine kadar geçirdiler.</p>

  <p>2 Nisan.</p>

  <p>Bugün Shulamith, soluk borusuna kaçan nesneyi çıkarmak için cımbız, daha doğrusu uzun ve ince bir maşa veya forseps gibi bir nesne kullanma fikrini öne sürdü. Herkes böyle bir aleti yanında taşımak zorunda olacak ve Kızılhaç’tan bunun eğitimini alacakmış. Bunun heyecanıyla Belknap’s Salt of the Sea adlı deniz ürünü lokantasına gittik ve Bayan Faith Blitzstein’ın soluk borusuna fena yerleşmiş olan bir yengeç köftesini çıkarmaya çalıştık. Ancak uzun ve korkunç görünümlü pensi çıkardığımda kadın korkuya kapılarak bileğimi ısırdı ve pensi boğazına düşürmeme neden oldu. Kocası Nathan’ın kadını ayak bileklerinden kavrayıp yoyo gibi aşağı yukarı sallaması, mutlak bir ölümü önledi.</p>

  <p>11 Nisan.</p>

  <p>Projemiz sona eriyor… Ne yazık ki başarısızca. Desteğimiz kesildi ve vakfımızın yönetim kurulu, kalan paranın şaka aletlerine yatırılmasının daha fazla kazanç sağlayacağına karar verdi. Görevimize son verildiği haberini öğrendikten sonra biraz hava almaya çıktım ve gece vakti Charles Nehri boyunca yürürken, bilimin de sınırları olduğunu düşündüm. Belki insanların yemek yerken ara sıra boğulması, kaçınılmazdı. Belki bu, evrenin anlaşılamaz kurallarından biriydi. Araştırmanın ve bilimin her şeyi çözebileceğine inanacak kadar ukalalaştık mı biz? Adam haddinden çok büyük bir et parçasını yutmaya kalkışır ve boğulur. Bundan daha basit şey var mı? Evrenin hatasız işleyişi konusunda başka ne söylenebilir? Tüm cevapları öğrenmemize olanak yok.</p>

  <p>20 Nisan.</p>

  <p>Dün akşam son günümüzdü. Kantinde Shulamith’e rastladım. Yeni geliştirilen herpes aşısına dair bir bildiriyi okurken, akşam yemeğine kadar idare etsin diye ringa balığı lakerdası yemekle meşguldü. Arkasından gizlice yaklaştım ve şaşırtmak için kollarımla onu sessizce sardım; ancak bir âşığın duyabileceği mutluluk ve hazzı yaşayarak. Ringanın bir parçasının soluk borusuna takılmasıyla birlikte boğulmaya başladı. Kollarım hâlâ onu sarıyordu ve kaderin cilvesine bakın ki, ellerim tam göğüs kafesinin altında birleşmişti. İster can havli deyin ister bilimsel talih, bir şey beni ellerimi yumruk yapmaya ve göğsüne doğru aniden bastırmaya itti. Ringa hemen o anda yerinden kurtuldu ve sevdiğim kadın bir an sonra yeniden doğmuş gibi oldu. Wolfsheim’a bunu anlattığımda, “Elbette,” dedi, “ringayla işe yarar. Ama bakalım metallerle işe yarayacak mı?”</p>

  <p>Ne demek istediğini bilmiyorum, umursamıyorum da. Proje sona erdi ve belki biz başarısız olduk ama başkaları bizim ayak izlerimizi takip edecek, bizim başlattığımız ilkel ve kabataslak çalışmayı geliştirecek ve sonunda başarıya ulaşacak. Bir gün gelecek ki, çocuklarımız yetişmese bile torunlarımız, dini, dili, ırkı, rengi ne olursa olsun hiç kimsenin kendi ana yemeğinin ölümcül tuzağına düşmediği bir dünyada yaşayacak. Günlüğüme, özel bir notla son veriyorum: Shulamith ile evlenmeye karar verdik. Ekonomi biraz toparlanıncaya kadar da Wolfsheim, Shulamith ve ben, çok büyük ihtiyaç olan bir hizmet alanına girerek birinci sınıf bir dövme stüdyosu açmayı düşünüyoruz.</p>

  <h3 id="u26ed0eeb-8a28-460a-92ab-94a7f1d734f1" style="text-align: center;"><span style="font-weight:bold;">Dünyanın</span></h3>

  <h3 id="u7643af92-275d-40f5-9634-3e33ba0a1cb7" style="text-align: center;"><span style="font-weight:bold;">En Yüzeysel Adamı</span></h3>

  <p>Kafeteryada oturmuş tanıdığımız en yüzeysel insanları tartışırken, Koppelman’ın aklına Lenny Mendel geldi. Koppelman, Mendel’in tanıdıkları arasında hiç tartışmasız en yüzeysel adam olduğunu söyledikten sonra aşağıdaki öyküyü anlattı.</p>

  <p>Aşağı yukarı aynı kişilerden oluşan bir ekip, yıllar boyu her hafta bir araya gelip poker oynamışlar. Bir otel odasında, eğlenmek ve dinlenmek için küçük paralara oynarlarmış. Bahis sürer ve blöf yapar, yer içer, spordan, işten ve seksten konuşurlarmış. Bir süre sonra (kaçıncı hafta olduğundan kimse emin değil), aralarından Meyer Iskowitz adlı birinin pek iyi görünmediğini fark etmişler. Bunu dile getirdiklerinde, Iskowitz geçiştirmiş.</p>

  <p>“Yok bir şeyim,” demiş, “kime ne?”</p>

  <p>Aradan geçen birkaç ayda durumu giderek kötüleşmiş ve bir hafta oyuna gelmeyince, sarılık nedeniyle hastaneye kaldırıldığı öğrenilmiş. Herkes bunun altında yatan korkunç gerçeği sezmiş nasılsa. Sol Katz bundan üç hafta sonra Lenny Mendel’i çalışmakta olduğu televizyon stüdyosundan arayıp “Meyer, kansere yakalanmış meğerse. Lenf kanseri. Hem de çok fena. Tüm vücuduna yayılmış. Sloan-Kettering hastanesinde yatıyormuş,” dediğinde, kimse şaşırmamış.</p>

  <p>“Çok feci,” diyebilen Mendel, telefonun öbür ucunda mayalı sütünü yudumlarken bir anda çok sarsılmış ve bunalmış.</p>

  <p>“Bugün onu görmeye gittik. Kimi kimsesi yok. Durumu da çok fena. Hep metin görünürdü, biliyorsun. Şansa bak yahu… Neyse, dediğim gibi, Sloan-Kettering’de. York Caddesi, 1275 numara, ziyaret saatleri de on ikiyle sekiz arası.”</p>

  <p>Katz telefonu kapattı ve Mendel’i kederiyle baş başa bıraktı. Mendel, kırk dört yaşındaydı ve bildiği kadarıyla sağlıklıydı. (Nazar değmesin diye dilini ısırıyordu.) Iskowitz’ten altı yaş küçüktü. Yakın arkadaş olmasalar da, beş yıldır her hafta kart oynarken gülüyor eğleniyorlardı. Zavallı adam, diye düşündü Mendel. Çiçek göndereyim bari. NBC’nin sekreterlerinden Dorothy’yi arayıp çiçek işini ayarlamasını söyledi. Iskowitz’in ölüm döşeğinde olduğu haberi, Mendel’in üzerinde bütün gün kara bir bulut gibi dolaştıysa da, içini asıl kemiren, poker arkadaşını ziyaret etme mecburiyetinin farkındalığından bir türlü kurtulamamasıydı.</p>

  <p>Ne berbat bir görev, diye düşündü Mendel. Olaydan tamamen sıyrılma arzusu nedeniyle suçluluk duyuyordu ama lskowitz’i o koşullarda görmek de kâbus gibiydi. Tüm insanların bir gün öleceğini anlıyordu elbette. Hatta bir zamanlar okuduğu bir pasajdaki, ölümün hayatın karşıtı değil, doğal bir parçası olduğu iddiasına sığınarak kendisini rahatlatmaya çalışıyordu… Ama kendisinin de sonsuza dek yok olacağı gerçeğine odaklandığı zaman, sınırsız panik duymaya başlıyordu. Dindar değildi; kahraman da, metin de sayılmazdı… Gündelik hayatında cenazeler, hastaneler ve ölümcül hastalık koğuşlarından haber almak istemezdi. Sokakta yanından cenaze arabası geçse, görüntünün dehşetinden saatlerce kurtulamazdı. Şimdi Meyer lskowitz’in bitik vücudunu gözünün önüne getiriyor ve yanında espri yaptığını, sohbet etmeye çalıştığını hayal ediyordu. Hastanelerden, onların steril fayanslarından ve soğuk flüoresanlarından nasıl nefret ettiğini düşünüyordu. O sessizlik, sükunet… Boğucu sıcak… Yemek tepsileri, lazımlıklar, yaşlı ve kırık insanların beyaz pijamalarla koridorlarda sessizce dolanması, ağır havayı dolduran bin bir türlü mikrop… Ya kanserin bir virüs olduğu iddiaları doğruysa üstelik? Meyer Iskowitz ile aynı odada bulunmalı mıyım? Bulaşmayacağını kim biliyor? Eğri oturup doğru konuşalım. Bu korkunç hastalık hakkında ne biliyorlar? Hiçbir şey. Günün birinde, bilinen onca çeşidinden birinin, Iskowitz’in suratıma doğru öksürmesiyle veya elimi göğsüne bastırmasıyla bulaştığını bulacaklar. Iskowitz’in gözünün önünde ölebileceği düşüncesi onu dehşete düşürüyordu. Bir zamanlar iri yarıyken şimdi tükenmiş olan tanıdığının (bir anda arkadaşlıktan tanıdıklığa düşmüştü) son nefesini verirken elini Mendel’e uzattığını ve “Bırakma beni! Bırakma!” diye yalvardığını hayal etmekteydi. Alnında oluk oluk ter birikirken, hayır, diye düşündü Mendel. Meyer’i ziyaret etmek istemiyorum. Neden gideyim ki hem? O kadar yakın değildik. Herifi haftada bir görüyordum yahu. Sadece kağıt oynamak için. Birkaç kelimeden fazla konuşmazdık. Pokerden ibaret o benim için. Beş yıl boyunca otel odasının dışında görüşmedik bile. Şimdi ölüyor diye adamı ziyaret etme yükümlülüğüm doğdu. Birden dost oluverdik. Sıkı fıkı hem de. O ekipteki diğer herkesle daha yakındı yahu. En mesafeli olduğu kişi bendim. Onlar ziyaret etsin. Hem hasta adam ha bire rahatsız edilmez ki! Adam ölüyor işte. Huzura ihtiyacı var, birbiri ardına anlamsızca şifa dileyen insanların tantanasına değil. Zaten bugün gidemem çünkü kostümlü prova var. Boş gezenin boş kalfası mı sanıyorlar beni? Yapımcı yardımcılığına daha yeni terfi ettim. Aklımda milyon tane iş var. Önümüzdeki birkaç gün de olmaz çünkü Noel programını çekiyoruz ve burası tımarhaneye dönecek. Önümüzdeki hafta giderim. Ne olmuş yani? Önümüzdeki hafta sonuna doğru… Kim bilir o zamana hâlâ hayatta olacak mı? Olursa, giderim ziyaretine; olmazsa zaten ne fark eder? Çok mu acımasızım? Ben değil, hayat acımasız. Bu arada programın açılış monologunu elden geçirmek lazım. Biraz gündem esprisine ihtiyaç var. Bu kadar klişe espri sıkar adamı.</p>

  <p>Lenny Mendel, şu veya bu gerekçeye dayanarak, Meyer Iskowitz’i ziyaret etmeyi iki buçuk hafta boyunca erteledi. Yükümlülüğü giderek şiddetlenmeye başlayınca büyük suçluluk duydu, hele de gizliden gizliye lskowitz’in ölüm haberini almayı, böylece bu görevden kurtulmayı umduğunu fark ettiğinde, iyice ezildi. Zaten ölecek, diye düşündü, o zaman niye hemen ölmesin?</p>

  <p>Niye can çekişsin, acı çeksin? Kalpsizlik gibi geldiğinin farkındayım, dedi kendi kendine, zayıf olduğumu da biliyorum, ama bazıları bu işlerin altından diğerlerine göre daha iyi kalkıyor. Ölüm döşeğinde yatanları ziyaretten diyorum. İnsanı bunalıma sokar. Sanki aklımda yeterince şey yokmuş gibi.</p>

  <p>Ama Meyer’in ölüm haberi gelmedi. Tek gelen, poker arkadaşlarının suçlayıcı yorumlarıydı.</p>

  <p>“Hâlâ gitmedin mi? Gitmen lazım arkadaş. Çok az ziyaretçisi var ve gidildiğinde çok memnun oluyor. ”</p>

  <p>“Hep sana gıpta ederdi Lenny.”</p>

  <p>“Evet, Lenny’yi çok severdi.”</p>

  <p>“Programdan ötürü çok yoğunsundur biliyorum ama gerçekten iki saatini ayırıp gitmen lazım. Adam bugün var yarın yok zaten.”</p>

  <p>“Yarın giderim,” dedi Mendel, ama günü geldiğinde yine erteledi. Aslına bakılırsa, hastaneye on dakikalık bir ziyaret için nihayet cesaretini topladığında, bunu Iskowitz’e karşı en ufak bir şefkatle değil, sırf aynada kendi yüzüne bakabilsin diye yapmıştı. Korkudan veya tiksintiden ötürü adamı ziyaret edemeden Iskowitz ölürse, korkaklığından pişmanlık duyabilirdi. Dönüşü olmazdı bunun. Tabansızlığımdan ötürü kendimden nefret ederim, diye düşündü, çevremdekiler de benim ne denli bencil, ne biçim rezil olduğumu iyice anlarlar. Öte yandan, Iskowitz’i ziyaret edersem ve kararlı davranırsam, hem kendi gözümde, hem de başkalarının gözünde daha iyi bir adam olacağım. Sonuç olarak, ziyaretin ardında yatan neden, Iskowitz’in dostluk ve teskin edilme ihtiyacı değildi.</p>

  <p>Şimdi öyküde bir dönüm noktasına geldik; çünkü yüzeysellikten söz ediyoruz ve Lenny Mendel’in rekorlar kıran yüzeyselliğinin boyutları yeni yeni ortaya çıkıyor. Soğuk bir salı akşamı (istese de on dakikadan fazla kalamasın diye) saat 19.50’de hastane güvenliğinden ziyaretçi kartını alan Mendel, Meyer Iskowitz’in hastalığın geldiği ileri aşamaya rağmen şaşırtıcı derecede iyi durumda ve yalnız yattığı 1501 numaralı odaya girdi.</p>

  <p>“Ne var ne yok Meyer?” dedi Mendel usulca ve yatakla arasına makul bir mesafe koymaya çalıştı.</p>

  <p>“Kim o? Mendel? Sen misin Lenny?”</p>

  <p>“Çok yoğundum, yoksa daha önce gelirdim</p>

  <p>“Zahmetine çok teşekkür ederim. Seni gördüğüme çok sevindim.”</p>

  <p>“Nasılsın Meyer?”</p>

  <p>“Nasıl mıyım? Yeneceğim bu illeti Lenny. Bak görürsün. Bu illeti yeneceğim.”</p>

  <p>“Elbette yeneceksin Meyer,” dedi Lenny, gerginlikten çatlayan sesiyle. “Altı ay sonra pokerde hile yapmaya döneceksin. Heh heh, dalga geçiyorum, hiç hile yapmazsın sen.” İyi gidiyor, diye düşündü Lenny, kısa esprilere devam. Ölecek değilmiş gibi davran, diye düşündü Mendel, konuyla ilgili okuduklarını hatırlayarak. Küçücük ve havasız odada, Iskowitz’ten yükselen ve sıcakta çoğalan kanser mikroplarını içine çektiğini hayal etti. “Sana gazete getirdim,” dedi ve elindeki gazeteyi etajere bıraktı.</p>

  <p>“Otur, otur. Nereye kaçıyorsun? Daha şimdi geldin,” dedi Meyer sıcakça.</p>

  <p>“Kaçmıyorum yahu; hastane kuralları, hastaları rahatsız etmemek için ziyaretlerin kısa tutulmasını gerektiriyor.”</p>

  <p>“Bırak yahu,” dedi Meyer.</p>

  <p>Sekize kadar muhabbet etmekten kaçarı olmadığını gören Mendel, (çok yaklaştırmadan) bir sandalye çekip poker, spor, gündem maddeleri ve ekonomiye dair konuşmaya çalıştı. Ama lskowitz’in olanca iyimserliğine rağmen buradan sağ çıkamayacağının ağır ve dehşetengiz bilincinin verdiği huzursuzluktan bir türlü kurtulamadı. Terlemeye ve fenalaşmaya başladı. Üzerindeki baskı, zorlama neşe, içini kemiren hastalık hissi ve kendi kırılgan halinin, ölümlülüğünün farkına varmış olmak, kaslarının gerilmesine, ağzının kurumasına yol açtı. Gitmek istiyordu. Saat sekizi beş geçmişti ve henüz çıkmasını isteyen olmamıştı. Ziyaret kuralları gevşekti. Iskowitz yumuşak bir sesle eski günlerden söz ederken sandalyesinde beş dakika daha kıvrandı. Artık bayılacağını hissetmeye başlamıştı. Tam daha fazla katlanamayacağını düşündüğü anda, mucizevi bir olay meydana geldi. Yirmi dört yaşında, sarışın, mavi gözlü, uzun saçlı, olağanüstü güzel yüzlü bir kız olan Hemşire Hill içeri girdi, büyüleyici bir gülümsemeyle gözlerini Lenny Mendel’e dikti ve “ Ziyaret saati sona erdi. Arkadaşınıza veda etmeniz gerek,” dedi. Hayatında bundan daha hoş bir yaratık görmemiş olan Lenny Mendel, o anda âşık oldu. Bu kadar basit. Düşlerindeki kadın nihayet gözlerinin önünde belirmiş bir adam gibi, gözlerini ayıramadı kadından. Mendel’in kalbi, en derin ve köklü özlemlerin dayanılmaz ağırlığıyla sızlıyordu. Filmlerdeki gibi oldu yahu, diye düşündü. Hemşire Hill, gerçekten tapılacak kadındı, ötesi yok. Beyaz üniformasıyla bütün kıvrımları ortadaydı, badem gözleri, dolgun ve kışkırtıcı dudakları vardı. Elmacık kemikleri çıkıktı. Göğüsleri diri ve tam kararındaydı. Bir yandan yatağı toplayıp diğer yandan Meyer Iskowitz’le şakalaşır, hasta adama içtenlikle şefkat gösterirken sıcacık ve büyüleyici bir sesi vardı. Sonunda yemek tepsisini aldı ve kapıya yöneldi; son anda durup Lenny’ye göz kırptı ve “Gitseniz iyi olur, dinlenmesi lazım,” diye fısıldadı.</p>

  <p>“Sana hep bu mu bakıyor?” diye sordu Mendel, kız gittikten sonra.</p>

  <p>“ Hemşire Hill mi? Yeni geldi. Çok neşeli bir kız. Pek seviyorum. Bazıları gibi ekşi suratlı değil. Çok sıcakkanlı. Espri anlayışı da yerinde. Neyse, git artık bari. Seni gördüğüme çok sevindim Lenny.”</p>

  <p>“Haklısın. Ben de seni gördüğüme sevindim.”</p>

  <p>Mendel sersemlemiş vaziyette kalktı ve asansöre varmadan Hemşire Hill’e rastlamak umuduyla koridorda yürüdü. Kızı hiçbir yerde bulamayan Mendel, sokağa çıkıp serin havayla ciğerlerini doldurduğunda, onu mutlaka bir daha görmesi gerektiğinden emindi. Hale bak, dedi kendi kendine, Central Park’ın yanından taksiyle geçerken, o kadar oyuncu tanıyorum, manken tanıyorum ama bir genç hemşire, onların topunu geride bırakıyor. Neden konuşmadım onunla? Biraz sohbet etmeliydim. Evli mi acaba? Yüzüğü yoktu, değildir. Meyer’e sormam lazımdı aslında. Gerçi yeni geldiyse o da bilmez… Aklından geçen tüm keşkeleri ortaya döküp büyük bir fırsatı kaçırdığına hayıflandıktan sonra, en azından kızın nerede çalıştığını bildiği ve kendisini toparladığı zaman onu tekrar görmeye gidebileceği düşüncesiyle avundu. Tanıyınca, televizyon dünyasında tanıştığı onca güzel kadın gibi aptal veya sıkıcı olduğunu fark edebileceğini de düşündü. Ama kız hemşire; daha derin, daha insancıl, daha az bencilce kaygıları olabilir. Ya da bir bakmışsın, ruhsuz bir ördek taşıyıcısından başka bir şey değilmiş. Hayır; hayat bu kadar zalim olamaz. Hastanenin kapısında beklemek aklına geldiyse de, vardiyalar değişebileceği için kızın giriş çıkış saatini kaçıracağını düşündü. Hem takip ediyor gibi görünürse kızı korkutabilirdi.</p>

  <p>Ertesi gün yine Iskowitz’i ziyaret etti ve gelişinin daha az şüphe çekmesi için yanında <span style="font-style:italic;">Sporda Başarı Öyküleri</span> adında bir kitap da getirdi. Iskowitz onu gördüğüne şaşırmış ve sevinmişti ama o gece Hemşire Hill nöbetçi değildi. Caramanulis adında şirret bir kadın içeri girip çıkıyordu. Mendel hayal kırıklığını gizleyemedi ve Iskowitz’in anlattıklarına ilgi gösteriyormuş gibi yapmaya çalıştıysa da beceremedi. Sakinleştirici verilmiş olan Iskowitz, Mendel’in gitmeye can attığını hissetmedi.</p>

  <p>Mendel bir sonraki gün geldiğinde, hayallerindeki meleği Iskowitz ile ilgilenirken buldu. Kekeleyerek de olsa biraz sohbet etti ve odadan çıktığında koridorda kızın yanından geçmeyi başardı. Başka bir genç hemşireyle konuşmalarına kulak kabartan Mendel, kızın bir sevgilisi olduğunu ve ertesi gün bir müzikale gideceklerini duyar gibi oldu. Asansörü beklerken umursamaz davranmaya çalışan Mendel, ilişkinin ne kadar ciddi olduğunu anlamaya çalıştıysa da tüm ayrıntıları duyamadı. Kızın nişanlı olduğu izlenimini edindi. Yüzüğü olmamasına rağmen oğlandan “nişanlım” diye söz ettiğini işitmişti. Şevki kırıldı ve kızı, ortak mesleki ilgi alanlarının çok olduğu genç bir doktorun, belki de parlak bir cerrahın yere göğe sığdıramadığı sevgilisi olarak hayal etti. Asansör kapıları kapanırken zemin kata indirebildiği son görüntü, koridorda diğer hemşireyle neşe içinde konuşurken yürüyen Hemşire Hill’in baştan çıkarıcı kırıtması ve koğuşun ölüm sessizliğini parçalayan müzikli kahkahası oldu. Özlem ve tutkuyla yanıp tutuşan Mendel, onu elde etmeliyim, diye düşündü, ve geçmişteki onlarca örneğinin aksine elimden kaçırmamalıyım. Dikkatli hareket etmeliyim. Hep yaptığım gibi aceleci davranmamalıyım. Damdan düşer gibi girmemeliyim. Hakkında daha çok şey öğrenmeliyim. Gerçekten hayal ettiğim kadar harika mı bakalım? Eğer öyleyse, o erkeğe ne kadar bağlı? Bir erkek yoksa bile, benim ne kadar şansım olur? Eğer yalnızsa, kur yapıp onu tavlamamam için hiçbir sebep göremiyorum. Hatta belki bu adamın elinden bile alabilirim. Ama zamana ihtiyacım var. Onu tanımak, üzerinde çalışmak için zaman lazım. Onunla konuşmalıyım, espritüelliğimi ve anlayışlılığımı ona sergilemeliyim. Mendel, bir Medici prensi gibi ellerini ovuşturuyor ve ağzının sularını akıtıyordu. Mantıklı olan, Iskowitz’i ziyarete gittiğimde onunla karşılaşmak ve yavaş yavaş, sıkboğaz etmeden gözüne girmek. Dolaylı hareket etmeliyim. Dayatmacı ve ısrarcı tavrım geçmişte çok başarısızlığa yol açtı. Ölçülü hareket etmeliyim.</p>

  <p>Kararını veren Mendel, Iskowitz’i her gün ziyarete geldi. Hasta, bu kadar sevgi dolu ve sadık bir dostu olduğu için çok memnundu. Her gelişinde de değerli ve iyi düşünülmüş bir hediye getirdi. Hemşire Hill’in gözüne girmesini sağlayacak bir hediye. Güzel çiçekler, Tolstoy’un biyografisi (kızın <i>Anna Karenina</i>’yı ne kadar çok sevdiğini söylediğini duymuştu), Wordsworth şiirleri, havyar… Iskowitz, bu hediyeler karşısında apışıp kalmıştı. Havyardan nefret ederdi ve Wordsworth’ün adını duymamıştı. Mendel az daha, Hemşire Hill’in bayılacağından emin olduğu bir çift antika küpe getiriyordu ki, kendisine engel oldu.</p>

  <p>Aşk sarhoşu olan adam, Iskowitz’in hemşiresiyle sohbet etmek için her fırsatı değerlendiriyordu. Evet, nişanlıydı kız, ama geleceğinden pek emin değildi. Nişanlısı avukattı ama o sanatla daha haşır neşir biriyle evlenmek istiyordu. Nişanlısı Norman, uzun boylu, esmer, yakışıklı bir adamdı; bu tarif, fiziksel açıdan o kadar şanslı olmayan Mendel’i üzmüştü. Mendel, başarılarını ve gözlemlerini, durumu kötüleşen Iskowitz’e, Hemşire Hill’in duyabileceği bir sesle anlatıyordu. Onu etkileyebildiğini hissediyordu ama ne zaman konumu sağlamlaşmış gibi görünse, Norman ile gelecek planları konuşmaya dahil oluyordu. Ne şanslı adam bu Norman, diye düşündü Mendel. Onunla zaman geçiriyor, gülüşüyorlar, plan yapıyorlar, dudak dudağa geliyorlar, sonra adam kızın hemşire üniformasını çıkarıyor, belki hepsini değil… Tanrım, diye iç geçirdi Mendel; yüzünü göğe çevirdi ve sıkıntıyla başını salladı.</p>

  <p>“Bu ziyaretler Bay Iskowitz’e nasıl iyi geliyor anlatamam,” dedi hemşire bir gün Mendel’e. Güzel gülümsemesi ve parlak gözleriyle Mendel’in aklını başından alıvermişti. “Ailesi yok, arkadaşları da pek zaman ayıramıyor. Tabii bana göre, insanların çoğu, ölümcül bir vakayla zaman geçirecek cesarete veya şefkate sahip değiller. İnsanlar ölüm döşeğindeki hastayı yok sayıyorlar ve onu düşünmek istemiyorlar artık. İşte bu yüzden sizin davranışınız bence… Muhteşem!”</p>

  <p>Mendel’in Iskowitz’e bu kadar ilgi göstermesi bir anda duyuldu ve haftalık poker oyununda herkes Mendel’den takdirle söz etti.</p>

  <p>“Harika bir iş yapıyorsun,” dedi Phil Birnbaum, kağıt oynarlarken. “Meyer, hiç kimsenin senin kadar sık gelmediğini söylüyor, hatta gelirken giyimine özen gösterdiğini bile düşünüyor.” Mendel’in aklı o sırada Hemşire Hill’in kalçalarındaydı ve bu görüntü bir türlü gitmiyordu gözlerinin önünden.</p>

  <p>“Nasıl peki? Cesur mu hâlâ?” diye sordu Sol Katz.</p>

  <p>“Kim cesur mu?” diye sordu Mendel, dalgınca.</p>

  <p>“Kim mi? Kimden söz ediyoruz? Zavallı Meyer’den.”</p>

  <p>“Ha, şey, evet. Çok cesur. Evet,” dedi Mendel, elinde ful olduğunun bile farkına varmayarak.</p>

  <p>Haftalar geçtikçe, Iskowitz eriyip gitti. Bir keresinde, iyice zayıf düşmüşken, tepesinde dikilmekte olan Mendel’e baktı ve, “Seni çok seviyorum Lenny. Sahiden çok,” dedi. Mendel, Meyer’in uzattığı elini aldı ve, “Sağol Meyer. Baksana, Hemşire Hill geldi mi bugün? Ha? Biraz yüksek sesle konuşur musun, duyamıyorum,” dedi. Iskowitz halsizce başını salladı. “Ya,” dedi Mendel, “ne konuştunuz peki? Benim adım geçti mi?”</p>

  <p>Mendel tabii Hemşire Hill’e yönelik hiçbir hareket yapamıyordu çünkü kızın bu kadar sık ziyaretin altında Meyer Iskowitz’i görmek dışında en ufak bir amaç olduğunu sezmeyi bırakın, hayal etmesini bile göze alamıyordu.</p>

  <p>Bazen hasta, ölüm döşeğinde olmasının getirdiği filozofça bir aydınlanmayla, tuhaf şeyler söylerdi: “Buradayız ama niye geldiğimizi bilmiyoruz. Ne olduğumuzu anlamadan gidiyoruz. Önemli olan, anın keyfini sürmek. Yaşamak, mutlu olmaktır. Ama ben Tanrı’ya inanıyorum ve çevreme baktığımda, pencereden giren güneş ışığını veya geceleri göz kırpan yıldızları gördüğümde, onun daha büyük planları olduğunu ve iyi şeyler tasarladığını biliyorum.”</p>

  <p>“Ya, ya,” diye cevaplardı Mendel. “Hemşire Hill’den ne haber? Norman’la görüşüyor mu hâlâ? Sana sorduğum şeyleri öğrenebildin mi? Yarın testlerini yapmaya geldiklerinde bir fırsatını bulabilirsen öğren.”</p>

  <p>Iskowitz, yağmurlu bir nisan günü hayatını kaybetti. Son nefesini vermeden önce yine Mendel’i çok sevdiğini ve son aylarda ona gösterdiği yakın ilginin, hayatı boyunca herhangi bir insanla yaşadığı en derin ve en dokunaklı deneyim olduğunu dile getirdi. İki hafta sonra, Hemşire Hill ve Norman ayrıldı ve Mendel kızla çıkmaya başladı. Bir yıl süren ilişkilerinin ardından kendi yollarına gittiler.</p>

  <p>“İlginç bir öyküymüş,” dedi Moscowitz, Lenny Mendel’in yüzeyselliğinin öyküsünü anlatan Koppelman sözünü bitirdiğinde. “Bazı insanların ciğerinin beş para etmediği ortada işte.”</p>

  <p>“Ben öyle düşünmüyorum,” dedi Jake Fishbein. “Hem de hiç. Bu bence, bir kadına duyulan aşkın, insanın ölüm korkusunu bile bir süreliğine de olsa yenebileceğini gösteriyor.”</p>

  <p>“Ne diyorsunuz siz yahu?’’ diye araya girdi Abe Trochman. “Bu öykünün ana fikri, ölüm döşeğindeki bir adamın, arkadaşının bir kadına duyduğu büyük aşktan yarar görmesidir.”</p>

  <p>“Ama arkadaş değillerdi,” diye itiraz etti Lupowitz. “Mendel sadece zorunluluktan gitmişti. Daha sonra da kendi çıkarları için gitmeyi sürdürdü.”</p>

  <p>“Ne farkı var ki?” diye sordu Trochman. “Iskowitz’e yoldaş oldu. Rahat öldü. Bu Mendel’in hemşireye duyduğu şehvetten dolayıysa ne olmuş?”</p>

  <p>“Şehvet mi? O da nereden çıktı? Mendel çok yüzeysel bir adam olsa da hayatında ilk kez âşık oluyordu.”</p>

  <p>“Yahu ne fark eder?” dedi Bursky. “Ne diye kıssadan hisse çıkarmaya çalışıyorsunuz? Dinledik bitti işte. Eğlenceli bir anekdottu. Hadi sipariş verelim.”</p>

  <h3 id="ua27d41d4-40b9-4850-8f72-1d6e49accabb" style="text-align: center;"><span style="font-weight:bold;">Soru</span></h3>

  <p><span style="font-style:italic;">(Aşağıda, Abraham Lincoln’ın hayatında meydana gelmiş bir olaya dayalı tek perdelik bir oyun bulunmaktadır. Olay doğru olabilir de, olmayabilir de. Şu var ki, bunları yazarken çok yorgundum.)</span></p>

  <h3 id="ud4324770-dbda-4a55-804f-244500d0b24d" style="text-align: center;"><span style="font-weight:bold;">I</span></h3>

  <p><span style="font-style:italic;">(Lincoln, basın sekreteri George Jennings’i çocuksu bir heyecanla odaya çağırır.)</span></p>

  <p>Jennings: &nbsp;&nbsp;&nbsp;Beni çağırtmışsınız Bay Lincoln.</p>

  <p>Lincoln: &nbsp;&nbsp;&nbsp;Evet Jennings. Gel, otur lütfen.</p>

  <p>Jennings: &nbsp;&nbsp;&nbsp;Buyurun Sayın Başkan.</p>

  <p>Lincoln: &nbsp;&nbsp;&nbsp;<span style="font-style:italic;">(Sırıtmasına hakim olamaz.)</span> Bir fikrimi paylaşmak istiyorum.</p>

  <p>Jennings: &nbsp;&nbsp;&nbsp;Tabii efendim.</p>

  <p>Lincoln: &nbsp;&nbsp;&nbsp;Bir daha basın mensubu beylerle toplantı yaptığımızda…</p>

  <p>Jennings: &nbsp;&nbsp;&nbsp;Evet efendim.</p>

  <p>Lincoln: &nbsp;&nbsp;&nbsp;Sorulara geçtiğimizde…</p>

  <p>Jennings: &nbsp;&nbsp;&nbsp;Evet Sayın Başkan…</p>

  <p>Lincoln: &nbsp;&nbsp;&nbsp;Sen elini kaldıracaksın ve bana şöyle soracaksın: Sayın Başkan, sizce bir insanın bacakları ne uzunlukta olmalıdır?</p>

  <p>Jennings: &nbsp;&nbsp;&nbsp;Pardon efendim?</p>

  <p>Lincoln: &nbsp;&nbsp;&nbsp;Bana, bir insanın bacaklarının ne uzunlukta olması gerektiğini düşündüğümü soracaksın.</p>

  <p>Jennings: &nbsp;&nbsp;&nbsp;Nedenini sorabilir miyim efendim?</p>

  <p>Lincoln: &nbsp;&nbsp;&nbsp;Neden mi? Çünkü çok iyi bir cevabım var.</p>

  <p>Jennings: &nbsp;&nbsp;&nbsp;Öyle mi efendim?</p>

  <p>Lincoln: &nbsp;&nbsp;&nbsp;Yere değecek kadar.</p>

  <p>Jennings: &nbsp;&nbsp;&nbsp;Af buyurun?</p>

  <p>Lincoln: &nbsp;&nbsp;&nbsp;Yere değecek kadar. Cevap bu. Anladın mı? Bir insanın bacakları ne uzunlukta olmalı? Yere değecek kadar!</p>

  <p>Jennings: &nbsp;&nbsp;&nbsp;Anlıyorum.</p>

  <p>Lincoln: &nbsp;&nbsp;&nbsp;Komik değil mi sence?</p>

  <p>Jennings: &nbsp;&nbsp;&nbsp;Açık fikrimi söyleyebilir miyim Başkanım?</p>

  <p>Lincoln: &nbsp;&nbsp;&nbsp;<span style="font-style:italic;">(Sinirli)</span> Bugün herkes çok güldü ama.</p>

  <p>Jennings: &nbsp;&nbsp;&nbsp;Sahi mi?</p>

  <p>Lincoln: &nbsp;&nbsp;&nbsp;Kesinlikle. Bazı arkadaşlarımla kabinedeydim ve bir adam bu soruyu sordu, ben de cevabı yapıştırdım, millet yerlere yattı gülmekten.</p>

  <p>Jennings: &nbsp;&nbsp;&nbsp;Bu sorunun size ne bağlamda sorulduğunu sormamda bir sakınca var mı Sayın Başkan?</p>

  <p>Lincoln: &nbsp;&nbsp;&nbsp;Anlayamadım.</p>

  <p>Jennings: &nbsp;&nbsp;&nbsp;Anatomi mi tartışıyordunuz? Adam bir cerrah veya heykeltıraş mıydı?</p>

  <p>Lincoln: &nbsp;&nbsp;&nbsp;Ee, ne bileyim, yok herhalde. Yok canım. Çiftçi filandı galiba.</p>

  <p>Jennings: &nbsp;&nbsp;&nbsp;Peki neden sormuş bunu?</p>

  <p>Lincoln: &nbsp;&nbsp;&nbsp;Bilmem ki… Tek bildiğim, benimle acilen görüşmek isteyen bir adam olduğu.</p>

  <p>Jennings: &nbsp;&nbsp;&nbsp;<span style="font-style:italic;">(Kaygılı)</span> Anlıyorum.</p>

  <p>Lincoln: &nbsp;&nbsp;&nbsp;Ne oldu Jennings, yüzün sarardı?</p>

  <p>Jennings: &nbsp;&nbsp;&nbsp;Çok tuhaf bir soru da…</p>

  <p>Lincoln: &nbsp;&nbsp;&nbsp;Evet, ama iyi güldük. Taşı gediğine koydum.</p>

  <p>Jennings: &nbsp;&nbsp;&nbsp;Buna kimsenin itirazı yok efendim.</p>

  <p>Lincoln: &nbsp;&nbsp;&nbsp;Hem de nasıl güldük… Bütün kabine yerlere yattı.</p>

  <p>Jennings: &nbsp;&nbsp;&nbsp;Adam sonra bir şey söyledi mi?</p>

  <p>Lincoln: &nbsp;&nbsp;&nbsp;Teşekkür edip çıktı.</p>

  <p>Jennings: &nbsp;&nbsp;&nbsp;Bunu neden sorduğunu öğrenmek istemediniz mi?</p>

  <p>Lincoln: &nbsp;&nbsp;&nbsp;Doğrusunu istersen ben cevabımdan çok memnun kaldım. Yere değecek kadar. Bir anda söyleyiverdim. Hiç düşünmeden.</p>

  <p>Jennings: &nbsp;&nbsp;&nbsp;Anladım efendim, anladım. Bu olay genel olarak beni endişelendirdi de…</p>

  <h3 id="u6b1619b0-e584-4dc2-a8aa-5671993b02c1" style="text-align: center;"><span style="font-weight:bold;"><a id="bookmark0"></a>II</span></h3>

  <p><span style="font-style:italic;">(Lincoln ve Mary Todd, gece yarısı yatak odalarmdadırlar.</span></p>

  <p><span style="font-style:italic;">Mary yataktadır, Lincoln gergince volta atıyordur.)</span></p>

  <p>Mary: &nbsp;&nbsp;&nbsp;Yatsana artık Abe. Neyin var?</p>

  <p>Lincoln: &nbsp;&nbsp;&nbsp;Bugünkü adam… Sorduğu soru… Aklımdan çıkmıyor. Jennings içime bir kurt düşürdü.</p>

  <p>Mary: &nbsp;&nbsp;&nbsp;Unut artık Abe.</p>

  <p>Lincoln: &nbsp;&nbsp;&nbsp;Unutmak istiyorum Mary. İstemiyorum mu sanıyorsun? Ama o ürkütücü gözler… Yalvaran bakışlar… Ne yol açmış olabilir buna Bir içki alacağım.</p>

  <p>Mary: &nbsp;&nbsp;&nbsp;Hayır, Abe.</p>

  <p>Lincoln: &nbsp;&nbsp;&nbsp;Evet.</p>

  <p>Mary: &nbsp;&nbsp;&nbsp;Hayır dedim! Son zamanlarda çok huzursuzsun. Şu iç savaş da bitemedi ki!</p>

  <p>Lincoln: &nbsp;&nbsp;&nbsp;Savaştan değil. Bana soru soran bir insana cevap vermedim. Hazırcevaplıkla milleti güldüreyim dedim. Kabinedekiler kahkaha atacak diye karmaşık bir konuyu deşmekten kaçındım. Zaten nefret ediyorlar benden.</p>

  <p>Mary: &nbsp;&nbsp;&nbsp;Seni seviyorlar Abe.</p>

  <p>Lincoln: &nbsp;&nbsp;&nbsp;Çok kibirliyim. Ama yine de iyi laf oturttum.</p>

  <p>Mary: &nbsp;&nbsp;&nbsp;Katılıyorum. Çok zekice bir cevaptı. Gövdesine değecek kadar.</p>

  <p>Lincoln: &nbsp;&nbsp;&nbsp;Yere değecek kadar.</p>

  <p>Mary: &nbsp;&nbsp;&nbsp;Hayır, benim dediğim gibi söyledin.</p>

  <p>Lincoln: &nbsp;&nbsp;&nbsp;Hayır. O hiç komik değil ki!</p>

  <p>Mary: &nbsp;&nbsp;&nbsp;Bana göre çok daha komik.</p>

  <p>Lincoln: &nbsp;&nbsp;&nbsp;Bu mu daha komik?</p>

  <p>Mary: &nbsp;&nbsp;&nbsp;Kesinlikle.</p>

  <p>Lincoln: &nbsp;&nbsp;&nbsp;Senin ağzından çıkanı kulağın duymuyor Mary.</p>

  <p>Mary: &nbsp;&nbsp;&nbsp;Bacakların yerden gövdeye yükselmesi geliyor da aklıma…</p>

  <p>Lincoln: &nbsp;&nbsp;&nbsp;Yeter artık! Konuyu kapatabilir miyiz? Burbon nerde?</p>

  <p>Mary: &nbsp;&nbsp;&nbsp;<span style="font-style:italic;">(Şişeyi saklayarak)</span> Hayır Abe. Bu gece içmeyeceksin. İzin vermiyorum.</p>

  <p>Lincoln: &nbsp;&nbsp;&nbsp;Bize ne oldu Mary? Ne çok eğlenirdik eskiden…</p>

  <p>Mary: &nbsp;&nbsp;&nbsp;<span style="font-style:italic;">(Şefkatle)</span> Gel yanıma Abe. Bak, dolunay var. Tıpkı tanıştığımız gecedeki gibi.</p>

  <p>Lincoln: &nbsp;&nbsp;&nbsp;Hayır Mary. Tanıştığımız gece yeni ay vardı.</p>

  <p>Mary: . &nbsp;&nbsp;&nbsp;Dolunaydı.</p>

  <p>Lincoln: &nbsp;&nbsp;&nbsp;Yeni aydı.</p>

  <p>Mary: &nbsp;&nbsp;&nbsp;Dolunaydı.</p>

  <p>Lincoln: &nbsp;&nbsp;&nbsp;Takvime bakacağım.</p>

  <p>Mary: &nbsp;&nbsp;&nbsp;Aman tamam, vazgeçtim!</p>

  <p>Lincoln: &nbsp;&nbsp;&nbsp;Özür dilerim.</p>

  <p>Mary: &nbsp;&nbsp;&nbsp;Soru mu var hâlâ aklında? Bacak sorusu. Ondan mı?</p>

  <p>Lincoln: &nbsp;&nbsp;&nbsp;Ne demek istedi acaba?</p>

  <h3 id="u8b6df690-acc0-4cd9-8aa6-2bad9913f836" style="text-align: center;"><span style="font-weight:bold;">III<a id="bookmark1"></a></span></h3>

  <p><span style="font-style:italic;">(Will Haines ve karısının kulübesi. Haines, uzun bir yolculuğun</span></p>

  <p><span style="font-style:italic;">ardından içeri girer. Alice elindeki örgü işini bırakıp adama koşar)</span></p>

  <p>Alice: &nbsp;&nbsp;&nbsp;Sordun mu ona? Andrew’u affetti mi?</p>

  <p>Will: &nbsp;&nbsp;&nbsp;<span style="font-style:italic;">(Çok dalgınca)</span> Büyük bir sersemlik ettim, Alice.</p>

  <p>Alice: &nbsp;&nbsp;&nbsp;<span style="font-style:italic;">(Sertçe)</span> Ne? Bana oğlumuzu affetmiyor deme!</p>

  <p>Will: &nbsp;&nbsp;&nbsp;Soramadım.</p>

  <p>Alice: &nbsp;&nbsp;&nbsp;Ne? Soramadın mı?</p>

  <p>Will: &nbsp;&nbsp;&nbsp;Ne oldu bana bilmiyorum. Karşımda Amerika Birleşik Devletleri Başkanı, yanında önemli insanlar. Kabinesi, dostları… Derken biri, Bay Lincoln, dedi, bu adam sizinle konuşmak için bütün gün at binmiş. Bir soru soracakmış. Yol boyunca kafamda tekrarlamıştım soruyu. “Sayın Başkan Hazretleri, oğlumuz Andrew bir kusur işlemiş. Nöbette uyuyakalmanın ne ciddi bir kabahat olduğunu biliyorum ama genç bir adamı bu yüzden idam etmek insanlığa sığar mı? Cezasını affedemez misiniz Sayın Başkanım?”</p>

  <p>Alice: &nbsp;&nbsp;&nbsp;Tam da böyle sorman gerekiyordu.</p>

  <p>Will: &nbsp;&nbsp;&nbsp;Ama niyeyse, onca insanın bakışları altında, Başkan bana, “Evet, sorunuz nedir?” diye sorduğunda, ben dönüp “Bay Lincoln, sizce bir insanın bacakları ne uzunlukta olmalıdır?” dedim.</p>

  <p>Alice: &nbsp;&nbsp;&nbsp;Ne?</p>

  <p>Will: &nbsp;&nbsp;&nbsp;Doğru duydun. Bunu sordum. Neden böyle bir laf ettiğimi sorma. Bir insanın bacakları ne uzunlukta olmalıymış…</p>

  <p>Alice: &nbsp;&nbsp;&nbsp;Nasıl bir soru bu böyle?</p>

  <p>Will: &nbsp;&nbsp;&nbsp;Dedim ya, bilmiyorum.</p>

  <p>Alice: &nbsp;&nbsp;&nbsp;Bacakları… Ne uzunlukta…</p>

  <p>Will: &nbsp;&nbsp;&nbsp;Bağışla beni Alice.</p>

  <p>Alice: &nbsp;&nbsp;&nbsp;Bir insanın bacakları ne uzunlukta olmalıdır? Duyduğum en saçma soru bu.</p>

  <p>Will: &nbsp;&nbsp;&nbsp;Biliyorum, biliyorum. Hatırlatıp durma.</p>

  <p>Alice: &nbsp;&nbsp;&nbsp;İyi de, niye bacak uzunluğu? Bacak seni ilgilendiren özel bir konu değil ki!</p>

  <p>Will: &nbsp;&nbsp;&nbsp;Söyleyecek bir söz bulmaya çalışıyordum. Kafamdaki her şey uçup gitmişti. Saniyelerin geçtiğini hissediyordum. Nutkum tutulmuş gibi görünmek istemedim.</p>

  <p>Alice: &nbsp;&nbsp;&nbsp;Bay Lincoln bir şey dedi mi? Cevap verdi mi?</p>

  <p>Will: &nbsp;&nbsp;&nbsp;Verdi. Yere değecek kadar, dedi.</p>

  <p>Alice: &nbsp;&nbsp;&nbsp;Yere değecek kadar mı? Bu ne demek ki şimdi?</p>

  <p>Will: &nbsp;&nbsp;&nbsp;Kim bilir? Ama herkes çok güldü. Tabii o adamlar en bayat espriye bile gülmeye şartlanmış.</p>

  <p>Alice: &nbsp;&nbsp;&nbsp;<span style="font-style:italic;">(Birden yüzü değişir)</span> Belki de Andrew’un affedilmesini istemiyorsun!</p>

  <p>Will: &nbsp;&nbsp;&nbsp;Ne?</p>

  <p>Alice: &nbsp;&nbsp;&nbsp;Belki içinden, oğlumuzun cezasının hafifletilmesi geçmiyor. Belki onu kıskanıyorsun!</p>

  <p>Will: &nbsp;&nbsp;&nbsp;Delirdin mi sen? Ben! Ben, oğlumu kıskanacağım!</p>

  <p>Alice: &nbsp;&nbsp;&nbsp;Niye kıskanmayasın? Senden güçlü. Baltayı, kazmayı, küreği senden iyi kullanıyor. Toprağın dilinden, tanıdığım tüm erkeklerden daha çok anlıyor.</p>

  <p>Will: &nbsp;&nbsp;&nbsp;Kes! Kes!</p>

  <p>Alice: &nbsp;&nbsp;&nbsp;Kabul et William, berbat bir çiftçisin sen.</p>

  <p>Will: &nbsp;&nbsp;&nbsp;<span style="font-style:italic;">(Panikle titreyerek)</span> Evet, kabul ediyorum! Çiftçilikten nefret ediyorum! Bütün tohumlar aynı bana! Hele toprak! Tozu humustan ayırt edemem ben! Ama siz yok musunuz? En iyi okullarda okumuş Doğulular… Gülersiniz bana. Küçümsersiniz beni. Şalgam ekerim, mısır çıkar. Bu, insanı incitmez mi sanıyorsun?</p>

  <p>Alice: &nbsp;&nbsp;&nbsp;Tohum torbalarını bir ufak sopaya bağlasan, ne ektiğini bileceksin.</p>

  <p>Will: &nbsp;&nbsp;&nbsp;Ölmek istiyorum! Her şey kötüye gidiyor!</p>

  <p><span style="font-style:italic;">(O anda kapı çalar ve Alice açtığında, Abraham Lincoln ile karşılaşır. Bitkindir ve gözleri kıpkırmızıdır)</span></p>

  <p>Lincoln: &nbsp;&nbsp;&nbsp;Bay Haines?</p>

  <p>Will: &nbsp;&nbsp;&nbsp;Başkan Lincoln …</p>

  <p>Lincoln: &nbsp;&nbsp;&nbsp;O soru…</p>

  <p>Will: &nbsp;&nbsp;&nbsp;Biliyorum, biliyorum. Ne büyük aptallık ettim. O kadar heyecanlandım ki, ağzımdan ancak bu çıktı.</p>

  <p><span style="font-style:italic;">(Haines ağlayarak dizlerinin üstüne çöker. Lincoln da ağlıyor</span><span style="font-style:italic;">dur.)</span></p>

  <p>Lincoln: &nbsp;&nbsp;&nbsp;Haklıydım o zaman. Anlamsız bir soruydu.</p>

  <p>Will: &nbsp;&nbsp;&nbsp;Evet, evet. Affedin beni.</p>

  <p>Lincoln: &nbsp;&nbsp;&nbsp;<span style="font-style:italic;">(Salya sümük ağlamaktadır)</span> Affediyorum, affediyorum. Kalkın. Ayağa kalkın. Oğlunuzu da affedeceğim. Hata yapan tüm erkek çocukları da affedilecek. <span style="font-style:italic;">(Haines ailesini kollarıyla sarar.)</span> Sorduğunuz saçma soru, hayatımı gözden geçirmemi sağladı. Bunun için size teşekkür ediyorum ve sizi seviyorum.</p>

  <p>Alice: &nbsp;&nbsp;&nbsp;Biz de hayatımızı değerlendirdik Abe. Abe dememde bir sakınca var mıydı?</p>

  <p>Lincoln: &nbsp;&nbsp;&nbsp;Hayır, olur mu hiç? Yiyecek bir şeyler var mı? Bu kadar yol geldim, bari bir şeyler ikram edin.</p>

  <p><span style="font-style:italic;">(Ekmeği bölüp peyniri keserlerken perde iner.)</span></p>

  <h3 id="ud0b1004c-9a93-4106-b96e-62543e064f83" style="text-align: center;"><span style="font-weight:bold;">Fabrizio’s:</span></h3>

  <h3 id="u6514f49b-1622-414a-a5e5-c3b3e2b8b8e9" style="text-align: center;"><span style="font-weight:bold;">Eleştiri ve Tepkiler</span></h3>

  <p><span style="font-style:italic;">(En seçkin yemek eleştirmenlerimizden Fabian Plotnick’in, İkinci Cadde’deki Fabrizio’s Villa Nova Restaurant hakkında düşünce dergilerinden birinde yayınlanan eleştirisi ve âdet olduğu üzere buna verilen bazı derinlikli tepkilerden oluşmaktadır)</span></p>

  <p>İtalyan Yeni Gerçekçi Nişasta akımının bir ifadesi olarak makarna, Fabrizio’s şefi Mario Spinelli tarafından çok iyi anlaşılmıştır. Hamurunu yavaşça yoğurur Spinelli. Ağızlarının suyu akarak bekleyen müşteriler arasında gerilime yol açar. Neredeyse kötücül bir muziplik ve acayiplik taşıyan fettuccinesi, bu ürünü toplumsal değişimin bir aracı olarak kullandığı hepimizce bilinen Barzino’ya çok şey borçludur. Fark şudur: Barzino’da müşteri beyaz fettuccine beklemeye yönlendirilir ve bunu elde eder. Fabrizio’da ise yeşil fettuccine gelir. Neden? Keyfi bir davranışa benziyor bu. Müşteri olarak biz bu değişime hazır değiliz. Dolayısıyla bu yeşil makarna hoşumuza gitmiyor. Şefin amaçlamadığı bir biçimde hayal kırıklığına yol açıyor. Öte yandan linguine alabildiğine lezzetli ve hiç didaktik değil. İçinde yaygın bir Marksist eğilim olduğu belli, ancak sosu bunu gizliyor. Uzun yıllar ateşli bir İtalyan komünisti olan Spinelli, Marksist düşüncesini hissedilmez bir biçimde tortelliniye karıştırarak benimsetmeyi başarmıştı.</p>

  <p>Yemeğe başladığım antre ilk başta hedefsiz gelmişti ama ançüezlere odaklandıkça amacını çözmeye başladım. Spinelli, hayatın tümünün bu antrede gizli olduğunu mu söylemek istiyordu? Siyah zeytinler, ölümlülüğün dayanılmaz bir hatırlatıcısı mıydı? Öyleyse, kereviz neredeydi? Özellikle mi konmamıştı? Jacobelli’de antre sadece kerevizden oluşur. Ama Jacobelli, aşırı uçlarda dolaşır. Dikkatimizi, hayatın anlamsızlığına çekmek ister. Hazırladığı karides kokteylini kim unutabilir? Sarmısağa bulanmış dört karides, tabakta öyle bir yatırılmıştır ki, Vietnam meselesi hakkında belki yüzlerce kitaptan çok şey anlatır. Ne büyük ses getirmişti zamanında! Şimdi ise, Gino Finochi’nin (Gino’s Vesuvio Restaurant) bir seksen uzunluğunda bir süt danası dilimine tutturduğu bir parça siyah şifonla hazırladığı Yumuşak Fileminyon’unun yanında çocuk işi gibi kalıyor. (Finochi, tavuk ve balığa kıyasla süt danasıyla her zaman daha iyi çalışır ve <span style="font-style:italic;">Time</span> dergisinin Robert Rauschenberg üzerine yaptığı sayıda Finochi’ye değinmemesi, akıl almaz bir ihmal olmuştur.) Bu avangard şeflerin aksine Spinelli, bu kadar ileri gitmez. Katlı dondurmasında yaptığı gibi hep tereddüt eder ve sonunda erimiş halde sunar. Spinelli’nin tarzında, özellikle de Spaghetti Vongole uygulamasında hep bir deneysellik söz konusu olmuştur. (Psikanalize başlamadan önce, kabuklular Spinelli için büyük korku kaynağıydı. Bunları açmaya dayanamazdı, açıp içlerine baktığında ise bayılırdı. Vongole üzerine yaptığı ilk çalışmalar, “kabuklu benzerleri” üzerine kuruluydu. Yerfıstığı, zeytin ve hastaneye kaldırılmadan hemen öncesinde küçük silgiler kullanmıştı.)</p>

  <p>Fabrizio’daki en güzel hoşluklardan biri, Spinelli’nin hazırladığı Parma Usulü Kemiksiz Tavuk. Yemeğin adı büyük bir ironi barındırıyor; çünkü Spinelli, hayatın hızla ve özensizce tüketilmemesine dikkat çekmek istercesine, tavuğun içine fazladan kemikler sokuşturmuş. Ağızdan sürekli kemik çıkarılması ve bunların tabağa bırakılması, yemeğe ürkütücü bir ses katıyor. İnsanın aklına, Spinelli’nin aşçılığında sık sık ortaya çıkan Webern geliyor mutlaka. Stravinsky hakkında yazan Robert Craft, Schoenberg’in Spinelli’nin salataları üzerindeki ve Spinelli’nin de Stravinsky’nin Re Minör Keman Konçertosu üzerindeki etkisine değinir. Öyle ki, sebze çorbası, ahenksizliğe mükemmel bir örnektir. Küçük doğranmış çeşitli sebzeler içeren bu çorbayı içen müşteri, ağzından sürekli ses çıkarmak durumundadır. Bu sesler belirli kalıplar halinde ve sıralı düzende tekrarlanır. Fabrizio’da bulunduğum ilk gece, genç bir çocuk ve şişman bir adamın karşılıklı çorba içmeleri öyle büyük bir heyecan uyandırmıştı ki, dakikalarca ayakta alkışlanmışlardı. Tatlı olarak aldığımız tortoni, bana Leibniz’in olağanüstü tespitini hatırlattı: “Monad’ların penceresi yoktur.” Ne kadar yerinde! Fabrizio’nun fiyatları ise, bir defasında Hannah Arendt’in bana dediği gibi, “tarihsel açıdan kaçınılmaz olmaksızın makul.” Buna katılıyorum.</p>

  <p>Sayın Editör,</p>

  <p>Fabian Plotnick’in Fabrizio’s Villa Nova Restaurant’a dairyazısı, son derece haklı ve anlaşılır eleştirilerle dolu. Derinlemesine analizinden eksik olan tek nokta, Fabrizio’nun bir aile işletmesi olmasına rağmen, klasik çekirdek İtalyan ailesi yapısına uymaması. İlginçtir ki, Sanayi Devrimi öncesi orta sınıf Gal madencilerinin hanelerine benziyor daha ziyade. Fabrizio’nun eşi ve çocuklarıyla ilişkileri kapitalist ve akran grubu odaklıdır. Çalışanların cinsel görenekleri ise Victoria dönemini çağrıştırmaktadır; özellikle kasada duran kızın. Çalışma koşulları ise erken dönem İngiltere fabrikalarının sorunlarını yansıtıyor ve garsonlar günde sekiz-on saat hizmet verirken güvenlik standartlarına uymayan peçeteler kullanmak zorundalar.</p>

  <p style="text-align: right;">Dove Rapkin</p>

  <p>Sayın Editör,</p>

  <p>Fabian Plotnick, Villa Nova eleştirisinde fiyatlar için “makul” demiştir. Sormak lazım, acaba kendisi Eliot’ın Dört Kuartet’ine de makul der mi? Eliot’ın bu eseriyle Logos öğretisinin daha ilkel bir aşamasına dönmesi, dünyada daha içkin bir gerekçeye sahip olabilir, ama tavuk tetrazzini sekiz buçuk dolar olur mu yahu? Katolik bağlamda bile anlamsız bir hareket. Bay Plotnick’in <span style="font-style:italic;">Encounter</span> dergisinde (2/58) yayımlanan “Eliot, Reenkarnasyon ve Midye Çorbası” makalesini okumasını salık veririm.</p>

  <p style="text-align: right;">Eino Shmeederer</p>

  <p>Sayın Editör,</p>

  <p>Bay Plotnick’in Mario Spinelli’nin fettuccinesini tartışırken dikkate almadığı, porsiyonların miktarı, daha doğrusu, makarna tanelerinin adedi. Tek sayılı tanelerin adedi, tek sayılı ve çift sayılı tanelerin adetlerinin toplamına eşit. (Paradoks olduğu çok açık.) Bu mantık dilbilimsel açıdan da çöküyor ve Bay Plotnick’in “fettuccine” kelimesini doğru kullanamamasına yol açıyor. Fettuccine, bir simge haline geliyor. Açıklamak gerekirse, fettuccine <span style="font-style:italic;">x</span> olsun diyelim. Şu halde, <span style="font-style:italic;">a=x/b (b,</span> herhangi bir antrenin yarısına eşit bir sabit değerdir). Bu mantığa göre, fettuccine eşittir linguine dememiz gerekir. Ne anlamsız! Bu yargıyı, “Fettuccine çok lezzetliydi,” olarak ifade etmek mümkün değildir. Bunun yerine, “Fettuccine ve linguine, rigatoni değildir,” dememiz gereklidir. Gödel’in defalarca dile getirdiği gibi, “Yemeden önce her şeyi mantıksal kalkülüse çevirmemiz şarttır.”</p>

  <p style="text-align: right;">Profesör Word Babcocke</p>

  <p style="text-align: right;">Massachusetts Teknik Üniversitesi</p>

  <p>Sayın Editör,</p>

  <p>Bay Fabian Plotnick’in Fabrizio’s Villa Nova hakkındaki eleştirisini ilgiyle okudum ve bunu da güncel revizyonist tarihçiliğin insanın kanını donduran bir örneği olarak değerlendirdim. Fabrizio’nun Stalin devrindeki en acımasız tasfiye hamlelerinde bile işletmesini açık tutmakla kalmayıp daha fazla masa alacak şekilde genişlettiğini ne çabuk unuttuk!</p>

  <p>Bu sırada kimse Sovyetlerin siyasi baskıcılığı üzerine ağzını açmıyordu. Hatta, Sovyet Muhaliflerine Özgürlük Komitesi, Ruslar ünlü Troçkist atıştırmalık şefi Grigor Tomşinskiy’i serbest bırakana dek Fabrizio’nun gnocchi yemeklerini menüden çıkarmasını istediğinde, Fabrizio bunu reddetmişti. Tomşinskiy o tarihe kadar on bin sayfayı aşkın yemek tarifi derlemişti ama bunların tümüne NKVD el koydu.</p>

  <p>Sovyet mahkemesinin Tomşinskiy’i kürek cezasına çarptırmasının ardında, “Reşit olmayan bir kimsenin mide yanmasına yataklık etmek,” gibi gülünç bir bahane vardır. Fabrizio’daki sözde aydınlar neredeydi o zaman? Vestiyerdeki kız Tina, Sovyetler Birliği’ndeki tüm vestiyer görevlileri evlerinden uzaklaştırılıp Stalinci serserilerin kıyafetlerini asmak zorunda bırakıldığında, sesini yükseltmek için hiçbir şey yapmadı. Unutmayalım ki, onlarca Sovyet fizikçisi oburluk suçlamasıyla hapse atıldığında, birçok lokanta bu durumu protesto etmek için kepenk kapattı ama Fabrizio normal servisine devam etmekle kalmayıp yemekten sonra nane şekeri sunma uygulamasına geçti. Otuzlarda Fabrizio’da yemek yediğimde, lokantanın, makarna sipariş eden masum müşterilere blinçiki yediren azılı bir Stalinci yatağı olduğunu görmüştüm. Müşterilerin mutfakta neler olup bittiğini bilmediklerini ileri sürmek, saçmalıktır. İnsan salyangoz ısmarladığı halde önüne blini getirilince ne döndüğünü anlamaz mı? Doğrusu şu ki, aydınlar bu durumu görmezden gelmeyi yeğlediler. Bir defasında lokantaya birlikte gittiğim Profesör Gideon Cheops, borşç, tavuk kievski ve helvadan oluşan bir Rus yemeğini gövdeye indirdikten sonra, gözümün içine bakıp “Spagetti nefismiş, değil mi?” demişti.</p>

  <p style="text-align: right;">Profesör Quincy Mondragon</p>

  <p style="text-align: right;">New York Üniversitesi</p>

  <p>Fabian Plotnick’in Cevabı:</p>

  <p>Bay Shmeederer, lokanta fiyatlarını da, Eliot’ın Dört Kuartet’ini de bilmediğini sergilemiştir. Eliot, lezzetli bir tavuk tetrazzini için yedi buçuk dolar ödemeyi <span style="font-style:italic;">(Partisan</span> Review’dan alıntıyla), “Olmayacak iş değil,” şeklinde yorumlamıştır. Ayrıca, “Kuru Havuz” adlı eserinde de bu düşünceyi, aynen bu kelimelerle olmasa da, Krişna’ya atfetmiştir.</p>

  <p>Dove Rapkin’e çekirdek aile hakkındaki bilgileri, Profesör Babcocke’a ise mükemmel dilbilim analizi için teşekkür ederim. Ancak Babcocke’un denklemine katılmadığımı belirtmek ve bunun yerine aşağıdaki modeli öne sürmek isterim:</p>

  <p>(a) Bazı makarnalar linguinedir.</p>

  <p>(b) Tüm linguineler spagetti değildir.</p>

  <p>(c) Hiçbir spagetti makarna değildir; dolayısıyla tüm spagettiler linguinedir.</p>

  <p>Wittgenstein bu modeli Tanrı’nın varlığını kanıtlamak için kullanmış, ardından Bertrand Russell aynı modeli Tanrı’nın sadece var olduğunu değil, Wittgenstein’ı çok ufak tefek bulduğunu da kanıtlamakta kullanmıştır.</p>

  <p>Son olarak Profesör Mondragon’un yorumuna değinmek istiyorum. Spinelli’nin 1930’larda Fabrizio’nun mutfağında çalıştığı, hatta belki gereğinden uzun çalıştığı doğrudur. Ancak unutmamak gerekir ki, aynı kişi, Amerikan Karşıtı Eylemler Komitesi tarafından menüdeki “Prosciutto ve kavun” yemeğinin adını, siyasi açıdan daha tehlikesiz olan “Prosciutto ve incir” şeklinde değiştirmesi yönünde baskı gördüğünde, olayı Yüksek Mahkeme’ye taşımış ve davanın sonunda aldırdığı içtihat kararıyla, İştiha Verici Taamın Muhafaza-ı Tammına Dair Kanun’un yasalaşmasını sağlamıştır.</p>

  <h3 id="ud89c41ea-2e97-43e4-b559-2ba7ee71711a" style="text-align: center;"><span style="font-weight:bold;">Ceza</span></h3>

  <p>Connie Chasen’ın, ona karşı duyduğum ölümcül çekime karşılık vermiş olması, Batı Central Park’ın tarihinde görülmemiş bir mucizeydi. Uzun boyu, sarı saçları, çıkık elmacık-kemikleri, oyunculuğu, akademisyenliği, baştan çıkarıcılığı, dönüşü mümkün olmayan yabancılaşmışlığı, ancak vücut kıvrımlarının çağrıştırdığı şehvetli ve nemli erotizmin gölgesinde kalan hırçın ve kıvrak zekasıyla, partideki her genç adamın değişmez boy hedefi konumundaydı. Onun beni, yani kavruk, uzun burunlu, yirmi dört yaşında çiçeği burnunda bir oyun yazarı ve mızmız Harold Cohen’i seçmesi, bir batında sekiz çocuk doğurmak gibi, imkânsıza yakın bir olaydı. Doğrudur; tek cümlelik bir açılışla insanın ilgisini çekebilir, sonrasında çok geniş bir konu yelpazesinde uzun süre konuşmayı sürdürebilirim; ama bu her bakımdan kusursuz serap veya hayalin benim orta halli yeteneklerime bu kadar hızlı ve tümüyle yönelmiş olması beni şaşırtmıştı.</p>

  <p>“Bayıldım sana,” demişti, bir kitaplığa yaslanarak atıştırmalıklar eşliğinde ateşli konuşmalarla geçirdiğimiz bir saatten sonra. “Umarım ararsın beni.”</p>

  <p>‘‘Aramak mı? Ben şimdi seninle eve gitmek isterim aslında.”</p>

  <p>“Ne güzel,” dedi cilveli bir gülücükle, ‘‘Aslına bakarsan seni etkileyemediğimi düşünüyordum.”</p>

  <p>Kan, damarlarımdan ismi lazım olmayan bir menzile doğru şiddetle akarken, umursamaz bir tavır takınmaya çalıştım. Üstelik yüzüm kızarmıştı; eski alışkanlık.</p>

  <p>“Bence bomba gibisin,” diyerek yüzünün daha da aydınlanmasını sağladım. Aslında böyle çabuk kabul edilmeye hazırlıksızdım. Üzüm suyundan ileri gelen kibri, önümüzdeki günlerin yolunu yapmak için kullanıyordum. Böylece, olası bir ikinci buluşmanın ardından odaya geçme teklifinde bulunacak olursam, bu büyük bir sürpriz gibi algılanmayacak ve trajedi temeli üzerine kurulu bir platonik bağı yerle bir etmeyecekti. Ama ne kadar ihtiyatlı, suçluluk içinde ve evhamlı olsam da, bu gece benim gecemdi. Connie Chasen ve ben, birbirimize inkar edilemeyecek bir çekim duyuyorduk ve sadece bir saat sonra, keten çarşafları oraya buraya savurarak, insan tutkusunun absürt koreografisini şaşmaz bir duygusal bağlılıkla icra ediyorduk. Yaşadığım en erotik ve tatmin edici seks deneyimiydi. Olaydan sonra kız kollarımda gevşemiş ve doymuş bir halde yatarken, kaderin benden nasıl intikam alacağını merak etmeye başladım. Kör mü olacaktım? Kötürüm mü kalacaktım? Evrenin uyumlu döngüsünü sürdürebilmesi için Harold Cohen’in ne gibi bir amansız bedel ödemesi gerekecekti? Bunları bir bir anlatacağım.</p>

  <p>Sonraki dört haftada bir hayal kırıklığı olmadı. Connie ve ben birbirimizi tanıdık ve her yeni keşiften şaşkınlıkla karışık büyük mutluluk duyduk. Kıvrak, heyecan verici ve duyarlı olduğunu öğrendim. Hayal gücü verimli, referansları çok entelektüel ve çeşitliydi. Novalis’i tartışabilir, Rig-Veda’dan alıntılar yapabilirdi. Cole Porter’ın tüm şarkılarının sözlerini ezbere biliyordu. Yatakta sınır tanımıyordu ve deneylere açıktı; toplumumuzun henüz hazır olmadığı türden bir insandı işte. Bir kusurunu bulmak için kılı kırk yarmak gerekiyordu. Evet, biraz fevri bir kadındı. Lokantada ısmarladığı yemeğin mutlaka değiştirilmesini istiyor, bunu da illa ki yemeğin yarısını geçtikten sonra yapıyordu. Bunun garsona da, aşçıya da haksızlık olduğunu söylediğimde bana sinirlenmesi şarttı. Ayrıca günaşırı rejim değiştiriyordu; birine tüm kalbiyle bağlandıktan iki gün sonra, yeni ve daha moda bir kilo verme programı uğruna eskisini terk ediveriyordu.</p>

  <p>Kilolu olmaya yakın bile değildi üstelik. Bilakis, vücut hatlarını gören <span style="font-style:italic;">Vogue</span> kapak kızları hasetlerinden çatlardı. Ama Franz Kafka’nınkini aratmayan bir aşağılık kompleksi, onu hummalı ve sarsıcı özeleştiri krizlerine sokuyordu. Onu dinleyecek olursanız, sersem zavallının tekiydi, Çehov’a niyetlenmek şöyle dursun, tiyatroda herhangi bir rol üstlenecek kadar bile yetenek kırıntısına sahip değildi. Onu yüreklendirme çabalarım iyi kötü sonuç veriyordu, ben de durmaksızın yükleniyordum. Ama biliyordum ki, onu ne kadar arzuladığım, beynine ve vücuduna duyduğum takıntılı aşktan belli olmasaydı, ne kadar konuşursam konuşayım kâr etmezdi.</p>

  <p>Güvensizliğin şahikasına, altı hafta süren harika bir aşkın sonunda ulaştık. Ailesi Connecticut’taki evlerinde bir mangal partisi veriyordu ve ben de sonunda onlarla tanışacaktım.</p>

  <p>“Babam harika bir insandır,” dedi tapınırcasına, “çok da yakışıklıdır. Annem de çok güzeldir. Ya seninkiler?”</p>

  <p>“Güzel olduklarını söyleyemem,” diye bir itirafta bulundum. Aslında ailemin dış görünüşünü bundan da beter buluyor, hele anne tarafımdaki akrabaları, deney tüpünde yetiştirilmiş birtakım mahluklara benzetiyordum. Ailemi şiddetle eleştirirdim; birbirimizle sürekli dalga geçer, kavga ederdik. Ama yakındık. Ailemin hiçbir bireyinden ömrüm boyunca tek iltifat duymamıştım. Aslına bakarsanız, Tanrı bir gün İbrahim Peygamber’i Ur kentine gönderdiğinden beri, tek güzel söz edilmemişti bizimkilerde herhalde.</p>

  <p>‘‘Bizimkiler hiç kavga etmez,” dedi. “İçerler, ama hep çok kibardırlar. Danny de çok hoştur.” Erkek kardeşiydi. “Tuhaftır ama tatlı bir çocuktur. Besteler yapar.”</p>

  <p>“Onlarla tanışmak için sabırsızlanıyorum.”</p>

  <p>“Umarım kız kardeşim Lindsay’ye takılmazsın ama.”</p>

  <p>“Yok canım.”</p>

  <p>“Benden iki yaş küçüktür ve acayip parlak ve seksi bir kızdır. Herkes ona deli oluyor.”</p>

  <p>“Etkilendim,” dedim. Connie yüzümü okşadı.</p>

  <p>Yarı şaka yarı ciddi “Onu benden çok beğenmezsin umarım,” diyerek korkusunu zarif bir biçimde dile getirdi.</p>

  <p>“Sen hiç merak etme,” diye temin ettim onu.</p>

  <p>“Sahi mi? Söz mü?”</p>

  <p>“Aranızda kıskançlık mı var?”</p>

  <p>“Hayır, birbirimizi çok severiz. Ama melek yüzlü, yuvarlak hatlı bir kızdır. Anneme benzemiş. Zekası ve espri anlayışı da cabası.”</p>

  <p>“Çok güzelsin,” dedim ve öptüm onu. Ama itiraf etmeliyim ki, yirmi bir yaşındaki Lindsay Chasen’ın hayali o gün aklımdan gitmek bilmedi. Gerçekten dediği gibi harika bir çocuk çıkarsa ne yaparım Tanrım, diye düşündüm. Ya gerçekten Connie’nin anlattığı kadar dayanılmazsa? Vurulmaz mıyım acaba? Lindsay adında (adı bile güzel!) Connecticut’lı bir beyaz Anglosakson Protestan’ın tatlı kokusu ve çınlayan kahkahası, bu tutulmuş ama henüz bağlanmamış gözleri Connie’den başkasına, yeni bir heyecana çevirir miydi? Connie’yi altı haftadır tanıyordum ve onunla çok güzel zaman geçirmekle birlikte, aklımı başımdan alacak kadar aşka kapılmamıştım henüz. Öte yandan, son altı haftanın su gibi akmasını sağlayan baş döndürücü kahkaha ve şehvet fırtınasında bir dalgalanma yaratmak için, Lindsay’nin sahiden de benzersiz bir varlık olması gerekliydi.</p>

  <p>O gece Connie ile seviştim ama rüyama Lindsay girdi. Film yıldızı yüzlü, prenses zarafetinde, gencecik üniversite öğrencisi Lindsay… Huzursuz tavşan uykularından sonra, gecenin bir yarısı, heyecan ve endişeyle uyandım.</p>

  <p>Sabahleyin fantezilerim biraz dinmişti. Kahvaltıdan sonra çiçek ve şarap alıp Connie’yle yola çıktık. Sonbaharın muhteşem güzelliğine arabanın radyosundaki Vivaldi ve o günkü kültür-sanat programına dair görüşlerimiz eşlik etti. Chasen ailesinin Lyme’daki bahçeli evinin kapısına bir adım kala, bu muhteşem kız kardeşin beni çarpıp çarpmayacağı merakı yine düştü içime.</p>

  <p>“Lindsay’nin erkek arkadaşı da gelecek mi?” diye sordum, suçluluktan çatlayan sesimle.</p>

  <p>“Ayrılmışlar,” dedi Connie. “Ayda bir sevgili değiştirir zaten. Tam bir şeytandır.” Hadi yahu, dedim kendi kendime, her şey bir yana, kız boşta üstelik. Sahiden de Connie’den daha heyecan verici olabilir mi? İnanmakta zorlansam da, kendimi tüm olacaklara hazırlamaya çalıştım. Tüm diyorsam, o serin, berrak sonbahar gününde kendiliğinden olacaklar dışında.</p>

  <p>Connie ve ben, eğlence ve içkinin gırla gittiği mangal partisine katıldık. Birbirinden şık ve çekici misafirleriyle ilgilenen aile bireyleriyle tek tek tanıştım. Lindsay sahiden de Connie’nin anlattığı kadar sıcak, cilveli ve eğlenceli bir kızdı, ama onu Connie’ye tercih etmedim. İkisi arasında seçim yapacak olsam, yirmi bir yaşındaki üniversiteli yerine ablasını seçerdim. O gün kalbimi çalan, Connie’nin büyüleyici annesi Emily olmuştu.</p>

  <p>Elli beş yaşında, bronz tenli, balık etinde bir kadın olan Emily Chasen, kırlaşan saçlarını kemikli yüzünü ortaya çıkaracak şekilde topuz yapmış, değme İtalyan mimarlarının veremeyeceği kıvrımlara sahip vücudunu öne çıkartmıştı. Kocaman ve ışıl ışıl gülümsemesi, yürekten gelen şen kahkahasıyla dayanılmaz bir sıcaklık ve baştan çıkarıcılık abidesiydi.</p>

  <p>Ne gen varmış ailede be, diye düşündüm. Madalya taksalar yeridir! Tutarlılık da dikkat çekiciydi; çünkü Emily Chasen bana en az kızı kadar yakın davranıyordu. Diğer konukların isteklerini hiçe sayarak kadının tüm zamanına el koymama rağmen benimle konuşmaktan zevk alıyordu. Hobisi olan fotoğrafçılıktan ve kitaplardan konuştuk. Joseph Heller’ın bir kitabını okumaktaydı ve çok beğenmişti. Alabildiğine komik ve son derece sürükleyici olduğunu belirttikten sonra kadehimi doldururken, “Siz Yahudiler çok egzotik tiplersiniz,” dedi. Egzotik mi? Ah bir de Greenblatt’ları tanısan! Veya babamın arkadaşı olan Milton Sharpstein ve karısını! Hele de benim kuzen Tovah’yı! Egzotikmiş… Tamam, iyi insanlardır da, hazımsızlığa o mu iyi gelir bu mu, televizyondan şu kadar mı uzak durmalı bu kadar mı diye didişirlerken egzotikten başka her şeye benzerler.</p>

  <p>Emily ile saatlerce sinemadan konuştuk, benim tiyatrodaki umutlarımdan, onun yeni alışkanlık edindiği kolajdan söz ettik. Bu kadının pek çok yaratıcı ve entelektüel ihtiyacının şu veya bu nedenle açığa çıkmamış olduğu ortadaydı. Ancak hayatından mutsuz değildi; çünkü, alsın götürsün beni buralardan diyeceğiniz türden bir adamın biraz yaşlısı olan kocası John Chasen ile kumrular gibi bıcır bıcırdılar. Açıklanamaz nedenlerle (acıma duygusu herhalde) kırk yıldır evli olan bizimkilerle karşılaştırıldığında, Emily ve John hâlâ cicim aylarındaydı. Tabii bizimkiler, karşılıklı suçlamalar ve silahlı çatışmaya dönmesi an meselesi kapışmalar olmadan havanın nasıl olduğunu bile konuşamazlardı.</p>

  <p>Eve dönüş vaktimiz geldiğinde epey üzülmüştüm ve tüm benliğimi Emily’nin hayali ele geçirmiş olarak oradan ayrıldım.</p>

  <p>“Çok tatlılar, değil mi,” dedi Connie, hızla Manhattan’a dönerken.</p>

  <p>“Çok,” diye katıldım.</p>

  <p>“Babam da harika değil mi? Kırar geçirir insanı.”</p>

  <p>“Ya…” Aslında, babasıyla on kelime ya etmiş, ya etmemiştim.</p>

  <p>Annem de harika görünüyordu. Uzun zamandır bu kadar iyi görmemiştim. Gripten yeni kalktı üstelik.”</p>

  <p>“Çok hoş bir kadın,” dedim.</p>

  <p>“Fotoğrafları ve kolajları çok iyidir,” dedi Connie. “Keşke babam bu kadar geri kafalılık edeceğine ona biraz destek olsa. Ama sanatsal yaratıcılıkla hiç ilgilenmiyor, yapılanları da hiç anlamıyor.”</p>

  <p>“Ne kötü,” dedim. “Umarım anneni çok bunaltmamıştır bunca zaman.”</p>

  <p>“Bunalttı,” dedi Connie. “Peki ya Lindsay? Aşık oldun mu ona?”</p>

  <p>“Çok hoş bir kız, ama senin kadar değil. Yani benim için öyle en azından.”</p>

  <p>“İçim rahat etti,” dedi Connie gülerek ve yanağıma bir öpücük kondurdu. Cehennemlik bir rezil olduğumdan, asıl annesini tekrar görmek istediğimi söyleyemedim. Ama arabayı kullanırken bile, beynim bilgisayarlar gibi guruldayarak çalışıyor ve bu büyüleyici ve harika kadınla biraz daha zaman geçirmenin en olmadık bahanelerini yaratmaya uğraşıyordu. Bunun nereye varacağını sorsanız, cevap veremezdim. O serin sonbahar gecesinde yolda giderken tek bildiğim, Freud, Sofokles ve Eugene O’Neill’ın bir yerlerde gülüyor olduğuydu.</p>

  <p>Sonraki birkaç ayda Emily Chasen’ı birçok kez görme fırsatı elde ettim. Genellikle Connie ile birlikte onu şehirde bir müzeye, konsere filan götürüyorduk. Birkaç kez, Connie’nin işi varken, ikimiz yalnız kaldık. Annesi ve sevgilisinin böyle iyi dost olması, Connie’nin çok hoşuna gitmişti. Bir-iki kere, Emily’nin bulunduğu yere “tesadüfen” gitmiş gibi yapıp onu bir yürüyüşe veya bir şeyler içmeye davet ettim. Sanatsal hülyalarını ilgiyle dinler, esprilerine içtenlikle gülerken kadının benimle zaman geçirmekten memnun olduğu çok açıktı. Müzikten, edebiyattan ve hayattan konuştuk; gözlemlerim hep ilgisini çekti onun. Ayrıca beni, yeni edindiği bir dosttan başka hiçbir şekilde görmediği de gayet açıktı. Görüyorduysa da, kesinlikle renk vermiyordu. Ne bekliyordum ki? Kızıyla birlikte yaşıyordum. Belirli tabuların olduğu uygar bir toplumda, düzeyli bir beraberlik sürdürüyorduk. Ayrıca kim sanıyordum ki ben bu kadını? Kendi kızının sevgilisini baştan çıkaracak, Alman filmlerinde rastlanan türden bir aşk arsızı mı? Aslına bakarsanız, benden hoşlandığını itiraf etse ya da ulaşılmaz kadın rolünden farklı bir davranışa bürünse, ona olan tüm saygımı yitirirdim. Ama sırılsıklam da âşıktım. Bu, yakıcı bir hasrete dönüştü ve mantığın her türlüsüne meydan okuyarak, evliliğinin göründüğü kadar iyi gitmediğine veya ne kadar karşı koymaya çalışsa da bana vurulmuş olduğuna dair küçücük de olsa bir ipucu almak için dua etmeye başladım. Ara sıra, acaba ben mi cüretkâr bir adım atsam diye düşündüğüm olsa da, üçüncü sayfa manşetlerini aklıma getirerek geri çekildim ve hareketsiz kaldım.</p>

  <p>İçinde bulunduğum karmaşık durumu Connie’ye dürüstçe anlatmayı ve büyük acı veren bu buhrandan kurtulmak için onun yardımını almayı delicesine istiyordum ama bunu yapmaya kalkışmanın cinayete davet olduğunun da farkındaydım. O yüzden, bu erkekçe dürüstlük yerine, Emily’nin bana karşı duygularına dair ufacık bir bilgi edinebilmek için, yerde bulduğu her kırıntıyı gagalayan bir serçeye döndüm.</p>

  <p>“Anneni Matisse sergisine götürdüm,” dedim Connie’ye bir gün.</p>

  <p>“Biliyorum,” dedi, “çok memnun olmuş.”</p>

  <p>“Şanslı bir kadın. Mutlu görünüyor. Evliliği iyi gidiyor.”</p>

  <p>“Evet.” Sessizlik.</p>

  <p>“Eee… Sana bir şey dedi mi?”</p>

  <p>“Ardından çok güzel bir sohbete daldığınızı söyledi. Fotoğrafları hakkında.”</p>

  <p>“Evet.” Sessizlik. “Başka bir şey dedi mi? Benim hakkımda? Acaba çok mu üzerine düşüyorum diye endişeliyim de.”</p>

  <p>“Hayır hayır; kesinlikle. Sana bayılıyor.”</p>

  <p>“Öyle mi?”</p>

  <p>“Danny giderek babamla daha çok zaman geçirdiği için seni oğlu gibi görüyor.”</p>

  <p>“Oğlu mu?” dedim; yıkılmıştım.</p>

  <p>“Oğlunun, yaptıklarıyla senin kadar ilgilenmesini isterdi bence. Ona gerçek bir yoldaş olmasını, Danny’ye göre daha fazla entelektüel eğiliminin olmasını… Sanatsal ihtiyaçlarına biraz daha duyarlı olmasını… Bence sen bu ihtiyacım karşılıyorsun.”</p>

  <p>O gün çok keyifsizdim ve evde Connie ile televizyon izlerken vücudum, beni en çok oğlu kadar tehlikeli gören bu kadına tutkulu bir şefkatle sarılmak için yanıp tutuşuyordu. Yoksa kadının duyguları farklı mıydı? Connie, laf olsun diye mi söylemişti bunları? Acaba Emily, kendisinden hayli küçük bir erkeğin onu alabildiğine seksi, güzel ve çekici bulmasından, anne-oğul ilişkisine hiçbir şekilde benzemeyen bir aşk ve tutkuyla onunla ilişki yaşamak istemesinden heyecan duymaz mıydı? O yaştaki bir kadının, hele de en derin duygularına kocasından karşılık bulamıyorsa, tutkulu bir âşığın ilgisinden hoşnut kalması mümkün olamaz mıydı yani? Diğer yandan ben, ailemde bana aşılanan orta sınıf kültürüne dayanarak, kızıyla birlikte yaşıyor olmayı çok mu ciddiye alıyordum? Daha tuhaf şeyler de oluyor hem. Hele de sanatsal ve yaratıcı yetenekleri çok daha derin olan bireyler arasında. Bu işleri bir yoluna koymam ve artık delicesine bir takıntıya dönüşmüş duygularıma son vermem gerekiyordu. Durum bana çok ağır gelmeye başlamıştı ve artık ya buna son verecek, ya da harekete geçecektim. Harekete geçmeye karar verdim.</p>

  <p>Geçmişteki başarılı manevralarım, ne yol izlemem gerektiğini belirleyivermişti. Onu, loş, gözlerden uzak, sota locaların bol olduğu, masum görünüşlü romlu içkilerin kısacık zamanda libidoyu zincirlerinden kurtardığı bir lokanta olan Trader Vic’e götürecektim. İki tane Mai Tai attıktan sonra ateş serbest olurdu artık. Dizi okşayan bir el. Ansızın bir öpücük. Parmakların buluşması. Mucizevi alkol, istikrarlı büyüsünü yine ortaya koyardı. Beni geçmişte hiç yüzüstü bırakmamıştı. Habersiz kurban kaşlarını kaldırarak geri çekilse bile, her şeyi bu nefis ada içkisinin etkilerine yorarak yara almadan kaçmak mümkün olurdu.</p>

  <p>“Affet beni,” diye sıyırabilirdim, “çok sarhoş etti beni bu içki. Ne yaptığımı bilmiyorum.”</p>

  <p>Evet, tatlı dilin, hoşbeşin sonu gelsin, diye düşündüm. İki kadına birden âşıktım ki bu çok da görülmemiş bir sorun değildi. Ama bunların anne-kız olması? İşte bu büyük sorundu. Çıldırmaya başlamıştım artık. Ancak, o anda ne kadar güven sarhoşu olsam da, işlerin tam planladığım gibi yürümediğini itiraf etmek zorundayım. ‘Soğuk bir şubat günü onu Trader Vic’e götürmeyi başardım. Birbirimizin gözlerinin içine bakarak hayatın anlamından konuşurken, büyük bardaklarda, köpüklü, beyaz, küçük ananas küplerine saplanmış ahşap şemsiyelerle süslü içkileri de yuvarladık. Ama o kadar. Burada kaldı çünkü temel içgüdülerim dizginlerinden boşanmış olsa bile, bu yapacağımın Connie’yi yıkacağını düşündüm. Son kertede, elimi Emily Chasen’ın dizine koyup karanlık arzularımın peşinden gitmemi, suçlulukla sızlayan vicdanım, daha doğrusu, akli melekelerime yeniden kavuşmuş olmam engelledi. Fantezilerimin esiri olduğumu, Connie’yi sevdiğimi ve onu hiçbir şekilde kırmamam gerektiğini fark etmek, işimi bitirdi. Evet, Harold Cohen, bize göstermek istediğinden daha sıradan bir insandı. Kız arkadaşını da, iddia ettiğinden çok daha fazla seviyordu. Emily Chasen’a duyulan aşkın dosyalanması ve kaldırılması gerekiyordu. Connie’nin annesine karşı hissettiklerimi kontrol altına almak zor olduysa da, akıl ve mantığın, saygının öne çıkması şarttı.</p>

  <p>Mümkün olsa Emily’nin etli ve davetkâr dudaklarına kondurulacak bir öpücükle taçlanacak bir akşamüstü geçirdik. Ardından hesabı istedim ve konuyu kapattım. Hafifçe atıştıran karın altında gülüşerek yürüdükten sonra onu arabasına bindirdim ve kadın Lyme’a doğru yola çıktı. Ardından, her gece yatağımı paylaştığım kadına yeni ve daha sıcak duygular hissederek evime döndüm. Hayat gerçek bir kaos, diye düşündüm. Duyguların sağı solu belli olmuyor… İnsan nasıl oluyor da kırk yıl evli kalabiliyor? Bence bu, Kızıldeniz’in ikiye yarılmasından da büyük bir mucize ama babam olanca saflığıyla ikincisini daha görkemli bir başarı sayıyor. Connie’yi öptüm ve onu ne çok sevdiğimi söyledim. O da bana aynısını söyledi. Seviştik.</p>

  <p>Şimdi bir film geçişi gibi gelelim birkaç ay sonrasına. Connie artık benimle ilişkiye giremiyor. Neden? Yunan tragedyalarındaki karakterler gibi kendi başıma sardığım bir bela bu. Cinsel hayatımız, son birkaç haftada sinsice soğumaya başladı.</p>

  <p>“Neyin var?” diye sordum, “Ben mi bir şey yaptım?”</p>

  <p>“Hayır canım, olur mu; senin suçun yok. Of Tanrım!”</p>

  <p>“Ne var o zaman, söyle.”</p>

  <p>“Havamda değilim,” dedi. “Her gece yapmak zorunda mıyız?” Her gece dediği, iki gecede birdi, zaten kısa süre sonra daha da seyrekleşti.</p>

  <p>Bir şeyler başlatmak istediğim zaman, “Olmaz,” diyordu, “Zor bir dönemden geçtiğimi biliyorsun.”</p>

  <p>“Zor bir dönem mi?” diye sordum inanamayarak, “Başka biri mi var?”</p>

  <p>“Elbette yok.”</p>

  <p>“Beni seviyor musun?”</p>

  <p>“Evet. Keşke sevmeseydim.”</p>

  <p>“O zaman neyin var? Niye soğuksun? İyileşmiyor da, kötüye gidiyor.”</p>

  <p>“Seninle yapamam,” diye itiraf etti bir gece. “Bana erkek kardeşimi hatırlatıyorsun.”</p>

  <p>“Ne?”</p>

  <p>“Bana Danny’yi hatırlatıyorsun. Nedenini sorma.” “Kardeşin mi? Dalga mı geçiyorsun?”</p>

  <p>“Hayır.”</p>

  <p>“Adam yirmi üç yaşında, sarışın, beyaz, Protestan, babanın hukuk bürosunda çalışıyor. Ben sana onu mu hatırlatıyorum?”</p>

  <p>“Kardeşimle yatıyor gibiyim,” diye ağladı.</p>

  <p>“Tamam, tamam; ağlama. Her şey yoluna girecek. İki aspirin alıp yatacağım. Kendimi iyi hissetmiyorum.” Zonklamakta olan şakaklarımı ovup şaşkınmış gibi yaptım ama gerçekte annesiyle olan yakın ilişkimin, beni Connie’nin gözünde kardeş konumuna getirmiş olduğunun bal gibi farkındaydım. Kader intikamını alıyordu. Connie Chasen’ın bronz, diri vücudunun bir parmak ötesinde durarak ama ona, alışageldiğim “Öğk!” ünlemini duymadan elimi dahi süremeyerek, Tantalus gibi eziyet görüyordum. Tüm duygusal filmlerin vazgeçilmez unsuru olan akıldışı rol dağılımı sayesinde, kardeş olup çıkmıştım aniden.</p>

  <p>Sonraki aylarım, ıstırabın çeşitli aşamaları içinde geçti. Önce, yatakta reddedilmenin acısı vardı. Ardından birbirimize bu durumun geçici olduğunu söyledik. Bununla eşzamanlı olarak, anlayışlı ve sabırlı olma çabalarım geldi. Üniversitede seksi bir kızla çıktığım halde yüzüne belirli bir açıdan baktığımda kızı Rifka teyzeme benzettiğim için performans gösteremeyişimi anımsadım. O kız, gençliğimdeki sincap suratlı teyzeden çok daha güzeldi, ama annemin kardeşiyle sevişiyor olma düşüncesi, o anı dönüşü olmaksızın paramparça etmişti. Bu yüzden Connie’nin neler yaşadığını biliyordum ama cinsel mutsuzluğum katlanarak artıyordu. Bir zaman geçtikten sonra, kendimi sürekli kısıtlıyor oluşum, önce kinayeli sözlerle, ardından evi kundaklama isteğiyle dışa vurmaya başladı. Buna rağmen kabalaşmamaya, bu mantıksızlık fırtınasını en az hasarla atlatmaya ve Connie ile diğer açılardan iyi olan ilişkimi korumaya bakıyordum. Psikanaliste gitme tavsiyeme hiç kulak asmadı; çünkü onun Connecticut geçmişine, Viyana kökenli bir Yahudi icadı kadar ters gelen bir şey daha yoktu.</p>

  <p>“Başka kadınlarla yat. Daha ne yapabilirim?” diye bir teklifte bulundu.</p>

  <p>“Başka kadınlarla yatmak istemiyorum. Ben seni seviyorum.”</p>

  <p>“Ben de seni seviyorum. Biliyorsun bunu. Ama seninle yatamam.” Gerçekten de, ben öyle önüne gelenle yatacak bir adam değildim. Connie’nin annesiyle yaşadığım fanteziye dayalı macera dışında Connie’yi hiç aldatmamıştım. Bilmem hangi oyuncuyla, şuradaki hostesle, badem gözlü bir üniversiteliyle filan olağan sayılabilecek hayaller kurmuştum ama sevgilime sadakatsizlik etmemiştim. Edemeyeceğimden de değil. Tanıştığım bazı kadınlar alabildiğine girişken, hatta kimi zaman saldırgan davranmışlarsa da, Connie’ye bağlılığımı korumuş, onun geçtiği bu zor dönemde de ikiye katlamıştım. Connie yanımızda olsun olmasın hâlâ görüştüğüm, masumane ve dostça zaman geçirdiğim Emily’ye tekrar asılmak aklımdan geçtiyse de, küllenmesi için çok uğraştığım bir ateşi tekrar körüklemenin hepimize ancak acı getireceğini düşünerek durdum.</p>

  <p>Bu söylediklerimden, Connie’nin bana sadık olduğu düşünülmesin. Aksine, o ne yazık ki en azından birkaç kez yabancı kuvvetlerin çekim alanına girmiş, birtakım oyuncular ve yazarlarla yatak kaçamakları yapmıştı.</p>

  <p>Çelişen ifadelerini yakalayıp yüzüne vurduğum bir gece saat üçte, “Ne dememi bekliyorsun?” diye ağlamıştı. “Bunu sadece bende bir tuhaflık olmadığından emin olmak için yapıyorum. Hâlâ seks yapabildiğimden emin olmam gerek.”</p>

  <p>Haksızlığa uğramışlığın verdiği öfkeyle, “Benden başka herkesle seks yapabiliyorsun,” dedim.</p>

  <p>“Evet. Sen bana kardeşimi hatırlatıyorsun.”</p>

  <p>“Bırak artık bu zırvalığı.”</p>

  <p>“Sana başka kadınlarla yat dedim.”</p>

  <p>“Şimdiye kadar yatmamaya çalıştım ama başka çarem kalmadı sanki.”</p>

  <p>“Lütfen. Rica ediyorum yat. Bir lanet bu,” diye ağladı.</p>

  <p>Gerçekten de lanetti. Birbirini seven iki insan, gülünçlük raddesindeki bir acayiplik yüzünden ayrı kalmak zorunda bırakılıyorsa, buna başka ne denirdi ki? Kendim edip kendim bulmuştum üstelik, annesiyle yakın bir ilişki kurarak. Belki de, kızını becerdikten sonra bir de Emily Chasen’ı baştan çıkarıp yatağa atmaya kalkışmamın cezasıydı bu.</p>

  <p>Kibir günahıydı belki de. Ben, Harold Cohen, kibirden suçlu bulunmuştum. Kendisini ömrü boyunca bir kemirgenden yüksek görmemiş bir adam, kibrinin cezasını mı çekiyordu? Kabullenmesi çok zor. Ama sonunda ayrıldık. Daha da acı veren bir şekilde dost kaldık ve kendi yollarımıza gittik. Evlerimiz arasında on sokak vardı ve günaşırı konuşuyorduk ama ilişkimiz bitmişti. İşte o zaman, ancak o zaman, Connie’ye ne kadar tutkun olduğumun farkına vardım. Huzursuzluk ve melankoli, içinde bulunduğum Proustvari acı bulutuna renk katıyordu. Geçirdiğimiz güzel anları, olağanüstü sevişmelerimizi hatırladım ve koca evin yalnızlığında ağladım. Birileriyle çıkmaya çalıştım ama hepsi kaçınılmaz şekilde ruhsuz geldi. Yatak odamda geçit töreni yapan onca ünlü meraklısı ve sekreter, içimde sadece bir boşluk bıraktı. Yalnız kalıp iyi bir kitap okumayı tercih edecek duruma geldim. Dünya bayat ve kısır bir yer gibi geliyordu; sıkıcı, berbat bir hayat sürüyordum ki, bir gün, Connie’nin annesinin kocasından ayrıldığını ve boşanacakları haberini aldım. Kalbim uzun zamandır ilk kez normalden hızlı atarken, şu işe bak, dedim. Bizimkiler Montague ve Capulet aileleri gibi dalaşıyor ama ömür boyu birlikte kalıyorlar. Connie’nin anne ve babası ise martini içip taze âşıklar gibi diz dize otururken küt diye boşanıveriyorlar.</p>

  <p>Yeni hedefim belliydi artık: Trader Vic. Artık önümde, takılıp düşeceğim engeller olmayacaktı. Gerçi Connie’nin eski sevgilisi olmaktan ötürü durumum biraz tuhaftı, ama geçmişteki dayanılmaz sıkıntıların yanında bunun esamisi okunmazdı. Artık ikimiz de bekâr insanlardık. Emily Chasen’a karşı küllenmiş ama hiç sönmemiş aşk ateşi, yeniden harlandı. Belki kaderin acımasız bir cilvesi Connie ile aramı bozmuştu, ama onun annesini elde etmeme hiçbir güç engel olamayacaktı.</p>

  <p>Ekonomik paketteki dev kibrimin sırtına binerek Emily’yi aradım ve bir buluşma ayarladım. Üç gün sonra, en sevdiğim lokantanın karanlık locasında baş başa oturuyorduk ve üç Bahia’nın ardından, evliliğinin çöküşüyle ilgili içini dökmeye başladı. Daha az kısıtlayıcı, yaratıcılığına daha çok imkân tanıyan bir hayat arayışına sıra geldiğinde, onu öptüm. Evet, şaşırdı, ama çığlık atmadı. Şaşkınlığını açığa vurduğunda ona duygularımı itiraf ettim ve onu bir daha öptüm. Kafası karışmıştı ama öfkeye kapılarak masadan kalkıp fırlamadı. Üçüncü öpücükte, bana teslim olacağını anlamıştım. Duygularımı paylaşıyordu. Onu evime götürdüm ve seviştik. Ertesi sabah, romun etkisi geçtikten sonra bile muhteşem görünüyordu gözüme. Bir daha seviştik.</p>

  <p>“Benimle evlenmeni istiyorum,” dedim gözümü aşk bürümüş halde.</p>

  <p>“Yalancı,” dedi.</p>

  <p>“Çok ciddiyim,” dedim. “Başka şeye asla razı olmam.” Öpüştük ve gülüşerek, planlar yaparak kahvaltı ettik. Aynı gün olayı Connie’ye çıtlattım ve gelebilecek yumruklara karşı gardımı aldım ama hiçbir şey gelmedi. Küçümseyici kahkahalardan dizginlenemez öfkeye kadar çeşitli tepkilere kendimi hazırlamıştım, ama Connie bu durumu büyük olgunlukla karşıladı. Kendisinin de çok sosyal bir hayatı vardı, çeşitli çekici erkeklerle çıkıyordu ve annesinin boşanması söz konusu olduğunda, kadının geleceğinden epey endişe duymuştu. Derken ansızın, bu muhteşem hanımefendiyi kurtaracak bir şövalye çıkagelmişti. O şövalyenin Connie ile hâlâ güzel ve dostça bir ilişkisi de vardı. Her bakımdan şansım yaver gitmişti. Connie’nin bana cehennem azabı yaşatmaktan kaynaklanan suçluluk duygusu silinecekti. Emily mutlu olacaktı. Ben mutlu olacaktım. Evet, Connie bunu büyük bir olgunlukla karşıladı. Yetiştirilme biçimi bunu gerektirirdi.</p>

  <p>Öte yandan bizimkiler, haberi alır almaz onuncu kattaki evin penceresine koşup önce sen atlayacaksın-ben atlayacağım kapışmasına başladılar.</p>

  <p>Sabahlığını parçalayıp dişlerini gıcırdatan annem, “Hiç böyle şey duymadım,” diye uludu . .</p>

  <p>“Delirmiş bu oğlan. Sersem seni. Kafayı yemişsin,’’ dedi babam. Solgun ve şaşkın görünüyordu.</p>

  <p>“Elli beş yaşında dul karının birini mi alacaksın oğlum?” diye çığlık atan Rose teyzem, mektup açacağını kaptığı gibi gözlerinin hizasına getirdi.</p>

  <p>“Onu seviyorum,” diye itiraz ettim.</p>

  <p>“Yaşı senin iki katından fazla,” diye bağırdı Louie amcam.</p>

  <p>“Ne yani?”</p>

  <p>“Yanisi, olmaz bu iş,” dedi babam, kutsal kitaba gönderme yaparak.</p>

  <p>“Kız arkadaşının annesiyle mi evleniyormuş?” diyen Tillie halam, sözünü bitirdikten sonra baygınlık geçirdi.</p>

  <p>“Elli beş yaşında ve dul,” diye haykıran annem, böyle durumlar için sakladığı siyanür kapsülünü arıyordu bir yandan.</p>

  <p>“Tarikat filan mıymış bunlar?” diye sordu Louie amcam. “Oğlanın beynini mi yıkamışlar?”</p>

  <p>“Ebleh! Embesil!” diye bağırdı babam. Tillie halam kendine geldi, gözlerini bana dikti, nerede olduğunu hatırladı ve tekrar bayıldı. Rose teyzem ise bir köşede dizlerinin üstüne çökmüş bağıra çağıra dua ediyordu.</p>

  <p>“Tanrı seni cezalandıracak Harold,’’ diye bağırdı babam. “Tanrı, dilini damağına yapıştıracak; bütün davarların, erkek çocukların ölecek, soyun kuruyacak. Ekininin onda biri solup gidecek ve …”</p>

  <p>Emily ile evlendim ve intihar eden de olmadı. Düğünümüze Emily’nin üç çocuğu ve on küsur arkadaşımız katıldı. Connie’nin evindeydik ve şampanya su gibi akıyordu. Bizimkiler katılamadılar; bir adakları varmış, onu kesmeleri gerekiyormuş. Danslar ettik, gülüştük, çok güzel bir gece geçirdik. Bir an geldi, kendimi Connie ile yatak odasında otururken buldum. İlişkimizi, iyi ve kötü günlerimizi, ona nasıl bir cinsel çekim duyduğumu filan anıp eğlendik.</p>

  <p>“Gururumu okşadın,” dedi sıcak bir sesle.</p>

  <p>“Anasına bak kızını al derler ama bu kez tersi oldu,” dedim. Sonra bir anda Connie’nin dilini ağzımda hissettim. “Ne halt ediyorsun sen?” dedim geri çekilirken, “Sarhoş musun?”</p>

  <p>“Beni inanamayacağın kadar azdırıyorsun,” dedi beni yatağa sürüklerken.</p>

  <p>“Ne oldu sana böyle? Nemfoman mısın kızım sen?” deyip kalkarken, bir yandan da bu ani saldırganlığından ötürü heyecanlanmıştım.</p>

  <p>“Seninle yatmak zorundayım. Şimdi olmasa da yakın zamanda,” dedi.</p>

  <p>“Benimle? Harold Cohen’le? Seninle yaşamış olan adamla? Seni seven adamla? Danny’ye benzettiğin için beş metre yakınına sokulamayan zavallıyla? Şimdi beni mi istiyorsun? Kardeş yerine koyduğun bu adamı?”</p>

  <p>“Ama olay çok değişti,” dedi bana sokularak. “Annemle evlenerek babam oldun.” Beni tekrar öptü ve kutlamalara dönmeden önce, “Merak etme baba,” dedi, “daha çok fırsatımız olacak.”</p>

  <p>Yatağa oturup pencereden boşluğa baktım. Ailemi düşündüm ve acaba tiyatroyu bırakıp hahamlık okuluna mı devam etsem dedim. Kapının aralığından gülüşürken ve konuklarla konuşurken gördüğüm Emily ve Connie’ye baktım ve bitkin, kamburu çıkmış, zavallı bir adam olarak, büyükbabamın o özlü sözünü tekrarladım: “Vah vah.”</p>

  <h3 id="uf8699937-f1d9-4041-9415-0e78a3851af7" style="text-align: center;"><span style="font-weight:bold;">Bir Hırsızın İtirafları</span></h3>

  <p><span style="font-style:italic;">(Aşağıda, Virgil Ives’ın yakında yayımlanacak anılarından bazı parçalar bulunmaktadır. Bay Ives, çeşitli suçlardan ötürü hüküm giydiği dört müebbet hapis cezasının ilkini çekmektedir ve tahliye olduğunda çocuklarla ilgilenebileceği bir görevde bulunmak istemektedir.)</span></p>

  <p>Elbette çaldım. Neden çalmayacakmışım? Bizim oralarda, lokantaya gitmek için çalmak gerekir. Bahşiş bırakmak için bir daha çalmak gerekir. Herkes yüzde on beş çalarken ben yüzde yirmi çalardım, garsonlar da pek severdi beni. Bir vurgundan eve dönerken, yatmak için pijama çalardım. Hava çok sıcaksa sadece iç çamaşırı çaldığım da olurdu. Bu bir hayat tarzıydı. Kötü yetiştirildiğimi söyleyebilirsiniz. Babam ben bildim bileli polisten kaçardı ve onu kılık değiştirmemiş olarak ilk kez yirmi iki yaşımda görebildim. Ben adamı yıllar boyu kısa boylu, sakallı, kara gözlükler takan ve topal biri sanmıştım; halbuki uzun boylu ve sarışınmış, Lindbergh’e benziyormuş. Profesyonel banka soyguncusuydu ama yaş haddinden dolayı altmış beşinde emekliye sevk edildi. Son yıllarını posta dolandırıcılığıyla geçirmek istediyse de, posta ücretlerinin yükselmesiyle birlikte her şeyini kaybetti.</p>

  <p>Annem de aranıyordu. Tabii o zamanın kadınları bugünküler gibi hak hukuk diye tutturmazlardı. O zamanlarda bir kadın suç işlemek isterse, seçenekleri şantaj ve arada bir kundaklama ile sınırlıydı. Kadınlar Chicago’da soygundan sonra kaçış arabalarını kullanmışlardı belki, ama sadece 1926’daki şoför grevi sırasında. Berbat bir grevdi. Sekiz hafta sürdü ve bu arada hangi çete vurgunu yapıp dışarı çıksa, ya taksi çevirmek, ya da yayan kaçmak zorunda kaldı.</p>

  <p>Bir kız, iki erkek kardeşim vardı. Jenny parayla evlendi. Parası bol bir insandan söz etmiyorum; bir tomar teklikle evlendi gerçekten. Ortanca kardeşim Vic, bir intihalciler çetesine katılmıştı. <span style="font-style:italic;">Çorak</span> <i>Ülke</i>’nin altına kendi imzasını atmak üzereydi ki federal ajanlar çevresini sardı. On yıl yedi. Öte yandan, saygın bir ailenin zengin çocuğu, Pound’un <span style="font-style:italic;">Cantos</span> şiirine bir güzel imzasını attı ve şartlı tahliyeyle çıktı. Kanun bu kadar işliyor işte. En küçük kardeşim Charlie, tombalacılık da yaptı, çalıntı mal satıcılığı da, tefecilik de. Bir türlü aradığını bulamadı. Sonunda, şüpheli davranıştan ötürü tutuklandı. Yedi yılını şüpheli davranışlarla geçirdikten sonra bunun para getiren bir suç olmadığını anladı.</p>

  <p>İlk çaldığım, bir somun ekmekti. Rifkin diye bir fırıncının yanında çalışıyordum. İşim, bayat çöreklerin içindeki jöleyi alıp taze ürünlere aktarmaktı. Çok hassas bir işti; lastik bir hortum ve bisturi yardımı ile yapılıyordu. Elim bir titreyecek olsa jöle yere dökülür, ihtiyar Rifkin de arkadan saçıma asılırdı. Hepimizin örnek aldığı Arnold Rothstein bir gün gelip bir somun ekmek almak istediğini, ama buna kesinlikle para vermeyeceğini söyledi. Bunun, işini bilen çocuklar için ortamlara girmenin yolu olduğunu da ima etti. Bunu bir işaret belleyip her gün bir dilim çavdar ekmeği aşırarak üç haftada somunu tamamladım ve Rothstein’ın dükkanının yolunu tuttum. Yolda üstüme bir pişmanlık çökmez mi? Rifkin’den nefret etmeye ediyordum ama karısı bir seferinde, dayım ölüm döşeğinde yatarken bir ekmeğin üzerindeki iki ayçekirdeğini eve götürmeme izin vermişti. Ekmeği iade etmeye çalıştım ama hangi dilimi hangi somundan aldığımı bulmaya uğraşırken yakayı ele verdim. Ardından da soluğu Elmira Islahevi’nde aldım.</p>

  <p>Elmira, fena bir yerdi. Beş kez kaçtım. Bir seferinde, çamaşır taşıyan kamyonetin arkasına saklandım. Gardiyanlar şüphelendi ve biri copuyla beni dürttü, ardından da çamaşır sepetinde ne halt ettiğimi sordu. Gözünün içine baktım ve “Gömleğim ben,” dedim. İnanmadığı belliydi. Bir ileri bir geri yürüyor, gözünü dikmiş bakıyordu. Biraz panikledim. “Gömleğim dedim ya,” diye devam ettim. “Mavi renkli kot kumaştan iş gömleğiyim.” Daha lafımı bitirmeden ellerimi ayaklarımı kelepçelediler ve kodese tıktılar.</p>

  <p>Suça dair ne biliyorsam Elmira’da öğrendim: Cepler nasıl tırtıklanır, kasa nasıl açılır, cam nasıl kesilir… Sözgelişi, profesyonel suçluların bile bilmediği bir şey öğrendim: Voli sırasında polisle çatışmaya girersen, ilk iki kurşunu sıkma hakkı polisindir. Ondan sonra karşılık verirsin. Veya polis sana, “Etrafın sarıldı, teslim ol!” derse, ezbere kurşun saçmazsın. “Şu anda çıkmamayı tercih ediyorum,” dersin. Her işin bir adabı vardır. Bugün kim bunları hatırlıyor dersen, başka hikaye.</p>

  <p>Sonraki birkaç yıl, değme soyguncu elime su dökemezdi. Millet tutturmuş Raffles diye; onun tarzı başka, benimki başkaydı. Ben bir kere Raffles’ın oğluyla yemek yedim. Sıkı herifti. Lindy’nin yerindeydik. O karabiber değirmenini çaldı, ben çatalları ve peçeteleri indirdim. Derken o ketçap şişesini götürdü. Ben şapkasını aşırdım. O şemsiyemi ve kravat iğnemi cebellezi etti. Çıkarken de cila niyetine bir garson kaçırdık. Çok eğlenmiştik. Baba Raffles, işe kedi çalarak başlamıştı. (Benim alerjim olduğu için o işe giremedim.) Yıpranmış bir kedi kostümü giyer, damdan dama atlardı. Sonunda, köpek kılığına girmiş iki dedektif tarafından yakalandı. Öpüşen Haydut’u duymuşsunuzdur. Girdiği evi soyar, kurbanı kadınsa, onu da öper öyle giderdi. Nasıl kötü enselendi, bilseniz. İki kız kurusunu sandalyeye bağlamış, önlerinde bir yandan dans eder, bir yandan da “Bir Öpücük Ver Bana” diye şarkı söylerken, tabureye takılıp düşmüş ve kasığını kırmış.</p>

  <p>Bu elemanlar manşet olurdu ama ben polisin hiç çözemediği birçok iş çevirdim bugüne kadar. Bir keresinde bir konağa girdim, kasayı uçurdum, altı bin doları indirdim, üstelik konağın sahipleri aynı odada uyurken! Gerçi dinamit patlayınca adam uyandı ama ben onu tüm gelirin İzciler Derneği’ne aktarılacağına ikna edince tekrar uyudu. Arkamda, dönemin başkanı Franklin D. Roosevelt’in parmak izlerini bırakmayı akıl ettim neyse ki. Daha sonra, büyük bir diplomatik resepsiyonda, el sıkıştığım bir hanımın elmas gerdanlığını yürüttüm. Hoover marka eski bir elektrikli süpürgeyle girişip gerdanlığı ve küpeleri ele geçirdim. Toz torbasını açtığımda bir de takma diş buldum, meğer Hollanda Büyükelçisi’ninmiş.</p>

  <p>Ama en sağlam işim, British Museum’a girmek oldu. Mücevher Salonu’nun zemininde boydan boya duyarga olduğunu ve ayağımı bastığım anda alarm çalacağını biliyordum. Yere değmeyeyim diye çatı penceresinden halatla aşağı sarkıtıldım. Usulcacık sokulmuş, Kittridge Elmasları’nın muhafazasına yanaşmış, camı kesiyordum ki, açık pencereden bir serçe girdi içeri ve yere konup alarmı öttürdü. Sekiz polis arabası peydah oldu birden. On yıl yedim. Serçeye yirmi yıl verdiler. Ama altı ay sonra şartlı tahliye ettiler. Bir yıl sonra, Fort Worth’te Haham Morris Klugfein’ı bilinci yitinceye kadar gagaladığı için tekrar içeri aldılar.</p>

  <p>Ev sahiplerine kendilerini soygunculardan korumaları için ne önerebilirim? Bir kere, çıkarken evde bir ışığı açık bırakın. En az altmış vatlık olacak ama; yoksa hırsız ışıklandırmayı beğenmeyip evin altını üstüne getirir. Köpek beslemek de iyi fikirdir ama hep işe yarayacak diye bir şey yok. Köpeği olan bir evi soymaya çıktığımda, bir kap köpek mamasının içine biraz uyku ilacı karıştırıp hayvana veriyorum. O kesmezse, bu sefer bir Theodore Dreiser romanını küçük lokmalara ayırıp yediriyorum. Eğer şehir dışına çıkıyorsanız ve evinizi korumasız bırakacaksanız, pencerelerden birinin önüne kartondan bir maket koymak yararlı olur. Herhangi bir maket işinizi görür. Bir keresinde, Bronx’ta oturan bir adam penceresinin önüne Montgomery Clift’in maketini koyup hafta sonu için bir yerlere gitmiş. Derken o pencerenin önünden Montgomery Clift geçmesin mi! Camda kendi siluetini görünce, bir telaşla muhabbet etmeye çalışmış. Yedi saat boyunca karşılık alamaması üzerine California’ya dönmüş ve arkadaşlarına New Yorkluların çok kendini beğenmiş olduklarını söylemiş.</p>

  <p>Bir hırsızı evinizi soyarken yakalarsanız paniğe kapılmayın. O da sizin kadar korkmuş haldedir. Yapılacak en iyi şeylerden biri, onu soymaktır. Atik davranın ve saatiyle cüzdanını götürün. Ardından o sizin yatağınıza girer, siz de kirişi kırarsınız. Bu yöntemi uygulayarak altı yıl boyunca Des Moines’da, başka bir adamın karısı ve üç çocuğuyla yaşadım, ta ki diğer bir soyguncuyu aynı şekilde bastırıp yerime geçmesini sağlayana dek. O aileyle çok mutlu altı yıl geçirdim ve onları hâlâ sevgiyle anarım. Yine de kürek mahkumları olarak birbirine zincirlenip çalıştırılmaya dair söylenecek daha çok şey var.</p>
</body>
</html>
