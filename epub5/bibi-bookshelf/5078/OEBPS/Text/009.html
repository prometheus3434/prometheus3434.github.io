<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>DÖRT</title>
</head>

<body>
  <h1 class="h11">DÖRT</h1>

  <p><span class="t3">H</span>ava kapalı, dağlar yoğun bulutlarla örtülüydü. Ryan kahvaltıdan sonra çayını içerken düşünüyor, Bell, Reid ve o namussuz Scully'yi merak ediyordu. Bell ellerine geçmezse onlardan bir tehlike beklemiyordu. <span class="t15">Ordu Konseyi</span>ne sunulan özgün plan sadece bir fikirdi. İngiltere'nin kuzeybatısında kamyonla külçe altın taşındığını biliyordu ve bu kamyon kaçırılıp gemiyle <span class="t14">Ulster</span>'e götürülebilirdi. Bu nedenle Bell olmadan Reid hiçbir şey yapamazdı.</p>

  <p>Ryan bir kumar oynamaya karar vererek koridora çıktı. William ve Mary'ye telefon etti. Telefonu barmen açtı.</p>

  <p>"Ben Ryan, Angus. Hugh ile konuşmak istiyordum. Orada mı?"</p>

  <p>"Öldü, Bay Ryan. Dün gece Kilburn Caddesinde."</p>

  <p>"Ne oldu?"</p>

  <p>"Karşı kaldırıma geçerken araba çarptı. Çarpan adam da kaçtı. Polis arabayı birkaç sokak ilerde terkedilmiş buldu."</p>

  <p>"İçinde kimin olduğunu saptadılar mı?"</p>

  <p>"Daha önce telefon eden polis çavuşu, arabanın bir yıl önce Hampstead'den çalındığını söyledi. O kadar zamandır bir garajda tutulduğunu tahmin ediyorlar."</p>

  <p>"Çok yazık olmuş."</p>

  <p>"Gerçekten de öyle, Bay Ryan. Siz gelecek misiniz?"</p>

  <p>"Hayır, yapmam gereken bir iş var."</p>

  <p>"Eh, nerede olduğunuzu söyler ve telefon numaranızı verirseniz, sizi durumdan haberdar ederim."</p>

  <p>Bu kadarı yeterliydi. Ryan hafifçe gülümsedi.</p>

  <p>"Şimdi uzaktayım, ama bir şey daha var, Angus. Bana Bay Reid'i ver."</p>

  <p>"Bay Reid mi? Anlamadım."</p>

  <p>"Lafı gevelemeyi bırak da, ver onu."</p>

  <p>Angus'un yanında konuşmayı dinlemekte olan Reid telefonu alıp barmeni Scully'ye doğru iteledi.</p>

  <p>"Michael, mantıklı olma zamanı gelmedi mi?"</p>

  <p>"Direksiyonda sen mi, vardın, Scully mi? Artık önemi yok ya. Zamanı gelince işini bitireceğim nasıl olsa."</p>

  <p>"Oldum olası rol kesmeye bayılırsın, Michael. Demek o kuşbeyinli planını gerçekleştirmeye kararlısın?"</p>

  <p>"Güle güle, Reid." Michael Ryan telefonu kapattı.</p>

  <p>Arka kapıyı açtı, bir sigara yakıp yağmura bakarak Hugh Bell'i, onca yıllık dostunu ve silah arkadaşını düşündü. Scully hiç olmazsa gerçeği ağzından alma fırsatı bulamamıştı. Eh, bu da avunulacak bir şeydi. Mutfak kapısı açıldı, Kathleen dışarı baktı.</p>

  <p>"Oradasın demek. İşler yolundamı?"</p>

  <p>"Evet."</p>

  <p>"Martin'e yiyecek bir şeyler götüreyim diyordum. Benny beni oraya götürecek."</p>

  <p>"İyi. Ben planları gözden geçireceğim, sen git."</p>

  <p>Kız mutfağa döndü, Ryan yağmura bakıp Reid ile Scully'yi düşündü. Artık memlekete dönmek zorundaydılar, başka bir şey yapamazlardı. Sonunda bir çatışma kaçınılmazdı, onun da gereğine zamanı gelince bakardı artık.</p>

  <p class="p11"><span class="t12">V</span></p>

  <p><span class="t3">K</span>eogh, Marsh End'deki küçük eve varınca yatak odasına girmemiş, şöminede bir ateş yakıp kanapeye uzanmıştı. Şaşırtıcı derecede deliksiz bir uykudan sonra saat yedide kalkıp çayı ocağa sürdü. Açık kapıdan yağmura bakarken sağ taraftaki dereyi gördü. Hemen içeri girdi, soyundu, küçük banyoda bir havlu bulup çırılçıplak olarak bahçede koştu.</p>

  <p>Havluyu bir çalılığın üzerine bırakıp dereye atladı. Öteki yakaya kadar yüzerken de sazlar arasındaki kuşları havalandırdı. Sudan çıktıktan sonra, <span class="t15">"Güne ba</span><span class="t15">ş</span><span class="t15">laman</span><span class="t15">ı</span><span class="t15">n en esasl</span><span class="t15">ı</span> <span class="t15">yolu,"</span> diye söylendi. Sonra eve dönüp giyindi ve çayını yaptı. Dolapta süt, ekmek, yumurta ve sucuk vardı. Bir şeyler hazırlayıp hazırlamamayı düşünürken evin önünde bir motor sesi duydu. Dönüp bakınca Benny ve Kathleen'in ciple gelmiş olduklarını gördü.</p>

  <p class="p11"><span class="t12">V</span></p>

  <p><span class="t3">"A</span>ma nerede olduğunu söylemedi, değil mi?"</p>

  <p>"Kesinlikle hayır."</p>

  <p>"Pekâlâ," dedi Reid. "Sende telefon numaram var. Bir şey duyarsan beni Belfast'ta ararsın."</p>

  <p>"Olur, efendim."</p>

  <p>"Bir şey daha var. Ağzını tutacaksın. Yoksa Scully ziyaretine gelir. Seni sonra Thames'te bulurlar."</p>

  <p>Londra'da William ve Mary'de Reid ve Scully gitmeye hazırlanıyorlardı. Bell'in küçük bürosunda yaptıkları araştırmadan bir sonuç alamamışlardı.</p>

  <p>"Bir şey yok, Bay Reid," dedi Scully. "Ne yapacağız?"</p>

  <p>"Belfast'a döneceğiz. Merak etme, Ryan'ın memlekete dönmesi gerek ve saklanacak bir yeri yok. Bekleyeceğiz ve orospu çocuğunu sonunda geberteceğiz."</p>

  <p>Sesiniyükseltti. "Angus, buraya gel."</p>

  <p>Angus içeri girdi. "Buyrun, Bay Reid."</p>

  <p>"Bana söyleyebileceğin bir şey var mı?"</p>

  <p>"Bildiğim tek şey trene bindikleri. Glasgow ekspresinden konuştuklarını duymuştum."</p>

  <p>"Glasgow mu?" dedi Scully. "Oraya neden gitsinler ki?"</p>

  <p>"Glasgow'a değil, sersem. O hat kuzeybatıdan geçer. Bir yerde inmişlerdir."</p>

  <p>Angus'a döndü. "Başka?"</p>

  <p>"Başka bir şey yok." Angus'un birden gözleri parladı.</p>

  <p>"Var ama... Geçen hafta Bay Bell'i telefonda konuşurken duymuştum. Bir nakliye şirketiyle konuşuyor olmalıydı ki, dibi düz bir tekne kiralamak istediğini söylüyordu. Bir feribot. Bir süre sonra <span class="t14">Irish Rose</span> ve Kaptan Tully dediğini duydum. Londra içinde bir yerle konuşuyordu."</p>

  <p>"O addan bir daha söz ettiğini duydun mu?"</p>

  <p>Angus başını salladı. "Onlar gitmeden az önce ben depoda şişeleri kontrol ediyordum. Ryan'ın Bay Bell'e <span class="t14">Irish Rose</span>'un yola çıktığını ve onunla cuma günü buluşacaklarını söylediğini duydum."</p>

  <p class="p11"><span class="t12">V</span></p>

  <p><span class="t3">K</span>eogh kızın getirdiği sandviçleri yerken Kathleen de bir fincan çayla karşısında oturuyordu. Benny çiftliğe dönmüştü. Keogh kahvaltısını bitirip bir sigara yaktı.</p>

  <p>"Nasılsın bakalım? Neler hissediyorsun?"</p>

  <p>"İş konusunda mı?" Kız omuzlarını silkti.</p>

  <p>"İyi olacağım. Daha önce de Michael Amca için bir şeyler yapmıştım, tehlikeli şeyler. Başımın çaresine bakabilirim."</p>

  <p>"Senin yaşında bunu yapmak zorunda olmamalıydın." Keogh ayağa kalktı. "Gel haydi, biraz hava alalım."</p>

  <p>Gelen sis garip ve ciddi bir dünya yaratıyordu. Derenin iki ucunda kamışlar yükseliyor, çamurlu düzlüğe sular doluyor, her iki yanda kuşlar protesto sesleriyle havalanıyorlardı.</p>

  <p>"Garip bir yer burası," dedi Keogh.</p>

  <p>"Evet, doğrusu hoşlanıp hoşlanmadığımı anlayamadım. Beni huzursuz ediyor."</p>

  <p>"Ne demek istediğini çok iyi anlıyorum."</p>

  <p>İskeleye varınca durdular. Sular çekilmiş olduğundan paslı demir ayaklar ortaya çıkmıştı.</p>

  <p>"Acaba burası ne için yapılmış?" diye sordu kız.</p>

  <p>"Kim bilir?.. Yıllardır burada. Görünüşüne bakılırsa Victorya döneminden kalma, ama yine de sağlam."</p>

  <p>İskele boyunca yürüdüler. Sadece kenarlarda ucu açık olan korkuluklar vardı. Keogh aşağıya bakınca sığ suda yatan granit bloklarını gördü.</p>

  <p>"İşte sana yanıt," dedi. "Eski günlerde buradan granit yüklüyorlardı herhalde."</p>

  <p>"Anladım."</p>

  <p>Keogh kızın yanında korkuluğa yaslandı. "Sen ne istiyorsun, Kate? Yaşamdan istediğin nedir?"</p>

  <p>"Tanrı bilir. Ben sadece karışıklık yaşadım. Karışıklığın başladığı yıl doğmuşum. Sadece bombalama ve öldürme bildim. Ailem, arkadaşlarım, hepsi gittiler. Hayatın yaşayanlar için olduğu söylenirdi, ama ben sadece ölüm gördüm. Bunun sence bir anlamı var mı? "</p>

  <p>"Var." Keogh başını salladı. "Korkunç bir şey ve sen de çok gençsin."</p>

  <p>Kız güldü. "Sen de pek yaşlı sayılmazsın."</p>

  <p>"Çok yaşlı bir otuz iki," diyerek güldü Keogh.</p>

  <p>İskelede ayak sesleri duyunca döndüler. Ryan kendilerine doğru geliyordu.</p>

  <p>"Tanrım, ne berbat bir gün," diye söylendi.</p>

  <p>Keogh suyu gösterdi. "Umarım yarın su zamanında yükselir."</p>

  <p>"Kontrol ettim, yükselecek." Ryan bir sigara yaktı. "Bir şey daha var. Hugh Bell öldü."</p>

  <p>"Tanrım," dedi Kathleen. "Nasıl?"</p>

  <p>Ryan olanları anlattı.</p>

  <p>Geri dönerlerken Keogh, "Kamyonla memlekete dönersen Reid sana bir şey yapamaz," dedi.</p>

  <p>"Evet, belki <span class="t15">Ordu Konseyi</span> insanların kendi kafalarından, emir almadan bir şey yapmalarını istemiyor, ama sen bunu başarırsan onlar için bir kahraman olacaksın. Altınları duyduklarında seni açık kollarla karşılayacaklar."</p>

  <p>"Öyle olacağını umalım. Beni kaygılandıran Reid. Eğer tahminimde yanılmıyorsam, paranın tümünü kendine isteyecektir."</p>

  <p>"Canı cehenneme," diye söylendi Kathleen.</p>

  <p>"Doğru konuş, kızım," dedi Ryan.</p>

  <p>"Eğer Kilalla'yı bilmiyorsa, bir tehdit oluşturmaz," dedi Keogh.</p>

  <p>"Karaya ayak bastığımızda değil, daha sonra. Kim bilir? Her neyse, biz çiftliğe dönelim."</p>

  <p class="p11"><span class="t12">V</span></p>

  <p><span class="t3">M</span>ary Power saat birde sebze çorbası, peynir salatası ve çaydan oluşan basit bir yemek çıkardı. Daha sonra sofrayı toplarken Benny'ye, "İşlerini ihmal etme," dedi. "Kuzey otlağındaki koyunlara bakmak gerek."</p>

  <p>Benny başını salladı, kasketini başına geçirip dışarı çıktı. Keogh onun sırtına yağmura karşı bir çuval atmış olarak köpeğiyle beraber avludan geçtiğini gördü.</p>

  <p>"Doğrusu çalışkan çocuk," dedi.</p>

  <p>"Ve kafası da hâlâ çocuk. Her şeyin söylenmesi gerek."</p>

  <p>Ryan çayını bitirip ayağa kalktı.</p>

  <p>"O pusu yerine bir daha bakmak istiyorum. Kathleen ile ben Ford kamyonetiyle gideceğiz. Siz Montesa ile gelin. Size telsizlerden birini veririm. Oraya vardığımızda bir iki mil ileri gidin, sonra beni arayın. Siz kartal Bir, ben Kartal İki'yim."</p>

  <p>"Tamam," dedi Keogh.</p>

  <p>Ford, Eskdale'e giden yola sapınca direksiyondaki kız amcasına baktı.</p>

  <p>"Benim araba bile kullanmam yasak, daha yaşım tutmuyor."</p>

  <p>"Ama on dördünden beri sanki direksiyon başında doğmuşsun gibi kullanıyorsun. Bir kurşun isabet alıp da Kilkelly yakınında arabamı çarptığım o geceyi hatırlıyorum."</p>

  <p>"Beni yol kenarındaki bir telefon kulübesinden aramış, çocukları yollamamı söylemiştin."</p>

  <p>"Ve sen de çalıntı bir arabayla kendin gelmiştin, seni küçük şeytan."</p>

  <p>"Bana düz kontak yapmasını kim öğretmişti, ha?"</p>

  <p>"Biliyorum ve bundan hâlâ utanç duyarım." Ryan güldü.</p>

  <p>"Sen vardığında ne durumdaydım ama. Bir hendekte iliklerime kadar ıslanmış, omzumda bir kurşunla yatıyordum ve sen o yoldaki engeli parçalayıp yanıma gelivermiştin."</p>

  <p>"Esaslı günlerdi, Michael Amca."</p>

  <p>"Öyle mi?" Ryan bir sigara yakıp camı indirdi.</p>

  <p>"Kimi zaman artık bundan emin değilim. Yaşlanıyor olmalıyım." Birden gülümsedi.</p>

  <p>"Ama emin olduğum bir şey var. Sen çok esaslı bir kızsın, Kathleen ve çok daha iyisine layıksın. Üniversiteye bile erkenden girebilirsin."</p>

  <p>"Benim yaşamımda yapacak daha önemli şeylerim var," dedi kız.</p>

  <p>Keogh iki yüz metre geriden onları izliyordu. Siyah meşin ceketi giymiş, kaskı başına geçirmişti. Yağmura karşın çok keyifliydi ve Montesa da doğrusu çok iyi gidiyordu.</p>

  <p>Ford kamyonet sapaktan birkaç metre geride ara yola saptı. Keogh yumruğunu kaldırarak onları selamladı ve yoluna devam etti. Ryan elinde telsiziyle kapıyı açtı, girdikleri yere baktı.</p>

  <p>"Burası iyi. Ne de olsa yolu tam olarak kapatmak istemeyiz."</p>

  <p>O anda Keogh'un sesi telsizde duyuldu. "Kartal İki, burası Kartal Bir. Sesimi alıyor musun?"</p>

  <p>"Çok iyi alıyorum. Bildirecek bir şey var mı?"</p>

  <p>"Kuşlar, deniz ve bu lanet yağmurdan başka bir şey yok. Artık gidebilir miyim?"</p>

  <p>"Seninle çiftlikte görüşürüz. Anlaşıldı, tamam."</p>

  <p>Ryan telsizi kapatıp Kathleen'e bakarak gülümsedi.</p>

  <p>"Yeteri kadar gördüm evlat, haydi Folly's End'e dönelim."</p>

  <p class="p11"><span class="t12">V</span></p>

  <p><span class="t3">M</span>ary Powers akşam üzeri saat yedide rosto, patates, lahana ve havuçtan oluşan bir yemek çıkardı. Keogh, Benny'nin yediği miktara şaşkınlıkla bakıyordu..</p>

  <p>"Sanki yeryüzünde son yemeğini yiyormuş gibi," dedi.</p>

  <p>"Eh, üç kişilik çalışırsa, üç kişilik yemek yemeye de hakkı var," dedi Kathleen.</p>

  <p>"Ama terbiyeli olmak şartıyla." Mary Power uzanıp Benny'nin eline tahta bir kaşıkla vurdu.</p>

  <p>"Şimdi git de süt sağ bakalım."</p>

  <p>Benny elinde ekmeği ve peyniriyle kalkıp kasketini başına geçirdi.</p>

  <p>"Tamam, teyze," diye mırıldanarak dışarı çıktı.</p>

  <p>Mary, "Haydi, odaya geçin de çaylarınızı orada vereyim," dedi.</p>

  <p>Kathleen Ryan tabakları toplamaya kalkışınca Keogh.</p>

  <p>"Sıra bende," dedi. "Sen amcanın yanına git bakalım."</p>

  <p>Kız Ryan'ın ardından yürüdü.</p>

  <p>Mary Power, "Hiçbir İrlandalı erkek bir kadın işini yapmaya gönüllü olmayacağına göre, sanırım benimle konuşmak istiyorsun," dedi.</p>

  <p>"Onun gibi bir şey." Keogh tabakları üst üste yığdı. "Mutlu muslin?"</p>

  <p>"Mutluluk mu?" Kadın evyeyi sıcak suyla doldurup tabakları içine doldurdu. "Bu sözcüğün anlamını unuttum. Kocamla buraya büyük umutlarla gelmiştik, ama burası sadece ölünecek bir yer. Toprak burada çok zalim bir efendi."</p>

  <p>"Bunu görebiliyorum."</p>

  <p>"Michael'in teklif etmiş olduğu iş, boğulmak üzere olan birine atılmış bir halat gibi geldi bana. Eğer başarılı olursa Benny ile <span class="t14">Ulster</span>'e dönebilirim."</p>

  <p>"Ya başarılı olmazsa?"</p>

  <p>"O zaman sonsuza kadar burada kısılıp kalacağız. Michael sonuç ne olursa olsun, polisle başımızın belaya girmeyeceğini açıkça söyledi. Bizi sizlere bağlayan hiçbir şey yok ortada."</p>

  <p>"Talihimiz varsa öyle de devam eder."</p>

  <p>"Öyle olacağını umalım. Politikanın benim için hiçbir anlamı yok, ama Michael iyi bir insandır ve ona güveniyorum."</p>

  <p>Keogh kadını bırakıp odaya geçti. Kathleen kitabını alıp pencere önüne çekilmişti. Ryan doldurduğu piposunu şömineden aldığı bir çırayla yaktı.</p>

  <p>"İyi bir kadın," dedi Keogh. "Çok kötü günler geçirmiş."</p>

  <p>"Hem de berbat," dedi Ryan. "Ancak iyi günler yaklaştı, Tanrı isterse. Çayımızı içtikten sonra samanlıkta silahları bir kontrol edelim."</p>

  <p>"Tamam."</p>

  <p>"Ben de Bay Bell'in bana verdiği o <span class="t14">Colt</span> tabancayı denemek istiyorum," diye atıldı Kathleen.</p>

  <p>"Bakarız."</p>

  <p>Mary Powers o sırada çay tepsisiyle içeri girdi.</p>

  <p class="p11"><span class="t12">V</span></p>

  <p><span class="t3">M</span>arsh End'in dört mil kadar güneyinde ve kıyıdan beş mil açıkta <span class="t14">Irish Rose</span> dört beş kuvvetinde bir rüzgâr altında dalgalı denizle boğuşmaktaydı. Kaptan köşkünde dümen başında Alman Muller vardı. Tully önünde karton bir kutuyla harita masası başında oturuyordu. Tayfaları çevresini sarmıştı.</p>

  <p>"Burada yedi sekiz tabanca var, istediğinizi seçin bakalım," dedi. "Herkesin silahlı olmasını istiyorum."</p>

  <p>Dolan bir <span class="t14">Smith Wesson</span> ,38'lik aldı. "Bu benim işimi görür."</p>

  <p>Diğerleri de birer tane aldılar.</p>

  <p>Makinist Jack Grant, "Saat kaçta varacağız?" diye sordu.</p>

  <p>"Sabah on birde, ama kesin bilemem. Bu Marsh End denen yeri bilmiyorum, o yüzden sular yükseldiğinde seyir güç olabilir."</p>

  <p>"Ne olacak peki?" diye sordu Dolan.</p>

  <p>"Bilmiyorum. Bell ilk konuştuğunda öğle saatlerinde oradan ayrılamayacağımızı söylemişti. Akıntı o sırada değişiyormuş ve zamanlama çok önemliymiş. Yanaşıp bekleyeceğiz. Ryan nasıl olsa ortaya çıkacaktır."</p>

  <p>"Bence olanlardan sonra bir şeyler bekleyecektir," diye ısrar etti Dolan.</p>

  <p>"Bak, elinde başka seçenek yok, tamam mı? Kamyonu ele geçirince oradan uzaklaştırması gerek. Ona bir yanlışlık olduğunu, kötü bir niyetim olmadığını söylerim. Denize açılınca olacaklar başka tabii."</p>

  <p>"Fakat o Keogh namussuzu kolay lokma değil. Şu kulağına bak hele."</p>

  <p>"Unutmuş değilim, ama bizim beş kişi olduğumuzu unutmayın. Onlar ise sadece Ryan, Keogh ve kız. Ve önemli olan da kız. Onu ele geçirirsek Ryan hemen pes edecektir. Ne yapacağımıza zamanı gelince karar veririz. İrlanda kıyılarına ancak şafak sökerken varacağız. O zamana kadar bir şey düşünürüm, şimdilik herkes çok iyi davranmalı."</p>

  <p>"Bilemem." Bert Fox kuşkuluydu. "İş kötüye gidebilir."</p>

  <p>Tully öfkeyle parladı. "Bu kadar parayı hiç görmüşlüğünüz var mı sizin? Bu işde var mısınız, yok musunuz? Kararınızı verin."</p>

  <p>Dolan hepsi adına konuştu. "Bay Tully, sizin yanınızdayız. Öyle değil mi, çocuklar?"</p>

  <p>Herkes Dolan'ı onayladı. Tully, "Haydi, işinizin başına," dedi.</p>

  <p>Muller'i dümende bırakıp çıktılar. Tully köprüye çıkıp karanlığa baktı. Çok sancıyan kulağına dokundu. Zamanı gelince o bücür orospu çocuğuna neler yapacağını düşündü.</p>

  <p>&nbsp;</p>
</body>
</html>
