<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>DOKUZ</title>
</head>

<body>
  <h1 class="h11">DOKUZ</h1>

  <p>Ertesi gün perşembeydi; Dillon, Hannah Bernstein'ın Savunma Bakanlığının üçüncü katındaki odasına girdiğinde öğle olmak üzereydi.</p>

  <p>"Dillon, bu saatte gelinir mi? Seni sorup duruyor."</p>

  <p>"Güç bir gece geçirdim, kızım. Zaten şimdi de sana benimle şöyle keyifli bir yemek yiyip yemeyeceğini sormaya geldim."</p>

  <p>"Çılgının birisin sen." Hannah dahili telefonun düğmesine bastı. "Geldi, generalim."</p>

  <p>"İçeri gönder." Bir duraklama oldu. "Sen de gel, başmüfettiş."</p>

  <p>Dillon'la Hannah, Ferguson'un masa başında çalışmakta olduğu odasına girdiler. Ferguson başını kaldırmadı.</p>

  <p>"Tanrı çalışanlardan razı olsun," diyen Dillon beklemeye başladı. Ferguson kendisini duymazdan gelince İrlandalı güldü. "Gereken yanıt, Tanrı senden razı olsundur, generalim."</p>

  <p>Ferguson arkasına yaslandı.</p>

  <p>"Çocukluğunda Kraliyet Dram Sanatları Okuluna gittiğini biliyorum. Hatta Milli Tiyatroda oynadığını bile biliyorum."</p>

  <p>"İbsen'in Denizden Gelen Kadın'ında Lyngstrand rolü," diye hatırlattı Dillon.</p>

  <p>"<span class="t14">IRA</span> için sokak tiyatrosuna geçene kadar. Annem İrlandalı olduğundan seni anlamak için elimden geleni yapıyorum, ama sürekli sahnedeki bir İrlandalı rolü oynaman da bıktırıyor doğrusu."</p>

  <p>"Tanrı hepimizi korusun, düzelmeye çalışacağım, efendim."</p>

  <p>"Tanrı aşkına, ciddi ol artık. Carter'le o saçma bahsin yüzünden beni güç durumda bıraktın. Haberalma Servisinin bizim varlığımızdan ne kadar nefret ettiğini bilirsin. Başbakanın önünde aptal yerine koyulmam kadar hiçbir şey onları mutlu edemez."</p>

  <p>"Bunu bilmiyor muyum sanki?" dedi Dillon. "O yüzden Carter'i aptal yerine koymak istedim."</p>

  <p>Ferguson kaşlarını çattı. "Bunu yapabileceğini ciddi olarak mı söylüyorsun?"</p>

  <p>"Elbette."</p>

  <p>General bir daha çattı kaşlarını.</p>

  <p>"Neredeydin? Öğle olacak neredeyse."</p>

  <p>"Geceyi hazırlıkla geçirdim diyebiliriz."</p>

  <p>"Anlat."</p>

  <p>"Bunu bilmek istemezsin," dedi Dillon.</p>

  <p>"Ama bir şeye söz verebilirim. Beni bir daha sefere saat on buçukta <span class="t14">Teras</span>'ta ABD başkanıyla başbakanın yanında göreceksiniz."</p>

  <p>Ferguson arkasına yaslandı.</p>

  <p>"Sean, bunu gerçekten yapabilecek misin?"</p>

  <p>"Bunu yapacağımı biliyorum, generalim, ama lütfen dikkat edin, bana az önce Sean dediniz."</p>

  <p>"Nasıl yapacağını anlatacak mısın?"</p>

  <p>"Bazı açılardan yasadışı olduğu için bilmemen daha iyi. Eğer yemeğe götürebilirsem, bunu bu güzel kadınla konuşmak istiyorum."</p>

  <p>Ferguson elinde olmadan güldü.</p>

  <p>"Haydi git öyleyse. Ama şunu bil, eğer beş yüz sterlin ödeyeceksem bunu aylığından keserim."</p>

  <p>Hannah'ın odasına döndüler. Kadın, "Gerçekten başarabilecek misin?" diye sordu.</p>

  <p>"Büyük Dillon için imkânsız diye bir şey yoktur. <span class="t14">Ulster</span>'deki o günlerde İngiliz Haberalması bana sihirbaz derdi. Hannah, seninkiler bir kere bile yakalayamadılar beni. Kılık değiştirme ustası. Sana kadın kılığına girdiğim zamanı anlatmış mıydım?"</p>

  <p>"Bunları bilmek istemiyorum, Dillon, yoksa kaç kişi öldürdüğünü düşünmeye başlayacağım."</p>

  <p>"Ben savaşıyordum, Hannah, hem o, o zamandı, şimdi ise başka bir zamandayız. Haydi, mantonu al da gidelim. Yahudiler hakkında bilgiliyim, değil mi? Kabuklu deniz ürünü yok ama iste pişirilmiş somon yiyebilirsiniz."</p>

  <p>"Elbette. Neden sordun?"</p>

  <p>"Güzel. Krug şampanyası, yumurta, somon füme, kentteki en iyi-"</p>

  <p>"Nerede ama?"</p>

  <p>Dillon kadının mantosunu tuttu. "Kızım, bu kadar soru sormaktan vazgeç artık."</p>

  <p>Dillon kadını görkemli aynalı tavanıyla Londra'nın en İyi lokantası olan Dorchester Otelinin Piano Bar'ına götürdü. Eski bir dostu olan yönetici kendisini kapıda karşılayıp masalarına kadar eşlik etti, Dillon da kendileri için bir şeyler ısmarladı.</p>

  <p>"Gayet iyi yaşıyorsun, Dillon," dedi Hannah. "Üzerindeki Armani takım elbisesi ve bu fiyatlara gözünü bile kırpmıyorsun."</p>

  <p>"Körfez Krizinde Michael Aroun'un başbakanla Savaş Kabinesi'ni havaya uçurma işini başaramaması nedeniyle aldığım o altı yüz bin doları harcamaya çalışıyorum hâlâ."</p>

  <p>"Hiç utanmıyorsun, değil mi?"</p>

  <p>"Neden utanıyormuş gibi rol yapayım, ha? O zaman neysem şimdi de oyum. Aynı adam, Hannah, sevgilim ve sen de bundan memnunsun."</p>

  <p>Şampanya geldi, kadehlere dolduruldu.</p>

  <p>"Londra'nın en güzel polisine!"</p>

  <p>"Bu iltifatlarla bir yere varamazsın. Şimdi neler olup bittiğini anlat bakalım."</p>

  <p>Konuşması bitince kadın dehşetle Dillon'un yüzüne baktı.</p>

  <p>"Beni kullandın, Özel Polis İstihbaratını bir gangsteri kurtarmak için kullandın, ha?"</p>

  <p>"O kadar da kötü biri değil canım." Dillon şampanyasını yudumladı. "Ve ona ihtiyacım vardı."</p>

  <p>"Böyle bir şeyi nasıl yapabildin?"</p>

  <p>"Bırak bu ağızları, Hannah. Ferguson her zaman aklına eseni yapar. Geçen ay o Litvanyalı Platoff işi neydi? Herif herkesten çok hak etmişti kurşuna dizilmeyi, ama bize ötekilerden daha yararlıydı ve Ferguson onunla anlaştı, ayrıca hatırladığım kadarıyla aracısı da sendin."</p>

  <p>"Lanet olsun, Dillon."</p>

  <p>"Haklısın... öfkelendiğin zaman o kadar güzelleşiyorsun ki."</p>

  <p>Tam o anda garson yemeklerini getirdi.</p>

  <p>"Haydi şimdi uslu kızlar gibi yemeğini ye bakalım."</p>

  <p>"Dillon, sen seksist bir domuzsun."</p>

  <p>"Sen de <span class="t15">Scotland Yard</span> namına adam vuracak yerde, çocuk sahibi olacak ve kocana yaşamı zehir edecek güzel bir Yahudi kızısın."</p>

  <p>Hannah kendini tutamayıp güldü.</p>

  <p>"Çok hoşsun. Peki, ne yapacağını anlat bakayım."</p>

  <p>"Nehirde yüzeceğim."</p>

  <p>"Ama sular yükseldiği zaman akıntı çok güçlü olabilir. Bu intihar olur, Dillon. Yapma bu işi."</p>

  <p>"Haklısın. İşte bu yüzden <span class="t14">Teras</span>, güvenlik sisteminin zayıf halkası zaten."</p>

  <p>"Peki düşündüklerini nasıl başaracaksın?"</p>

  <p>"Güç ama imkânsız değil."</p>

  <p>Dillon planını anlattı.</p>

  <p class="p11"><span class="t12">V</span></p>

  <p><span class="t16">D</span>illon o akşam saat on birde Toyota ile geldiğinde <span class="t14">River Queen</span> hâlâ rıhtımda bağlıydı. Meyhane de kapanmak üzereydi. Arabada oturup son müşterilerin gitmelerini seyretti. Garson kız kapıda durup Billy ile konuştu bir süre. O da kapıyı kapatınca Billy tekneye gitti. Dillon arabadan çıktı.</p>

  <p>"Billy, yoksa bana sen mi yardım edeceksin, ha?"</p>

  <p>Billy yüzünde engel olamadığı bir hayranlıkla baktı adama.</p>

  <p>"Sen kaçığın birisin. Amcam ne yapmak istediğini anlattı. Çılgınlık bu. <span class="t14">Teras</span>'a asla ayak basamazsın. Oradaki akıntı korkunçtur."</p>

  <p>"Geri dönemezsem Toyota'yı satarsın. El sıkışalım, haydi."</p>

  <p>Billy kendisine uzanan eli sıktı. "Çılgınsın sen."</p>

  <p>Dillon kamarada eşyalarını yayarken Salter ile diğer üçü kendisini seyrediyorlardı. Kalın naylon dalgıç giysisi, naylon çorap ve eldivenleri vardı.</p>

  <p>"Hepsine ihtiyacın olacak," dedi Salter. "Su bu gece çok soğuk."</p>

  <p>"Başka türlüsü aklıma bile gelmemişti zaten."</p>

  <p>Dillon paletlerini de çıkardı, getirdiği oksijen tüpünü şişme yastığa taktı. Ağırlık kemerini kontrol ettikten sonra el çantasından küçük bir halojen fenerle su geçirmez bir kese çıkardı.</p>

  <p>"Fenere gerek yok," dedi Salter.</p>

  <p>"<span class="t14">Teras</span>'tan sabahın erken saatinde çok geçtim, o lambaları hep açık bırakıyorlar. Dillon, oraya varsan bile dışarı çıkamayabilirsin. Güvenlik personeli sürekli geziyor olmalı. Seni gördükleri anda hapı yuttun demektir."</p>

  <p>"Bunu biliyorum." Dillon su geçirmez keseyi açıp içindekileri kontrol etti.</p>

  <p>"O nedir?"</p>

  <p>"Maymuncuklar. Dediğim gibi geceyi geçirmek için depolardan birine girmem gerek."</p>

  <p>Salter başını salladı.</p>

  <p>"Bunları da kullanmasını biliyorsun, ha?" Başını salladı. "Hayır, buna yanıt verme. O aksanınla başbakanı öldürmek istemediğinden emin misin?"</p>

  <p>"Böyle bir şey aklıma bile gelmemişti."</p>

  <p>Dillon başka bir su geçirmez torbayı açıp içine baktı.</p>

  <p>"Orada ne var peki?"</p>

  <p>"Beyaz gömlek, papyon kravat, beyaz ceket, siyah pantolon ve ayakkabılar." Dillon gülümsedi.</p>

  <p>"Ne de olsa garsonum, değil mi ama?"</p>

  <p>Torbanın fermuarını kapatırken Billy gülmeye başladı.</p>

  <p>"Dillon, senden gerçekten hoşlandım. Delisin ve benim gibi, dünyayı umursadığın yok."</p>

  <p>"Bunu bir iltifat olarak kabul ediyorum." İrlandalı eşyalarına son bir kere baktı. "Tamam." Döndü. "Artık senin ellerindeyim, Harry."</p>

  <p>"Tamam, evlat, son bir kere daha gözden geçirelim şimdi."</p>

  <p>Üzerinde büyük ölçekli bir haritanın bulunduğu masanın çevresine toplandılar.</p>

  <p>"Burası Avam Kamarası, karşısında Kıyı Boyu, şurada Westminster Köprüsü. Şu anda yılın en kötü mevsimindeyiz. Sular yükseliyor, sabahın saat üçünde akıntı tersine dönüyor ve seni o akıntıya bırakmak için bu anormal bir hızdır. Beş mil kadar. Bir kere daha düşünsen iyi olur."</p>

  <p>"Düşündüm," dedi Dillon.</p>

  <p>"O akıntıda yüzmek olanaksızdır. Ama ben yaklaşırken arkaya asılı beklersen ve seni tam zamanında bırakabilirsem bir şansın olabilir."</p>

  <p>"Bu bana yeter."</p>

  <p>"Delisin sen." Salter başını salladı. "Zırdeli."</p>

  <p>Dillon sırıttı, cebinde bir paket sigara buldu, güverteye çıkıp tentenin altına durarak yağmura baktı. Salter de yanına geldi.</p>

  <p>Kamara duvarına yaslanarak, "Bu yaşlı nehri severim," dedi.</p>

  <p>"Çocukluğum burada geçmiştir, babam hapisteyken annem evi geçindirmek için temizliğe giderdi. Ben de elime geçirdiğim her şeyi çalardım."</p>

  <p>"Oradan bugünlere yükseldin demek."</p>

  <p>"Uyuşturucuya, kadın pazarlamaya el sürmüş değilim. Zamanında adam da öldürdüm, ama beni öldürmeye kalkışan sersemin birini."</p>

  <p>"Anlıyorum."</p>

  <p>"Ya sen?"</p>

  <p>"Ben yirmi yıldan fazladır dünya ile savaş halindeyim."</p>

  <p>"O aksanla, bu aklıma gelen şey mi demek oluyor?"</p>

  <p>"Artık değil, Harry," dedi Dillon. "Şimdi Güvenlik Servisinin epey karanlık bir kolu için çalışıyorum. O kadarı yeter."</p>

  <p>"Pekâlâ, evlat." Salter sırıttı. "Ama önündeki iş için mideni doldurman gerek. Hep birlikte gidip bir şeyler yiyelim şimdi."</p>

  <p class="p11"><span class="t12">V</span></p>

  <p><span class="t3">R</span><span class="t14">iver Queen</span> saat üçten hemen önce Westminster Köprüsü altından geçip döndü ve akıntıyla boğuşmaya başladı. Güverte ışıkları sönüktü, sadece kaptan köşkünde soluk bir ışık yanıyordu. Dillon'un eşyaları kıç güvertesine serilmişti. Salter de yanındaydı.</p>

  <p>"Dümene ben geçeceğim," dedi. "Billy aşağı gelince elinde bir telsiz olacak. Sen kıçtan sarkacaksın. Pervanelerden korkmana gerek yok, epey alttadırlar."</p>

  <p>"Sonra?"</p>

  <p>"Ben zamanın tamam olduğunu düşündüğümde Billy'ye telsizle haber vereceğim, o sana seslenince hemen atlayacaksın. Eğer tam zamanında atlarsan akıntı seni doğruca <span class="t14">Teras</span>'a taşıyacaktır. Ama tam olarak kestiremezsem, Tanrı yardımcın olsun."</p>

  <p>"Teşekkür ederim, Harry. Esaslı adamsın."</p>

  <p>"Çılgın herif, ne olacak!"</p>

  <p>Salter kaptan köşküne doğru yürüdü. Dillon bir kenarda bekleyen Hail ile Baxter'e döndü.</p>

  <p>"Haydi çocuklar, iş başına."</p>

  <p>Dillon on dakika sonra, arka korkuluktaki bir halatın ucunda sallanıyordu, eşya torbalarını kemerine asmıştı. Su çok çırpıntılıydı, akıntının şiddetini olduğu yerden hissedebiliyordu. Billy seslenince halatın ucunu bıraktı. İrlandalı, bir iki metre suyun altına dalmıştı, akıntının şiddeti inanılmaz boyuttaydı, dev bir el kendisini amansızca kavramıştı sanki. Yüzeye fırlatıldığında <span class="t14">River Queen</span>'in uzaklaştığını ve <span class="t14">Teras</span>'ın lambalarını gördü, sonra yine aşağı çekildi. Bir an sonra <span class="t14">Teras</span>'ın rıhtımına çarptı ve yüzeye çıktı. Ardından Lordlar ve Avam kamaraları arasındaki iskeleye tutundu. Bir an orada asılı kaldıktan sonra şişme yastığını ve oksijen tüpünü çıkarıp akıntıya bıraktı. Maskesiyle paletlerini de attıktan sonra yukarı tırmandı, korkuluğu aştı, iki torbasını çekip gölgeler arasında çömeldi. İlerde açılan kapıdan bir güvenlik görevlisi göründü. Adam yürüdü, korkuluğa yaslanıp bir sigara yaktı. Dillon adam sigarayı içip izmaritini suya atana kadar beş dakika öylece bekledi.</p>

  <p>Ardından torbalarını saran ipleri çözdü, dalgıç giysisini çıkardı, sadece mayosuyla kaldı. Dalgıç giysisini nehre attıktan sonra torbalarını alıp depoların olduğu tarafa doğru yürüdü. Küçük torbadan halojen lambayla maymuncuklarını çıkarıp lambayı yaktı ve işe koyuldu. Kapı beş dakika sonra açılmıştı.</p>

  <p>Dillon çevreyi hemen gözden geçirdi. Bir yanda peçeteler, masa örtüleri ve şarap kadehi kutuları vardı. Arkadaki bir odada iki tuvaletle bir musluk gördü. Büyük torbasını açıp giysilerini ve havlusunu çıkardı, iyice kurulandı, mayosunu çıkarıp garson üniformasını giyindi. Saat dörde çeyrek vardı. <span class="t14">Teras</span> personelinin kaçta çalışmaya başladıklarını bilmiyordu ama herhalde daha dört beş saati vardı. Bir kenarda içinde çeşitli örtüler olan büyük bir dolap vardı. Kapısında anahtar olmadığından içine girip içerden tutturdu, havluları yayarak kendine bir yatak yaptı. Harry çok memnun olacak, diye düşünerek uyudu.</p>

  <p>Dillon dolap kapısının kolunun takırtısıyla uyandı.</p>

  <p>Biri, "Lanet kapı kilitli, gidip bir anahtar arayayım," dedi.</p>

  <p>Ayak sesleri uzaklaştı, deponun kapısı açılıp kapandı. Dillon içinde bulunduğu dolabın kapısını açtı, tuvaletlerden birine girip kapıyı kilitledi. Bir süre sonra dış kapı açıldı ve biri içeri girdi. İki kişi olmalıydılar ki biri, "Tamam, şu sofra örtülerini al ve işe başla," dedi. Bir kadın, "Peki, Bay Smith," dedi.</p>

  <p>Kapı kapandı. Adam ıslık çalarak dolaşmaya başladı. Bir süre sonra yandaki tuvalete girip oturdu ve bir sigara yaktı Dillon sifonu çekip dışarı çıktı. Adamın beyaz ceketi bir çengele asılıydı ve ceketin üstünde plastik kimlik kartı vardı. Dillon kartı çıkarıp yarısı yakasının altına gelecek şekilde kendi ceketine taktı.</p>

  <p>Dışarı çıktığında garsonlar masaları hazırlamaya başlamışlardı. Dillon da bir masadan aldığı peçeteyi koluna attı ve bir tepsi aldı. İki güvenlik memurunun yanından geçerek merdivenlerden yukarı çıktı. Dillon bir saat kadar sadece Avam Kamarası'nı değil, Lordlar Kamarası'nı da elinde tepsisiyle dolaştı. Bir kere olsun kendisine bir şey soran çıkmamıştı. Ferguson buna ne diyecekti bakalım. Carter'e gelince... Saat ondan sonra yine <span class="t14">Teras</span>'a döndü. Ortalık artık bir arı kovanı gibi kaynıyordu. Güvenlik görevlilerinin yanından geçince durakladı. Siyah ceketli, çizgili pantolonlu, kır saçlı bir adam garsonlara emirler yağdırıyordu. Dillon'la konuşurken yüzüne bile bakmadı.</p>

  <p>"Sen, arka masadan kanapeleri getir."</p>

  <p>"Emredersiniz, efendim," dedi Dillon.</p>

  <p>Sonra diğer garsonlarla birlikte duvarın önünde sıraya girdi ve birkaç dakika sonra parlamenterler gelmeye başladılar. <span class="t14">Teras</span> bir anda kalabalıklaşmıştı. Garsonlar servise başladılar. Dillon çok geçmeden Ferguson, Hannah Bernstein ve Carter'in içeri girdiklerini gördü. İrlandalı hemen arkasını dönerken Carter'in, "Sana acıyorum, Ferguson, o bücür seni güç durumda bıraktı," dediğini duydu.</p>

  <p>Az sonra bir anons duyuldu. "Bayanlar, baylar, başbakan ve Birleşik Devletler başkanı."</p>

  <p>İki adam kapıdan girip durdular ve kalabalık alkışa başladı. Dillon bir masaya gitti, kapaklı bir kanape tabağı aldı, kimseye göstermeden bir şey yaptı, sonra döndü. Başbakan ve başkan konuşarak ilerliyorlardı. Simon Carter, Ferguson ve Hannah Bernstein'ın yanına gelince durakladılar.</p>

  <p>Başkan, "General Ferguson, bir kere daha görüştüğümüze memnun oldum," dedi.</p>

  <p>Sonra Carter'le Hannah'ı selamladı. Dillon öne doğru yürüdü.</p>

  <p>"Özür dilerim, beyler."</p>

  <p>Hannah'ın yüzündeki şaşkınlığın, Ferguson'un gözlerine inanamayarak kaşlarını çatmasının, Carter'inse dehşetinin farkındaydı. Tabağın kapağını kaldırınca, sandviçlerin üzerinde beş sterlinlik bir banknot olduğu görüldü.</p>

  <p>"Bu sizin, efendim," dedi.</p>

  <p>Carter öfkeden çılgına dönmüştü, ancak en ilginç tepki Başkan Clinton'dan geldi.</p>

  <p>"Siz misiniz, Bay Dillon?"</p>

  <p>Öğleden sonra, yine Ferguson'un odasındaydılar. Ferguson'un yüzünde utanmaz bir neşe vardı.</p>

  <p>"Seni kurnaz İrlandalı piçkurusu!"</p>

  <p>"Sen de yarım piçkurusu sayılırsın."</p>

  <p>"Carter'in yüzündeki o ifade. Çok hoş. Başkan ve başbakana durumu anlatmak zorunda kaldım ki, bu da Carter'in hiç hoşuna gitmedi kuşkusuz. Başkan bunun müthiş bir şey olduğunu düşündü. Geçen yıl İrlanda'daki barış süreci için kendisine yardım etmemizden sonra epey gözüne girmiştin, Dillon. Şimdi biraz daha yükseldin. Bunu nasıl yaptın?"</p>

  <p>"Nehirden, generalim. Ama ayrıntılara girmek istemem."</p>

  <p>Ferguson, Hannah Bernstein'a döndü.</p>

  <p>"Sen biliyor musun, başmüfettiş?"</p>

  <p>"Maalesef biliyorum, efendim."</p>

  <p>"O kadar kötü, ha?"</p>

  <p>"Şöyle diyelim. Olayın perde arkası öylesine bir suç ki, hâlâ <span class="t15">Scotland Yard</span>'da olsaydım Dillon'a haklarını okuyup onu tutuklamak zorunda kalırdım. Ancak sizinle olan çalışma biçimim yüzünden böyle bir şey yapamam artık."</p>

  <p>"Aman Tanrım." Ferguson başını salladı. "Yine de, seni işe aldığımda neyle karşılaşacağımı biliyordum, Dillon. Bu yüzden bir suçlu varsa, o da benim. Haydi, ikiniz de işinizin başına dönün artık."</p>

  <p class="p11"><span class="t12">V</span></p>

  <p><span class="t3">B</span>u sırada Green Rapids Cezaevinde Kathleen Ryan ile amcası parkta gezinmekteydiler. Müdürün yumuşak yönetimi sayesinde ziyaretçi sayısı oldukça fazlaydı. Paolo Salamone biraz arkalarından yürüyordu. Kahvaltıdan hemen sonra avukatı Sollazo'dan bir telefon gelmişti. Avukatın konuşması kısaydı.</p>

  <p>"Geçen konuştuğumuz konu ve kişi hakkında ek bilgi senin için yararlı olacaktır."</p>

  <p>Salamone çoktandır bu kadar heyecanlanmamıştı. Sollazo ile Don kendisinden yanaysalar, davasının gözden geçirilmesi mümkün olabilirdi. Bu her şeye değeceği için kızdan gözünü ayırmıyordu. Amcasıyla konuşmasından kızın hastanede gece nöbetinde çalıştığını biliyordu. Zaten o yüzden haftada üç dört kere amcasını görmeye gelmekteydi. Amca yeğen, pek konuşmadan göl kenarındaki küçük kulübelerden birine doğru yürüyorlardı. Salamone arkadaki ağaçların arasında durarak konuşmalarına kulak verdi.</p>

  <p>"Bugün sıkılmış görünüyorsun, kızım."</p>

  <p>"Sen kafesteki bir hayvan gibi burada tıkılıyken nasıl sıkılmam."</p>

  <p>"Bunun için bir şey yapamam ki. Kimse bir şey yapamaz."</p>

  <p>"Seni buraya naklettikleri zaman çok umutlanmıştım. O yüzden Ossining'de bir ara hücre arkadaşlığı yaptığın Cassidy'yi bulup sahte pasaportlar aldım. Kaçma fırsatı çıkabilir diye düşündüm."</p>

  <p>"Buradan kaçılmaz. Buradaki rejimin neden böylesine yumuşak olduğunu biliyor musun? Güvenlik çok sıkı olduğu için. Modern elektroniğin bütün harikaları bu duvarlara yerleştirilmiş, herkesi gözaltında tutuyorlar. Burada öleceğim, Kathleen, gerçek bu işte. Artık senin geleceğini konuşmalıyız. Buradan gitme zamanın geldi artık. Ve gitmeye karar verdiğinde sana söyleyeceğim şeyler var."</p>

  <p>"Ne gibi?"</p>

  <p>"Acelesi yok."</p>

  <p>"O zaman saçmalayıp durma. Sağlığın nasıl?"</p>

  <p>"Fena değil. Hapları içiyorum, söyleneni yapıyorum. Beni bir kalp taraması için salı sabahı Green Rapids Hastanesine götürecekler."</p>

  <p>"Ben gece nöbetindeyim, ama gelir seni görürüm. Hem zaten yarın görüşeceğiz. Saat on birde falan."</p>

  <p>"Çok iyi."</p>

  <p>Amca yeğen kalkıp yürüdüler, Salamone de ağaçların arasından çıktı.</p>

  <p>Güvenlik kapılarına yaklaşırlarken Kathleen, "Hâlâ aynı hapları mı alıyorsun?" diye sordu.</p>

  <p>"Hayır, yeni haplarım var şimdi." Ryan gömleğinin cebinden plastik bir şişe çıkardı.</p>

  <p>Kız ilaca baktı. "Dazane mi? Bunu hiç görmemiştim. Hastanede sorarım."</p>

  <p>Şişeyi geri verip amcasını yanağından öptü.</p>

  <p>"Görüşürüz."</p>

  <p>Salamone cezaevindeki telefonların birinden Sollazo'nun bürosunu aradı. Sekreter Bay Sallazo'nun meşgul olduğunu söylediyse de adamın ısrarına dayanamayıp bağladı.</p>

  <p>"Neler öğrendin?" diye sordu Sollazo. "İyi şeyler olduğunu umarım."</p>

  <p>"Kelly ile yeğeninin konuşmalarını dinledim. Kız, amcası Ossining'den buraya nakledilirken kaçabileceğini ummuş. Burası yapılalı beri kaçan tek kişi olmadı oysa."</p>

  <p>"Bu beni neden ilgilendirsin ki?"</p>

  <p>"Kız sahte pasaportlardan söz ediyordu. Ossining'de Kelly ile hücre arkadaşlığı yapmış Cassidy diye birinden almış."</p>

  <p>"Bu ilginç işte. Başka?"</p>

  <p>"Fazla bir şey yok. Ha, Kelly salı sabahı kalp taraması için Green Rapids Hastanesine gidecekmiş. Kız amcasını yarın sabah on birde yine göreceğini söyledi."</p>

  <p>"Aferin, Paolo, devam et. Sana söylemediğim bir şey var. Liam Kelly aslında Michael Ryan diye biri. Bir zamanlar Protestanların tarafında İrlanda politikasında epey eylem yapmış, sakın kendisini hafife alayım deme. Öldürdüklerinin sayısını kendisi bile unutmuştur."</p>

  <p>"Aman Tanrım!" dedi Salamone.</p>

  <p>"Yeğeni Kathleen Ryan, o da zamanında adam öldürmüş. Bunlar sıradan serseriler değiller, Paolo, bunlar devrimci ve bildiğimiz gibi hepsi kafadan biraz kontaktırlar, vahşi köpeklere benzerler. Sakın hafife alma onları."</p>

  <p>"Olur, Bay Sollazo. Siz de benim için elinizden geleni yapacaksınız, değil mi?"</p>

  <p>"Elbette."</p>

  <p>Sollazo telefonu kapatıp bir süre düşündü, sonra sekreterini aradı.</p>

  <p>"Bana Mori'yi bul, buralarda bir yerde olacak."</p>

  <p>Az sonra kapı vuruldu ve Mori içeri girdi.</p>

  <p>"Buyrun, sinyor."</p>

  <p>Sollazo arkasına yaslandı.</p>

  <p>"Salamone'den Ryan ve yeğeni hakkında yeni bilgiler var. Kız Ryan'la Sing-Sing'de aynı hücrede yatan Cassidy adında bir sahtekârdan sahte pasaport almış. Onu bul ve bana getir. Nasıl olsa onu tanıyan birini bulursun."</p>

  <p>"Sorun değil," dedi Mori. "Bir iki telefonla hallederim."</p>

  <p>Mori bir buçuk saat sonra Bronx'un yan sokaklarından birinde küçük bir fotoğrafçı dükkânı önünde arabasını durdurdu. Siyahi bir genç, tatil fotoğrafları basan makinesinin başında çalışıyordu. Genç işini bırakıp geldi.</p>

  <p>"Buyrun?"</p>

  <p>"Bay Cassidy. Çağrıldığını bildir."</p>

  <p>"Arkada, gidip haber vereyim."</p>

  <p>"Gerek yok, ben kendim giderim."</p>

  <p>Mori tezgâhın ardına geçip kapıyı açtı. Tel çerçeveli gözlük takmış ufak tefek bir adam olan Cassidy, Mori'ye hisse senedi gibi gelen bir evrak üzerinde çalışıyordu.</p>

  <p>"Eski numaralara devam mı?" diye sordu Mori.</p>

  <p>Belanın kokusunu uzaktan alan Cassidy ayağa kalktı.</p>

  <p>"Ne oluyor?"</p>

  <p>"Ben Russo ailesini temsilen geldim. Don Antonio'nun yeğeni ve avukatı Bay Marco Sollazo küçük bir konuda yardımınızı rica ediyor."</p>

  <p>Cassidy'nin yüzü sarardı, titreyen elleriyle gözlüğünü çıkardı.</p>

  <p>"Elimden geleni yaparım."</p>

  <p>"Bunu söyleyeceğinizi biliyordum. Sahte pasaport işinde epey ilerlemişsiniz, ayrıca sizin kayıt tutan biri olduğunuzu tahmin ediyorum. Haklı mıyım?"</p>

  <p>Cassidy sinirli bir hareketle dudaklarını yaladı.</p>

  <p>"Doğru. Kimden söz ediyoruz?"</p>

  <p>"Ossining'de aynı hücrede kaldığın birinden. Liam Kelly. Yeğeni bir süre önce seni görmeye gelmiş."</p>

  <p>"Hepsini hatırlıyorum."</p>

  <p>"O zaman belgelerini bir dosyaya topla da gidelim. Bay Sollazo bekletilmekten hoşlanmaz."</p>

  <p>Sollazo masasının karşısında duran Cassidy'ye, "İrlanda pasaportu mu?" diye sordu.</p>

  <p>"Evet, Bay Sollazo, Daniel ve Nancy Forbes adlarına. Kelly'nin yeni bir fotoğrafını elde etmek sorun olmadı. Cezaevinde o otomatik fotoğraf makinelerinden vardır."</p>

  <p>"Ne zaman oldu bu iş?"</p>

  <p>"On sekiz ay önce. Kahverengi kapaklı Avrupa Topluluğu tipinden pasaportlar. Kelly'nin mesleği olarak ressamlık yazılı. Hücrede çok resim yapardı."</p>

  <p>"Ya kız?"</p>

  <p>"Hemşire. Zaten hemşiredir kendisi."</p>

  <p>"Biliyorum," dedi Sollazo. "Bu birinci sınıf bir iş miydi?"</p>

  <p>"Evet, Hong Kong'dan İngiltere'ye kadar giriş ve çıkış vizeleri. Mısır vizesi bile yaptım. Esaslı bir işti, yemin ederim Bay Sollazo."</p>

  <p>"Doğru konuştuğundan eminim."</p>

  <p>Sollazo, Mori'ye döndü.</p>

  <p>"Eğer sözleri yalan çıkarsa iki bacağını ve iki kolunu kırarsın."</p>

  <p>"Büyük bir zevkle." Mori gülümsememişti bile.</p>

  <p>Cassidy ter içinde kalmıştı. "Lütfen, Bay Sollazo, ben namuslu bir insanım."</p>

  <p>Sollazo bir kahkaha attı. "Çık dışarı."</p>

  <p>Mori, Cassidy'yi kapıya kadar götürdükten sonra geri döndü.</p>

  <p>"Başka bir şey var mıydı, sinyor?"</p>

  <p>"Evet, Salamone'yi git gör. Ryan'ın salı günü kalp taraması için Green Rapids Hastanesine götürüleceği anlaşılıyor. Mahkûmlardan birini o tür bir şey için götürdüklerinde sistemin nasıl işlediğini öğren."</p>

  <p>"Sinyor düşündüğüm şeyi mi düşünüyor acaba?"</p>

  <p>"Belki. Sonra hastaneyi de kontrol et. Dikkatli olmanı söylememe gerek yok, her zaman öylesin zaten."</p>

  <p>"Teşekkür ederim, sinyor." Mori ifadesiz bir yüzle çıkarken Sollazo önündeki işe dalmıştı bile.</p>

  <p>Salamone, Mori'den çok korkuyordu; adam Russo ailesinin en korkulan tetikçisi olduğundan çoğu insan ondan korkardı zaten. Bu yüzden onu titreyerek karşıladı. Çimenler üzerinden göle doğru yürürlerken Mori neden geldiğini anlattı.</p>

  <p>Memnun etmeye hazır olan Salamone hemen anlatmaya başladı.</p>

  <p>"Mahkûmları hastaneye götürmek için özel güvenlikli bir ambulans kullanırlar. Bir hastabakıcıya ihtiyaç duyulan sedyeli hasta nakillerinde ben de giderim."</p>

  <p>"Kaç koruma var?"</p>

  <p>"Sürücü ve yanındaki tüfekli adam. Genelde arkada mahkûmlarla birlikte iki kişi. Ama salı günü koruma pek yoğun olmayacak, sadece Kelly ile prostatında bir delik açılacak olan Bryant diye biri götürülecek."</p>

  <p>"Güzel," dedi Mori. "Ryan'ı nereye götürürler, peki?"</p>

  <p>"Üçüncü kata. Genel Kalp Cerrahisi diye bir yer vardır orada."</p>

  <p>"Demek onu oraya bir veya iki gardiyan çıkarır?"</p>

  <p>"Genellikle bir tane. Adamın kalbi hasta zaten, sonra elleri kelepçelidir."</p>

  <p>"Sürekli mi?"</p>

  <p>"Tedavi olurken değil."</p>

  <p>"İyi," dedi Mori. "Bilmek istediğim de buydu. Sicilya'da ne derler bilir misin? <span class="t15">'Dilini a</span><span class="t15">ğ</span><span class="t15">z</span><span class="t15">ı</span><span class="t15">nda tut, yoksa keserler.'</span> "</p>

  <p>"Tanrım, Giovanni." Paolo kırılmış gibiydi. "Ben Don'umu severim."</p>

  <p>"Elbette seversin."</p>

  <p>Mori adamın yüzünü okşayıp oradan uzaklaştı.</p>

  <p class="p11"><span class="t12">V</span></p>

  <p><span class="t3">H</span>astanenin otoparkı doluydu, ancak Mori girerken biri çıkınca adam da cerrahi bölüm başkanı için ayrılmış yere park etti. Hastaneye de büyük kapıdan girdi. İçersi çok moderndi, personel her yana dağılmıştı, hemşireler üniformalı, doktorlar beyaz önlüklüydü ve ziyaretçi olacak pek çok insan vardı.</p>

  <p>Mori holü geçip asansörle dördüncü kata çıktı. Koridor çok sakindi. Karşısındaki bir odanın kapısında "Depo" yazıyordu. Onun yanında sedye taşımak için kullanılan geniş kapılı bir asansör vardı. Yanında da Personel Dinlenme Odası. Mori hiç duraksamadan kapıyı açıp içeri girdi. Odada musluklar, tuvalet bölmeleri ve duvarda bir dizi askılık vardı. Bazılarına beyaz önlükler asılıydı. Mori göğsünde "Doktor Lynn, Radyoloji" yazan birini seçip giydi ve dışarı çıktı.</p>

  <p>Yine asansörle üçüncü kata indi, kendinden emin adımlarla yürüyerek Salamone'nin sözünü ettiği kliniği buldu. Genel Kalp Cerrahisi. İki yana açılan kapıdan geçip içeri girdi.</p>

  <p>Sıralarda iki üç hasta oturuyordu, resepsiyonda genç bir siyah hemşire vardı. Kadın başını kaldırıp gülümsedi. Mori önlükteki adı tanıyor olması ihtimaline karşılık elleri ceplerine sokup yazıyı örttü.</p>

  <p>"Size yardımcı olabilir miyim, doktor?"</p>

  <p>"Ben yeniyim. Radyolojiden. Salı sabahı burada bir hastayı görmem gerekiyor. Green Rapids Cezaevinden bir mahkûm. Çevreyi öğrenmeye çalışıyordum. Bir kalp hastası."</p>

  <p>"Bay Kelly olmalı. Daha önce de birkaç kere gelmişti. Evet, doğru yere geldiniz. Koridorun ucunda üç numaralı klinik."</p>

  <p>"Teşekkür ederim."</p>

  <p>Mori koridora girdi. Kliniğin kapısındaki yuvarlak pencereden bakınca sedye üzerinde bir hasta gördü, bir hemşire adamın üzerine eğilmişti.</p>

  <p>"Yangın Çıkışı" yazılı kapıyı açınca sessiz bir koridorda olduğunu gördü. Karşısındaki kapıların üzerinde "Yük Asansörü" yazıyordu. Düğmeye basıp asansörü çağırdı, sonra bodrum düğmesine bastı. Asansörden çıkınca yeraltı otoparkında olduğunu gördü, oradan çıkınca arabasını bıraktığı yere vardı. Bir süre çevresine bakıp gülümsedi, sonra gidip arabanın kapısını açtı, doktor önlüğünü çıkarıp arka koltuğa attı ve direksiyonun ardına geçti.</p>

  <p>Kathleen Ryan hastanenin Farmakoloji Bölümüne girdiğinde nöbetçi doktor Sieed adında genç bir Hintliydi. Kadının üzerinde bir sari vardı. Kathleen'i tanır ve severdi.</p>

  <p>"Ne istemiştin, hemşire?"</p>

  <p>"Amcam kalp hastasıdır. Geçen gün konuşurken bana yeni bir ilaca başladığını söyledi. Daha önce duymadığım bir şey. Dazane."</p>

  <p>Doktor Sieed başını salladı.</p>

  <p>"Yeni çıktı. Çok iyi sonuçlar alınmış ama verilen doz çok önemli. Günde üç kere alınır."</p>

  <p>"Evet, dikkat etmiştim."</p>

  <p>"Aşırı doz sorun olabilir. Üçünü birden almak şiddetli bir kriz başlatabilir."</p>

  <p>"Ciddi türden mi?"</p>

  <p>"Sanmam, ama hasta bir iki gün çok rahatsız olur. Ona dikkatli olmasını söyle."</p>

  <p>"Teşekkür ederim."</p>

  <p>Kathleen personel odasına gitti, mantosuyla çantasını alıp hastaneden çıktı. Otoparktan geçerken Giovanni Mori de limuziniyle yanından geçip caddeye çıktı.</p>

  <p>&nbsp;</p>
</body>
</html>
