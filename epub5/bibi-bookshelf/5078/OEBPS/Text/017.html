<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ON İKİ</title>
</head>

<body>
  <h1 class="h11">ON İKİ</h1>

  <p><span class="t3">G</span>atwick'ten havalanan <span class="t14">Learjet</span>'te Hannah.</p>

  <p>"Devlin," dedi. "Liam Devlin. Almanların Winston Churchill'i kaçırma girişimlerini hep bir peri masalı olarak dinlemişimdir."</p>

  <p>"Doğrudur. 1943 kasımı. Garip biriydi Liam. 1921 İngiliz-İrlanda Savaşında İngilizler tarafından idama mahkûm edilmiş. Parlak bir bilim adamı. Trinity Kolejinde İngiliz edebiyatında birinci olmuş. Otuzlu yıllarda <span class="t14">IRA</span> adına silah taşımış, İspanyol İç Savaşına gitmiş, Uluslararası Birlikte çarpışmış. İtalyanlar kendisini tutsak alıp Alman İstihbaratına vermişler. Onunla çok uğraşmışlar ama iflah olmaz bir anti faşistmiş."</p>

  <p>"Ne oldu sonra?"</p>

  <p>"İrlanda'da <span class="t14">IRA</span> ile birleşmek için paraşütle atlama girişimi başarısız olunca Almanya'ya dönmüş ve Berlin Üniversitesinde İngilizce okutmuş."</p>

  <p>"Sonra?"</p>

  <p>"En büyük komando görevi. 1943 kasımında Churchill'i kaçırmak üzere Norfolk'a bir Alman paraşüt komando birliği indirilmiş. Devlin de bir tür aracı olarak gitmiş."</p>

  <p>"Ama onun anti faşist olduğunu söylemiştin?"</p>

  <p>"Evet ama iyi para vermişler <span class="t14">IRA</span> için. Ve müttefiklerden Hitler'i Berchtesgaden'den kaçırmasını, isteselerdi onu da yapmaya kalkışacağından eminim."</p>

  <p>"Anlıyorum."</p>

  <p>"Bir zamanlar bana yaşamda en büyük sorunun şu olduğunu söylemişti: Ben mi oyun oynuyorum, yoksa oyun mu benimle oynuyor?" Dillon acı acı gülümsedi. "Ne demek istediğini çok iyi biliyorum."</p>

  <p>"Ve sen onu öldürmeye çalıştın öyle mi?"</p>

  <p>"O da beni."</p>

  <p>"Sizin dost olduğunuzu tahmin ederdim."</p>

  <p>"Dosttuk. Bana çok şey öğretmiştir." Omuzlarını silkti. "Ben şiddet aşamasının saflığı döneminden geçtim, eğer davası için gerekiyorsa Papa'yı bile öldürmekten kaçınmayacak Marksist devrimci döneminden. Liam daha eski kafalıydı. Bir devrim askeri gibi düşmanıyla yüz yüze gelmek isterdi. Birbirimize ateş ettik ve ayrıldık."</p>

  <p>"Bundan pişman mısın?"</p>

  <p>"Elbette. O yaşamım boyunca tanıdığım en büyük insandı."</p>

  <p>"Şimdi epey yaşlı olmalı."</p>

  <p>"Seksen beşine basacak."</p>

  <p>"Vay canına!" dedi Hannah.</p>

  <p class="p11"><span class="t12">V</span></p>

  <p><span class="t3">D</span>ublin'in on beş mil kuzeyindeki Ballyburn köyünün hemen dışındaki eski çiftlik binası yıllardır Barry'nindi. Araziyi yerel bir çiftçiye kiralar ve evi de karısının ölümünden sonra arada sırada hafta sonları kullanırdı. Kapıyı açıp da konuklarını davet ettiğinde içersi rutubet kokuyordu. Kathleen Ryan ürperdi.</p>

  <p>"İnsan burada üşütüp ölebilir," diye söylendi.</p>

  <p>"Oturma odasında şömineye, mutfakta da sobaya odun atıldı, onları yaktık mı, hemen ısınırız."</p>

  <p>Barry elindeki kesekâğıdını mutfak masasının üzerine bıraktı.</p>

  <p>"Taze ekmek, süt, yumurta ve sucuk. Bize bir şeyler hazırlayabilirsin, kızım."</p>

  <p>"Kendi yemeğini kendin yap."</p>

  <p>Barry gülümsedi. "Öfkeli Kathleen Ryan, ha? Nasıl istersen."</p>

  <p>Barry sobayı açıp bir kibritle yaktı. Bu sırada Michael Ryan sırtını duvara yaslamıştı.</p>

  <p>"Beni vurmak isterdin, değil mi, Michael?"</p>

  <p>"Bundan iyi bir şey düşünemem doğrusu."</p>

  <p>Barry gülerek kıza döndü. "Eh, hiç olmazsa bir fincan çay yaparsın belki."</p>

  <p>Barry hole çıktığında Sollazo'nun yağmurluğunu asmakta olduğunu gördü. Mori ise oturma odasındaki şömineyi yakıyordu. Taş zeminli odaya birkaç halı serilmişti. Ortada altı iskemleli bir masa, ateşin iki yanında geniş koltuklar vardı, tavanlarsa ahşap kirişliydi. Konsolun üzerinde Meryem Ana'nın bir heykeli ve duvarda bir resim duruyordu.</p>

  <p>"Dindar bir insan olduğunuzu bilmiyordum, Bay Barry."</p>

  <p>"Karım öyleydi, huzur içinde yatsın. Fırsat bulduğu sabahlar ayine giderdi. Benim için çok kaygılanırdı, Bay Sollazo. Hareket içinde geçirdiğim o acımasız yıllar."</p>

  <p>Başını salladı. "Onu çok üzdüm doğrusu."</p>

  <p>"Dostlarımız neredeler?"</p>

  <p>"Mutfakta. Merak etmeyin. Arka kapı kilitli ve fren kilidinin anahtarları da bende." Sesini yükseltti.</p>

  <p>"Çay hazır mı?"</p>

  <p>Suyun kaynamasını bekleyen Kathleen amcasına, "Hapını yuttun mu?" diye sordu.</p>

  <p>"Evet."</p>

  <p>"O zaman sakinleş ve sakın sinirlerini bozma. Şu anda isteyeceğimiz en son şey senin hastalanıp yatmandır."</p>

  <p>"Tamam, evlat, telaş etme."</p>

  <p>Kathleen çayı hazırladı, iki fincan da kahve yaptı. Barry tam o anda seslendiğinden hepsini bir tepsiye yerleştirip içeri götürdü.</p>

  <p>"Siz ikinize kahve," dedi Sollazo'ya. "Ama hazır kahveyle idare edeceksiniz."</p>

  <p>Mori kahvesinden bir yudum aldı.</p>

  <p>"İğrenç."</p>

  <p>Barry güldü.</p>

  <p>"Hayatta her istediğini elde edemezsin, evlat. Çayı denemelisin. İrlandalıların iyi yaptıkları iki şey vardır, viski ve çay."</p>

  <p>Kathleen fincanları doldurdu. "Alın bakalım."</p>

  <p>Barry fincanlardan birini alıp çayını yudumladı.</p>

  <p>"Hah, bu iyi işte. Önce şunu içelim de, sonra işe başlarız."</p>

  <p>Kathleen, amcası ve Sollazo masanın üzerine eğilip Barry'nin açtığı İrlanda haritasına baktılar.</p>

  <p>"Burası şimdi bulunduğumuz yer olan Ballyburn. Şurası da Drumdonald ve Scotstown. Sizin karaya çıktığınız yer şurası. Şimdi ihtiyacım olan tek şey <span class="t14">Irish Rose</span>'un koordinatları."</p>

  <p>Ryan'a baktı. "Ne demiştin, Michael."</p>

  <p>Ryan isteksizliğini ifade eden solgun bir yüzle koordinatları verdi. Barry'nin elinde bir cetvelle kalem vardı.</p>

  <p>"Gördüğün gibi haritanın altında ve üstünde dereceler var, o yüzden çok kolay." Birbirini kesen iki çizgi çizdi. "İşte. Üç mil açıkta. Rathlin adasının hemen yakınında. Bunu biliyor muydun Michael?"</p>

  <p>"Hava karanlıktı."</p>

  <p>"Bir de bölgenin Deniz Kuvvetleri haritasına bakalım. Onlardan da bir tane var."</p>

  <p>Bu yenisinin ölçeği daha büyüktü; Down kıyıları, Man adası ve İngiltere'nin kuzeybatı kıyılarını da kapsıyordu.</p>

  <p>"İşte." Kalemi elinden attı. "On beş yirmi kulaç derinde yatıyor."</p>

  <p>"Otuz ila kırk metre arası," dedi Sollazo."Hiç sorun değil."</p>

  <p>Barry başını salladı.</p>

  <p>"Amcanız dün gece telefon edip de gelmekte olduğunuzu bildirirken geminin yerini saptamak için ilk dalışı sizin yapacağınızı söyledi. Usta bir dalgıçmışsınız."</p>

  <p>"Karayipler'de yıllardır dalarım." Sollazo omuzlarını silkti.</p>

  <p>"Mori de dalar. Bu işi ikimiz rahatça becerebiliriz."</p>

  <p>"Amcanız benden malzeme sağlamamı istedi. Bu işi halledecek adamı tanıyorum. Dublin eteklerinde oturur. Bugün öğleden sonra oraya bir gideriz diye düşünmüştüm."</p>

  <p>"Olabilir. Mori dostlarımıza dadılık eder. Yalnız, silaha ihtiyacı olacak. Bunu halledebilir misiniz?"</p>

  <p>"Eğer aramasını bilirseniz burada bir cephanelik vardır. Ben gerekeni yaparım."</p>

  <p>"Canın cehenneme, bayım!" diye söylenen Kathleen Ryan odadan çıktı gitti.</p>

  <p class="p11"><span class="t12">V</span></p>

  <p><span class="t3">K</span>ilrea Koleji köyün dışındaki bir manastırın hemen yanındaydı. Bahçe akla gelebilecek her türlü bitki ve çiçekle donanmıştı. Dillon kapının zilini çalınca içerde çınladığını duydular. Kapı bir an sonra açıldı ve karşılarında Liam Devlin belirdi.</p>

  <p>Dillon'a İrlanda dilinde, "Demek geldin ha, namussuz!" dedi. Devlin, Hannah'a döndü.</p>

  <p>"Sen de Ferguson'un sağ kolu, ünlü Başmüfettiş Hannah Bernstein olmalısın." Beğeniyle baktı kadına.</p>

  <p>"Ferguson oldum olası şanslıydı zaten. Her neyse, <span class="t15">céad míle fáilte</span>, yani yüz binlerce kere hoşgeldiniz. İçeri buyrun."</p>

  <p>Hannah şaşkınlıktan neredeyse dilini yutacaktı. Karşısında seksen beş yaşında yaşlı bir adam bulacağını sanıyordu, oysa Devlin saçlarında hâlâ biraz renk bulunan enerji ve yaşam dolu bir insandı. Üzerinde siyah ipekli gömlek ve son moda bir Armani pantolonu vardı. Gözleri, kadının o güne dek görmediği kadar maviydi ve ağzında Dillon'un o alaycı ifadesi vardı. Sanki ikisi de ciddiye alınmayacak kadar saçma olan bir dünyaya gülmekteydiler.</p>

  <p>Oturma odası, şöminedeki ateşten maun mobilyalara ve duvardaki <span class="t15">Atkinson Grimshaw</span> tablolarına kadar Victorya çağını hatırlatan bir güzellikteydi. Devlin bir tepsiyle çayı getirdiğinde Hannah tabloları inceliyordu.</p>

  <p>"Bunlar gerçek mi?"</p>

  <p>"Evet, birkaç yıl önce akıllı bir yatırım yaptım. Grimshaw'u oldum olası severdim. Gece sahnelerine bayılırım. Whistle bir zamanlar her şeyi Grimshaw'dan öğrendiğini söylemişti."</p>

  <p>"Büyükbabamda da bir tane var," dedi Hannah. "Thames Kıyılarında Gece."</p>

  <p>"Oo, zevk sahibi bir insanmış. Ne iş yapar?"</p>

  <p>"Hahamdır."</p>

  <p>Devlin bir kahkaha attı. "Kız, hiç böyle lafım ağzıma tıkanmamıştı doğrusu."</p>

  <p>Hannah'ın birden soluğu kesilir gibi olmuştu. Bu ne harika bir adamdı. Onun gibi olağanüstü bir insana pek az rastlamıştı. Devlin ateşin yanına oturdu.</p>

  <p>"Demek şimdi İngilizlere çalışıyorsun, ha, Sean?"</p>

  <p>"Evet."</p>

  <p>"Bu sizin için bir sorun mu yaratıyor, Bay Devlin?" diye Hannah sordu.</p>

  <p>"Bana Liam de, kızım. Hayır, ben pek çok şey olabilirim, ama ikiyüzlü değilim. Bir zamanlar ben de Ferguson için çalışmıştım."</p>

  <p>Hannah'ın kaşları çatıldı. "Ama o bunu söylemedi."</p>

  <p>"Söylemez. Belle adasındaki Fransız cezaevinde yatan Martin Brosnan adında Amerikalı-İrlandalı bir gencin kaçırılmasını istiyordu ve ben de Martin'in dostu olduğumdan hayır diyemedim." Dillon'a baktı. "Ve o senin dostun değildir, Sean. Bana Körfez Savaşında İngiliz Savaş Kabinesini havaya uçurmaya çalıştığın sırada işini bitirdiklerini sandıklarını söylemişti."</p>

  <p>"Evet, ama benim üzerimde naylon ve titanyumdan yapılma bir yelek vardı, kurşunları o durdurdu."</p>

  <p>Devlin güldü. "Bu herif dokuz canlıdır, kendisine bütün bildiklerimi öğretmişimdir." Başını salladı. "Biliyor musun, Sean, sen benim karanlık olan yanımsın."</p>

  <p>"Liam, sen de benim iyi yanımsın."</p>

  <p>Devlin bir an kaşlarını çattı, sonra kahkahalarla güldü.</p>

  <p>"Sen oldum olası laf ustasıydın zaten. Neyse, biz işimize bakalım artık."</p>

  <p>Ellerindeki bütün bilgilen gözden geçirdiler. Dillon soygunu ve <span class="t14">Irish Rose</span> ile yaptıkları yolculuğu yine en küçük ayrıntısına kadar anlattı. Sözü bitince Devlin elinde sigarasıyla bir süre kaşlarını çatarak düşündü.</p>

  <p>"Pekâlâ. Birincisi, bu işe <span class="t14">Garda</span>'nın karışmasını istemeyiz. Evet, onlar Ryan'ı tutuklayabilirler ve Amerikalılar iadesini isteyene kadar ellerinde tutabilirler. Hatta Kathleen'i, Sollazo'yu ve korumasını da suç ortağı olarak tutuklayabilirler. Ama bunların hiçbiri önemli değil. Önemli olan <span class="t14">Irish Rose</span>'u bulmak ve altının yanlış amaçlar için kullanılmamasını sağlama almaktır."</p>

  <p>"Peki, ne yapabiliriz?" diye Hannah sordu. "Yani Barry ve <span class="t14">IRA</span> da işin içindeyseler... "</p>

  <p>Devlin kadının sözünü kesti.</p>

  <p>"Sanmıyorum. Gerry Adams, Martin McGuinness ve <span class="t14">Sinn Fein</span>'in Barış Sürecine büyük yatırımları var. Evet, <span class="t14">Provo</span>'ların silahlarını bırakmaya ikna edilmeleri güç iştir, ama şu anda kimse karışıklık istemez ve politika da çok hassas bir dengedir." Başını salladı. "Hayır, sizinle iddiaya girerim ki, <span class="t14">IRA</span> <span class="t15">Ordu Konseyi</span>nin bu işten hiç haberi yoktur."</p>

  <p>"Yani Barry bu işe kendi çıkarı için mi girdi?" diye sordu Hannah.</p>

  <p>"Hayır, Jack gerçek bir yurtseverdir. Bence <span class="t15">Ordu Konseyi</span>'nin politik oyunun şu aşamasında bir karışıklık istemediğini çok iyi bildiği için bu olayı gizli tutmaya çalışacaktır."</p>

  <p>"Peki, ne öneriyorsun?" diye Dillon sordu.</p>

  <p>"Gidip bir kurmay başkanı ile konuşayım ve ağzını arayayım. Her gün öğle yemeğini yediği yeri biliyorum."</p>

  <p>"O sizinle görüşür mü?" diye sordu Hannah.</p>

  <p>Devlin bir kahkaha attı.</p>

  <p>"Benimle hepsi konuşurlar, kızım, ben yaşayan efsaneyim ve bu çok yararlı olabilir. Ama aynı şey sizin için söylenemez."</p>

  <p>Dillon'a döndü. "Barış zamanı, ama seni İngilizler hesabına çalışan bir hain olarak görenler de azınlıkta değil. Bir kurşunda işini bitirmek isteyen çok kişi vardır."</p>

  <p>"Doğru."</p>

  <p>"Sen başmüfettişi köyde Casey'e götür, bir yemek yiyin. Sonra görüşürüz."</p>

  <p>Liam Devlin öğleden sonra Irish Hussar adındaki meyhaneye girdiğinde içersi yarı yarıya doluydu. <span class="t14">IRA</span> Kurmay Başkanı Colum O'Brien bir uçta, önünde bira kadehi ve lezzetli görünen bir tabak yemekle oturmaktaydı. Peçetesini boynunun altına sıkıştırmıştı.</p>

  <p>"Utan, utan, Colum," dedi Devlin. "Bir İngiliz yemeği olan Lancashire Hot Pot yiyorsun, ha?"</p>

  <p>O'Brien başını kaldırdı ve gerçek bir hoşnutlukla gülümsedi.</p>

  <p>"Liam, seni namussuz. Burada ne işin var?"</p>

  <p>"Bir iş için gelmiştim ve yemek de yemem gerek." Yanlarına gelen genç kadına, "Senin adamın yediğinden istiyorum," dedi. "Ve ona kocaman bir Bushmills viskisi getir," diye atıldı O'Brien. "Liam Devlin her şeyin en iyisine layıktır."</p>

  <p>Genç kadın şaşırmıştı.</p>

  <p>"Siz Liam Devlin misiniz? Çocukluğumdan beri hep adınızı duymuşumdur. Sizi öldü sanıyordum."</p>

  <p>"Eh, işte bunun üzerine başka bir şey söylenemez," diyerek güldü Devlin.</p>

  <p>"Haydi, kız koş ve Bushmill'imi getir bakalım."</p>

  <p>Devlin ancak yemeklerini bitirip çaylarını içerken politika konusunu açtı.</p>

  <p>"Barış Sürecinde durum ne?" diye sordu.</p>

  <p>"Hâlâ tıkalı," dedi O'Brien. "Lanet İngiliz hükümeti bütün silahlarımızı teslim etmemizi istiyor, Liam. Bu kadarı da fazla yani. Sanki öteki tarafın yığınak yaptığını bilmiyorlar mı?"</p>

  <p>"Gerry Adams ve McGuinness'i düzenli olarak görüyorsundur herhalde. Ne haberler var?"</p>

  <p>"Umut, Liam. Gerry ile Martin'in bu barışı istemediklerini düşünen aklını kaçırmıştır. Ama onlar şerefli bir barış istiyorlar."</p>

  <p>"Peki, ya <span class="t14">Loyalist</span>ler ne diyorlar?"</p>

  <p>"O biraz güç işte. İngiliz hükümetinin kendilerini sattığını ya da satacaklarını düşünüyorlar ve bunda da bir gerçek payı yok değil. Ancak zamanı geldiğinde, birleşik bir İrlanda'da yerlerini alacakları günün geleceğini bilmeliler. Bu da değişiklik gerektirecek."</p>

  <p>"Katoliklerde de," dedi Devlin.</p>

  <p>"Her neyse, eski savaşçılar durumu nasıl görüyorlar peki? Jack Barry bugünlerde neler yapıyor?"</p>

  <p>"Emekli olup Barış Sürecinde yer almadığı için pek bir şey yapmıyor. Ara sıra görüşürüz. Karısının öldüğünü biliyor muydun?"</p>

  <p>"Evet, duymuştum. Kendisi hâlâ parkın oradaki Abbey Caddesinde mi?"</p>

  <p>"Bildiğim kadarıyla. Zamanını nasıl geçirdiğini bilemiyorum doğrusu."</p>

  <p>"O da benim gibi inzivaya çekildi." Devlin ayağa kalktı. "Eh, bu sohbetten çok hoşlandım, Colum. Bizim de günümüz gelecek derdik. Gelmiş olduğunu umalım."</p>

  <p>Devlin, Jack Barry'nin Abbey Caddesindeki evini ziyaret etmeyeli yıllar olmuştu. Ama sokağa girince birden her şeyi hatırladı ve evi kolayca buldu. Zili çalıp bekledi. Barry ile <span class="t14">Irish Rose</span> hakkında konuşmaya niyeti yoktu. Geçerken uğramış olan eski bir dosttu sadece. Ama düşkırıklığına uğramıştı. Arka taraftaki küçük bahçeye gidip mutfak penceresinden içeri baktı.</p>

  <p>Bir ses, "Size yardımcı olabilir miyim?" diye sorunca arkasına döndü. Yandaki evde genç bir kadın ipten çamaşırları topluyordu.</p>

  <p>Devlin gülümsedi. "Jack Barry'ye bakmıştım."</p>

  <p>"Bu sabah erkenden büyük bir steyşın vagona binerken gördüm. Her zaman sokağa park eder. Araba orada değilse bir yere gitmiştir. Önemli miydi?"</p>

  <p>"Yok canım. Geçerken uğramış eski bir arkadaş sadece. Demek nerede olduğunu bilmiyorsunuz?"</p>

  <p>"Çoğunlukla evdedir. Sevimli bir adam. Öğretmendi, sonra karısı öldü. Hafta sonları yazlıklarına giderlerdi. Bir evleri falan vardı."</p>

  <p>"Nerede olduğunu biliyor musunuz?"</p>

  <p>"Ne yazık ki, hayır."</p>

  <p>"Eh, gelirse Charlie Black'in aradığını söylersiniz." Devlin arabasına döndü.</p>

  <p>Kadının o sevimli adamın gerçekte kim olduğunu bilseydi ne söyleyeceğini düşünerek oradan uzaklaştı.</p>

  <p class="p11"><span class="t12">V</span></p>

  <p><span class="t3">D</span>ublin'in dışındaki deponun adı <span class="t11">DEN</span><span class="t11">İ</span><span class="t11">ZATI TEÇH</span><span class="t11">İ</span><span class="t11">ZAT</span>'tı. Sahibi orta yaşlı, saçları dökülmüş, bira içmekten göbek salmış Tony Bradley adında biriydi. Gençliğinde <span class="t14">IRA</span> eylemcisi olan adamın Dublin'den elli mil uzaktaki Portlaoise Cezaevinde geçirdiği beş yıl, bu ateşini söndürmüştü. Ancak hâlâ Cumhuriyetçilerin davasına sadıktı ve girişimlerini desteklerdi. Dalgıçlık yaptığı Kuzey Denizi petrol kuyularından dönüp de Denizatı'nı kurduğu zamanlar dava uğruna çok para toplamıştı. Depoda her tür dalma teçhizatı vardı. Bradley sipariş kağıdıyla kalemini eline alarak, "Seni gördüğüme sevindim, Jack," dedi. "Benim için bir onurdur bu."</p>

  <p>"Son olarak çiftliğimde geçirdiğim bir hafta sonu Ballyburn'deki meyhanede karşılaşmıştık," dedi Barry.</p>

  <p>"Oradan geçiyor olmam doğrusu benim için büyük bir şanstı. Sana nasıl yardımcı olabilirim?"</p>

  <p>"Dostum Bay Sallazo'nun birkaç dalma aletine ihtiyacı var. Sen satış dışında malzeme de kiralıyorsun, değil mi?"</p>

  <p>"Elbette." Bradley, Sollazo'ya döndü. "Siz ihtiyaçlarınızı bana bildirin, ben gerekeni yaparım."</p>

  <p>"Her şeyden iki tane," dedi Sollazo. "Biri büyük biri orta boy olmak üzere maskeler, dalgıç giysileri, başlıklar, paletler, eldivenler, her birinde altı kilo ağırlık olan kemerler, regülatörler ve dört tüp. Ha, iki tane de Orca dalgıç bilgisayarı."</p>

  <p>Barry'ye döndü. "Bunlar ne kadar derinlikte olduğunu, ne kadar zamanın kaldığını ve ne zaman yüzeye çıkman gerektiğini gösterirler."</p>

  <p>"Çok iyi," dedi Bradley. "Jack, kapıları açayım, arabanı içeri sok, burada yükleriz."</p>

  <p>Sollazo her malzemeyi tek tek incelerken Barry de yanında duruyordu.</p>

  <p>"Çok dikkatlisiniz," dedi.</p>

  <p>Sollazo omuzlarını silkti.</p>

  <p>"İki yüz on beş dalış yapmış olmama karşın her zaman böyleyimdir. Sadece aptallıkları yüzünden yılda kaç kişinin dalış yaparken öldüğünü bir bilseniz." Gülümsedi. "Biliyorsunuz, Bay Barry, zaten denizin dibinde olmamamız gerekir."</p>

  <p>Bradley ile adamı malzemeyi yükleme işini tamamlamışlardı.</p>

  <p>"Başka bir şey var mıydı?" diye sordu.</p>

  <p>"Sualtı lambaları," dedi Sollazo.</p>

  <p>"Sorun değil." Bradley bir yığının arasından iki karton kutu çıkardı.</p>

  <p>"Kraliyet Donanmasının kullandığı halojen lambalar. Uzun ömürlü piller."</p>

  <p>Onları da arabaya yerleştirdikten sonra ellerini beline dayayıp kaşlarını çattı.</p>

  <p>"Eksik bir şey var." Birden gülümsedi.</p>

  <p>"Tamam, buldum." Koşup dize bağlanacak kılıflarıyla iki dalgıç bıçağı getirdi. "Şimdi oldu sanırım."</p>

  <p>"Bir şey daha var," dedi Barry. "<span class="t14">Seyir Ustas</span><span class="t14">ı</span> diye bir alet vardı."</p>

  <p>"Hâlâ var. Yeni modeli."</p>

  <p>"Görebilir miyiz?" dedi Sollazo.</p>

  <p>"Elbette." Bradley gidip birkaç dakika sonra kara bir kutuyla döndü.</p>

  <p>Kutudan <span class="t14">Seyir Ustas</span><span class="t14">ı</span>'nı çıkardı. "İşte."</p>

  <p>Sollazo aletin üzerindeki düğmelere ve küçük ekrana baktı. Barry'ye sorgu dolu bir ifadeyle bakınca İrlandalı, "Örneğin denizdeki bir batık için koordinatları verirsem ne olur?" diye sordu.</p>

  <p>"Ondan sonrası modern teknolojinin başarısıdır," dedi Bradley. "Bu elkitabında her şey yazıyor, çok basittir."</p>

  <p>"Gerek yok," dedi Sollazo. "Ben size koordinatları vereyim, siz yazın bakalım ne olacak."</p>

  <p>Sollazo cebinden not defterini çıkarıp Bradley'e <span class="t14">Irish Rose</span>'un yerini yazdırdı. Rakamlar ekranda göründü.</p>

  <p>"Doğru olup olmadığını kontrol edin," dedi Bradley.</p>

  <p>Sollazo kontrol etti. "Tamam."</p>

  <p>"Güzel." Bradley mavi düğmeye bastı.</p>

  <p>"Şimdi beklemede. Kırmızı düğmeye basarak harekete geçirirsiniz. Ağır ve monoton bir ses duyarsınız. Tam yerine vardığınızda ses hızlanır. Mavi düğmeye basarak kapatırsınız."</p>

  <p>"Tony, faturayı bana Abbey Caddesine gönder," dedi Barry.</p>

  <p>"Olur, parayı da malzemeyi geri getirdiğinde ödersin, Jack."</p>

  <p>Sollazo, "Şimdiye kadar sözünü etmediğimiz tek şey bir tekne," dedi.</p>

  <p>"Onun da gereğine bakılıyor. Scotstown küçük bir balıkçı köyüdür. Orada <span class="t14">Loyalist</span> adında bir meyhane var. Ama adı gibi değildir. Sahibi Kevin Stringer bizden biridir. Dillon, <span class="t14">Irish Rose</span>'dan sonra sığınmak için oraya gitmişti. Kevin'le konuştum, bize uygun bir şey bulmuş. Yarın oraya gideriz. Malzemeyi de götürürüz. Tekne işinize yararsa Kevin hepsini oraya yerleştirir, biz de daha sonra geliriz. Enkazda yol açmak için gerekebilir, ben biraz <span class="t14">Semtex</span> ile kalem fünye de alırım."</p>

  <p>"Sonra?"</p>

  <p>"Ertesi gün kız ve Ryan da dahil, hepimiz oraya gideriz, sonra da o lanet gemiyi buluruz."</p>

  <p>"Sence bulacak mıyız?"</p>

  <p>"Ben hep umutluyumdur," dedi Jack Barry.</p>

  <p>Devlin, Kilrea'ya döndüğünde akşam olmak üzereydi. Eve girdiğinde Dillon şöminenin yanında uzanmış, gözleri kapalı yatıyordu, Hannah da bir kitap okumaktaydı.</p>

  <p>İçeri giren adamın yorgunluğunu farkedince Hannah hemen ayağa fırladı.</p>

  <p>"Size bir fincan çay getireyim."</p>

  <p>"Çok iyi olur."</p>

  <p>Devlin bir koltuğa otururken Dillon doğruldu.</p>

  <p>"Ne oldu?"</p>

  <p>"Şimdiki Kurmay Başkanı Colum O'Brien'i gördüm. Onun bildiği kadarıyla Jack Barry herhangi bir şeye kalkışmış değil. Başka kaynaklardan da araştırma yaptım ve bir kısmının sonucunu yarın alacağım."</p>

  <p>"Demek böyle?"</p>

  <p>"Şu anda." Hannah çayı getirince Devlin de oturduğu yerde doğruldu. "Kız, sen harikasın." Fincanı aldı. "Şunu içip bir banyo yapar, sonra da sizi yemeğe götürürüm."</p>

  <p class="p11"><span class="t12">V</span></p>

  <p><span class="t3">S</span>ollazo ile Barry çiftliğe döndüklerinde Mori oturma odasına kitap okuyordu.</p>

  <p>"Çok esaslı bir şey," dedi. "İrlanda Azizleri Tarihi. Bu heriflerin yanında Mafya anaokulu gibi kalıyor."</p>

  <p>"Neredeler?" diye sordu Sollazo.</p>

  <p>"Mutfakta. Kız yemek yapıyor. Amcası bahçede patates ve havuç sökerken yağmur altında başında bekledim. Kız da seradan salatalık, marul ve domates aldı. İşe yarıyor doğrusu."</p>

  <p>"Bildiğim kadarıyla üç kişi öldürmüştür," dedi Barry.</p>

  <p>Sollazo mutfağa girdi. İçersi mis gibi kokuyordu. Kathleen ocağın başında duruyor, Ryan da masada salata hazırlıyordu.</p>

  <p>"Çok çeşitli yetenekleri olan bir kadın," dedi Sollazo.</p>

  <p>"Ne demezsin, bayım," dedi kız.</p>

  <p class="p11"><span class="t12">V</span></p>

  <p><span class="t3">M</span>asasının başında telefonla konuşan Ferguson, "Dillon'la konuştum," dedi. "Devlin araştırmaya başlamış, ama şimdiye kadar bir sonuç alamamış."</p>

  <p>Beyaz Saray bodrumundaki Blake Johnson, "Bir sonuç ummak için çok erken," dedi. "Bildiğin gibi başkan bu konuyla yakından ilgileniyor. Beni durumdan sık sık haberdar edin, general."</p>

  <p>"Elbette."</p>

  <p>Yerel meyhanenin gözde müşterilerinden olan Devlin'e lokantanın köşesindeki en iyi bölme verilmişti. Yemek lezzetli, şampanya kabul edilebilir düzeydeydi ve konuşma Hannah Bernstein'ın yıllardır duymadığı kadar ilginçti.</p>

  <p>Devlin, "Demek büyükbaban haham, baban cerrahi profesörüydü ve sen de Cambridge Üniversitesine gittin?" dedi. "Bu taşınmayacak kadar ağır bir yük ve sen polis oldun? Bunu nasıl basardın?"</p>

  <p>"Benim için değeri olan bir iş yapmak istiyordum. Para sorun değildi. Param çoktur."</p>

  <p>"Tanrım, mavi üniformanla devriye gezişin görülecek bir manzaraydı herhalde."</p>

  <p>"Cinsiyet ayrımcılığı yapmayın, Bay Devlin."</p>

  <p>"Liam de bana. Ama senin gibi iyi bir Yahudi kızı. Yani demek istediğim, evlenip çocuk sahibi olmak istemedin mi?"</p>

  <p>"Bu iyi Yahudi kızı, Norah Bell'i öldürmüştür," dedi Dillon.</p>

  <p>Devlin'in gülümsemesi dondu. "Protestan davasının ileri gelenlerindendi o."</p>

  <p>"Ben de sevgilisi Ahern'i öldürdüm," dedi Dillon. "Londra'da ABD başkanını havaya uçuracaklardı."</p>

  <p>Hannah biraz gergin görünüyordu. Devlin elini kızın elinin üzerine koydu.</p>

  <p>"Bunda senin suçun yok, kızım," dedi. "Yaşadığımız dünya böyle. Haydi, uykumu getirmesi için bir kadeh Bushmill içelim, sonra da eve dönelim."</p>

  <p>Barmene seslenip siparişleri verdi, sonra gülümseyerek dönerken birden kaşlarını çattı.</p>

  <p>"Aklıma bir şey geldi."</p>

  <p>"Ne?" diye sordu Dillon.</p>

  <p>"<span class="t14">Irish Rose</span>'un enkazını arayacaklardır."</p>

  <p>"Doğru. Down kıyılarında bir yerde. Drumdonald ile Scotstown arasında bir yerde karaya çıkmıştık."</p>

  <p>"Onu demiyorum. Enkazı aramaya gideceklerdir ki, bu da bir tekne kiralamak demektir. Ama daha önemlisi, dalma araç gereci gerekecektir, değil mi?"</p>

  <p>Dillon başını salladı. "Elbette."</p>

  <p>"Ve duyduğuma göre sen bugünlerde bu alanda uzmanmışsın."</p>

  <p>"Eh, payıma düşeni yapmışımdır. Nereye varmak istiyorsun?"</p>

  <p>"O malzemeyi bir yerden bulmaları gerek ve Dublin'de bu işi yapan çok yer yoktur. Dublin'in dışında Tony Bradley adında eski bir <span class="t14">IRA</span>'lının Denizatı diye bir deposu olduğunu söylesem? Jack Barry'nin yanında çalışmış ve Portlaoise Cezaevinde beş yıl yatmıştır. Eğer Jack Barry olsaydın ve dalgıç malzemesine ihtiyaç duysaydın nereye giderdin?"</p>

  <p>"Denizatı'na," dedi Hannah Bernstein.</p>

  <p>Devlin gülümseyerek kadehini kaldırdı.</p>

  <p>"Sabah ilk iş olarak oraya gideceğiz. Bekleyen derviş muradına ermiş."</p>

  <p>&nbsp;</p>
</body>
</html>
