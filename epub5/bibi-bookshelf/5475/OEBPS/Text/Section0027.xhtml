<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
p.sgc-4 {text-align: justify;}
  div.sgc-3 {text-indent: 28.80000114440918px; text-align: center;}
  h2.sgc-2 {text-align: center;}
  div.sgc-1 {text-align: justify;}

  span.sgc-5 {font-size: 14px; line-height: 14px;}
</style>
</head>

<body class="calibre">
  <div class="calibre7 sgc-1">
    <br />
  </div>

  <div class="calibre7 sgc-1">
    <h2 class="calibre7 sgc-2">16</h2>

    <div class="calibre7 sgc-3">
      <br />
    </div>

    <div class="calibre7 sgc-3"><img alt="" class="calibre8" src="../Images/main-9.jpg" /></div>

    <div>
      <br />
    </div>
  </div>

  <p class="calibre1 sgc-4">Silas ve Bellis, atlaslardan ve kâşiflerin monografilerinden yararlanarak, Gnurr Kett, Cymek ve Demir Körfez’in haritalarını çizdiler. Kendilerini evlerine ulaştıracak bir rota bulmaya çalışıyorlardı.</p>

  <p class="calibre1 sgc-4">Anofellerin adası işaretlenmemişti, ama kaktüs tacirlerin hikâyelerini yorumlayarak, buranın Gnurr Kett’in en güney ucunun kilometrelerce ötesinde, adanın uygar kuzey kıyılarının neredeyse iki bin kilometre uzağında olduğunu çıkardılar. Kuzey kenarından Yeni Crobuzon’a ise üç bin kilometre daha vardı.</p>

  <p class="calibre1 sgc-4">Bellis, şehrin Kelltree tersanelerinde Kettai gemilerine ne kadar nadir rastlandığını biliyordu. Politik ekonomi kitaplarını karıştırdı, Dreer Samher’den Gnurr Kett’e, Shankell’e, Mandrake Adaları’na ve Perrick Nigh ile Myrshock’a ve sonunda, belki de, işkence gibi bir yolculukla Yeni Crobuzon’a giden ticaret gemilerinin rotalarını izledi.</p>

  <p class="calibre1 sgc-4">“Sivrisineklerin adasına vardığımızda şehirden, sömürgeler kadar uzakta olacağız,” dedi Bellis acı acı. “Aşmamız gereken kilometrelerce bilinmeyen deniz, haritada bile görünmeyen yerler, bir sürü aslı astarı olmayan söylentiler var. Upuzun bir ticaret zincirinin tam tersi yönde.”</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Bütün boş zamanlarını Bellis’in silindir şeklindeki odasında iki büklüm eğilmiş, dışarıdan gelen seslere, gün ışığına ya da lamba ışığına aldırmadan geçiriyorlardı. Bellis deli gibi puro içiyor, Armada’da yetiştirilen iğrenç tütüne küfrediyor, ikisi birlikte habire notlar alıyor, eski kitapları tarıyorlardı, çaldıkları bilgiden bir şeyler anlamaya çalışarak. Bir kaçış yolu bulmaya çalışarak.</p>

  <p class="calibre1 sgc-4">Şehrin gizini bulmak için çok uğraşmışlardı. Bu giz şimdi ellerindeydi, yavaş yavaş anlamaya başlıyorlardı, ancak yine de, ellerindeki bu bilgiye rağmen evlerine dönemeyecek olmaları ihtimali onları dehşete düşürüyordu.</p>

  <p class="calibre1 sgc-4"><span class="font6">Nerede olacağımızı bir anlayabilsek...</span> diye düşünüyordu Bellis. İçinden huzursuz bir şekilde, bu lanet olası şehrin tamamının bir limana yanaşmayacağını, ya da Kohnid’e veya başka bir limana uğramayacağını geçiriyordu. Öyle olsa bile, şehirden kıyıya, tersaneye, oradan da bir gemiye ulaşarak yeniden denizi aşıp evine dönmek için uğraşması gerekecekti. Bu da olacak şey değildi.</p>

  <p class="calibre1 sgc-4"><span class="font6">Kıyıya bir varsam,</span> diye düşünüyordu. <span class="font6">Kıyıya bir varsam, belki birini yardım etmeye razı edebilirim, ya da bir tekne çalarım, ya da içine saklanırım ya da... Neyse...</span></p>

  <p class="calibre1 sgc-4">Ama kıyıya gidemezdi. Gitse bile bu düşündükleri boşa çıkabilirdi, bunu da biliyordu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">“Bugün Şekel beni görmeye geldi,” dedi. “Bana kitabı vereli neredeyse bir hafta oldu, Silas. Ne olduğunu, onun Tintinnabulum’un aradığı şey olup olmadığını sordu. Yakında anlayacağımı söyledim.”</p>

  <p class="calibre1 sgc-4">“Çok sürmez,” dedi kaygılı bir sesle. “Utangaçlığını atıp birine anlatması çok sürmez. Düşünsene, Sevgililer için çalışan bir liman işçisiyle arkadaş. Tintinnabulum’un hizmetçisini <span class="font6">beceriyor,</span> Tanrı aşkına.</p>

  <p class="calibre1 sgc-4">“Harekete geçmeliyiz, Silas. Ne yapacağımıza karar vermeliyiz. Arkadaşlarına Krüach Aum’un bir kitabını bulduğunu söyleyecek olursa muhafızlar anında buraya gelir. Kitabı almakla kalmaz, onu bizim sakladığımızı da anlarlar. Bir Armada cezaevinin içini görmeyi hiç istemem doğrusu.”</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Sevgililer’in bir deniz şeytanını çıkarmayı ne kadar bildiklerini tahmin etmek zordu. Bir şeyler biliyor olmalıydılar -çukurların yerini, ne kadar mühendislik ve büyü gerektiğini, belki de gereken bilimlerin bazılarını. Ama özellikle Krüach Aum’un bu kitabının peşindeydiler.</p>

  <p class="calibre1 sgc-4"><span class="font6">Bir deniz şeytanını başarıyla çağırma ve yakalama girişiminin tek açıklaması,</span> diye düşündü Bellis. <span class="font6">Nereye gideceklerini biliyorlar, ama iddiasına girerim, dünya kadar da bilmedikleri şey var. Parçaları zamanında bir araya getirebileceklerini sanıyor olmalılar, bunu yapabilirler de, ama kesinlikle, bu kitabın, işlerini çok daha kolaylaştıracağını söyleyebilirim.</span></p>

  <p class="calibre1 sgc-4">Bir sürü aptalca düşünce geçiyordu kafasından, kitap karşılığında özgürlüğünü istemek gibi, ama bunun asla işe yaramayacağını adı gibi biliyordu. Umut parmaklarının arasından kayıp gidiyordu ve bunu fark etmek kanını âdeta donduruyordu.</p>

  <p class="calibre1 sgc-4">Acınası bir yapmacıklıkla, bir gün, Carrianne’e oradan kaçmak konusunu açtı. Bütün sorularını ve düşüncelerini hiç inandırıcı olmayan, <span class="font6">diyelim</span> /d’lerle ortaya koyarak, Carrianne’e hiç şehirden kaçmayı isteyip istemediğini sordu.</p>

  <p class="calibre1 sgc-4">Carriane çok tanıdık gelen acımasız bir ifadeyle sırıttı. “Aklımın ucundan bile geçmedi,” dedi.</p>

  <p class="calibre1 sgc-4">Kurak Şelale’de bir barda oturuyorlardı. Carrianne abartılı bir tavırla etrafına bir göz atıp tekrar Bellis'e döndü ve konuşmaya devam etti. “Tabii ki. Ama geri döneceğim ne var ki, Bellis? Neden tehlikeye atılayım ki? Bazı tutsaklar her birkaç yılda bir bunu deniyor. Küçük bir tekneyle ya da ne bulurlarsa. Ama her zaman, her zaman durduruluyorlar.”</p>

  <p class="calibre1 sgc-4"><span class="font6">Bunlar yalnızca duydukların,</span> diye geçirdi içinden Bellis.</p>

  <p class="calibre1 sgc-4">“Sonra ne oluyor onlara?” diye sordu.</p>

  <p class="calibre1 sgc-4">Carrianne bir süre önündeki içkiye baktı, sonra yüzünde yine acı bir gülümseme ile Bellis'e döndü.</p>

  <p class="calibre1 sgc-4">“Armada'nın bütün yöneticilerinin uzlaştığı tek şey bu, denebilir,” dedi kadın, “Sevgililer, Brucolac, Kral Friedrich ve Braginod ve Konsey, hepsi. Armada bulunmayı göze alamaz. Bizim burada olduğumuzu bilen gemiciler var kuşkusuz, Dreer Samher gibi ticaret yaptığımız topluluklar var. Ama büyük bir güç tarafından -Yeni Crobuzon gibi- bulunmak? Bizi denizlerden silmek isteyecek bir güç tarafından bulunmak? Kaçmak isteyenler durduruluyor Bellis. Yakalanmıyor, dikkat et. Durduruluyor.”</p>

  <p class="calibre1 sgc-4">Carrianne Bellis’in sırtını sıvazladı.</p>

  <p class="calibre1 sgc-4">“Yapma Tanrı aşkına, bu kadar dehşete düşme!” dedi dostça. “Gerçekten şaşırdığını söyleme bana. Evlerine varacak olsalar, yalan yanlış bildiklerini anlatsalar ve sizinkiler de Armada'yı ele geçirecek olsa, neler olacağını bilmiyor musun? Yeni Crobuzon’un köle gemilerinden kaçan Tekraryapımlara bir sor bakalım, Crobuzon donanmasına ne kadar sadık olduklarını gör. Nova Esperium’a gidip yerlilere ne yapıldığını görenlerin bazılarına sor. Ya da ellerinde damgalı mektuplar taşıyan Yeni Crobuzon yağmacılarıyla karşılaşan bazı denizcilere sor. <span class="font6">Bizim</span> korsan olduğumuzu mu sanıyorsun Bellis? İçkini iç ve çeneni kapa!”</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">O gece Bellis ilk kez yüksek sesle, Silas ve kendisi evlerine dönemeyecek olurlarsa ne yapacaklarını düşündü. Bu olasılık dahilinde planlar kurdu.</p>

  <p class="calibre1 sgc-4">Ancak söz konusu olan şeyin yalnızca kendi kaçışı olmadığını fark ettikçe, bir parça rahatlar gibi oldu. <span class="font6">Kaçamayacak olursak</span>? diye düşünmeye çalıştı, serinkanlılıkla. <span class="font6">Her şeyin sonu mu bu? Son söz mü yani?</span></p>

  <p class="calibre1 sgc-4">Silas solgun ve yorgun bir suratla onu izliyordu. Bellis adama bakarken, birdenbire, evinin kuleleri, pazar yerleri, kenar mahallelerin tuğla evleri berrak bir resim gibi gözünde canlandı. Arkadaşlarını anımsadı. Yine Yeni Crobuzon’u düşündü. İlkbaharda her yeri saran bitki özü kokusu; yıl sonundaki soğuk; bütün şehir, Jabber Sabahı festivalinde aydınlatılmış, her yanına iplerle gerilmiş fenerler asılı, etraf insan kaynıyor, trenler renkli süslerle donatılmış. Sokak lambaları altında yılın herhangi bir gece yarısı.</p>

  <p class="calibre1 sgc-4">Sonra, savaşta, Gengrisler’le kanlı bir savaşta.</p>

  <p class="calibre1 sgc-4">“Bir haber göndermemiz şart,” dedi sessizce. “En önemlisi bu. Biz geri dönsek de dönmesek de onları uyarmamız gerekiyor.”</p>

  <p class="calibre1 sgc-4">Bunu söyleyince başaramayacağı şeyi de açığa çıkarmış oldu. İçi biraz daha sakinleşti. Çekinerek önerdiği planlar şimdi daha sağlam bir temele basıyordu, daha sistemli ve gerçekleşme olasılığı daha yüksekti.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">İşin sırrının Hedrigall’de olduğunu fark etti.</p>

  <p class="calibre1 sgc-4">Büyük kaktüs adam, Samher'i masalcısı ve balon pilotu hakkında bir sürü hikâye anlatılıyordu. Söylenti, yalan ve gerçekten oluşan bir bulut. Şekel’in ona soluk soluğa anlattıkları arasında bir şey,Bellis’in aklında yer etmişti: Hedrigall sivrisinek halkının adasına gitmişti.</p>

  <p class="calibre1 sgc-4">Bu doğru olabilirdi. Anofellerle düzenli iş yapan tek halk olan Dreer Samher’den gelme bir ticaret korsanıydı o. Bitki özü akıyordu onların içinde, kan değil: İçilemezdi. Korkusuzca takas yapıyorlardı.</p>

  <p class="calibre1 sgc-4">Bir şeyler anımsayabilirdi.</p>

  <p class="calibre1 sgc-4">Bulutlu ve sıcak bir gündü, Bellis işe gitmek için odasından çıktığı an terlemeye başlamıştı. Çok zayıf olmasına karşın, günün sonunda sanki bedenini fazladan bir et tabakası kaplamış gibi geliyordu. Purolarının dumanı, keskin kokusuyla başını bir şapka gibi sarmıştı ve Armada'nın kesilmeyen rüzgârı bile onu temizleyemedi.</p>

  <p class="calibre1 sgc-4">Silas onu, evinin önünde bekliyordu.</p>

  <p class="calibre1 sgc-4">“Doğru,” dedi hırçın bir coşkuyla. “Hedrigall oraya gitmiş. Anımsıyor. Dreer Samher tacirlerinin nasıl iş yaptığını biliyorum.”</p>

  <p class="calibre1 sgc-4">Haritaları artık hatasız olabilir, ada hakkındaki bilgileri biraz daha netleşebilirdi.</p>

  <p class="calibre1 sgc-4">“Bu Hedrigall sadık biri,” dedi Silas, “bu yüzden dikkatli olmalıyım. Yaptığı işi ister onayla, ister onaylama, Zarganadenizi’nin adamı o. Ama ondan bilgi edinebilirim. Benim işim bu.”</p>

  <p class="calibre1 sgc-4">Hedrigall’den öğrendikleriyle bile, ellerinde birbiriyle ilgisiz bir avuç veriden başka bir şey yoktu. Bunları sürekli kurcaladılar, tekrar tekrar baktılar, Mikadonun çöpleriyle oynar gibi fırlatıp nasıl düştüklerini izlediler. Sonunda, Bellis, kendi özgürlüğü için duyduğu beyhude umutsuzluktan sıyrılarak, önlerinde duran gerçekteki düzeni görmeye başladı.</p>

  <p class="calibre1 sgc-4">Sonunda bir plan oluşturdular.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Çok üstünkörü, çok belirsizdi, ellerindeki tek şeyin bu olduğunu kabullenmek zordu.</p>

  <p class="calibre1 sgc-4">Huzursuz bir sessizlik içinde oturuyorlardı. Bellis dalgaların art arda gelen hışırtılarını dinliyor, purosundan çıkan dumanın pencerenin önünde dağılışını ve karanlık gökyüzü manzarasını puslandırışını izliyordu. İçinde bulundukları durum onu birdenbire sinirlendirdi: Kapana kısılmış gibi hissetti. Bütün yaşamı geceler boyu oturup, puro içip düşüncelerin peşinde koşmaktan ibaretti. Ama şimdi bir şey değişmişti.</p>

  <p class="calibre1 sgc-4">Böyle yapmak zorunda kalacağı son gece olabilirdi bu.</p>

  <p class="calibre1 sgc-4">“Bundan nefret ediyorum,” dedi sonunda Silas. “Yapamayacak olmaktan... <span class="font6">nefret ediyorum.</span> Ama sen yapabilir misin? Sana çok iş düşüyor.”</p>

  <p class="calibre1 sgc-4">“Yapmak zorundayım,” diye yanıtladı Bellis. “Yüksek Kettai dilini bilmiyorsun sen. Seni almaları için onları ikna etmenin başka bir yolu var mı?”</p>

  <p class="calibre1 sgc-4">Silas dişlerini gıcırdattı ve kafasını salladı.</p>

  <p class="calibre1 sgc-4">“Peki sen?” diye sordu. “Arkadaşın Johannes senin örnek bir Armada vatandaşı olmadığını biliyor, öyle değil mi?”</p>

  <p class="calibre1 sgc-4">“Onu ikna edebilirim,” dedi Bellis. “Armada’da çok fazla Kettai okuyucusu yok. Ama haklısın, tek engel o.” Bir süre ses çıkarmadı, sonunda düşünceli düşünceli devam etti. “Onlara benden söz etiğini sanmıyorum. Yaşamımı zorlaştırmak isteseydi, benim... tehlikeli olduğumdan kuşkulansaydı, bunu şimdiye kadar anlardım. Sanırım benim hakkımda konuşmaktan onu alıkoyan şey... bir tür... saygı... ya da öyle bir şey.”</p>

  <p class="calibre1 sgc-4"><span class="font6">Bu değil,</span> diye düşünüyordu, konuşurken bile. <span class="font6">Karşı çıktığın için seni neden ihbar etmediğini biliyorsun.</span></p>

  <p class="calibre1 sgc-4"><span class="font6">Hoşuna gitsin ya da gitmesin, onun hakkında ne düşünürsen düşün, o seni hâlâ bir arkadaş olarak görüyor.</span></p>

  <p class="calibre1 sgc-4">“Bunu okuduklarında,” dedi Silas, “ve Krüach Aum’un Kohnid’den gelmediğini ve hâlâ yaşıyor olabileceğini anladıklarında, onu bulmak için ortalığı yıkacaklardır. Ama... ya bulamazlarsa?</p>

  <p class="calibre1 sgc-4">“Onları o adaya götürmeliyiz, Bellis. Bunu yapamazsak, elimizde hiçbir şey olmayacak. Onlardan yapmalarını istediğimiz ufak bir şey değil. Onları nereye götürmeye çalıştığımızı biliyorsun. Orada ne olduğunu da. Gerisini bana bırakabilirsin -gereksinim duyduğumuz şeyleri toplayabilirim. Mühür var, böylece mesajlar yazılabilir. Bütün bunları yapabilirim. Ama kahretsin ki, tek yapabileceğim bu.” Sesi üzgündü. “Onları adaya yönlendiremezsek de, elimizde hiçbir şey olmayacak.”</p>

  <p class="calibre1 sgc-4">Krüach Aum’un kitabını aldı, sayfaları yavaşça çevirmeye başladı. Veri ekine gelince kitabı Bellis'e uzattı.</p>

  <p class="calibre1 sgc-4">“Bunu çevirdin, değil mi?” dedi.</p>

  <p class="calibre1 sgc-4">“Elimden geldiği kadarıyla.”</p>

  <p class="calibre1 sgc-4">“Bu kitabı bulacaklarını hiç ummuyorlar, ama yine de bir deniz şeytanını çıkarabileceklerini sanıyorlar. Onlara bu kitabı verecek olursak...” Kitabı elinde sallamaya başladı, sayfalar kanat gibi çırpınıyordu, “belki de onlara gereken yalnızca bu. Belki de yalnızca sayfalara bakacaklar, sonra da seni, Lise’de ve <span class="font6">Muhteşem Doğu</span> da bulunan bütün diğer çevirmenleri, bilim adamlarını kullanarak şifresini çözüp bir anlam çıkarmaya çalışacaklar... Belki deniz şeytanını çıkarmak için onlara gereken her şey burada. Onlara gereken son parçayı veriyor olabiliriz.”</p>

  <p class="calibre1 sgc-4">Haklıydı. Eğer Aum’un iddiaları doğruysa, kullandığı bütün veriler, bütün bilgiler, bütün hesaplar bu sayfalardaydı.</p>

  <p class="calibre1 sgc-4">“Ama bu kitap yoksa,” diye devam etti Silas, “elimizde de bir şey yok demektir. Onlara seni pazarlayacak, onları adaya çekecek hiçbir şeyimiz olmaz. Onlar da, planladıkları gibi yola devam eder ve ellerinde ne varsa onun üzerinde çalışmayı sürdürerek, kim bilir, belki de deniz şeytanını çıkarırlar. Ellerinde olanla yetinirler. Ama biz tutup da istedikleri şeyin bir <span class="font6">parçasını</span> verecek olursak, tamamını isteyeceklerdir. Bunu bir armağandan... bir yeme çevirmeliyiz.”</p>

  <p class="calibre1 sgc-4">Bir an sonra Bellis durumu anladı. Dudaklarını büzdü ve başını hızlı hızlı salladı. “Evet,” dedi. “Ver onu bana.”</p>

  <p class="calibre1 sgc-4">Veri ekinin sayfalarını çevirdi, nereden başlayacağını bilemeyip, bir an durakladı.</p>

  <p class="calibre1 sgc-4">Sonunda omzunu silkti ve sayfaları yırtıp kopardı.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Bu ilk, tuhaf biçimde rahatlatıcı andan sonra daha dikkatli oldu. İnandırıcı görünmeliydi. Zarar görmüş diğer kitapları düşündü, kitapların başına gelen talihsizlikleri gözünün önüne getirmeye çalıştı. Su ve ateş? Küf? Bunlar olanaksızdı.</p>

  <p class="calibre1 sgc-4">Ezilme, o halde.</p>

  <p class="calibre1 sgc-4">Eki açık olarak, yerdeki uygun bir çivinin üzerine yerleştirdi ve üzerine basıp ayağıyla sertçe vurdu. Çivi, denklemlere, dipnotlara takılıp onları yırttı, sayfaları buruşuk bir yığın haline getirdi.</p>

  <p class="calibre1 sgc-4">Harikaydı. Ekin başında, deyimlerin tartışılıp tanımlandığı üç sayfa vardı, sonrasında ise kâğıt kökünden kopmuştu. Geride yalnızca, yarısı silinmiş sözcüklerden oluşan küçük üçgenler, tırtıklı kenarlar kalmıştı. Rastgele, aptalca bir kazaya uğramış gibi görünüyordu.</p>

  <p class="calibre1 sgc-4">Yaramaz çocuklar gibi fısıldaşarak, eki yaktılar.</p>

  <p class="calibre1 sgc-4">Bütün sayfaların duman ve parçacıklar halinde bacadan çıkarak Armada'ya yayılması ve rüzgârın önünde sürüklenerek dağılması çok zaman almadı.</p>

  <p class="calibre1 sgc-4"><span class="font6">Yarın harekete geçiyoruz,</span> diye düşündü Bellis. <span class="font6">Yarın başlıyoruz.</span></p>

  <p class="calibre1 sgc-4">Rüzgâr güneyden esiyordu. Armada'nın bacalarından çıkan dumandan parmaklar, şehrin geldiği yönü işaret ediyordu.</p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6">Gölgesıyıran'ın</span> güvertesinde durmuş, sırtını şehre dönerek açıklara bakan Bellis, sıradan bir gemideymiş gibi davranabiliyordu.</p>

  <p class="calibre1 sgc-4">Yelkenli, Zarganadenizi’nin varoşlarına aitti: Oradakiler daha önce var olan kamaraların altında yaşıyordu. Güvertelerine ev yapılmamıştı. <span class="font6">Gölgesıyıran</span> bronzla süslenmiş tahta, halat ve eski yelken bezlerinden oluşuyordu. Üzerinde tavernası, gece kulübü ya da genelev yoktu ve güvertesinde çok az insan dolaşıyordu. Bellis, denize açılmış bir yelkenlinin yolcusu gibi gözlerini okyanusa dikmişti.</p>

  <p class="calibre1 sgc-4">Uzun bir süre, orada tek başına durdu.</p>

  <p class="calibre1 sgc-4">Deniz, gaz lambalarının altında ışıldıyordu.</p>

  <p class="calibre1 sgc-4">Sonunda, akşam, saat dokuzu biraz geçerken hızlı hızlı gelen ayak sesleri duydu.</p>

  <p class="calibre1 sgc-4">Karşısında, yüzünde anlaşılmaz bir ifade ile Johannes Tearfly duruyordu. Yavaşça adama başıyla selam verdi ve ona adıyla seslendi.</p>

  <p class="calibre1 sgc-4">“Bellis, geciktiğim için çok özür dilerim,” dedi adam. “Mesajın... çok geç geldi ve ben de işleri ayarlayamadım. Elimden geldiğince çabuk gelmeye çalıştım.”</p>

  <p class="calibre1 sgc-4"><span class="font6">Doğru mu<span class="sgc-5">?</span>,</span> diye düşündü Bellis, soğuk bir ifadeyle. <span class="font6">Yoksa beni cezalandırmak için mi bir saat geç geldin<span class="sgc-5">?</span></span></p>

  <p class="calibre1 sgc-4">Ancak adamın sesinde gerçekten bir pişmanlık olduğunu fark etti: Gülümsemesi belli belirsizdi, ama soğuk değildi.</p>

  <p class="calibre1 sgc-4">Güvertede amaçsızca yürümeye başladılar, daralan ön kısma doğru gittiler, sonra geri döndüler. Ne konuşacaklarını bilemediler, tartışmalarının anısı hâlâ tazeydi.</p>

  <p class="calibre1 sgc-4">“Araştırman nasıl gidiyor, Johannes?” dedi sonunda Bellis. “Gittiğimiz yere... neresiyse orası artık... Yaklaştık mı?”</p>

  <p class="calibre1 sgc-4">“Bellis...” Sinirlenerek omuzlarını kaldırıp indirdi. “Sandım ki...buraya... belki... Bırak Tanrı aşkına Bellis, eğer beni buraya sadece...”</p>

  <p class="calibre1 sgc-4">Bellis elini kaldırarak adamın lafını kesti. Uzun bir sessizlik oldu ve Bellis gözlerini kapattı. Açtığında yüzü ve sesi yumuşamıştı.</p>

  <p class="calibre1 sgc-4">“Kusura bakma,” dedi. “Kusura bakma. Sorun şu ki, Johannes, söylediğin şey aklımdan çıkmıyor. Çünkü haklı olduğunu biliyorum.” Sözcükler Bellis’in ağzından çıkarken, adamın yüzünde en ufak bir değişiklik olmadı. “Beni yanlış anlama,” diye devam etti Bellis, aceleyle. “Burası asla benim evim olmayacak. Buraya korsanlar tarafından getirildim, Johannes: Çalındım, yani.</p>

  <p class="calibre1 sgc-4">“Ama... kendimi soyutladığımı söylerken... haklıydın sen. Şehir hakkında hiçbir şey bilmiyordum ve bundan da utanç duydum.” Adam lafını kesmeye davrandı ama Bellis izin vermedi. “Hepsinden önemlisi de, buradaki olasılıkları gördüm.” Heyecanla konuşmayı sürdürdü. Sesi rahatsız edici gerçeklerden söz eder gibiydi. “Burada birçok şey gördüm, birçok şey öğrendim... Yeni Crobuzon hâlâ benim yuvam, ama sen beni oraya şanstan başka bir şeyin bağlamadığını söylediğinde haklıydın. Evime dönmekten vazgeçtim, Johannes,” dedi (ve anında midesi kasıldı, çünkü söylediği neredeyse doğruydu), “ve bu kararı verince de, burada yapmaya değecek işler olduğunu fark ettim.”</p>

  <p class="calibre1 sgc-4">Adamın içinde bir şeyler dalgalanır gibi oldu, yüzünde bir ifade oluşmaya başladı. Bellis bunun sevinç olduğunu düşünerek, aceleyle lafa girdi.</p>

  <p class="calibre1 sgc-4">“Buraya âşık olacağımı falan düşünme sakın, tamam mı? Ama... <span class="font6">Terpsikor’dâki</span> birçok kişi için, Tekraryapımlar için, bu kaçırılma olayı, başlarına gelebilecek en iyi şeydi. Geri kalanımıza gelince... Ne diyeyim, bununla yaşayacağız. Bunu görmeme yardım ettin, Johannes. Sana teşekkür etmek istedim.”</p>

  <p class="calibre1 sgc-4">Bellis ifadesiz bir yüzle bakıyordu, sözcükler ağzının içinde kesik süt tadı bırakmıştı (söylediklerinin tamamen yalan olmadığını fark etmiş olsa bile).</p>

  <p class="calibre1 sgc-4">Johannes’e, Yeni Crobuzon’un karşı karşıya kaldığı tehlikeyle ilgili gerçeği söylemeyi düşündüğü bir an olmuştu. Ancak adamın Armada'ya ve Zarganadenizi’ne bu kadar çabuk bağlanmasını aklı hâlâ almıyordu. Doğduğu şehre karşı çok az sevgi duyduğu açıktı. Ama yine de, Gengrisler’in söz konusu olduğu bir durumda <span class="font6">(kesinlikle),</span> onun bu kadar tarafsız olamayacağını düşünüyordu. Yeni Crobuzon’da arkadaşları, ailesi falan olmalıydı. Bu tehlikeye kayıtsız kalamazdı. Öyle değil mi?</p>

  <p class="calibre1 sgc-4">Ama ya Bellis'e inanmazsa? İnanmayıp bunun karmaşık bir kaçma planı olduğunu düşünür ve eğer ondan ve iddialarından Sevgililere söz ederse ki; Yeni Crobuzon’un kaderi onların hiç mi hiç umurunda olmayacaktı, Bellis şehre haber vermek için elindeki tek şansı da yitirmiş olacaktı.</p>

  <p class="calibre1 sgc-4">Armada'nın yöneticileri uzak bir ülkenin bir diğerine ne yaptığıyla neden ilgilenecekti ki? Su iblislerinin planları hoşlarına bile gidebilirdi. Yeni Crobuzon’un güçlü bir donanması vardı. Bellis’in, Johannes’in bu yeni sadakatinin nereye kadar gideceği konusunda en ufak bir fikri yoktu. Ona gerçeği söylemeyi göze alamazdı.</p>

  <p class="calibre1 sgc-4"><span class="font6">Gölgesıyıran’ın</span> güvertesinde dikkatle bekliyor, Johannes’in hâkim olmaya çalıştığı sevincini hissedebiliyordu.</p>

  <p class="calibre1 sgc-4">“Sence yapabilir misin?” dedi sonunda.</p>

  <p class="calibre1 sgc-4">Adam kaşlarını çattı. “Neyi yapabilir miyim?”</p>

  <p class="calibre1 sgc-4">“Bir deniz şeytanını çıkarabilir misin?”</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Adam afallamıştı. Bellis adamın yüzünden geçen duyguları izliyordu. Şaşkınlık, öfke ve korku. Çok kısa bir an yalan söylemeyi düşündüğünü gördü. <span class="font6">Neden söz ettiğini bilmiyorum,</span> ama bu isteği kayboldu, beraberinde diğer bütün duyguları da götürdü.</p>

  <p class="calibre1 sgc-4">Saniyeler içinde kendini toparladı.</p>

  <p class="calibre1 sgc-4">“Sanırım bu kadar şaşırmamalıyım,” dedi sessizce. “İnsanın böyle bir şeyin sır olarak tutulabileceğini düşünmesi saçmalık zaten.” Parmaklarını korkuluğun üzerinde dolaştırdı. “Dürüst olmak gerekirse, çok az sayıda insanın biliyor görünmesi şaşırtıcı. Sanki bilenler bilmeyenlerle bunu saklamaları konusunda anlaşma yapmış. Sen nereden öğrendin? İstenildiği kadar özen gösterilsin ya da büyü kullanılsın, bu kadar önemli bir planı gizli tutmak olanaksız, sanırım. Eninde sonunda ortaya çıkıyor: Çok sayıda insan öğrenmiş bile.”</p>

  <p class="calibre1 sgc-4">“Neden yapıyorsunuz bunu?” diye sordu Bellis.</p>

  <p class="calibre1 sgc-4">“Şehre yapacağı katkı yüzünden,” dedi. “Sevgililer bu yüzden yapıyor.” Kaba bir tavırla korkuluğa bir tekme attı ve parmağını sancak tarafına, zincirlerinin ucunda gemiyi güneye doğru çeken bir sürü buharlı tekne ve römorköre doğru salladı. “Şu dev gibi şeyin nasıl gittiğine bak. Saatte bir buçuk kilometre mi? Güçlü bir rüzgârda, iki? Olacak iş değil. Ayrıca bu çaba çok zor buldukları yakıtı da tüketiyor. Zamanın çoğunda, yalnızca suyun içinde sallana sahana giderek, okyanusta bir daire çiziyoruz. Bu şeyi yakaladıklarında bütün bunların nasıl değişeceğini bir düşünsene. İstedikleri yere gidebilecekler. Ellerine geçecek <span class="font6">gücü</span> düşün. Denizlerin hâkimi olacaklar.</p>

  <p class="calibre1 sgc-4">“Daha önce bir kez denenmiş.” Başını öteye çevirdi, çenesini sıvazladı. “Öyle diyorlar. Şehrin altında delil var. Zincirler. Yüzlerce yıllık büyülerle gizleniyorlar. Sevgililer... buranın daha önce gördüğü liderlerin hiçbirine benzemiyor. Özellikle de kadın olan. On yıldan fazla bir süre önce, Uther Doul onlara önderlik ettiğinde bir şeyler değişmiş. O zamandan beri deniz şeytanının peşindeler. Tintinnabulum ve adamlarına mesajlar göndermişler. En iyi avcılar burada. Yalnızca zıpkınlarını ustaca kullanmıyorlar: Bunlar ayrıca bilim adamı; deniz biyologu ve koordinatör. Yıllarca deniz şeytanını arama işinden sorumlu olmuşlar. Tuzak kurmak konusunda bilmedikleri hiçbir şey yok. Eğer bu işi daha önce birisi denemişse, onu bilmemeleri olacak iş değil.</p>

  <p class="calibre1 sgc-4">“Tabii ki kendi başlarına bir deniz şeytanı yakalayamazlar. Ama bu konuda dünyadaki herkesten fazla bilgileri var. Bunu başarmanın bir avcı için ne demek olduğunu düşünebiliyor musun? İşte bu yüzden Sevgililer onun peşinde, bu yüzden Tintinnabulum ve tayfası onun peşinde. Bellis’in gözlerine baktı ve yüzünde bir gülümseme belirdi.</p>

  <p class="calibre1 sgc-4">“Peki ben?” dedi. “Ben de bunun içindeyim, çünkü o bir <span class="font6">deniz şeytanı'.”</span></p>

  <p class="calibre1 sgc-4">Coşkusu, bir çocuğunki gibi ani, sinir bozucu ve bulaşıcıydı. İşine karşı tutkusunda samimiydi.</p>

  <p class="calibre1 sgc-4">“Dürüst olmam gerekiyor,” dedi Bellis dikkatle. “Bunu söyleyebileceğime ve böyle düşüneceğime inanmazdım ama., ama <span class="font6">anlıyorum."</span> Adamla göz göze geldi. “Doğruyu söylemem gerekirse, içimde bu yere karşı yumuşayan şeyin bir parçası da bu. Ne olduğunu anladığımda, planın deniz şeytanıyla ilgili olduğunu anladığımda o kadar şaşırdım ki; korktum.” Kafasını sallayıp doğru sözcükleri bulmaya çalıştı. “Ama bu değişti. Duyduğum en... en olağanüstü proje bu, Johannes. Ayrıca, onun başarılı olmasını istediğimi fark ettim.”</p>

  <p class="calibre1 sgc-4">Bellis buraya kadar çok iyi gitmişti.</p>

  <p class="calibre1 sgc-4">“Önemsiyorum, Johannes. Burada olan bir şeyin beni ilgilendireceğini hiç düşünmemiştim, ama bu şeyin boyutu... yardımcı olabilme düşüncesi ve bunun... gururu.” Johannes Tearfly onu meraklı bir keyifle izliyordu. “Gerçeği nasıl öğrendiğim önemli. Seni bu yüzden buraya çağırdım, Johannes. Sana göstereceğim bir şey var.”</p>

  <p class="calibre1 sgc-4">Çantasının içine uzandı ve çıkardığı kitabı adama verdi.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Zavallı Johannes bu akşam şaşkınlık üstüne şaşkınlık yaşıyor, diye aklından geçirdi Bellis, dalga üstüne dalga. Onu aramış olması, Bellis’i görmesi, kadının şehir konusunda fikirlerini değiştirmiş olması, deniz şeytanını biliyor olması, şimdi de bu.</p>

  <p class="calibre1 sgc-4">Adamın şaşkınlığı, ağzının açık kalması ve soluğunu kesen sevinci sırasında hiç ses çıkarmadı.</p>

  <p class="calibre1 sgc-4">Sonunda Johannes başını kaldırıp baktı.</p>

  <p class="calibre1 sgc-4">“Bunu nereden buldun?” dedi. Konuşmakta güçlük çekiyordu.</p>

  <p class="calibre1 sgc-4">Bellis ona Şekel’den ve onun çocuk kitaplarına düşkünlüğünden söz etti. Adamın elindeki kitaba uzandı ve sayfaları geri çevirdi.</p>

  <p class="calibre1 sgc-4">“Çizimlere bak,” dedi. “Yanlış rafa konma nedenini anlarsın. Burada Yüksek Kettai dilini okuyabilen çok fazla kimse yok sanırım. Beni uyandıran şurası oldu. <span class="font6">İşte."</span> Teknenin altındaki devasa gözü gösteren resimde durdu. Numara yapıyor da olsa, bu basit resmi defalarca görmüş de olsa, ona bakarken yine, az da olsa heyecanlanmaktan kendini alamadı.</p>

  <p class="calibre1 sgc-4">“Bana neler olduğunu anlatan yalnızca resimler değildi, Johannes.” Çantasından kendi el yazısıyla kaplı, bir tomar kâğıt çıkardı. “Ben Yüksek Kettai dilini <span class="font6">okuyabiliyorum,"</span> dedi. “Bu dil hakkında bir kitap bile yazdım.” Söylediği bu lafla içi bir tuhaf oldu. Aldırmadı ve el yazmasını adama doğru salladı.</p>

  <p class="calibre1 sgc-4">“Aum’u çevirdim.”</p>

  <p class="calibre1 sgc-4">Bir şaşkınlık daha yaşayan Johannes diğerleri gibi buna da aynı ses ve heyecanla karşılık verdi.</p>

  <p class="calibre1 sgc-4"><span class="font6">Bu sonuncusu,</span> diye hesapladı, Bellis. Adamın boş güvertede neşeyle dans etmesini izledi. <span class="font6">Bu sürprizlerin sonuncusu.</span> Adam aptalca sıçramalarını bitirince Bellis onu şehre doğru sürükledi. Barlara doğru. <span class="font6">Oturup bunu bir düşünelim,</span> diye sakince aklından geçirdi. <span class="font6">Şimdi birlikte sarhoş olalım, ne dersin? Kendine bir bak, senin tarafında olduğum için nasıl da keyiflisin. Arkadaşını geri aldığın için nasıl heyecanlısın. Şimdi ne yapacağımızı konuşalım, sen ve ben.</span></p>

  <p class="calibre1 sgc-4"><span class="font6">Onlara benim planımı önermene yardımcı olalım.</span></p>

  <div class="calibre7 sgc-1"></div>
</body>
</html>
