<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
img.sgc-6 {text-indent: 1.5em; font-size: 1em; line-height: 1.2;}
  h1.sgc-5 {text-align: justify;}
  p.sgc-4 {text-align: justify;}
  div.sgc-3 {text-indent: 28.80000114440918px; text-align: center;}
  h2.sgc-2 {text-align: center;}
  div.sgc-1 {text-align: justify;}
</style>
</head>

<body class="calibre">
  <div class="calibre7 sgc-1">
    <br />
  </div>

  <div class="calibre7 sgc-1">
    <h2 class="calibre7 sgc-2">28</h2>

    <div class="calibre7 sgc-3">
      <br />
    </div>

    <div class="calibre7 sgc-3"><img alt="" class="calibre8" src="../Images/main-9.jpg" /></div>
  </div>

  <p class="calibre1 sgc-4"><br /></p>

  <p class="calibre1 sgc-4">Uzun bir sessizlikten sonra fırtına patladı.</p>

  <p class="calibre1 sgc-4">Bir hortum etrafı kasıp kavurmaya başladı. Gece sıcaktı. Armada'ya bir sağanak indi. Boşalan halatlar havada kavisler çizerek gemilerin ve evlerin yanlarına çarpmaya başladı. Gök gürüldüyor, şimşekler çakıyordu.</p>

  <p class="calibre1 sgc-4">Uzun zamandır şehrin karşılaştığı ilk kasırgaydı, ama sakinleri, deneyimli bir beceriyle davranıyorlardı. Hava gemileri yere indirilmiş, muşambalarla örtülmüş bir halde meydanlarda, havanın açmasını bekliyorlardı. <span class="font6">Üçlü Çatal</span> ve <span class="font6">Azamet</span> ise, <span class="font6">Muhteşem Doğu</span>’ya bağlanmış, çok büyük olduklarından üzerleri örtülememiş, şiddetli rüzgârla bir inip bir kalkıyor, yerlerinde huzursuzca kımıldanıp duruyorlar, kocaman gölgeleri gemilerin ve evlerin üzerinde dolanıyordu.</p>

  <p class="calibre1 sgc-4">Deniz, tekneleri hızla ayırır ya da iyice çekerek bağlarını koparabilir diye, en güçlü köprü ve zincirlerinin dışında, şehirdeki her bağlantının bir ucu serbest bırakılmıştı. Fırtına sırasında Armada’da dolaşmak olanaksızdı.</p>

  <p class="calibre1 sgc-4">Armada'nın teknelerin arasındaki kanalları dolduran suları deli gibi çırpınıyor, kabarıyor ama dalga oluşturamıyorlardı. Suyun, şehrin çevresini saran teknelere çarpmasını engelleyecek böyle engeller yoktu. Basil ve Denizkestanesidikeni Rıhtımları'nın girişlerindeki tekneler bir araya toplanmış, içerideki saldırı ya da ticaret gemilerinin -Armada ya da ziyaretçi gemileri- etrafını sararak onları korumaya almışlardı. Şehrin sınırlarının ötesinde ise, römorkörler, savaş ve korsan gemilerinden oluşan bir filo, yüzen evlerinin liman duvarlarına doğru sürüklenmemek için iyice uzağa demirlemişlerdi.</p>

  <p class="calibre1 sgc-4">Yalnızca şehrin alt kısımlarının muhafızlığını yapan semender-adamlar, deniz ejderleri ve Yunus Piç John fırtınadan pek rahatsız olmamışlardı. Fırtınadan uzakta, yüzeyin altında oturuyorlardı, ancak yunus arada bir soluk almak için başını sudan çıkarıyordu.</p>

  <p class="calibre1 sgc-4"><span class="font6">Muhteşem Doğu'nun</span> bir koridorundaki pencereden dışarıya göz atan Uther Doul, dönüp Bellis'e baktı.</p>

  <p class="calibre1 sgc-4">“Bundan daha kötüsü gelecek,” dedi. Bellis, önce onun ne demek istediğini anlamadı. Sonra Krüach Aum’un kitabındaki masalı anımsadı: Şimşek çaktıran güçlerle deniz şeytanının çağrılmasını.</p>

  <p class="calibre1 sgc-4"><span class="font6">Cehennemi bir fırtınaya neden olacağız, değil mi?</span> diye düşündü.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Bellis, Aum’a kendisinden istenildiği gibi, Saltça öğretmeye başladı. Bu onu rahatsız ediyordu. Anofellerin, Dreer Samher ve Kohnid’in sürdürdüğü, dünyayla bağlarının kesilmesi kuralını çiğnemiş olduğunun bilincindeydi. Ne kadar çıkarcı amaçlarla koyulmuş olursa olsun, bu kurallar Bas-Lag tarihindeki en korkunç imparatorluklardan birine karşı alınan koruyucu önlemlerdi. Kendisine Aum’un erkek ve yaşlı olduğunu, hiç kimse için bir tehlike oluşturacak durumu olmadığını anımsatmak zorundaydı.</p>

  <p class="calibre1 sgc-4">Aum çalışmalarına bir matematikçinin titizliği ve mantığı ile yaklaşıyordu. Armadalıların kısa ziyareti sırasında bile şaşırtıcı sayıda sözcük öğrenmiş olduğunu görmek Bellis’i huzursuz ediyordu (Adadan birilerine bu dili öğretip öğretmediklerini merak ediyordu).</p>

  <p class="calibre1 sgc-4">Yeni Crobuzonlular ya da Jhesshul ya da Mandrake Adalarının halkları, Shankellliler ya da Perrickliler için Saltçayı öğrenmek kolaydı. Öte yandan, Krüach Aum, bu dilin bileşenlerinden hiçbirini bilmiyordu. Yüksek Kettai ile aynı kökten gelen bir şey yoktu -ne sözcük, ne de gramer. Yine de Saltçayı çözebildi, özenle isim ve fiil çekimlerinin, dil bilgisi kurallarının listelerini çıkardı. Yöntemi Bellis’inkinden farklıydı, ama hiçbir sezgiselliği ve daha kolay kavramasını sağlayacak bir dil eğitimi olmaksızın, yine de hızlı bir şekilde ilerleme gösterdi.</p>

  <p class="calibre1 sgc-4">Bellis artık kendisinin gereksiz kalacağı; oturup anlamadığı türde bir bilimselliğe sahip notlar almak zorunda olmayacağı zamanların gelmesini dört gözle bekliyordu. Kütüphanedeki işini bırakmıştı. Sabahları Aum’a ders veriyor, öğleden sonraları ise Aum ile Zarganadenizi’nin bilim komitesi arasında çevirmenlik yapıyordu. İki işi de sevmiyordu.</p>

  <p class="calibre1 sgc-4">Gündüzleri Aum’la yemek yiyor, akşamları ise bazen, yanlarına takılan Zargandenizli bir muhafız ile onu şehirde dolaştırıyordu. <span class="font6">Başka,</span> diye düşünüyordu, <span class="font6">ne yapabilirim?</span> Onu Croom Parkına, Zarganadenizi’nin işlek caddelerine, alışveriş yerlerine, Jhour ve İtevi’ne götürdü. Büyük Çarklar Kütüphanesi’ni gösterdi.</p>

  <p class="calibre1 sgc-4">Durup sessizce, onu gördüğüne gerçekten mutlu olmuş görünen Carrianne ile konuşurken, Aum raflara göz gezdirdi. Gitmeleri gerektiğini söylediğinde, adam başını çevirmiş ve yüzündeki ifade -huşu haline benzer bir saygı, mutluluk ve acı- Bellis’i gerçekten ürkütmüştü. Ona Yüksek Kettai dilinde yazılı olan kitapların durduğu rafları gösterdi, adam bu kadar bilgiyi elinin altında bulmaktan ötürü sarhoş olmuş gibi sendeliyordu.</p>

  <p class="calibre1 sgc-4">Günlerini Zarganadenizi yetkilileriyle geçiriyor olmaktan hafif bir huzursuzluk duyuyordu: Sevgililer, Tintinnabulum ve adamları ile Uther Doul.</p>

  <p class="calibre1 sgc-4"><span class="font6">Nasıl böyle oldu?</span> diye merak ediyordu.</p>

  <p class="calibre1 sgc-4">Bellis geldiği ilk andan itibaren şehirden uzak durmuş, acısını taze tutmaya özen göstermişti. Kendini böyle tanımlıyordu.</p>

  <p class="calibre1 sgc-4"><span class="font6">Burası benim evim değil,</span> demişti kendi kendine, defalarca tekrarlayarak. Gerçek eviyle bir bağlantı kurma şansı karşısına çıktığında bütün tehlikesine karşın o şansı kullanmıştı. Yeni Crobuzon’a ait olmaktan vazgeçmemişti. Şehrinin karşı karşıya kaldığı korkunç bir tehlikeyi keşfetmiş ve onu kurtarmanın (büyük tehlikeyi göze alarak, dikkatli bir planlama ile) bir yolunu bulmuştu.</p>

  <p class="calibre1 sgc-4">Tam bunu yaparken, denizin öte yanından Yeni Crobuzon’a ulaşmaya çalışırken de, Armada'ya ve onun liderlerine sıkı sıkıya bağlanmıştı.</p>

  <p class="calibre1 sgc-4"><span class="font6">Nasıl böyle olmuştu?</span></p>

  <p class="calibre1 sgc-4">Bu onu acı acı güldürdü. Gerçek evi için en iyisini yapmış, bunun sonucunda da hapishanesinin yöneticileriyle birlikte çalışmış ve kendisini istedikleri yere götürecekleri gücü kazanmalarına yardım etmişti.</p>

  <p class="calibre1 sgc-4"><span class="font6">Nasıl böyle oldu?</span></p>

  <p class="calibre1 sgc-4"><span class="font6">Hem Silas nerede?</span></p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Tanner, her gün anofel adasında yaptığı şeyi düşünüyordu.</p>

  <p class="calibre1 sgc-4">Gönül rahatlığıyla düşünebildiği bir şey değildi bu. Duygularından emin olamıyordu. Anısını bir acıyı deşer gibi kurcaladığında içinde bir parça da gurur olduğunu fark etti. <span class="font6">Yeni Crobuzon’u kurtardım,</span> diye düşündü, buna pek inanmasa da.</p>

  <p class="calibre1 sgc-4">Orada bıraktığı az sayıdaki insanı düşündü. Birlikte içki içtiği arkadaşlarını, dostlarını ve kız arkadaşlarını: <span class="font6">Zara, Pietr, Fezhenechs ve Dolly-Ann...</span> Dalgın bir halde onları düşünüyordu, sanki onlar çok benimsediği bir kitabın kahramanlarıydı.</p>

  <p class="calibre1 sgc-4"><span class="font6">Onlar da beni düşünüyor mu? Beni özlüyorlar mı?</span> diye geçiriyordu aklından.</p>

  <p class="calibre1 sgc-4">Hepsini çoktan geride bırakmıştı. Demir Körfez’deki iğrenç cezaevinde ve <span class="font6">Terpsikor</span> daki o tekdüze yerde o kadar uzun bir süre geçirmiş ve derken yaşamı birdenbire ve o kadar olağanüstü bir biçimde yenilenmişti ki, Yeni Crobuzon onda silinmeye başlayan bir anı haline gelmişti.</p>

  <p class="calibre1 sgc-4">Ancak yine de duygulanıyordu, bu şehrin onu biçimlendirdiğinin farkındaydı. Oranın yok edilmesine izin veremezdi. Tanıdığı kadınların ve erkeklerin öldürüldüklerini aklına getiremiyordu bile. Bu yüzden -bunu düşünmek onu çok şaşırttı- onlara, aldıklarını asla bilemeyecekleri bir veda armağanı vermişti. Yeni Crobuzon kurtarılmıştı. O kurtarmıştı.</p>

  <p class="calibre1 sgc-4">Bunun ayrımında olması onu yiyip bitiriyordu. Huzursuz ediyor ve utangaç bir gurur duyuyordu. Yaptığı çok büyük bir şeydi, tarihin akışını değiştirecek bir şey. Şehrin, kendilerini kimin kurtardığını asla bilmeden, savaşa hazırlanışını gözünün önüne getirdi. Öylesine büyük bir işti; o ise oturmuş, kaşlarını hafifçe kaldırarak bunu, sanki küçük bir ayrıntıymış gibi düşünüyordu.</p>

  <p class="calibre1 sgc-4">Armada'ya ihanet etmiş değildi, gerçekten de. Kimsenin canı yanmamıştı, onlar için ufak bir şeydi bu, bir gecelik kaçamak.Birkaç saatini ayırmış ve Yeni Crobuzon’u kurtarmıştı. Bundan mutluluk duyuyordu. Yargıçlarına ve ceza fabrikalarına rağmen hem de.</p>

  <p class="calibre1 sgc-4">Onu kurtarmıştı. Şimdi artık hoşçakal demeliydi.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Deniz şeytanı, Bas-Lag denizlerine pek sık gelmezdi. Katmanlar arası yaşamın karmaşası anlaşılmaz ve değişkendi. Ne Tanner Sack, ne de iş arkadaşları, Bas-Lag’de delik açan yaratığın kısmen ya da bütün olarak mı ortaya çıktığını, kimsenin tam olarak bilmediği boyutlarıyla (bir tek hücreli, uçsuz bucaksız bir tuzlu su planktonu), dünyalar arasındaki yarıklarda kendiliğinden ortaya çıkmış bir sahte-organizma olup olmadığını bilmiyordu. Hiç kimse bilmiyordu.</p>

  <p class="calibre1 sgc-4">Bütün bildikleri, Krüach Aum’un anlaşılmaz notlarını okuyan Bellis Coldwine’ın onlara anlattıklarıydı.</p>

  <p class="calibre1 sgc-4">Anofel, bu yeni ortamında serseme dönmüştü, ama bu dikkatini yoğunlaştırma, sorularına yanıt verme becerisini etkilemiyordu. Aum, yeni iş arkadaşlarına her gün, ne yapacaklarıyla ilgili yeterli bilgiyi veriyordu.</p>

  <p class="calibre1 sgc-4">Onlara tasarımlar çiziyordu, koşum tasarımları (bir savaş gemisinden büyük), bir gem ve yular. Mühendisler deniz şeytanının neresinin bunun içine gireceğini, hangi etinin hangi parçanın içine sıkıştırılacağını tam anlamasalar da, donanımın çalışacağını söyleyen Aum’un sözüne inanıyorlardı.</p>

  <p class="calibre1 sgc-4">Bilim, planlar inanılmaz bir hızla ilerliyordu. Mühendisler ve bilim adamları ne kadar yol katettiklerini, ne kadar hızlı çalıştıklarını ve nasıl çalışmaya devam ettiklerini kendilerine anımsatmak zorunda kalıyorlardı. Hepsi de, Aum olmadan, daha önce ne düşünmüş olurlarsa olsunlar, bu işi başaramayacaklarını çok iyi biliyordu. Ancak onunla çalışmaya başlayınca, ona ne kadar gereksinimleri olduğunu anlamışlardı.</p>

  <p class="calibre1 sgc-4">Boyunduruğun bağlantı yerlerindeki kapalı bölmelerde deli gibi çalışan birleşik makineler, üçlü-değişim kazanları ve devinimi düzenleyecek karmaşık makara sistemleri, hepsi derin denizin dondurucu karanlığında, şehrin altında kilometreler boyunca sarkan dev zincir halkalarının sonunda beklemedeydi.</p>

  <p class="calibre1 sgc-4">Peki, ya bunlar işe yaramayacak olursa? Zarganadenizi’nin eski denizaltı araçlarının yenilenmesi gerekecekti.</p>

  <p class="calibre1 sgc-4">Yapılacak çok fazla iş vardı.</p>

  <p class="calibre1 sgc-4">Tanner mutluluk içinde ellerini ovuşturdu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Fırtınadan sonra Armada'nın kendine gelmesi sadece bir gün sürmüştü: Güvertelerden taş ve kırılan tahta parçalarının temizlenmesi; köprülerin bağlanması; birkaç kayıp ya da ölünün, sağanağa dışarıda yakalananların sayılıp yaslarının tutulması.</p>

  <p class="calibre1 sgc-4">Bunlar yapıldıktan sonra, Zarganadenizi, daha da akıl almaz bir hızla, tarihî projesi için gereken şeyleri yapmaya geri döndü.</p>

  <p class="calibre1 sgc-4">Armada'nın altında kimsenin bilmediği eski, beş tane zincir vardı. Tanner Sack ve arkadaşları bunları aşağıya kadar izledi, uçlarını buldu. Zarganadenizi’ndeki endüstriyel kapasitenin tamamı, Kitapkent, Shaddler ve Sen-Ve-Senin’dekilerin tümü, doğrudan Tintinnabulum’un kontrolüne ve proje komitesine devredilmişti. Yapım çalışması başladı.</p>

  <p class="calibre1 sgc-4">Son zamanlarda el konulan gemilerden bazıları işe yaramaz diye ayrılmıştı. Bunlar parça parça söküldü. Üstleri binlerce kadın ve erkekle kaynıyordu: İskeledeki sürekli işler, iskeleti oluşturacak gruba bırakıldı ve şehrin gündelik işçilerine çok yüksek ücretler verildi. Savaş gemilerinin dış iskeletleri, buharlıların kirişleri ve iç donanımı, dev metal direkler söküldü. Teknelerin dış cepheleri soyuldu, içlerinde ne varsa alındı ve ortaya çıkan tonlarca metal, mavnalar ve hava gemileri kanalıyla fabrikalara taşındı.</p>

  <p class="calibre1 sgc-4">Deniz şeytanının koşumu yapılırken, daha önceki hizmetlerinin kullanımlarından kalan yaraları hâlâ taşıyan kiriş ve cıvatalar kullanılacaktı. Dökümhanelerde, yeniden şekillenemeyecek kadar aşınmış demirler eritildi.</p>

  <p class="calibre1 sgc-4">Armada, yaygın bir büyü geleneğine sahip değildi. Ama korsanlar arasında işini iyi bilen metal-büyücüleri vardı ve bunlardan oluşan ekipler fabrikaya geldi. Mühendislerle birlikte çalışmaya başlayarak kocaman kazanlarda, metalleri güçlendirip hafifletecek ve birbirine bağlayacak gizli bileşimler yaptılar. Sonunda, Zarganadenizi’nin kayasütü stoklarının birazı kullanıldı. Sıvı ufak şişeler içinde getirildi, ağır ve yoğundu. Şişenin kapağı açıldığında etrafa sersemletici kokular yayılıyordu, baharat ve petrol gibi. Camın arkasında sedef gibi parlıyordu.</p>

  <p class="calibre1 sgc-4">Metal-büyücüleri bir yandan büyülü sözler söyleyerek, ondan ölçülü damlalar alıyor, ellerini güçlü akıntılar halinde eriyen metalin üzerinde dolaştırıyor, ona enerji yüklüyor, sonra da mühürlüyorlardı.</p>

  <p class="calibre1 sgc-4">Metali haddeden geçirip, dövdükten ve başka anlaşılmaz işlemlerden daha geçirdikten sonra, deniz şeytanının yularının parçaları, batiskaflar tarafından, şehrin altındaki yerlerine taşınmaya başladı. Bir dalgıç ordusu, suda renkler saçarak cızırdayan kimyasal kaynak makineleriyle bunların üzerinde çalışıyor ve yavaş hareketlerle çekiçlerini, vida anahtarlarını sallıyorlardı.</p>

  <p class="calibre1 sgc-4">Bu, birdenbire oluşan, inanılmaz bir endüstriydi.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Zincirler beş geminin altına yerleştirildi. Bunlar Kitapkent’in <span class="font6">Siren'i;</span>Jhour’un <span class="font6">Saskital'</span>i; büyük buharlı, <span class="font6">Kırmızıbalığın Feryadı,</span> Bask’ın ana gemisi; perili ilçenin dışındaki isimsiz dev yelkenli; ve Zarganadenizi’nin <span class="font6">Muhteşem</span> Doğu’suydu. Bu eski, dev gemilerin her birinin omurgasından ve yan kanatlarından, büyük bir kilisenin girişi kadar geniş, büyüyle eklenip örtülmüş demir bir kemer çıkıyordu. Bunların her birinden ise tekne boyunda bağlantılar sarkıtılmıştı.</p>

  <p class="calibre1 sgc-4">Köpek balığı muhafızlar serbest bırakılmışlardı. Zincirlerin o zamana kadar fark edilmemiş olması hiç olası görünmüyordu. Söylentiler -daha önce neler yapıldığı ve şimdi neler olabileceği konusunda- almış yürümüştü. Bask ilçesinin, teknesinin altındaki zinciri kesmeye, Zarganadenizi’nin planlarını bozmaya çalıştığı söylenmekteydi ama zincir çok güçlü, çok büyüktü ve güçlü büyüler sayesinde çok korunaklıydı.</p>

  <p class="calibre1 sgc-4"><span class="font6">Muhteşem Doğu'nun</span> en altındaki penceresiz bir odada yeni bir makine yapılıyordu. İşe yaramayan kazanlar ve bunların arapsaçına dönmüş, insan boyundaki boruları çıkarılmıştı, bir pas ormanını temizlercesine dışarı atılmıştı. Makine hayaletleri ortadan kalkınca, yere gömülü halde duran, yassı demirden yapılmış iki koca disk ortaya çıktı. Çevreleri birkaç metre uzunluğunda, bel yüksekliğinde ve üzerleri yılların birikimi olan pislik ve yağ ile kaplı. Bunlar gemiye bağlı zincirin uçlarıydı, yüzyıllar önce, gövdesinden geçirilmiş, sonra da dövülerek düzleştirilmiş ve bağladıkları yerlere sımsıkı tutturulmuşlardı. Bu iş ilk denendiğinde yapılmıştı bu.</p>

  <p class="calibre1 sgc-4">Tanner’ın aklından, <span class="font6">Bunu birisi daha önce düşünmüş,</span> diye geçti. Nesiller önce, saatlerce süren bu çalışma, denenen büyü, endüstri, planlama, uğraş ve derken, bunların hepsi bilinçli olarak unutuluyordu.</p>

  <p class="calibre1 sgc-4">Bu iki küt zincir çıkıntının arasında, Tanner ve arkadaşları olağanüstü bir makine yapmaya başladılar. Krüach Aum’un saatlerce süren hesaplamalarına göre çalışıyorlardı.</p>

  <p class="calibre1 sgc-4">Tanner planları dikkatle inceledi. Yaptıkları motor onun anladığı hiçbir kurala göre çalışmıyordu. Dev gibi bir şey olacaktı: Anlamadığı bir güç kaynağıyla çalışacak makinenin, piston ve çarklarının sesi bütün odayı dolduracaktı.</p>

  <p class="calibre1 sgc-4">Pistonları çalıştıracağını düşündüğü kazanların tabanından başlayıp yukarıya doğru çalıştı. Zincir koçanlarıyla işe başladı. Bunları delerek, içlerine erimiş alaşımlar ve onların da içine, kauçuk ve katranla kaplı, bilek kalınlığında teller uzattı. Bunlar bacağı kalınlığında dönüştürücülerden, beyaz kilden yapılmış nervürlü sütunlardan geçerek, karmaşık kablolara, yalıtkanlara, farklı farklı makinelere bağlanıyordu.</p>

  <p class="calibre1 sgc-4">Bu sakin bir makineydi, içinden geçen karmaşık enerjiler, <span class="font6">Muhteşem Doğu'nun</span> zinciri boyunca akarak o büyük yulara ve içindeki her ne ise, yüzeyin kilometrelerce altına uzanacaktı. Bir dürtü. Yem ve kamçı.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Deniz berraktı. Büyük su altı inşaat bölgesi dalgıçlarla kaynıyordu. Fabrika gemilerinin vinçleri parçaları aşağıya indiriyordu. Dev koşum kocaman zincirlerin ucunda şekillenmeye başlıyordu, hâlâ yüzeyin metrelerce aşağısında bağlı duruyordu, boyutları görenleri ürkütüyor, dış hatları egzotik ve anlaşılmaz, etrafı renk renk balıklarla, su altı araçlarıyla, kerevit ustalarla ve işçilerle ve Tanner Sack’le çevrili, hepsi su altının yavaş akışkanlığında salınıyorlardı.</p>

  <p class="calibre1 sgc-4">Bazen suda bir titreşim oluyordu. <span class="font6">Sorghum</span> kuyusunun ayakları, destek aldığı silindir şeklindeki demir dubaların içinde kayboluyor, bu haliyle havada asılı gemilere benziyordu. Delgisinin mili dimdik aşağı iniyor, tonlarca ve tonlarca suyun içinden geçerek gözden kayboluyor, sonra, deniz tabanını bir sivrisinek gibi delerek besleniyordu.</p>

  <div class="calibre7 sgc-1"></div>
</body>
</html>
