<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
p.sgc-4 {text-align: justify;}
  div.sgc-3 {text-indent: 28.80000114440918px; text-align: center;}
  h2.sgc-2 {text-align: center;}
  div.sgc-1 {text-align: justify;}
</style>
</head>

<body class="calibre">
  <div class="calibre7 sgc-1">
    <br />
  </div>

  <div class="calibre7 sgc-1">
    <h2 class="calibre7 sgc-2">12</h2>

    <div class="calibre7 sgc-3">
      <br />
    </div>

    <div class="calibre7 sgc-3"><img alt="" class="calibre8" src="../Images/main-9.jpg" /></div>
  </div>

  <p class="calibre1 sgc-4"><br /></p>

  <p class="calibre1 sgc-4">Ertesi gün Yılbaşı arifesiydi.</p>

  <p class="calibre1 sgc-4">Kuşkusuz, bu günü yalnızca, sıcaklığın aniden arttığı bir sonbahar günü olarak gören Armadalılar için değil. Gündönümü olduğunu, yılın en kısa günü olduğunu yadsımıyorlardı: Ancak o kadar da önem vermiyorlardı buna. Gecelerin uzamasından memnun birkaç kişi dışında, o gün fark edilmeden geçti.</p>

  <p class="calibre1 sgc-4">Ancak Bellis, Yeni Crobuzonlu devşirmelerin arasında, yurtlarındaki günleri anımsayanın bir tek kendisi olmadığından emindi. O gece mahallelerde gizli saklı kutlamaların yapılacağını tahmin ediyordu. Dikkat çekmemek, güvenlikçileri ya da muhafızları, ya da her ilçenin yetkilisi kimse, onları uyandırmamak, Armada'nın kadırgaları ve sıkışık evleri arasında diğer takvimlere sadık kalanlar olduğunu göstermemek için ses çıkarmıyorlardı.</p>

  <p class="calibre1 sgc-4">Bunun bir tür ikiyüzlülük olduğunu istemeden de olsa kabul etmeliydi: Yılbaşı Arifesi daha önce onun için hiç önemli olmamıştı ki.</p>

  <p class="calibre1 sgc-4">Armadalılar için günlerden Horndi’ydi, bir diğer dokuz günlük haftanın başlangıcı ve Bellis’in de boş günüydü. Silas ile <span class="font6">Muhteşem Doğu'nun</span> bomboş güvertesinde buluştu.</p>

  <p class="calibre1 sgc-4">Adam onu Zarganadenizi’nin kıç tarafına, Croom Parkına götürdü. Bellis’in buraya daha önce gelmemiş olmasına şaşırmıştı ve parka girip ara yollardan ilerlemeye başladıklarında, Bellis bunun nedenini anladı.</p>

  <p class="calibre1 sgc-4">Park, uzun bir kordondan oluşuyordu, eni neredeyse elli metre genişliğinde, boyu ise iki yüz metreden fazlaydı, ismi koşullar gereği zamanla aşınıp okunmaz hale gelmiş olan eski bir buharlı geminin koca gövdesi üzerinde uzanıyordu. Köprüleri, sırt sırta bağlanmış ve büyük gemiyle neredeyse paralel duran iki eski gulete bağlayan alan yeşilliklerle kaplıydı. Buharlının ön tarafına, parkı iki kasaba arasında paylaştıran İtevi ilçesinin parçalarından biri olan ve silahları artık göçmüş denecek kadar eski, küçük bir şalupaya kadar ulaşıyorlardı.</p>

  <p class="calibre1 sgc-4">Bellis ve Silas karmakarışık patikalardan yürüdüler, çok eskiden yaşamış Armadalı bir korsan kahraman olan Croom’un granit heykelinin yanında geçtiler. Bellis şaşkına dönmüştü.</p>

  <p class="calibre1 sgc-4">Kim bilir kaç yüz yıl önce, Croom Parkının mimarları, savaşta parçalanan buharlının iskeletini malç ve balçıkla kapatma işine girişmişlerdi. Okyanus akıntılarının üzerinde dönüp duran Armada’da işlenecek, ekim yapılacak toprak yoktu. Kitapları ve paraları gibi, onu da çalmak zorundaydılar. Bu bile, çiftçilerin toprakları, çamurları bile, yıllar boyunca yağmalanmış, kıyılardaki çiftliklerden ve ormanlardan büyük miktarlarda toprak çekilmiş, çiftçilerin şaşkın bakışları altında tarlalardan koparılırcasına alınmış ve dalgaları aşarak şehre taşınmıştı.</p>

  <p class="calibre1 sgc-4">Harabe halindeki buharlıyı paslanıp çürümeye terk etmişler ve delik deşik olmuş enkazını, ön kısmından, makine odalarından ve en alttaki kömür depolarından (tonlarca pisliğin altında sıkışmış, hiç kullanılmamış kok kömürü kalıntıları vardı) başlayarak çaldıkları toprakla doldurmuşlar, çürüyen pervane milinin etrafına toprak yığmışlardı. Büyük fırınlardan bazılarını doldurup diğerlerini yarı boş bırakmış, üzerlerini örterek kireç tabakaları arasında metal hava kabarcıkları yaratmışlardı.</p>

  <p class="calibre1 sgc-4">Mimarlar, kabinlerin ve özel kamaraların olduğu katlara da çıkmışlardı. Parçalanmadan kurtulmuş duvar ve tavanları delik deşik etmiş, küçük odaların duvarlarını kırarak, bitki kökleri, köstebekler ve solucanlar için geçitler açmışlardı. Sonra da kalan boşlukları toprakla doldurmuşlardı.</p>

  <p class="calibre1 sgc-4">Gemi suya iyice batmıştı, akıllıca bir çözüm olan hava torbaları, büyü ve onları çeken komşuları sayesinde suyun üzerinde durabiliyordu.</p>

  <p class="calibre1 sgc-4">Suyun üzerinde, açık havada, ana güvertenin üzeri torf ve pislik tabakalarıyla kaplıydı. Yukarı çekilmiş köprü, kış kasarası, gözetleme güverteleri ve salonlar eğimli bir tepe gibi üst üste sıralanmış, üzerlerini humus kaplamıştı. Bu birden oluşmuş dik tepecikler, etrafı saran düzlüğün içinden gergin toprak kıvrımları halinde fırlıyorlardı.</p>

  <p class="calibre1 sgc-4">Adı sanı bilinmeyen tasarımcılar, benzer dönüştürmeleri yakındaki üç küçük teknede de yapmıştı. Bunlarda çalışmak, demir üzerinde çalışmaktan çok daha kolay olmuştu.</p>

  <p class="calibre1 sgc-4">Sonra ekim yapılmış ve park çiçek açmaya başlamıştı.</p>

  <p class="calibre1 sgc-4">Buharlının gövdesinde ağaç kümeleri, yaşlı ve sık, küçük ormanlar vardı. Fidanlar ve orta büyüklükte bir-iki yüzyıllık bir sürü ağaç. Ama ormanlık kıyılardan sökülerek gemilere dikilmiş ve buralarda yaşlanmaya bırakılmış, eski ve kocaman ağaç numuneleri de görünüyordu. Ayaklarının altında her yer çimen, frenk maydanozları ve dikenlerle kaplıydı. İtevi cephane gemisine çiçekler ekilmişti, ama buharlının enkazındaki ağaçlar ve Croom Parkının korulukları kendiliğinden bitmişti.</p>

  <p class="calibre1 sgc-4">Bellis bitkilerin hepsini tanımıyordu. Armada, Bas-Lag’in çevresinde dolaşırken, Yeni Crobuzonlu bilim adamlarının bilmediği yerlere uğrayarak bu egzotik ekosistemleri yağmalamıştı. Daha küçük gemilerde, yanlarından insanlar geçerken kımıldanıp tıslayan yüksek başlı mantarlar vardı. Çürümüş güller gibi kokan kıpkırmızı renkte dikenli sarmaşıklarla kaplı bir kule yükseliyordu. Sancak gemisinin uzun üst güvertesi çok uzaktaydı. Silas, Bellis'e, bu karmakarışık örülmüş çalılıkların ötesindeki bitki örtüsünün çok tehlikeli olduğunu söyledi: tuhaf ve anlaşılmaz güçlere sahip suibrikleri; kan emici salkım söğütlere benzeyen huş ağaçları.</p>

  <p class="calibre1 sgc-4">Ancak eski buharlının üzerindeki yeşillikler daha tanıdıktı. Yükseltilmiş güverte tepelerinin birinin iç kısmını yosun ve çimenler kaplamış, onu bir gömme bahçeye çevirmişti. Gaz lambasının ve kir kaplı lomboz deliklerinden sızabilen gün ışığının aydınlatıp yaşattığı farklı yapıdaki bitkiler, kamaraları dolduruyordu. Kayalar ve mor çalılardan oluşan minicik bir tundralık; etli bitkilerle dolu bir çöl; orman çiçekleri ve çayırlar; hepsi bitişik, hepsi birbirine, diz boyu çimenlerle kaplı, loş bir koridorla bağlanıyor. Sarı ışığın, paslanmış bakırların ve tırmanıcı bitkilerin altında, bu karmaşayı, çıkışları ve kazan dairelerini işaret eden levhalar hâlâ okunabiliyordu. Bunların üzerinde ise tespih böceklerinin ve gelin böceklerinin gide gele aşındırdığı geçiş yolları görünüyordu.</p>

  <p class="calibre1 sgc-4">Girişinden biraz ötede -tepedeki bir kapı- dışarıda, Bellis ve Silas nemli bir gölgelikte sessizce yürüyorlardı.</p>

  <p class="calibre1 sgc-4">Parkın dört gemisini de gezmişlerdi. Yeşil alanlarda onlar dışında çok az kişi vardı. Bellis teknelerin en kıç tarafına geldiklerinde birden durdu, âdeta şok olmuştu, bahçelerin ve güverte korkuluklarının ötesinde, yaklaşık otuz metre ileride, denizde, şehrin ucunda bir noktayı işaret etti. <span class="font6">Terpsikor’u</span> görmüştü, oraya bağlanmıştı. Gemiyi bağlayan halatlar ve zincirler temizdi. Yeni köprüler onu şehrin diğer kısımlarına bağlıyordu. Ana güvertesinden bir yapı iskelesi yükseliyordu: inşaat alanı, temeller.</p>

  <p class="calibre1 sgc-4">Armada vatandaşlarına bu şekilde yer açıyordu, avlarını yutup yeniden biçimlendiriyor, bunları beyinsiz planktonlar gibi kendi malzemesi haline getiriyordu.</p>

  <p class="calibre1 sgc-4">Bellis <span class="font6">Terpsikor'a</span> karşı içinde hiçbir şey hissetmedi, gemilerine bağlılık duyanlardan nefret ediyordu. Ama Yeni Crobuzon ile son bağının yüzsüzce ve kolayca buraya uydurulduğunu görmek onu üzmüştü.</p>

  <p class="calibre1 sgc-4">Çevrelerinde, her daim yeşil kalan ve kışın yaprak döken ağaçlardan oluşan bir karmaşa vardı. Silas ve Bellis çam ağaçlarının, yapraksız meşelerin ve ardıç ağaçlarının siyah pençeleri arasında yürümeyi sürdürdüler. Eski direkler, ormandaki yıllanmış ağaçların birçoğu gibi, paslı kabukları ve bakımsız, yıpranmış tel donanımları ile göğe yükseliyordu. Bellis ve Silas bunların ve koruluğun gölgesinde yürümeye devam ederek, kamaraların toprağın altında kaldığı yerlerde, küçük pencere ve kapıların böldüğü ot kaplı tümsekleri geçtiler. Çatlak camların arkasında kımıldanan solucanlar ve tünel kazan hayvanlar vardı.</p>

  <p class="calibre1 sgc-4">Onlar etraftaki gemilerin görüş alanından çıkarak, ormanın ortasına doğru yürürken buharlının sarmaşık kaplı bacaları arkalarında kayboldu. Gizemli bir şekilde kendi etraflarında dönerek dolaşan ve gördükleri kadarıyla, parkın bütün boşluklarına yayılan patikaları izlediler. Böğürtlen çalıları yerin altından kabarcık gibi dışarı fırlamış, baca kapaklarının üzeri dikenli bitkilerle sarılmıştı; kökler ve asmalar bocurgatları kapatmış, boş tepelere doğru tırmanan yumuşak yosunlarla kaplı basamakları karmakarışık kıvrımlar halinde sarmıştı.</p>

  <p class="calibre1 sgc-4">Bir kargo vincinin gölgesi tuhaf bir iskeleti andırıyordu. Bellis ile Silas, bu kasvetli manzarada oturup şarap içtiler. Silas çantasında bir şişe açacağı aranırken, Bellis çantanın içinde adamın kalın not defterini gördü. Eline alarak gözleriyle Silas’a, iznini isteyen bir bakış attı ve adam başını sallayarak onaylayınca defteri açtı.</p>

  <p class="calibre1 sgc-4">Sözcük listeleri gördü: Yabancı bir dil öğrenmek isteyen birinin karalamaları.</p>

  <p class="calibre1 sgc-4">“Çoğu Gengris’den,” dedi adam.</p>

  <p class="calibre1 sgc-4">Bellis isim ve fiillerin yazılı olduğu sayfaları çevirdi ve bir günlüğü andıran küçük bir bölüme geldi, bir tür steno ile yazılmış, çok azını anlayabildiği bu bölümde sözcükler iki ya da üç harfe indirgenmiş, noktalama işaretlerine boş verilmişti. Malzeme fiyatlarını, su iblislerinin kâğıda dökülmüş tariflerini gördü; kaba kara kalem çizimlerle gösterilen, kocaman gözlü ve dişli, tuhaf uzantıları olan, yassı yılan balığı kuyruklu yaratıklardı bunlar. Sayfalara iliştirilmiş, görünüşe göre loş ışıkta gizlice çekilmiş heliotipleri de vardı, kâğıtlardaki kabartıların ve pürüzlerin, üzerlerindeki şekillerin korkunçluğunu iyice abarttığı, bulanık sepya renkli, soluk ve su lekeli baskılar.</p>

  <p class="calibre1 sgc-4">Gengris’in, oklarla ve dipnotlarla dolu, el yapımı haritaları vardı; etrafını çeviren Soğuk Pençe Denizinin başka haritaları, batık tepelerin, vadilerin ve bu su iblislerinin. Kalelerinin topoğrafyası, farklı renklerde yapılmış kayalar, granit, kuvars ve kireç taşı, bunların sayfalar tutan özenli düzeltmeleri. Mekanizmaları, savunma makinelerini andıran çizimler.</p>

  <p class="calibre1 sgc-4">O okurken Silas uzandı ve şekilleri gösterdi.</p>

  <p class="calibre1 sgc-4">“Şehrin hemen güneyinde bir boğaz var,” dedi, “dosdoğru denizden ayrılan kayalara gidiyor. Şu kule” -belirsiz bir leke- “deri fabrikası, şunlar da salpa tankları.”</p>

  <p class="calibre1 sgc-4">Bu sayfaların dışında, yarık ve tünellerin, pençeye benzer makinelerin, kapaklara ve kanallara benzer düzeneklerin çizimleri de vardı.</p>

  <p class="calibre1 sgc-4">“Bunlar ne?” diye sordu Bellis. Silas onun baktığı şeyi görünce gülmeye başladı.</p>

  <p class="calibre1 sgc-4">“Ah, büyük fikirlerin embriyoları -öyle şeyler işte,” dedi ve kadına gülümsedi.</p>

  <p class="calibre1 sgc-4">Sırtlarını üzeri otlarla sarılı bir ağaç köküne ya da kim bilir, bir pusula dolabının toprağın altında kalmış gövdesine yaslamışlardı. Bellis defteri bıraktı. Hâlâ tam rahatlamamış olarak, uzanıp adamı öptü.</p>

  <p class="calibre1 sgc-4">O da nazikçe karşılık verdi, birden Bellis daha saldırganlaştı ve adama sıkıca yapıştı. Bir an geriye çekilip, memnun ve kuşkulu görünen adama baktı. Davranışlarını ve tepkilerini çözmeye çalıştı ama, boşuna.</p>

  <p class="calibre1 sgc-4">Bu onu düş kırıklığına uğratsa da, içten bir şekilde, adamın uzlaşmazlığının kendisindeki uzlaşmazlığın bir yansıması olduğunu hissetti. İkisinin de Armada’dan, bu anlamsız varoluş halinden nefret ediyor olmaları, onları birleştiriyordu. Böylesine soğuk bir şeyi paylaşmak ise olağanüstü bir rahatlama, bir ferahlıktı.</p>

  <p class="calibre1 sgc-4">Adamın yüzünü ellerinin arasına aldı, onu sertçe öptü. O da istekle karşılık verdi buna. Kollarını kadının beline sarıp parmaklarını saçlarının arasında dolaştırmaya başladığında, Bellis geriye çekildi ve adamın elini tuttu. Onu arkasından sürükleyerek parkın dolambaçlı yollarından, kapılardan geçirerek evine götürdü.</p>

  <p class="calibre1 sgc-4">Bellis’in odasına geldiklerinde adam ses çıkarmadan onun soyunmasını izledi.</p>

  <p class="calibre1 sgc-4">Bellis eteğini, gömleğini ve ceketini ve büzgülü kısa pantolonunu sandalyesinin arkasına astı, sonra penceresinden gelen solgun ışıkta çırılçıplak durdu ve topladığı saçlarını açtı. Silas gözlerini ona dikmişti. Onun giysileri tohum gibi ortalığa saçılmıştı. Kadına bakıp yeniden gülümsedi, Bellis, hallerine bakıp içini çekti ve sonunda, belki de aylar sonra ilk kez gülümsedi. Bu gülümseme ile birlikte umulmadık bir utangaçlık duymuş, ama gülümsemesi gibi o da hızla kaybolmuştu.</p>

  <p class="calibre1 sgc-4">Çocuk değildiler, bu işin acemisi değildiler. Bocalayıp, şaşkınlığa düşmediler. Bellis adama doğru yürüdü ve deneyimli bir tavır ve tutkuyla ata biner gibi üzerine çıktı. O, adamın penisine abanırken, Silas da ellerini Bellis’in altından çekti, kadını nasıl tahrik edeceğini biliyordu.</p>

  <p class="calibre1 sgc-4">Tutkulu; aşksız ama mutsuz değil; usta; istekli. Bu onu yeniden gülümsetti, soluyarak büyük bir rahatlama ve zevk dalgasıyla orgazma ulaştı. Ona nasıl düzüşmekten hoşlandığını öğretip onun da tercihlerini öğrendikten sonra, dar yatağında uzanırken, Silas’a göz attı (adamın gözleri kapalı, vücudu ter içindeydi). Kendini dinledi ve hâlâ yalnız, buraya karşı hâlâ her zamanki gibi duyarsız olduğundan bir kez daha emin oldu. Başka türlü olsa şaşardı zaten.</p>

  <p class="calibre1 sgc-4">Ama yine de, ama yine de. Gülümsedi. Kendini daha iyi hissediyordu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Tanner üç gündür ameliyathanede, tahta masaya bağlı yatıyor, kulenin ve geminin, yavaş ve hafif kımıltısını hissediyordu.</p>

  <p class="calibre1 sgc-4">Üç gün. Her seferinde birkaç santim kımıldanıyor, bağlarını çekiştiriyor, hafifçe sağına ya da soluna dönüyordu.</p>

  <p class="calibre1 sgc-4">Zamanın çoğunda aklından çıkaramadığı uçuk düşler içinde yüzüyordu.</p>

  <p class="calibre1 sgc-4">Cerrah çok nazikti ve ona zarar vermeyecek ölçüde uyuşturucu veriyor, bunun sonucunda Tanner alaca bir bilincin içine dalıp çıkıyordu. Kendi kendine ve onu bir çocuk gibi besleyen ve temizleyen cerraha bir şeyler mırıldanıyordu. Adam boş dakikalarında ya da saatlerinde Tanner’ın yanında kalıyor, onun saçma ve korkutucu tepkilerinin bir anlamı varmış gibi davranarak onunla konuşuyordu. Tanner ya sözcükler savuruyor, ya sessizce yatıyor, ya da bir ağlıyor bir kıkırdıyordu: İlaçların etkisi altında; ateşli; uyuşuk; üşümüş; derin uykuda.</p>

  <p class="calibre1 sgc-4">Cerrah ona neler olacağını söylediğinde Tanner’ın suratı bembeyaz kesilmişti. Tekrar zincirlenmek, bedeni yeniden biçimlendirilirken sımsıkı bağlanmak. Ceza fabrikasının uyuşturucu ve ızdırap yüklü anılarının hücumuna uğradı.</p>

  <p class="calibre1 sgc-4">Ama cerrah bazı işlemlerin olmazsa olmaz olduğunu, bu işlemlerin, en küçük yapı taşından başlayarak, iç organlarının yeniden biçimlendirilmesini içerdiğini yumuşak bir dille anlatmıştı. Kanında, akciğerlerinde ve beynindeki atomlar ve parçacıklar yeni geçitlerde yollarını bulur ve başka alternatif bileşimler oluştururken, kımıldamaması gerekiyordu. Sakin ve sabırlı olmalıydı.</p>

  <p class="calibre1 sgc-4">Tanner boyun eğdi, yapacağı da buydu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">İlk gün, derin bir kimyasal ve büyü uykusuna dalınca, cerrah onu kesmeye başladı.</p>

  <p class="calibre1 sgc-4">Tanner’ın boynunun iki yanında derin yarıklar açtı, sonra deriyi ve altındaki dokuyu kaldırdı, taze yaradan yayılan kanı yavaşça sildi. Sarkık et parçalarından kan sızarken, o dikkatini Tanner’ın ağzına verdi. Bir tür demir keski ile ağzının içine uzandı ve bunu boğazının yumuşak dokusu üzerinde kaydırdı, iterken bir yandan oyuyor, etin üzerinde delikler açıyordu.</p>

  <p class="calibre1 sgc-4">Ağzına ve boğazına akan kandan boğulmasın diye çok dikkat eden cerrah, Tanner’ın bedeninde yeni geçiş aralıkları oluşturdu. Açtığı oluklar, Tanner’ın ağzı ile boynundaki delikler arasındaki bağlantıyı sağlıyordu. Dişlerinin arkasında ve altında yeni deliklerin açıldığı yerlerde, cerrah bunları kaslarla çevirdi, içlerine büyüyle çevrili, kilden dolgular yerleştirdi, küçük elektrik akımları vererek canlandırdı.</p>

  <p class="calibre1 sgc-4">Hantal makinesini çalıştıran ateşi harladı ve makineye program kartlarını yükledi, verileri bir araya getirdi. En son olarak, sedyenin yanına, içinde uyuşturulmuş bir morina balığı duran tekerlekli bir tank getirdi ve hareketsiz duran balığı, vanalardan, lateks tüplerden ve tellerden oluşan hantal ve ne olduğu anlaşılmaz bir mekanizma ile Tanner’ın bedenine bağladı.</p>

  <p class="calibre1 sgc-4">Benzer şekilli kimyasallarla seyreltilmiş çözeltiyi önce morinanın solungaçlarından, sonra da Tanner’ın pürtüklü yaralarından geçirdi. Teller bu ikisini birleştiriyordu. Cerrah sarsılıp duran makineyi çalıştırırken büyülü laflar mırıldandı (biyo-büyü konusunda biraz paslanmış sayılırdı, ama sistemli ve dikkatli çalışıyordu). Tanner’ın kanayan ensesini ovaladı. Su, deliklerden ve açılan derinin üzerinden süzülmeye başladı.</p>

  <p class="calibre1 sgc-4">Altındaki suyla birlikte yavaş yavaş sallanan ameliyathanede, gece boyunca bu sahne tekrarlandı. Cerrah çok az uyudu, Tanner’ı ve can çekişen, ölümünü geciktiren bir büyü matrisi içinde bekleyen morinayı sık sık kontrol ediyordu. Gerekli gördüğünde basınç uyguladı, göstergelerin ayarlarını değiştirdi, akan suya kimyasallar ekledi.</p>

  <p class="calibre1 sgc-4">Bu saatlerde Tanner, düşünde boğulduğunu görüyordu (Gözlerini açıp kapıyor, neler olduğunu bilmiyordu).</p>

  <p class="calibre1 sgc-4">Güneş doğduğunda cerrah, Tanner ve balığı makineden ayırdı (balık hemen öldü, bedeni küçülüp buruştu). Tanner’ın ensesindeki, pıhtılaşmış kanla yapış yapış olmuş deri kapakçıkları kapattı. Bunları eliyle düzeltti, parmakları, bu kesikler kapanırken oluşan güçle karıncalandı.</p>

  <p class="calibre1 sgc-4">Tanner uyanmadan -hâlâ uyuşturucunun etkisindeydi, uyanma tehlikesi yoktu- cerrah onun ağzına bir maske taktı, burnunu parmaklarıyla tıkadı ve yavaşça içine tuzlu su pompalamaya başladı. Birkaç saniye bir tepki gelmedi. Derken Tanner şiddetle öksürüp öğürmeye, su püskürtmeye başladı. Cerrah doğruldu, Tanner’ın burnunu açmaya hazırlandı.</p>

  <p class="calibre1 sgc-4">Sonra Tanner yatıştı. Hâlâ uykuda olsa da, küçük dili geri çekildi ve soluk borusu kasıldı, tuzlu suyun akciğerlerine gitmesini engelledi ve su Tanner’ın yeni solungaçlarından süzülmeye başlayınca cerrah gülümsedi.</p>

  <p class="calibre1 sgc-4">Önce ağır ağır geldi, içinde kan, pislik ve kabuk da vardı. Derken giderek temizlendi, solungaçlar açılıp kapanarak suyun akışını düzenliyor ve su, ölçülü bir hızla yere akıyordu.</p>

  <p class="calibre1 sgc-4">Sack suyu soluyordu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Daha sonra uyandığında neler olduğunu anlayacak halde değildi, ama cerrahın coşkusundan etkilendi. Boğazı çok acıyordu, yeniden uykuya daldı.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Bu, işin en zor tarafıydı.</p>

  <p class="calibre1 sgc-4">Cerrah, Tanner’ın göz kapaklarını tersine çevirdi ve oraya şehirdeki bir çiftlikte bulunan bir timsah türünden alınıp değiştirilmiş, yeni zarlar yerleştirdi. Tanner’a, içinde ona zarar vermeden yaşayacak belli canlı organizmalar enjekte etti; bunlar, bedenini uyararak terini birazcık daha yağlı hale getirecek, bu da onu ısıtacak ve suda kaymasına yardımcı olacaktı. Tanner’ın burun deliklerinin altına küçük bir kas çıkıntısı ve küçük kıkırdak parçaları ekledi, böylece onları bükerek kapatabilecekti.</p>

  <p class="calibre1 sgc-4">Sonunda cerrah işin en kolay tarafını, en göze görünen değişimi de halletti. Tanner’ın parmaklarının ve baş parmağının arasına bir zar, deriden esnek bir perde gerdi ve bunun Tanner’ın derisiyle kaynamasını sağladı. Ayak parmaklarını kesti ve yerlerine bir kadavradan aldığı parmakları yerleştirdi, bunları Tanner’ın ayağına dikip gererek, onu önce bir maymuna benzetti, derken parmakların arasındaki perdeleri iyice gererek onu bir maymundan kurbağaya dönüştürdü.</p>

  <p class="calibre1 sgc-4">Tanner’ı temizledi, onu deniz suyuyla yıkadı. Temiz ve serin tuttu, uykusunda dokunaçlarının kıpırdanışını izledi.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Dördüncü gün Tanner uyandı, tamamen ayılmıştı. Bağları çözülmüştü, kımıldanmasına bir engel yoktu ve artık kimyasalların etkisinde değildi.</p>

  <p class="calibre1 sgc-4">Yavaşça kalkarak oturdu.</p>

  <p class="calibre1 sgc-4">Canı acıyordu; ızdırap çekiyordu demek daha doğru olurdu, kalp atışlarıyla beraber gelen acı dalgalarını hissediyordu. Yeni ayak parmaklarını gördü ve bir an başını çevirdi, bir saniye kadar ceza fabrikasını hatırladı, sonunda onu aklından defederek bir kez daha baktı (Biraz daha <span class="font6">iltihap</span>, diye düşündü, alay edercesine).</p>

  <p class="calibre1 sgc-4">Yeni ellerini yumruk yaptı. Yavaşça gözlerini kırpıştırdı ve göz kapaklarını indirmeden, gözünün önünden yarı saydam bir parçanın kaydığını gördü. Derin bir soluk alarak suyla zedelenen akciğerlerini havayla doldurdu ve öksürdü, canı yandı, tıpkı cerrahın söylediği gibi.</p>

  <p class="calibre1 sgc-4">Tanner acısına, zayıflığına, açlığına ve heyecanına rağmen gülümsemeye başladı.</p>

  <p class="calibre1 sgc-4">O böyle sırıtarak, kendi kendine homurdanırken, cerrah içeriye geldi ve yavaşça bedenini sıvazladı.</p>

  <p class="calibre1 sgc-4">“Bay Sack,” dedi, Tanner ona döndü ve tutunmak ister gibi titreyen kollarını uzattı, elini sıkmak istiyordu. Dokunaçları da oynadı, incecik bir sesle birlikte öne doğru uzanmaya çalıştılar. Cerrah gülümsedi.</p>

  <p class="calibre1 sgc-4">“Tebrikler, Bay Sack,” dedi. “Ameliyatınız çok başarılı oldu. Artık bir amfibisiniz.”</p>

  <p class="calibre1 sgc-4">Bunun üzerine -kendilerini tutamadılar ve buna kalkışmadılar bile- Tanner’ın göğsünü çok açıtsa ve komik olanın ne olduğundan tam olarak emin olmasalar bile kahkahalarla gülmeye başladılar.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Kitapkent ve Zarganadenizi’nin ara sokaklarından görünmeden geçerek evine geldiğinde Şekel, daha önce hiç olmadığı kadar temiz görünen odalarında onu bekliyordu.</p>

  <p class="calibre1 sgc-4">“Ah, delikanlı,” dedi, oğlandan utanarak. “Ne güzel yapmışsın burayı böyle.”</p>

  <p class="calibre1 sgc-4">Şekel ona sarılmak istedi ama Tanner’ın hâlâ canı yanıyordu ve onu gülümseyerek ve yavaşça geriye itti. Akşama dek sessizce konuştular. Tanner Angevine’ı sordu. Şekel ona okumayı ilerlettiğini, pek fazla bir şey olmadığını, ama havaların daha da ısındığını söyledi. Tanner bunu hissedebiliyor muydu?</p>

  <p class="calibre1 sgc-4">Hissedebiliyordu. Neredeyse dünya gibi fark edilmez bir hızla, emeklercesine güneye gidiyorlardı ama römorkörler ve buharlılar onları çekmeye iki hafta önceden başlamıştı. Daha önce bulundukları yerden yaklaşık sekiz yüz kilometre güneyde olmalıydılar (şu ana kadar, ama o kadar yavaş gidiyorlardı ki bu fark edilmiyordu bile) ve ılımlı bir deniz ve hava kuşağına yaklaştıkça kış etkisini yitirmeye başlamıştı.</p>

  <p class="calibre1 sgc-4">Tanner Şekel’e, bedenine yapılan eklemeleri, değişimleri gösterdiğinde, oğlan bunların tuhaflığına ve iltihaplarına bakıp yüzünü buruşturdu, ama büyülenmişti. Tanner ona cerrahın açıkladığı her şeyi anlattı.</p>

  <p class="calibre1 sgc-4">“Bedeniniz hassas olacak, Bay Sack,” demişti. “İyileştiğiniz zaman bile, sizi uyarmak isterim -açtığım bazı kesikler, bazı yaralar zor iyileşebilir. Yara izleri kalabilir. Bu durumda üzülmenizi, düş kırıklığı yaşamanızı istemem. Yara izleri yara değildir, Tanner Sack. Bir yara izi iyileşme demektir. Yaralanmalardan sonra, bir yara izi insanı bir bütün yapan şeydir.”</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">“İki hafta sonra, delikanlı,” dedi Tanner, “işe geri dönebilirmişim, öyle söylüyor. Alıştırma falan yaparsam.”</p>

  <p class="calibre1 sgc-4">Ancak Tanner’ın, doktorun düşünmediği bir avantajı vardı: Yüzmeyi hiç öğrenmemişti. Yüzgeçlerini bir deniz yaratığının ki gibi kıvrak hareket ettirmek için acemice çabalamasına gerek kalmamıştı.</p>

  <p class="calibre1 sgc-4">Rıhtımın kenarına oturduğunda çalışma arkadaşları tedirgin ve samimi bir şekilde onu selamladılar. Yunus Piç John yakınında yüzeye çıkarak ıslak, domuzsu gözleriyle ona baktı ve deniz memelilerinin ses dizgesinde şüphesiz hakaret anlamına gelen sesler çıkardı. Ancak o sabah hiçbir şey Tanner’ı sindiremezdi. Arkadaşlarını bir kral gibi karşılayıp onlara ilgileri için teşekkür etti.</p>

  <p class="calibre1 sgc-4">Zarganadenizi ve Jhour ilçelerinin sınırında, şehir yapısı içerisinde, gemilerin arasında bir boşluk vardı: Orta büyüklükteki bir gemiyi içine alacak büyüklükte bir açıklık, bir yüzme alanı oluşmuştu. Armadalı korsanların çok azı yüzme biliyordu ve bu havada yüzmeye kalkacak çok kişi yoktu. Bu açık deniz parçasında yüzen ancak bir avuç insan vardı, bunlar da ya fazla cesur ya da mazoşistti.</p>

  <p class="calibre1 sgc-4">Suyun altında, o gün ve ertesi gün, sonra daha ertesi gün, saatlerce, artık yüzebilmenin ve özgürlüğünün tedirgin heyecanıyla, Tanner yavaş yavaş kollarını ve ellerini uzattı, deri perdelerini açtı ve acemi hamlelerle ilerlemeye çalıştı. Ayaklarını kurbağalama yüzer gibi içeri büktü, hâlâ yara olan ayak parmakları büküldü, acıyorlardı ama güçlüydüler. Derisinin altındaki, göremediği ya da hissedemediği küçük varlıklar minicik bezelerini uyarıyor ve terini yağlandırıyorlardı.</p>

  <p class="calibre1 sgc-4">Gözlerini açtı ve yalnızca iç göz kapaklarını kapatmayı öğrendi -olağanüstü bir duyguydu bu. Başında demir, pirinç ya da cam gibi hantal bir başlık olmadan suyun içinde görebilmeyi öğrendi. Küçük bir pencereden bakarak değil, özgürce bakınarak, bütün çevreyi görerek.</p>

  <p class="calibre1 sgc-4">İçlerinde en yavaş ve en korkutucu olanı: -Ona kim öğretebilirdi ki?- Tanner soluk almayı öğrendi.</p>

  <p class="calibre1 sgc-4">Ağzına suyun ilk doluşuyla önce refleks olarak soluk borusu kapandı, dili bir kıskaç gibi arkaya kenetlendi, boğazı kasıldı ve midesine giden yolu kapattı ve deniz suyu hâlâ hassas olan yeni geçitlerde yolunu buldu, buraları doldurdu. Tuzun tadını o kadar yoğun almıştı ki artık umursamıyordu. Suyun, içinden, ensesinden, solungaçlarından aktığını hissetti ve <span class="font6">vay anasını be,</span> diye geçirdi içinden, çünkü artık soluk alma gereği duymuyordu.</p>

  <p class="calibre1 sgc-4">Suya inmeden önce elinde olmadan, ciğerlerini havayla doldurmuştu, ama böyle olunca, çok derine dalamadı. Yavaşça, hafifçe ürkerek de olsa burnundan soluk verdi ve içinden boşalan havanın tepesinde yükselerek kaybolmasını izledi.</p>

  <p class="calibre1 sgc-4">Hiçbir şey hissetmedi. Ne baş dönmesi, ne acı, ne de korku. Oksijen hâlâ kanına ulaşabiliyor, kalbi atmaya devam ediyordu.</p>

  <p class="calibre1 sgc-4">Tepesinde, arkadaşlarının soluk, küçük bedenlerini görüyordu, nefes alabilmek için dışarıdaki havaya ihtiyaç duyduklarından, suyun yüzeyinde debelenip duruyorlardı. Tanner altlarında bir halka yaparak döndü, hâlâ hantaldı ama öğreniyordu, yukarı ve aşağı baktı -yukarıdaki ışığa, bedenlere ve birbirine sımsıkı kenetlenerek yayılmış devasa şehre, aşağıda sınırsızca uzanan mavi karanlığa.</p>

  <div class="calibre7 sgc-1"></div>
</body>
</html>
