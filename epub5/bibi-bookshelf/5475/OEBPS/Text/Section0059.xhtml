<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
img.sgc-6 {text-indent: 1.5em; font-size: 1em; line-height: 1.2;}
  h1.sgc-5 {text-align: justify;}
  p.sgc-4 {text-align: justify;}
  div.sgc-3 {text-indent: 28.80000114440918px; text-align: center;}
  h2.sgc-2 {text-align: center;}
  div.sgc-1 {text-align: justify;}

  span.sgc-7 {font-style: normal;}
</style>
</head>

<body class="calibre">
  <div class="calibre7 sgc-1">
    <br />
  </div>

  <div class="calibre7 sgc-1">
    <h2 class="calibre7 sgc-2">44</h2>

    <div class="calibre7 sgc-3">
      <br />
    </div>

    <div class="calibre7 sgc-3"><img alt="" class="calibre8" src="../Images/main-9.jpg" /></div>

    <div>
      <br />
    </div>
  </div>

  <p class="calibre1 sgc-4">Güneş battı, ama su hâlâ ılık ve durgundu. Yüzeyin altından, Armada'nın alt kısmında, kerevit lambaları bir takımyıldızı gibi ışıldıyordu.</p>

  <p class="calibre1 sgc-4">Tanner ve Şekel, <span class="font6">Yalpa</span> ile kemikleşmiş bir balina olan <span class="font6">Dober</span> arasında, on iki metre genişliğindeki bir su akıntısında yüzüyorlardı. Şehrin gürültüsünden uzaktaydılar, etraflarında, fok balıkları gibi suya batıp çıkan molozlardan başka bir şey yoktu.</p>

  <p class="calibre1 sgc-4">“Çok yaklaşmayalım,” dedi Tanner. “Tehlikeli olabilir. Geminin bu tarafında kalalım.”</p>

  <p class="calibre1 sgc-4">Şekel ancak cesaret edebildiği kadar dalmak ve gözlükleriyle bakıp batiskafa inen yolu görmek istiyordu. Tanner’ın anlattığı deniz şeytanının zincirleri onu hep büyülemişti, ama bütün cesaretini toplayıp şehrin en aşağıdaki gemilerinin altına yüzecek olduğunda bile, karanlık gölgelerden başka bir şey göremiyordu. Havadan karanlığa uzanan bu kordonu görmek istiyordu. Onun büyüklüğüyle karşı karşıya kalmak istiyordu.</p>

  <p class="calibre1 sgc-4">“Göreceğini sanmam,” diye onu uyardı Tanner, oğlanın hevesli ve yetersiz kulaçlarını izledi. “Ama bakalım, ne kadar yaklaşabiliriz, tamam mı?”</p>

  <p class="calibre1 sgc-4">Tanner suya atladı. Fazladan uzuvlarını açarak daldı. Hızla kararan denizin dibine doğru indi ve soğuk kerevit ışıklarının onu sardığını hissetti.</p>

  <p class="calibre1 sgc-4">Tanner bir nefes aldı ve Şekel’in bir metre kadar altında yüzmeye başladı, bu arada oğlanı izliyordu. Suda bir şeylerin titreştiğini duyar gibi oldu. Denizin küçük sarsıntılarına karşı artık daha duyarlı olmuştu. <span class="font6">Kablo olmalı,</span> diye düşündü, <span class="font6">hâlâ batiskafı indiriyor. O olmalı.</span></p>

  <p class="calibre1 sgc-4">Onlardan yaklaşık yüz metre kadar ötede, suyun içinden <span class="font6">Sorghum’un</span> hantal bacakları yükseliyordu. Güneş kuyunun ardında batmış, direkleriyle vinçlerinin kıvrımlı metalleri gökyüzüne atılmış bir siyah dikişi andırıyordu.</p>

  <p class="calibre1 sgc-4">“Çok yaklaşmayalım,” diye uyardı Tanner yeniden ama Şekel onu dinlemiyordu.</p>

  <p class="calibre1 sgc-4">“Bak!”dedi oğlan sevinçle ve Tanner’a işaret etti, bir an hızını kaybederek suyun içine battı, sonra gülerek yeniden dışarı çıktı ve yine <span class="font6">Yalpa'nın</span> uzak ucunu gösterdi. Kalın kabloyu görebiliyorlardı, gergin ve kaskatı bir halde suya iniyordu.</p>

  <p class="calibre1 sgc-4">“Uzak dur, Şek,” diye uyardı Tanner. “Daha fazla yaklaşma.”</p>

  <p class="calibre1 sgc-4">Kablo suyu bir iğne gibi deliyordu.</p>

  <p class="calibre1 sgc-4"><span class="font6">“Şekel!”</span> diye kararlı bir sesle bağırınca, oğlan etrafa sular saçarak döndü. “Bu kadarı yeter. Bakalım bu ışıkta neler görebiliriz.”</p>

  <p class="calibre1 sgc-4">Tanner, Şekel’e yetişip onun altına daldı, oğlanın gözlüklerini indirmesini, onun elini tutarak ciğerlerini havayla doldurup, ayaklarını vurarak gidişini izledi.</p>

  <p class="calibre1 sgc-4">Şehrin silüeti etraflarında, fırtına habercisi kara bulutlar gibi yükseliyordu. Tanner kafasında saniyeleri sayıyor, Şekel’in ciğerlerine doldurduğu yirmi saniyelik havayı kullanmasını bekliyordu. Gizli Okyanus'un karanlığına baktı, kablonun hareket edişini izledi.</p>

  <p class="calibre1 sgc-4">Dönüp oğlanı havaya çıkardığında, Şekel gülümsüyordu.</p>

  <p class="calibre1 sgc-4">“Bu <span class="font6">harika</span> bir şey, Tanner,” dedi ve öksürdü, su yutmuştu. “Yine yapsana!”</p>

  <p class="calibre1 sgc-4">Tanner onu daha derine götürdü. Saniyeler yavaş yavaş akıyordu ve Şekel hiçbir rahatsızlık göstermiyordu.</p>

  <p class="calibre1 sgc-4">Üç metre aşağıda, <span class="font6">Yalpa</span>’nın kabuk bağlamış eğiminin yanın-daydılar. Ay ışığı hüzmeler halinde denize vuruyordu ve Şekel bir şey gösterdi. On dört, on beş metre ileride, batiskafın kablosu bir an net bir şekilde ortaya çıkmıştı.</p>

  <p class="calibre1 sgc-4">Tanner başıyla onayladı ama sonra fabrika gemisinin altında koyulaşan karanlığa döndü. Bir ses duymuştu.</p>

  <p class="calibre1 sgc-4"><span class="font6">Çıkma zamanı,</span> diye düşündü ve Şekel’e döndü. Yukarıyı işaret ederek ellerini uzattı. Şekel sırıttı, dudaklarını aralayıp dişlerini gösterdi, sanki ağzından hava kaçırıyordu.</p>

  <p class="calibre1 sgc-4">Birden suda bir çalkalanma oldu ve Tanner bir an için, zikzaklar çizerek hareket eden çok hızlı bir şey gördü. Gördüğü şey anında kayboldu, sonra tekrar geldi ve yemini kapıp kaçan bir balık gibi tekrar kayboldu. Tanner gözlerini kırpıştırdı, sersemlemişti. Şekel hâlâ ona bakıyordu, yüzünü bir huzursuzluk kaplamıştı. Kaşlarını çattı ve konuşacakmış gibi ağzını açtı, büyük bir geğirmeyle ciğerlerindeki bütün havayı boşalttı.</p>

  <p class="calibre1 sgc-4">Tanner korkudan kaskatı kesildi ve uzandı, Şekel’in ağzından çıkan hava baloncuklarını başka bir şeyin, siyah bir akıntının izlediğini gördü. Bir an, bunun kusmuk olduğunu sandı, ama kandı.</p>

  <p class="calibre1 sgc-4">Şaşkın bir ifadeyle bakakalan Şekel batmaya başladı. Tanner onu tuttu ve dokunaçlarıyla çekerek, suyu tekmeleyerek yüzeye çıkmaya başladı. Kafasının içinde korkunç bir uğultu vardı, Şekel’in yalnızca ağzından değil, sırtındaki derin yaralardan da kan akıyordu.</p>

  <p class="calibre1 sgc-4">Yüzey çok uzakta görünüyordu.</p>

  <p class="calibre1 sgc-4">Tanner’ın aklında yalnızca tek bir sözcük vardı. <span class="font6">Hayır hayır hayır</span> hayır hayır <span class="font6">hayır</span> hayır <span class="font6">hayır hayır hayır.</span></p>

  <p class="calibre1 sgc-4">Bu sözcüğü sessiz çığlıklar halinde söylüyor, ahtapot kollarıyla Şekel’in derisine yapışmış, telaş içinde onu havaya çıkarmaya çalışıyordu, bu arada barakudalar gibi saldırgan ve tehlikeli anlaşılmaz şekiller Tanner’ın etrafında dolaşıyor, gölgelere girip çıkıyor, dimdik dalıyor, sonra kıvrılarak birden yok oluyorlardı; bu şeylerin bu denli kıvrak hareketleri karşısında, Tanner kendisini hantal ve ağır hissediyor, oğlanı tutmaya çalışıyor, denizden kaçıyordu. Gerçek deniz yaratıkları tarafından korkutulan, istenmeyen bir misafirdi ve rahatsız edilmiş, oradan uzaklaşıyordu. Ağlayarak yükünü taşımaya, birdenbire kendisine yabancılaşan bu sudan çıkmaya çabalarken, şekilden şekle giren bedeni birden ona çok gülünç geldi.</p>

  <p class="calibre1 sgc-4">Yüzeye çıktığında çığlıklar atıyordu. Şekel’in yüzü tam karşısındaydı, seğiriyor, ağzından kan ve tuzlu su akıyor, küçük iniltiler çıkarıyordu.</p>

  <p class="calibre1 sgc-4"><span class="font6">“İmdat!”</span> diye bağırdı Tanner. <span class="font6">“İmdat!”</span> ama sesini kimse duymadı ve gülünç ahtapot kollarıyla <span class="font6">Yalpa</span>’nın kenarına yapışıp kendini suyun dışına çekmeye çalıştı.</p>

  <p class="calibre1 sgc-4"><span class="font6">“İmdat!”</span></p>

  <p class="calibre1 sgc-4">“Bir terslik var! <span class="font6">Bir terslik var!”</span></p>

  <p class="calibre1 sgc-4"><span class="font6">Yalpa’</span>daki işçiler, saatlerce <span class="font6">Ctenophore’</span>a hava gönderen büyük hava pompalarını çalıştırmış ve onu geri çekmeye hazır vaziyette beklemişti. Birer birer hepsinin üzerine bir tür uyuşukluk gelmişti. Güvenlik telini yağlayan kaktüs kadın bağırana kadar da hiçbir şey fark etmemişlerdi.</p>

  <p class="calibre1 sgc-4"><span class="font6">“Kesinlikle bir terslik var!”</span> diye bağıran kadının sesinden ötürü telaşlanarak, hepsi yanına koştu.</p>

  <p class="calibre1 sgc-4">Teli izlediler, kalpleri deli gibi atıyordu. Büyük tekerlek -şimdi neredeyse boşalmış, dizginleri neredeyse kendini koyvermişti- şiddetle sarsılıyor, güverteye çarpıyor, onu yere bağlayan vidaları titretiyordu. Kablo gıcırdadı ve güvenlik kilidini kopardı.</p>

  <p class="calibre1 sgc-4"><span class="font6">“Yukarı</span> çekin onları,” diye bağırdı birisi ve tayfalar dev vincin başına koştu. Bir çatırtı ve ardından dönen dişlilerin sesleri duyuldu. Pistonlar boksörler gibi birbirine sarıldı, dişliler oturdu ve dönmeye çalıştı ama kablo onlarla savaşıyordu. İyice gerilmişti.</p>

  <p class="calibre1 sgc-4">“Çıkarın onları <span class="font6">çıkarın çıkarın!”</span> diye birisi ciyak ciyak, boşuna bağırıyordu. Dev vinç, çirkin bir gıcırtı sesiyle, dayanağının üzerinde şiddetle arkaya sallandı. Makinesinden dumanlar ve buhar çıkıyordu, parçaları serbestçe dönerken, çocuklar gibi mızmızlanıyordu. Karmaşık çarkları ve volanları görünmez oldu, o kadar hızlı dönüyorlardı ki hayaletler gibi belirsizleştiler.</p>

  <p class="calibre1 sgc-4">“Boşaldı!” dedi kaktüs kadın, çılgınca bir sevinç oldu. “Çıkıyor.”</p>

  <p class="calibre1 sgc-4">Ama batiskaflar bu kadar hızı kaldıracak biçimde yapılmamışlardı.</p>

  <p class="calibre1 sgc-4">Tekerlekler gülünç bir telaşla hızlandı, kabloyu baş döndüren bir çabuklukla çekmeye başladı. Dönen dişliler ateşten kıpkırmızı olmuş, yanık metal kokusu ortalığı sarmıştı.</p>

  <p class="calibre1 sgc-4"><span class="font6">Ctenophore’un</span> dibe ulaşması üç saat sürmüştü. Yeniden sarılan kablo tekeri gözle görülecek kadar hızla doluyordu ve aracın çıkmasının birkaç dakikadan fazla sürmeyeceği ortadaydı.</p>

  <p class="calibre1 sgc-4">“Çok hızlı geliyor! Kenara çekilin!”</p>

  <p class="calibre1 sgc-4">Kalın kablonun denizden ayrıldığı yerde bir tuzlu su karartısı köpürdü. Suda ilerledi. <span class="font6">Yalpa'nın</span> kenarına geldiğinde metalde derin bir oluk açtı, bir kıvılcım yağmuru bastırdı.</p>

  <p class="calibre1 sgc-4">Mühendisler ve liman işçileri, dehşete kapılmış biri gibi, kalan birkaç cıvatasıyla çabalayan araçtan korku içinde kaçıştılar.</p>

  <p class="calibre1 sgc-4">Tanner Sack kendini <span class="font6">Yalpa'nın</span> güvertesine çekti, Şekel’in ıslak, serin bedenini arkasında sürükledi.</p>

  <p class="calibre1 sgc-4"><span class="font6">“Yardım edin!"</span> diye bağırdı yine, ama hiç kimse yine bir ses duymadı.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">(Brucolac, Kurak Şelalenin sınırında, <span class="font6">Uroc’un</span> kenarına dayanmış, dikkatle suyu inceliyordu. Halkalar halinde yayılan suyun içinde kubbemsi, pütürlü bir kafa yükseldi, bir kez sallandı ve kayboldu. Brucolac, güvertede, arkasında bekleyen subaylarına döndü.</p>

  <p class="calibre1 sgc-4">“Vakit geldi,” dedi.)</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Denizden, bir kemer yaparak fışkıran suyla birlikte kablonun ucu da fırladı ve dönen vincin üzerinde kavis yapan ağır, metal halat hızla güverteye vurmaya başladı, batiskafın koptuğu uçta iplikler açılmış, saçaklar halinde sarkıyordu.</p>

  <p class="calibre1 sgc-4"><span class="font6">Yalpa'nın</span> işçileri bakakaldı.</p>

  <p class="calibre1 sgc-4">Telin saçaklanmış ucu, korkunç bir sesle güverteye vuruyor, parçalanan tahta ve sıyrılan metalden çizgi halinde uzunca bir iz bırakıyor, vinç dönmeye devam ediyordu. Telin ucu onun etrafından ve altından gemiyi tekrar ve tekrar kamçılıyordu.</p>

  <p class="calibre1 sgc-4">“Durdurun şunu!” diye bağırdı ustabaşı ama kimsenin onu duyacak hali yoktu ve kimse de oraya yaklaşamıyordu. Motor dev makarayı döndürmeye, <span class="font6">Yalpa</span>'yı kırbaçlamaya devam etti, sonunda kazan patladı.</p>

  <p class="calibre1 sgc-4">Patlamayla birlikte, fabrikaya erimiş parçalar yağmaya başlayınca bir an kimsenin ne yapacağını bilemediği bir sessizlik oldu. Art arda gelen yangın ve patlamalarla, <span class="font6">Yalpa</span> yeniden sarsıldı.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Şehrin her tarafında sirenler çalıyordu.</p>

  <p class="calibre1 sgc-4">Zarganadenizi’nin ve Jhour’un muhafızları ve silahlı kaktüsleri, büyük yangın, güvertesini sararken içinden patlama sesleri yükselen <span class="font6">Yalpa'nın</span> etrafındaki teknelerde konuşlanmaya başladı.</p>

  <p class="calibre1 sgc-4"><span class="font6">Yalpa'nın</span> tayfası hızla gemiden ayrılıyor, ip köprülerden geçerek şehre kaçıyorlardı.</p>

  <p class="calibre1 sgc-4"><span class="font6">Yalpa</span> dev bir gemiydi ve duman ve molozların arasından geçerek kendini gemiden dışarı atan kadın ve erkeklerin arkası kesilmek bilmedi.</p>

  <p class="calibre1 sgc-4">Alevlerin önünde, karaltı halinde biri bir köprüye doğru ayaklarını sürüyerek, ağır ağır ilerliyordu, hantal ve sırılsıklam yükünün altında iki büklüm olmuştu. Ağzını sonuna kadar açmıştı ama ne söylediği duyulmuyordu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">“Hepiniz ne yapacağınızı biliyor musunuz?” diye sordu Brucolac. “Gidin, o zaman.”</p>

  <p class="calibre1 sgc-4">Takip edilemeyecek kadar hızlı hareket eden karaltılardan oluşan bir küme <span class="font6">Uroc</span> dan dışarıya dağıldı.</p>

  <p class="calibre1 sgc-4">Maymunlar gibi koşturuyor, çatılara ve halatlara kolayca inip çıkarak, ses çıkarmadan ilerliyorlardı. Net seçilemeyen bu işgalci tümen, daha küçük birliklere ayrıldı.</p>

  <p class="calibre1 sgc-4">“Bask ve İtevi yardım etmez ama engel de olmazlar,” demişti Brucolac. “Dynich daha çok genç ve huzursuz -bekleyip rüzgârın nereden estiğine bakacak. Düşünmemiz gereken tek ilçe Shaddler. Onları da bu denklemden çıkarmanın kolay bir yolu var.”</p>

  <p class="calibre1 sgc-4">Küçük bir vampir grubu sinsi sinsi Shaddler’a, <span class="font6">Theriarıthropus</span> ve Tepe Konak, General’in makamına doğru ilerledi. Ana kuvvetler bacaklarını iyice açmış, koşarak teknelerin arkalarından atlıyor, heyecan içinde Zarganadenizi’ne gidiyorlardı.</p>

  <p class="calibre1 sgc-4">Arkalarından canlı adımlarla yürüyen, saklanmaya ya da acele etmeye hiç kalkmayan Brucolac geliyordu.</p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6">Yalpa’da</span> bir şey vardı. Yakındaki teknelere kaçarak yere yığılan kadın ve erkekler soluk soluğa kalmış, çığlık çığlığa tehlikeyi haber veriyorlardı.</p>

  <p class="calibre1 sgc-4">Geminin gövdesinde, en alt bölmelerinde bir yerde, birdenbire bir şey ortaya çıkmış, metalin içinden bir tünel kazmıştı. Motor hâlâ dönüp <span class="font6">Ctenophore</span> un kablosu güverteyi kamçılamaya devam ederken, diğer güvertelerden fırlayan yaratıklar, köprüdekilere, kazan ve makine dairesindekilere saldırarak gemiyi parçalamaya başlamışlardı.</p>

  <p class="calibre1 sgc-4">Tanımlaması güç şeylerdi bunlar -ustura gibi dişlerden, kocaman ölü gözlerden söz ediliyordu.</p>

  <p class="calibre1 sgc-4"><span class="font6">Muhteşem Doğu'nun</span> güvertesi çok tenhaydı, arada bir koşarak geçen bir hizmetli ya da bir bürokrat dışında kimse görünmüyordu. Muhafızlar giriş noktalarını, köprülerin gemiye çıktığı yerleri tutmuştu -karmaşanın sancak gemisini sarmasına izin verilemezdi. Kalabalık, <span class="font6">Yalpa'nın</span> etrafındaki çatıları ve balkonları, kuleleri ve tekneleri doldurarak, bu vahşete yaklaşabildikleri kadar yaklaşmıştı. Kalabalık dalga dalga ilerliyordu. Hava gemileri, yangının yol açtığı hava akımına iyice yaklaşmıştı.</p>

  <p class="calibre1 sgc-4"><span class="font6">Muhteşem Doğu'nun</span> arkasındaki odasında unutulan Bellis, olanları dehşet içinde izliyordu.</p>

  <p class="calibre1 sgc-4"><span class="font6">Johannes öldü,</span> diye düşündü, vinç makinesinin parçalanmış enkazına bakarak.</p>

  <p class="calibre1 sgc-4">Johannes ölmüştü -hissettiği tuhaf, sessiz korkuyu ve kaybı ifade edecek sözcük yoktu.</p>

  <p class="calibre1 sgc-4">Yalpa'nın bitişiğindeki trol teknelerine baktı. Güverteler, alevlerden kurtulan yaralılar, dehşet içindeki kadın ve erkeklerle kaynıyordu.</p>

  <p class="calibre1 sgc-4">Bellis teknelerden birinde Uther Doul’u gördü. Adam bağırıyor, ihtiyatlı davranmaya çalışıyor, gözleri oradan oraya gidip geliyordu.</p>

  <p class="calibre1 sgc-4">Armadalılar söndürmemiş olsa da, <span class="font6">Yalpa’</span>daki yangın hızını kaybediyordu.</p>

  <p class="calibre1 sgc-4">Bellis pencerenin pervazına tutundu. Fabrika gemisinin pencerelerinde oynaşan gölgeleri görebiliyordu. İçeride neler olduğunu görebiliyordu.</p>

  <p class="calibre1 sgc-4">Şehrin her yanından silahlı korsanlar geliyordu. Mevzileniyor, silahlarını kontrol ediyor ve <span class="font6">Yalpa'ya</span> giden köprülerin yanında toplanıyorlardı.</p>

  <p class="calibre1 sgc-4">Fabrika gemisinin dumanla sarılı köprüsünden yıldırım hızıyla bir şey geçti: Fırlarken havayı büken bir püskürtü. <span class="font6">Yalpa’</span>nın hemen ötesindeki bir guletin tahta direğine çarptı.</p>

  <p class="calibre1 sgc-4">Püsküren damlalar direğin etrafını sardı ve içine işlemeye başladı ve o zaman Bellis şaşkınlıkla bir çığlık attı. Direk bal mumu gibi eriyordu, büyük tahta sütun, bir yılan gibi kıvrılıyor, maddesi tükürük gibi sızarak aşağı akıyor, bir var bir yok olurken, havada bir köpük, içinden boşluğu görebildiği, kabartı halinde bir gerçeklik bırakıyordu. Doğası bozulan tahta kat kat olarak, toksik bir tortu gibi güverteye aktı.</p>

  <p class="calibre1 sgc-4">Uther Doul kılıcıyla işaret ederek, bir grup kaktüse, parçalayıcı yaylarını getirip <span class="font6">Yalpa'nın</span> pencerelerine yerleştirmelerini söylerken, fabrika gemisinden, Bellis’in göremediği bir yerden çığlıklar <span class="font6">yükseldi.</span> Aşağıdaki kadın ve erkeklerin, dikkatlerini buraya çevirdiğini gördü, hepsine bir virüs gibi bulaşan dehşet ve şaşkınlığı izledi.</p>

  <p class="calibre1 sgc-4">Şehrin ön tarafından bir şey, Bellis’in henüz göremediği bir şey yaklaşıyor, toplanmış korsanların üzerine iniyordu. Silahlı grupların dağıldığını gördü, bazıları dehşet içinde, yüzlerini bu yeni tehlikeye dönmüştü. Bellis odadan çıktı ve olanları görmek için güverteye koştu.</p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6">Muhteşem Doğu'<span class="sgc-7">da</span></span> bir karmaşa başlamıştı. Köprüleri, hâlâ tedirgin muhafızlar koruyor, kendilerine ne emredildiğini tam olarak bilemeden, umutsuzca, <span class="font6">Yalpa'ya</span> bir yağmur gibi inen okları ve gülleleri izliyorlardı. Korsanlar, <span class="font6">Muhteşem Doğu</span> dan ayrılıyor, arkadaşlarına katılmaya koşuyorlardı.</p>

  <p class="calibre1 sgc-4">Bellis, köprünün ucuna koştu, köprüyü geçti, etrafındaki yüksek mahallelerin karanlığında saklandı. Armada'nın çatılarıyla aynı hizadaydı. Şehre ne olduğunu anlamaya çalıştı.</p>

  <p class="calibre1 sgc-4">Ateşli silahlar, <span class="font6">Yalpa'ya</span> ve geminin içindekilere mermi yağdırıyordu. Gizli düşman yine, o tuhaf, havai fişekler gibi fırlayan öldürücü büyü şimşeklerinden gönderdi. Etraftaki teknelerin ve saldırıya geçen Armadalıların özünü sıvılaştırıyordu bunlar. Ancak Bellis, yakındaki teknelerin gerisinde, tam seçilemeyen ikinci cepheyi görebiliyordu. Başıbozuk, bir kargaşa halindeki saldırıları görebiliyor, düzensiz ateş seslerini duyabiliyordu.</p>

  <p class="calibre1 sgc-4">Yeni saldırganlar, Bellis’in altındaki sıkışık teknelere, Zarganadenizi muhafızlarının çoğunun, <span class="font6">Yalpa'yı</span> tekrar ele geçirmek için bekleştiği yere yaklaştı. Birden, ikinci saldırıyı şehirden kimin başlattığını anladı. Zarganadenizi güçlerini kuşatıp saldıranlar, Kurak Şelale vampirleriydi.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Bellis, eliyle ağzını sımsıkı kapatıp, soluk soluğa etrafa bir göz attı. Gördüklerini anlayamadı -bir güven kaybı mıydı, bir intikam mı? İsyan, Brucolac’ın denetimindeydi.</p>

  <p class="calibre1 sgc-4">Vampirleri gözleriyle takip edemiyordu. Karabasanlar gibi şekilden şekle giriyorlardı. Birleşiyor, parçalanıyor, yeniden oluşuyor, yabanıl bir hayvan hızıyla seğirtiyorlardı.</p>

  <p class="calibre1 sgc-4">Bir çıkmaz sokağa, beş, altı ya da yedi silahlı savaşçının onlara saldırabileceği bir yere, korkunç bir zarafetle iniyor ve korkunç bir gaddarlıkla bunları etkisiz hale getirerek boynuz gibi sert tırnaklarıyla boğazlarını deliyor, avcı dişlerini geçirip çeneleri kan içinde kalana kadar emiyor, salyalarını akıtarak, kandan sarhoş bir halde homurdanıyorlar ve sonra işleri bitiyor, yere yığılan bedenlerin üzerinden sıçrayarak, bir başka binaya ya da köprüye, ya da silah kulesine ya da harabeye geçiyorlardı. Kertenkeleler gibi hışırtıyla gözden kayboluyorlardı.</p>

  <p class="calibre1 sgc-4">Bellis kaç kişi olduklarını tahmin edemiyordu. Nereye baksa çatışma vardı, ama açıkça görebildiği tek şey, Zarganadenizi güçleriydi.</p>

  <p class="calibre1 sgc-4">Bellis, Uther Doul’un bütün dikkatini vampirlere çevirdiğini görüyordu. Onun, önüne geleni itip kakarak, çatışmaları bastırmak için, hızla <span class="font6">Muhteşem Doğu'ya</span> gelişini izledi. Doul etrafa emirler yağdırıyor, destek güçlerinin her birini bir cepheye gönderiyordu. Sonra kendini <span class="font6">Muhteşem Doğu'nun</span> yanındaki, üzerinde derme çatma, tuğladan evler bulunan eski bir üç gövdeli kadırganın arkasına attı, Bellis’in gözüne, burada asılı çamaşırların arasından kanlı bir kavga ilişti.</p>

  <p class="calibre1 sgc-4">Ondan ancak elli altmış metre ötedeydi ve Doul’u hâlâ görebiliyordu. Adamın dik köşeli köprüden aşağı kayışını, parıldayan ve o koşarken binlerce hayalet-kılıç haline gelen Olasılık Kılıcına başparmağıyla bastırışını izledi. Onu yutar gibi havalanan bir çarşafın arkasında kayboluşunu izledi. Çarşaf rüzgârda uçuşuyor, patırdıyordu ve birden gerisinden sesler duyuldu.</p>

  <p class="calibre1 sgc-4">Kalın beyaz ketenin arkasında kırmızı bir çizgi oluştu.</p>

  <p class="calibre1 sgc-4">Sanki yaralanmış gibi iki kez dalgalandı ve sendeleyen birisi düşerken çarşafa tutundu, onu iyice kana buladı ve eğreti bir kefen gibi içine dolandı ve aşağı kadar yırtılan çarşafın gerisindeki manzara ortaya çıktı. Doul, sevinç çığlıkları atan ve kundaklanmış vampiri tekmeleyen bir grup yaralının ortasında duruyordu.</p>

  <p class="calibre1 sgc-4">Zaferleri kısa sürdü. <span class="font6">Yalpa</span> dan kızgın yağ gibi bir büyü enerjisi püskürdü ve oradakilerin etrafındaki tahtalar ve metaller erimeye başladı. Uther Doul ucundan kan damlayan kılıcıyla bunu işaret etti ve bitkin savaşçıları hızla tekneden gönderdi.</p>

  <p class="calibre1 sgc-4">Arkada bıraktıkları tek vampir, yere düşen değildi. Bellis kavganın çoğunu göremiyordu -taş yollar, inşaat alanları, vinçler ve güdük ağaçlarla kaplı caddeler önünü kapatıyordu, ama yine de orada burada, gözüne, yenik düşmüş diğer vampirler ilişiyordu. Ürkütücü bir hızla ve güçle hareket ediyorlar, arkalarında; delinmiş, kanayan ve ölü bedenlerden bir yol bırakıyorlardı, ama üstünlük sayıca bu taraftaydı.</p>

  <p class="calibre1 sgc-4">Binaları ve gölgeleri müttefikleri olarak kullanıyorlardı, ancak yağan mermilerin ve kılıç darbelerinin hepsinden kaçamıyorlardı. Normal bir insanı hemen öldürecek bu darbeler onları kolayca öldüremese de yaralıyor ve hızlarını kesiyordu. Tabii ki dehşet içindeki bir korsan çetesinin bu hırıltılı savaşçılardan birinin üzerine üşüşüp başını omuzlarından ayırdığı ya da hiç acımadan, kemiklerini ve iç organlarını, doğaüstü güçleri olan bir vampirin bile onaramayacağı hale getirene kadar hırpaladığı da oluyordu.</p>

  <p class="calibre1 sgc-4">Vampirler sonunda bir köşeye kıstırılabilirdi, ama Zarganadenizi savaşçılarının büyük çoğunluğu <span class="font6">Yalpa</span>’daki görünmez düşmanla mücadele ediyordu.</p>

  <p class="calibre1 sgc-4">Küçük, alçak tekneler ile güvertelerinde toplar ve ateş kusan silahlar olan on iki metrelik yelkenliler işe koşuldu. Fabrika gemisinin açıkta kalan taraflarını kapatmaları ve etrafını sarmaları için küçük körfezin karşı yakasından oraya yollandılar.</p>

  <p class="calibre1 sgc-4">Ama <span class="font6">Yalpa'nın</span> etrafındaki sudan şekiller çıkıyordu.</p>

  <p class="calibre1 sgc-4">Yangın ve ateşli silahlar suyu aydınlatıyordu ve tuzlu suyun bir metre kadar altında, Bellis, o şeylerden birinin gölgesini seçebildi. Çürük et çuvalları gibi yalpalayan şiş bedenler; kötücül, domuz gözler; koparılmış yüzgeç kalıntıları. Onları parçalayan, kocaman açılmış ağızlar, hepsi de saydam, otuz santimlik eğri dişlerle dolu.</p>

  <p class="calibre1 sgc-4">Bir görünüp bir kayboluyorlardı. <span class="font6">Ne olabilir bunlar Tanrı aşkına?</span> diye düşünüyordu Bellis, sersemlemişti. <span class="font6">Brucolac bunları nasıl kontrol edebiliyor? Ne yapmış olabilir?</span> Yaklaşan adamlar onları yaylım ateşine tuttu, yaratıklar yine ortadan kayboldu.</p>

  <p class="calibre1 sgc-4">Ama küçük tekneler yaklaşıp adamlar eğilerek tekrar nişan aldıklarında, suda telaşlı bir kıpırtı oldu ve adamlar ne olduklarını anlamadan, kendilerini suyun içinde buldu. Su birden karıştı, dişler parladı ve adamlar suyun altına çekildi.</p>

  <p class="calibre1 sgc-4">Armada kendisini parçalıyordu. Bellis, Kurak Şelale ile Zarganadenizi’nin birleştiği yerde titreşen alevler gördü ve silah sesleri duydu. Bir insan sürüsü yaklaşıyordu, onlarla Zarganadenizi’nin gemicileri arasında silahlı bir kovalamaca sürüyordu. Şimdi şehrin karşısında yalnızca vampirler yoktu -isyan haberleri yayıldıkça, Sevgililer’in planına karşı çıkanlar da kavgaya katılmaya gelmişti. Kirpi-adamlar dikenleriyle adamlara vuruyor, kaktüsler hantal bedenleriyle birbirlerinin üzerine atılıyor, dövüşleri çirkin bir manzara oluşturuyordu.</p>

  <p class="calibre1 sgc-4">Kavgalar plansızdı. Şehir yanıyordu. Balonlar korku içinde, sarsak sarsak tepelerinde dolaşıp duruyordu. Hepsinin üzerinde ise <span class="font6">Muhteşem Doğu'nun</span> direkleri yükseliyordu. Siyah demiri hâlâ sessiz ve boştu, hâlâ terk edilmiş durumdaydı.</p>

  <p class="calibre1 sgc-4">Bellis ağır ağır bu durumun tuhaflığının farkına vardı. Aşağısındaki üçlü kadırgaya baktı. Onu <span class="font6">Muhteşem Doğu'ya</span> bağlayan ip köprü kesilmişti ve bu yanda kendisinden başka kimse olmadığını anladı.</p>

  <p class="calibre1 sgc-4">Dikkatle duvara dayandı, ana güvertenin karanlık gölgelerinden öne doğru birkaç adım atıp etrafa bakındı. Üç karaltı, vampir hızıyla çalışıyor, köprüleri gemiye bağlayan zincirleri ve düğümleri kesiyorlardı. Birini koparıp savurarak denize fırlattılar, kopan uç daha önce bağlı olduğu teknenin yanına çarptı ve sonra bir başkasını bir diğer tekneye doğru salladılar ve derken bir diğerini.</p>

  <p class="calibre1 sgc-4">Bellis’in midesi bulandı. Vampirler onun bağını kesiyor, kendileriyle beraber bu gemiye hapsediyorlardı. Yine duvara yapıştı, kımıldayamıyordu, sanki onu tutan ince bir buz tabakasıyla kaplıydı.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Eski bir trol teknesinde, küflenmiş saçakların altında, Uther Doul bıçağını bir adamın suratından geçirdi. Sonra bu yarılmış, çığlıklar atan şeyi olduğu yerde bırakıp, etraftaki şiddeti bastıracak kadar yüksek bir sesle gürledi.</p>

  <p class="calibre1 sgc-4"><span class="font6">“Nerede</span> o,” diye haykırdı. “Lanet olasıca Brucolac nerede?”</p>

  <p class="calibre1 sgc-4">Konuşurken <span class="font6">Muhteşem Doğu'ya</span> bakıyordu. Bir an durdu ve buharlının parmaklıklarına baktı, görünmeyen güvertesine ve kilometrelerce uzanan koridorlarına, Sevgililer’i danışmanlarıyla acil bir toplantı yapmak üzere bıraktığı yere baktı ve gözleri büyüdü.</p>

  <p class="calibre1 sgc-4"><span class="font6">“Aman</span> Tanrım!” diye bağırdı ve koşmaya başladı.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Bellis bir ses duydu.</p>

  <p class="calibre1 sgc-4">Çok yakınından geliyordu, kımıldamadan beklediği köşenin hemen ardından, yükseltilmiş bölümün kapılarının yanından. Soluğunu tuttu, kalbi korkudan buz kesmişti.</p>

  <p class="calibre1 sgc-4">“Anlıyor musun?” dendiğini duydu. Ses boğuk ve genizden geliyordu. Brucolac’dı bu. <span class="font6">“Bu</span> kısımda bir yerde olacak -nerede olduğunu tam olarak bilmiyorum ama onu bulacağınızdan kuşkum yok.”</p>

  <p class="calibre1 sgc-4"><span class="font6">“Anlıyoruz.”</span> Bellis bu ikinci korkunç sesi duyunca gözlerini yumdu. Duyduğu fısıltılar, iki bölümü birbirinden ayıran bir çamur tabakasının içinden gelen tesadüfi seslermiş gibi geliyordu. <span class="font6">“Onu bulacağız,”</span> diye devam etti, <span class="font6">“ve çalınan şeyi alacağız, sonra gideceğiz ve deniz şeytanı yine rahatça ilerleyecek.”</span></p>

  <p class="calibre1 sgc-4">“Pekâlâ, acele edeceğim bu durumda,” dedi Brucolac. “Öldürmem gereken iki kişi var daha.”</p>

  <p class="calibre1 sgc-4">Ayak sesleri uzaklaştı. Bellis korka korka gözlerini açtı ve başını azıcık oynattı ve Brucolac’ın sakince ve hızlı adımlarla dev yapının, altında <span class="font6">Muhteşem Doğu'nun</span> toplantı odalarının olduğu yükseltilmiş kısmına doğru yürüdüğünü gördü.</p>

  <p class="calibre1 sgc-4">Bellis tam arkasındaki kapının açıldığını, içeri giren saldırganların eşikte bıraktığı çabuk ve ıslak sesleri duydu.</p>

  <p class="calibre1 sgc-4">Anlaması ve şaşkınlığı o kadar ani oldu ki sendeledi. Birden bu yeni gelenlerin kim olduğu ve ne aradıkları apaçık ortaya çıkmıştı.</p>

  <p class="calibre1 sgc-4"><span class="font6">Öyle mi..?</span> diye düşündü, başı dönüyordu. <span class="font6">Öyle mi?</span> Ama hiç kuşkusu yoktu.</p>

  <p class="calibre1 sgc-4">Kendini ele vermesin diye hızlanan soluğunu tutarak, köşeden etrafa bir göz attı. Görünürde hiç kimse yoktu.</p>

  <p class="calibre1 sgc-4">Umarsızca ne yapacağını düşünmeye çalıştı. Aşağıdaki gemilerden koşuşturmalar, ardı ardına korkunç feryatlar gelmeye başladı. Saldırganların büyülerinin ne yaptığını, Armada'nın kadınlarına ve erkeklerine neler olduğunu görünce sessiz bir çığlık atmaktan kendini alamadı. Başını sallayıp inledi, gördüğü biçimsiz cesetler ve kan onu uyuşturmuştu.</p>

  <p class="calibre1 sgc-4"><span class="font6">Yalpa'</span>dan yeni bir enerji patlaması yükseldi. Bellis, içinde onu titreten bir öfke duydu. Korkmuyor değildi, ama içinde duyduğu bu hiddet, korkusundan çok daha güçlüydü.</p>

  <p class="calibre1 sgc-4">Hiddeti Silas’aydı.</p>

  <p class="calibre1 sgc-4"><span class="font6">Seni kahrolasıca herif!</span> diye düşündü. <span class="font6">Seni pis aptal bencil domuz! Yaptığına bir bak! Başımıza ne iş açtığına bir bak!</span> Bellis, elleri uyuşmuş bir halde, katliamı izliyordu.</p>

  <p class="calibre1 sgc-4"><span class="font6">Bunu durdurmalıyım.</span></p>

  <p class="calibre1 sgc-4">Birden bunu nasıl yapacağını buldu.</p>

  <p class="calibre1 sgc-4">Çalınan şeyi ve onun nerede olduğunu biliyordu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Vampirler, <span class="font6">Muhteşem Doğu'nun</span> kalan son köprüsünün, yılların etkisiyle iyice sertleşmiş ipini kesmeye çalışırlarken, elinde kılıç tutan biri hızla köprünün tahta basamaklarından onlara doğru atıldı. Vampirler şaşırarak geriye çekilip silahlarını arandılar.</p>

  <p class="calibre1 sgc-4">Uther Doul güverteye ulaştı. En yakınında duran vampir çakmaklı tüfeğini çıkarıp ona çevirdi, titreyen dilini çıkararak hırladı, dişleri bir yılanınkiler gibi uzamıştı. Doul tiksinerek, kadının kafasını kesti.</p>

  <p class="calibre1 sgc-4">İki arkadaşı, kadının topuklarının tahtada bıraktığı ize bakakaldılar. Doul hiç duraksamadan onlara doğru yürüyünce ikisi de koşarak kaçtı.</p>

  <p class="calibre1 sgc-4"><span class="font6">“Nerede,”</span> diye arkalarından avaz avaz bağırıyordu Uther Doul. <span class="font6">“Nerede o Brucolac?”</span></p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Bellis, her darbede bir çığlık atarak, bütün gücüyle savurduğu bir şamdanla kolu ve kilidi parçaladı. Şamdanı deliğe sıkıştırarak kaldırdı. Tahta parçalandı ve eğildi, ama kapı çok kalın ve sağlamdı, kilit açılana kadar uzun, gürültülü dakikaların geçmesi gerekti. Sonunda kapı, etrafa kıymıklar saçılarak açılınca bir sevinç çığlığı attı.</p>

  <p class="calibre1 sgc-4">Doul’un dolaplarını açtı, yatağının altını aradı, yerdeki tahtalara vurdu ve heykeli aradı. Silah rafında ya da bir Hayaletkafa eseri olduğunu söylediği garip aletin yanında değildi. Dakikalar geçiyordu ve dışarıdaki kan gövdeyi götüren çarpışmaları düşündükçe, bu zaman kaybı ona büyük bir acı veriyordu</p>

  <p class="calibre1 sgc-4">Derken Bellis, heykeli buldu, aynı beze sarılı, Doul’un ok ve mızrakları koyduğu bir silindirin dibinde duruyordu. Birden hissettiği saygılı bir korkuyla ağır şeyi kucakladı ve <span class="font6">Muhteşem Doğu'nun</span> boş koridorlarından koşmaya başlayarak hangi yöne doğru gideceğini bulmaya çalıştı ve tutuklu bulunduğu yeri anımsadı, sonra geminin güvenli kanadını aramaya başladı, kucağında bir bebek taşıyormuş gibiydi.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Sevgililer, bulabildikleri çok az sayıdaki danışmanlarıyla bir toplantıdaydılar. Çatışmalar başlayalı bir saat bile olmamıştı.</p>

  <p class="calibre1 sgc-4">Sevgili korku içindeki bilim adamlarına bağırarak, Aum ve Tearfly’ın <span class="font6">öldüğünü,</span> şehri <span class="font6">parçalayan</span> bir şeyler olduğunu ve bunun <span class="font6">ne olduğunu</span> öğrenmeleri, onu <span class="font6">yenmeleri</span> gerektiğini anlatırken kapı hızla sonuna kadar açıldı, çivileri yerinden fırladı.</p>

  <p class="calibre1 sgc-4">Şaşkın bir sessizlik içinde, odadaki herkes dönüp Brucolac’a baktı.</p>

  <p class="calibre1 sgc-4">Adam kapı eşiğinde durmuş, derin derin soluk alıp veriyor, iyice gerdiği ağzından dişleri görünüyordu. Yılan dilini havada dolaştırdı ve sarı gözleriyle toplantıdakilere baktı. Sonra koluyla bir daire çizerek, Sevgililer dışında odada bulunanları işaret etti.</p>

  <p class="calibre1 sgc-4">“Çıkın,” diye fısıldadı.</p>

  <p class="calibre1 sgc-4">Kaçış ancak birkaç saniye sürdü. Sevgililer ve Brucolac odada yalnız kaldılar.</p>

  <p class="calibre1 sgc-4">Sevgililer, kendilerine doğru gelen vampiri, korkuyla değil ama dikkatle izliyorlardı.</p>

  <p class="calibre1 sgc-4">“Bu iş,” dedi Brucolac, “burada bitecek.”</p>

  <p class="calibre1 sgc-4">Hiçbir şey söylemeden, Sevgililer birbirlerinden ayrıldı ve iki hedef oluşturdular. Her biri kendi silahını çekti, ikisi de konuşmuyordu. Brucolac, ikisinin de onu geçerek kapıya ulaşmalarını istemiyordu.</p>

  <p class="calibre1 sgc-4">“Hükmetmek istemiyorum,” derken, sesinde içten bir keder var gibiydi, “ama bu iş burada biter. Bu bir plan falan değil, çılgınlık. Bu şehri mahvetmenize izin vermeyeceğim.” Dudaklarını gerdi ve sıçramak için çömeldi. Sevgililer, işe yaramayacağını bilseler bile silahlarını kaldırdılar. Birbirlerine bir bakış attıktan sonra hemen yine, işlerini bitirmeye hazır olan Brucolac’e döndüler.</p>

  <p class="calibre1 sgc-4"><span class="font6">“Teslim ol.”</span></p>

  <p class="calibre1 sgc-4">Uther Doul’du. Kapıda duruyordu, kemik beyazı kılıcı elindeydi.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Brucolac dönmedi. Gözlerini Sevgililer’den ayırmamıştı.</p>

  <p class="calibre1 sgc-4">“Seninle ilgili bildiğim bir şey var, Uther,” dedi, “en azından bunu biliyorum. Armada senin yuvan ve ona gereksinimin var ve bütün bu <span class="font6">sadakat</span> zırvalarına rağmen,” sesi bir an çok sertleşmişti, “şehre asla ihanet etmezsin. <span class="font6">Onların</span> burayı yok edeceklerini de biliyorsun.”</p>

  <p class="calibre1 sgc-4">Karşıdan yanıt gelecekmiş gibi, bekledi.</p>

  <p class="calibre1 sgc-4">“Teslim ol.” Doul’un tek söylediği bu oldu.</p>

  <p class="calibre1 sgc-4">“Eğer lanet olasıca Yara <span class="font6">varsa,”</span> diye fısıldadı Brucolac, yüzünü dönmeden, “ve bizi, bir mucize eseri sağ salim oraya götürürlerse, bizi orada yok edecekler. Biz seferi bir güç değiliz, bir <span class="font6">arayış</span> peşinde değiliz. Burası bir şehir, Uther. Yaşıyor, alıp satıyor, çalıyor, ticaret yapıyoruz. Bir <span class="font6">limanız</span> biz. <span class="font6">Serüvenlerle</span> işimiz yok.” Dönüp yakıcı bakışlarını Uther’e dikti. “Bunu sen de biliyorsun. Bu yüzden buraya geldin, Uther. <span class="font6">Serüvenlerden</span> bıkmıştın çünkü.</p>

  <p class="calibre1 sgc-4">“Biraz akılcı olalım... Lanet yaratık bize gerekli değil, tutup da kıçlarımızı dünyanın öteki ucuna taşımamız gerekmiyor; hiç gerekmedi de. Sorun, asırlar önce bir herifin bu zincirleri yapmış olması değil; sorun <span class="font6">boş</span> bırakılmış olmaları. Bu çılgın serüvenden sağ çıksak bile, lanet olasıca deniz şeytanına bağlı olduğumuz sürece, bu ikisi bizi bir başka belalı yolculuğa, sonra bir başkasına sürükleyip duracak, sonunda da geberip gideceğiz.</p>

  <p class="calibre1 sgc-4">“Bizim mantığımız bu değil, Doul, Armada böyle işlemiyor. Buraya bu nedenle gelmedik. Bu ikisinin buna son vermelerine izin vermeyeceğim.”</p>

  <p class="calibre1 sgc-4">“Brucolac,” dedi Doul, “bu seçimi yapacak olan sen değilsin.”</p>

  <p class="calibre1 sgc-4">Vampirin gözleri yavaş yavaş büyüdü ve yüzünde derin çizgiler ortaya çıktı.</p>

  <p class="calibre1 sgc-4">“Tanrım... Haklı olduğumu biliyorsun, Uther, öyle değil mi? Bunu suratından okuyabiliyorum. Peki, ne yapacaksın?” diye tısladı. “Ne planladın?”</p>

  <p class="calibre1 sgc-4">“Ölüadam,” dedi Doul, yumuşak sesiyle, “teslim <span class="font6">olacaksın.”</span></p>

  <p class="calibre1 sgc-4">“Öyle mi, Canlıadam Doul?” diye fısıldadı Brucolac. Sesi kabaran öfkesinden kısılmıştı. Konuşurken, dişlerinden salyalar uzuyordu. Yumruklarını sıktığında ellerinin kemikleri çatırdadı. “Öyle mi? Sen iyi bir askersin, Canlıadam Doul. Seni dövüşürken gördüm, <span class="font6">yanında dövüştüm...</span> Ama ben üç yüz yaşından fazlayım, Doul. Adamlarımdan birkaçını hakladın diye <span class="font6">benim</span> karşıma çıkabileceğini mi sanıyorsun? Ben, daha sen doğmadan, adam öldürerek şehirdeki yerimi edindim. Savaşıp yakarak ilçemi kazandım. Hiçbir canlının bugüne kadar görmediği yaratıkları parçaladım.</p>

  <p class="calibre1 sgc-4">“Ben Brucolac’ım ve kılıcın, seni kurtarmaya yetmez. <span class="font6">Beni</span> yenebileceğini mi sanıyorsun?”</p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6">Muhteşem Doğu'nun</span> koridorları tamamen boştu. Bellis geçitlerden kıvrıldı, hapishaneye giden merdivenlerden indi, adımlarının yankısını duyuyordu.</p>

  <p class="calibre1 sgc-4">Fennec’in tutulduğu bölüm bile terk edilmiş, oradaki muhafızlar da diğerleri gibi Zarganadenizi’ni savunmaya çağrılmışlardı. Pazarlıkları böyle, diye düşündü birden Bellis, pazarlıkları böyle. Brucolac, işgalcilere boş koridorları sunmuştu.</p>

  <p class="calibre1 sgc-4">Yalnız, Fennec’in hücresinin önünde duran iki büyücü kalmıştı, onlar da ölüydü. Cesetlere yaklaşan Bellis yere hâlâ kan sızdığını gördü. Adam bir büyü yapmaya çalışmıştı ve ölürken kasılan parmaklarından küçük enerji kıvılcımları çıkıp dağılıyordu. Yanı başındaki kadının bedeni yarılıp açılmıştı.</p>

  <p class="calibre1 sgc-4">Bellis’in içinden kusmuk gibi yükselen korkuyla eli ayağına dolaştı. Hücrenin önünde kan gölünün içinde duruyordu. Açmak için elini kapıya götürdü, sonra dehşet içinde geri çekti. Kendisiyle savaşıyor, ne yapacağını hiç bilmiyordu.</p>

  <p class="calibre1 sgc-4"><span class="font6">Oraya at işte,</span> diyordu içindeki bir ses, <span class="font6">kapının yanına bırak, kaç, çık buradan</span> ve tam o anda içeriden bir çığlık duyuldu, korkmuş, ürkmüş, tamamen dehşet içinde bir ses ve Bellis de korkuyla aynı çığlığı atarak kapıyı açtı ve içeriye girdi.</p>

  <p class="calibre1 sgc-4">“Burada,” diye bağırdı ve bezini yırtarak çirkin heykeli çıkardı, bir adak gibi tuttu. <span class="font6">“Durun, o bende, durun, alın işte, alıp gidebilirsiniz!”</span></p>

  <p class="calibre1 sgc-4">Odanın parmaklıklarla ayrılan bölümünde, Silas Fennec geri geri sürünüyor, tekrar çığlık atıyor, hücresinin bir köşesine doğru gitmeye çalışıyordu. Bellis'e bakmadı bile. Bir çocuk gibi kaçmaya çalışıyor, sersemlemiş bir halde, onun peşinden gelen şeylere bakıyordu.</p>

  <p class="calibre1 sgc-4">Bellis, başını korkunç bir yavaşlıkla, ağırlaşan havada çevirerek, gözlerini Fennec’in baktığı yere çevirdi ve su iblislerini gördüğünde sendeledi, korkudan her yeri buz kesti.</p>

  <p class="calibre1 sgc-4">Üç taneydiler. Ona bakıyorlardı.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Çıkık sivri çeneler, anlamsızca buruşturulmuş bir yüzde donakalmış fırlak dişler, tamamen simsiyah ve hiç kırpmadıkları kocaman gözler. Kolları ve göğüsleri insansı, kasları düğüm düğüm, gergin derileri gri-yeşil ve siyah, sümüksü bir parlaklığı var. Su iblislerinin bel kısmında daralan gövdeleri, aşağıya doğru dev yılan balıkları gibi genişleyerek, gövdelerinden defalarca daha büyük olan yassı kuyruklara dönüşüyor.</p>

  <p class="calibre1 sgc-4">Su iblisleri havada yüzüyordu. Titreşiyor, kuyruklarına boydan boya S şeklinde kıvrımlar veriyor, onları akışkanmış gibi dalgalandırıyorlardı. Kollarını rastgele bir dansla oynatıyor, suyun altında kalmaya çalışan yüzücüler gibi perdeli pençelerini açıp kapıyorlardı.</p>

  <p class="calibre1 sgc-4">Tamamen sessizdiler. Çirkin suratları ona dönük bile olsa, bu ağır, sürekli ve sessiz hareketleriyle Bellis’i etkiliyorlardı. Kuyrukları havada çalkalanarak onları yerden yukarıda tutarken, bedenleri Bellis’inkiyle aynı hizadaydı.</p>

  <p class="calibre1 sgc-4">Bir tanesi taş ve kemiklerden yapılı bir sürü kolye takmıştı. Bunlar insan kanıyla boyanmışlardı.</p>

  <p class="calibre1 sgc-4"><span class="font6">Tanrım, şu halinize bakın,</span> diye deli gibi kendi kendine mırıldanıyordu Bellis. <span class="font6">Halinize bakın. O kadar yolu geldiniz...</span></p>

  <p class="calibre1 sgc-4">Su iblisleri bekliyordu.</p>

  <p class="calibre1 sgc-4">“İşte...” Bellis’in sesi korkudan titriyordu. Heykelciği onlara uzattı, dikkatle tutuyor, deli gibi titreyen ellerinden kayıp düşecek diye ödü patlıyordu. “İşte size getirdim,” diye fısıldadı. “Burada. Artık gidebilirsiniz. Gidebilirsiniz.”</p>

  <p class="calibre1 sgc-4">Dip balıkları gibi soğuk ve sessiz duran su iblisleri yalnızca onu izliyor, kuyruklarını hafif hafif titretiyorlardı.</p>

  <p class="calibre1 sgc-4">“Alın lütfen,” dedi Bellis. “Lütfen, sizden çalınan şeyi getirdim. Alın ve... gidin. Gengris’e dönün.” <span class="font6">Bizi rahat bırakın,</span> diye dua ediyordu. <span class="font6">Bizi bırakın.</span> Uzattığı ellerinde tuttuğu heykel çok ağırdı.</p>

  <p class="calibre1 sgc-4">Kuyruğunu hızla vuran kolyeli su iblisi havada yüzerek Bellis'e yaklaştı, dokunacak kadar yakınına geldi.</p>

  <p class="calibre1 sgc-4">Bellis birden ürkerek geriye çekilirken, Silas Fennec bağırmaya başladı: “<span class="font6">Bellis, kaç!”</span></p>

  <p class="calibre1 sgc-4">Su iblisi başını ona çevirdi, merakla bakıyor, kanı, yer çekimine karşı koyarak, derisinin altında her yöne akıyordu. Uzun bir esnemeyle çenelerini açtı.</p>

  <p class="calibre1 sgc-4">Bellis geriye çekilerek bir çığlık attı.</p>

  <p class="calibre1 sgc-4">Ama iblisin boğazından derin ve hırıltılı bir öksürük çıktı. Dişlerinden sıçrayan kan zerrecikleri Bellis’in elindeki heykele bulaştı. Derken bir öksürük daha, bir tane daha geldi, belli bir ritim izliyorlardı: <span class="font6">Öh... öh... öh.</span></p>

  <p class="calibre1 sgc-4">Su iblisi gülüyordu.</p>

  <p class="calibre1 sgc-4">İnsan kahkahasının korkunç ve ucuz bir taklidi.</p>

  <p class="calibre1 sgc-4">Bellis, titreyen ellerini yere indirirken, su iblisi gözlerini kırpmadan ona bakıyordu. Bir taş sesi çıkararak dişlerini sıktı ve sonra ağzını yine açtı ve ağzı tamamen açık ve kımıldamaz durumdayken, boğazı insan dudakları gibi kıvrılmaya başladı ve konuştu.</p>

  <p class="calibre1 sgc-4"><span class="font6">“Öyle mi sanıyorsun?”</span> Fısıltı halinde çıkan seste herhangi bir nüans ya da tonlama yoktu. <span class="font6">“Sen kadın, çalınan şeyin bu olduğunu mu sanıyor? Sen kadın, bunun için bir dünya yol yaptık sanıyor?</span></p>

  <p class="calibre1 sgc-4"><span class="font6">“Biz kardeşler gölün karanlık soğuğunu, besin ambarlarını ve teknelerini, yosun sarayını, Gengris’i aşıyor. Buranın peşinde iki dört sekiz, bir sürü, bin kilometre yol tepiyor. Yorgun ve aç ve çok öfkeli. Aylardır. Biz kardeşler sizin yerinizin altında oturup bekliyor, avlanıyor</span> ve <span class="font6">sonunda izini buluyor, hep bu adamın peşinde. Bu soyguncunun, hırsızın. Bunun için mi?"</span></p>

  <p class="calibre1 sgc-4">Su iblisi Bellis’in önünde ileri geri dalgalanıyor, ona bakıyor ve heykelciği gösteriyordu.</p>

  <p class="calibre1 sgc-4"><span class="font6">“Sen bunun için geldik sanıyor? Bu taş için? Bizim kâhin yüzgeç için? Sen bizim, ilkeller gibi, taştan oyulmuş tanrılarla kendimizi aşağıladığımızı sanıyor? Ivır zıvırla hokus pokus yaptığımızı</span>?”</p>

  <p class="calibre1 sgc-4">Su iblisi birden uzanınca Bellis’in soluğu kesildi ve elini çekti, sıcak bir şeymiş gibi heykeli elinden bıraktı ve su iblisi bunu yere düşmeden yakaladı. Taş şekli kaldırdı ve yüzüne götürdü. Derisini yüzüne sürdü.</p>

  <p class="calibre1 sgc-4"><span class="font6">“Bir özü var, ama yine de, bunun için mi?”</span> Boğazı kasıldı.“Sen <span class="font6">bizi, biz kardeşleri, bir güç oyuncağı için dünyayı katedecek çocuklar sanıyor?”</span></p>

  <p class="calibre1 sgc-4">Su iblisi, uzun, abartılı ve yavaşlatılmış bir jestle kolunu kaldırarak büyük bir kavis çizdi, coşkulu ve fevri bir tavırla heykelciği havaya fırlattı. Çok hızlı gidiyor olsa da, Bellis onun döne döne parmaklıklara inişini gördü. Özenle yapılmış ama sevimsiz görünümlü kıvrık bir kuyruğun altına tıkıştırılmış kollarını, büzülü ve hazır bekleyen çirkin ağzını, soğuk alaycı bir parıltıyla ona bakan tek gözünü.</p>

  <p class="calibre1 sgc-4">Heykelcik büyük bir sesle demire çarptı ve kırıldı.</p>

  <p class="calibre1 sgc-4">Parçalar ve yağ benzeri soğuk damlalar havaya saçıldı.</p>

  <p class="calibre1 sgc-4">Bellis donakalmıştı. Parçacıkların yatışmasını bekledi ve havada bir şeyin yankılanıp kaybolduğunu hissetti.</p>

  <p class="calibre1 sgc-4">Yerin tam ortasında, etrafı taş tozu ve jelatine benzer bir artıkla çevrili bir et dilimi vardı. Çürük ve buruşmuş bir et dilimini andıran kâhin yüzgeç.</p>

  <p class="calibre1 sgc-4">Su iblisi ona bakmadı ve kuyruklarını oynatarak, parmaklıkların ardındaki Silas Fennec’e yaklaştı.</p>

  <p class="calibre1 sgc-4"><span class="font6">“Bizden çalınan şeyi bulduk,"</span>diye fısıldadı. Sonra tuhaf bir şiddetle hareketlendi, sanki hava ona direniyormuş gibi kıvrılarak yükseldi, parmaklıkları sanki su yosunlarındanmışçasına kolayca ayırdı, öylesine asılmıştı ki, demirler kopacak gibi göründü ama sağlam kaldılar ve yine eski hallerini aldılar, tekrar dimdik olmuşlardı ve bu arada su iblisi aralarından diğer tarafa geçmişti.</p>

  <p class="calibre1 sgc-4">Sessizce Silas Fennec’in üzerinde durdu ve gölgesinde sallanıp duran adama baktı.</p>

  <p class="calibre1 sgc-4">Bellis, Fennec’in aşağılanmasını izleyemedi, onu böyle çaresiz görmek istemiyordu. Bu kadar korkacağını düşünememişti.</p>

  <p class="calibre1 sgc-4"><span class="font6">“Çalınan şeyi bulduk,”</span> diye mırıldandı su iblisi ve bıçak kadar keskin parmaklarını açıp aşağıya indirdi. Herhangi bir çığlık ya da bir parçalama sesi gelmeyince, Bellis gözlerini açtı ve su iblisinin, yerde çıkarılıp bırakılmış deriler gibi yığılı duran paçavraları karıştırarak, aralarından Silas Fennec’in not defterini çıkarmış olduğunu gördü.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Bellis bunu çok iyi hatırlıyordu: Siyah ciltli, kalın, araya sokuşturulan sayfalarla genişlemiş bir defterdi. Tomar tomar anlaşılmaz karalamaları, heliotipleri ve beceriksiz çizimleri, notları, soruları ve sembolleri içeriyordu.</p>

  <p class="calibre1 sgc-4">Su iblisi sayfaları yavaş yavaş çevirdi. Ara ara dönüp bir sayfayı parmaklıklara tutuyor, Bellis'e, onun için hiçbir anlam taşımayan şeyler gösteriyordu.</p>

  <p class="calibre1 sgc-4"><span class="font6">“Salpa fıçıları. Silah çiftlikleri. Kale. Bizim anatomimiz. İkinci şehrin coğrafyası. Buraya bak,”</span> dedi donuk bir sevinçle, <span class="font6">“kıyı haritaları. Okyanus ile Soğuk Pençe Denizi arasındaki dağlar. Bizim yerleşim yerlerimiz. Çatlakların olduğu, kayaların en zayıf olduğu yerler.”</span> Bellis’in kafasından bir pus tabakası kalkar gibi oldu: Anlamaya başlamıştı.</p>

  <p class="calibre1 sgc-4"><span class="font6">“Efendilerine kazmaları için en iyi yeri mi söyleyecektin, soyguncu?”</span> dedi lider su iblisi. Kesik kolunu kucağında tutan Fennec, uzaklaşmaya çalıştı.</p>

  <p class="calibre1 sgc-4">Bellis, su iblisinin açtığı sayfayı görebiliyordu. Onu, aylar önce de görmüştü, odasında ve Croom Parkında. Kabaca çiziktirilmiş makineler, kırmızı bir güç çizgisi ve kaya tiplerini gösteren mürekkeple taranmış çizgiler. Gengris’lerin Soğuk Pençe Denizindeki gizli yerleri; girişler ve savunma hatları; tuzaklar.</p>

  <p class="calibre1 sgc-4">Olanları anladıkça buz gibi oluyordu Bellis. Fennec’le ilk yakınlaştıkları zaman yaptıkları konuşmaları anımsadı. Anlattığı olayları, olağanüstü yolculuk hikâyelerini anımsadı. Söylediklerini anımsadı.</p>

  <p class="calibre1 sgc-4">Eğer Soğuk Pençeyi geçer, eğer adalara ve uzak kıyılara ulaşır, eğer bu tehlikeli coğrafyada kilometrelerce yol alarak Shatterjack Madenlerine ve Hinter’a, aç ticaret ortaklarına ve kilometrelerce uzanan el değmemiş kaynaklara ulaşırsan, yaşadın demektir. Ama çok kişi bunu yapamıyor çünkü yol çok tehlikeli; çünkü güneyden ulaşamıyorsun, çünkü Soğuk Pençe Denizinin güney ucundan Gengris’ler sorumlu ve yabancıların geçmesine izin vermiyorlar.</p>

  <p class="calibre1 sgc-4"><span class="font6">Ama ya güneyden, doğrudan ulaşılacak olursa,</span> diye düşündü Bellis, <span class="font6">dümdüz çıkılırsa? Karadan gelecek ve geçtiği dağ ve ovalarda adamlarını, malzemelerini ve makinelerini kaybeden zavallı bir kervanla değil de gemiyle gelinecek olursa?</span></p>

  <p class="calibre1 sgc-4">“Aman Tanrım,” diye mırıldandı ve Fennec’e baktı. “Bir kanal. Bir kanal planlıyorlar.”</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Akla yatkındı. Soğuk Pençe Denizinin tatlı suyuyla Kabaran Okyanusun tuzlu suyu arasındaki kaya uzantısı bazı yerlerde ancak altmış yetmiş metre genişliğindeydi ve sırtlarındaki vadiler girinti ve çıkıntılar oluşturuyordu. Bellis yapılacak işi gözünün önüne getirdi. Çok büyük ama ödülüne değecek bir proje.</p>

  <p class="calibre1 sgc-4">Gemiler Demir Körfez’den kuzeye gider ve böylece Lubbock Makiliği ve Bezheks’in kıyı şeridine uğramadan denize çıkarak, Suroch’dan, Tork’un kalıntı ve harabelerinden uzak durmuş olur, Korsan Adalarıyla ana kara arasındaki boğazları atlar, derken Yeni Crobuzon’un kuzeyinde, bir haftalık bir yolculuk sonrası, Soğuk Pençe Denizini saklayan kristal tepeler iskele tarafında, batıda, belirir.</p>

  <p class="calibre1 sgc-4">Ama artık geçilemez değillerdir. Bir gedik açılmıştır.</p>

  <p class="calibre1 sgc-4">Bir nehir vadisinin dibine doğru açılan geniş bir kanal. Sarkıtların ve yamaç döküntülerinin arasından sakin sakin geçecek yüksek gemiler ve buharlılar.</p>

  <p class="calibre1 sgc-4">Yükseltme havuzları da olacak. Kanalı bölen dev havuzlar, tuzlu suyu aşama aşama yükselten dev kapaklar ve özenli bir mühendislik, gemileri Soğuk Pençeler’e yaklaştıracak, ağır ağır. Kanalın katları arasında yükselecekler, su tuzunu yitirdikçe gövdelerine yapışan midyeler güçsüzleşip ölecek.</p>

  <p class="calibre1 sgc-4">Sonra -ne?</p>

  <p class="calibre1 sgc-4">Çıkış.</p>

  <p class="calibre1 sgc-4">Gemilerin ve kanalın önünde ikiye ayrılan kaya tabakaları tatlı su denizinin derin sularının içine akacak: Soğuk Pençe Denizinin.</p>

  <p class="calibre1 sgc-4">Belki de Fennec’in notları, araştırmaları, Gengris’in ve geniş sınırlarının kuzeyinde ortaya çıkan bir geçidin planlarıydı. Belki de Yeni Crobuzonlu tüccarlar ve askerler su iblislerini hiç sorun etmeden, görmezlikten gelebilecek, acınacak halde ve öfkeden deliye dönen bu yaratıkları, güneydeki küçük köşelerinde bırakarak, kalan yerlere doğru, tasasız bir yolculuk yapabileceklerdi.</p>

  <p class="calibre1 sgc-4">Ama kuşkusuz bu yeterli değildi. Fennec’in defteri, su iblislerinin stratejileri, silah ve planlarıyla ilgili, özenle ve gizlice toplanmış çok fazla ayrıntı içeriyordu. Belki de Yeni Crobuzon’un başlatacağı böyle bir istila, savaşı gerekli hale getirecekti ve Fennec efendilerinin kazanmasını garantiye alacak bilgiyi toplamıştı.</p>

  <p class="calibre1 sgc-4">O güne dek birer efsaneden başka bir şey olmayan yerler Yeni Crobuzon’a kapılarını açacaktı. Ticaretleri, sömürgeleri ve sunabilecekleri her şeyleriyle. Bellis, Nova Esperium’la ilgili anlatılanları anımsadı, zenginliği ve vahşeti.</p>

  <p class="calibre1 sgc-4">Ne olursa olsun, su iblislerinin Soğuk Pençe Denizi'ndeki tekelleri engellenecekti. Yeni Crobuzon’un kanalı iki tarafın da güç kontrolünü eline geçirmek isteyeceği serbest bir pazar açacak ve bunu da muhtemelen Yeni Crobuzon kazanacaktı.</p>

  <p class="calibre1 sgc-4">Bellis hayretler içinde başını sallayıp duruyordu. Heyecanlı ve romantik bir macera yaşamamıştı Fennec. Hırsızlığı özenle planlanmış, maliyeti ve zorlukları incelenmiş, bir uzman tarafından gerçekleştirilmişti. Bu, su iblislerinin davranışlarını çok iyi açıklıyordu. Şekel’e okuduğu masallardaki gibi intikamcı, korkunç ve bir sembolün ardından gidecek yaratıklar değillerdi. Nedenleri açıktı. Bütün güçlerinin, ilgi ve varlıklarının kaynağını koruyorlardı.</p>

  <p class="calibre1 sgc-4">“Heykelin bir değeri yoktu, değil mi?” dedi Bellis ve korku içinde de olsa, Fennec bir an onunla göz göze geldi. “Kendine verdiğin bir ödül müydü sadece? Yeni Crobuzon’un seni oraya göndermesinin ya da su iblislerinin buraya gelmelerinin nedeni o değildi.</p>

  <p class="calibre1 sgc-4">“Bir <span class="font6">fizibilite çalışması</span> yapıyordun...”</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Onu eve gönderebilirdi. Kâğıtlarını Bellis'e verdiği ve bir aptal gibi kuryeliğini yaptırdığı mesajın içine saklayabilirdi ama o zaman efendileri onu kurtarmaya gelmezdi. Onun değerini ve Yeni Crobuzon’un bu karalamalar için donanmasını dünyanın öteki ucuna göndereceğini bildiğinden, araştırmasını elinde tutmuştu.</p>

  <p class="calibre1 sgc-4">Ama onu ya da değerli notlarını kurtarmada başarısız olmuşlardı. Kanal olmayacak, diye düşündü Bellis ve su iblislerine baktı. Şimdi olmayacak.</p>

  <p class="calibre1 sgc-4">Fennec anlamsız bir şeyler söylüyordu. Bir an adamın bir nöbet geçirdiğini ve rastgele sesler çıkardığını sandı ama daha sakin ve bir insan aksanıyla su iblislerinin dilini konuştuğunu fark etti. Güç almak için duvara yaslanmıştı ve korkusunu kontrol etmeye çalışarak konuşuyordu. Bellis’e göre yaşamını bağışlamaları için yalvarıyordu.</p>

  <p class="calibre1 sgc-4">Ama su iblisleri istediklerini almıştı ve onlara sunacak hiçbir şeyi yoktu.</p>

  <p class="calibre1 sgc-4">Hücrede, önünde dönüp duran figür pençelerini kaldırdı. Ağır ağır ve yüksek bir sesle, kendi dilinde konuşmaya başlayınca Silas Fennec bir çığlık attı.</p>

  <p class="calibre1 sgc-4">Bellis hemen yanı başında, havada bir titreşim, bir karışıklık hissetti ve diğer iki su iblisinin bedenlerini kıvırarak, omuzlarından gergin karınlarına ve uzun kuyruklarına doğru inen bir dalga oluşturduklarını gördü. Deniz yaratıkları ani bir hareketle parmaklıklara ulaştılar ve liderleri elleriyle birtakım gizemli jestler yaparak demiri yine yumuşattı ve aradan geçerek içeriye girdiler.</p>

  <p class="calibre1 sgc-4">Fennec, üç su iblisi etrafına toplanınca daha yüksek bir sesle bağırmaya başladı.</p>

  <p class="calibre1 sgc-4">Korkunç bir mide bulantısı hisseden Bellis, onun parçalanacağını göreceğinden emindi ve zayıf bir sesle karşı çıktığını duydu. <span class="font6">Bitsin artık,</span> diye düşünüyordu.</p>

  <p class="calibre1 sgc-4">Ama su iblisleri uzanıp onu yakaladı, Fennec çığlıklar atıyor, onlara vuruyordu ama su iblisleri karmaşık ve yırtıcı parmaklarıyla onu çekiştiriyordu ve birlikte karmaşık ve anlaşılmaz bir yumak oluşturan üç derin su yaratığı, adamı birbirine geçen uzuvları arasına kıstırarak, havaya kaldırdı.</p>

  <p class="calibre1 sgc-4">Yerin üzerinde, havada duruyorlardı. Fennec’in sesi kısılmaya başlamıştı. Ayakları yerden kesilmişti. Kollarla ve kuyruklarla sarılmış, küçük hücresinde götürülüyordu.</p>

  <p class="calibre1 sgc-4">Büyücü su iblisi bir eliyle sımsıkı defteri tutarken ve diğer eliyle, bir an arkadaşlarını ve tutsaklarını bırakarak, küçük hücrenin duvarına açılmış en büyük lombozu işaret etti. Bellis iblisin boynundaki kemiklerin ürkünç tıkırtılarını duydu.</p>

  <p class="calibre1 sgc-4">Sanki sıvıymış gibi, sanki birisinin içine taş attığı durgun bir su havuzuymuş gibi, lombozun camı dalgalandı ve cam çatlarken Bellis, su iblisinin ne yapmaya çalıştığını anladı. Şaşkınlık, tiksinti, panik ve dehşetten sersemlemiş halinden kurtularak kapıya koşarken kanlara bastı.</p>

  <p class="calibre1 sgc-4">Fennec’in bir çığlık attığını, sonra iblis büyücü kocaman ağzını Fennec’inkine bastırarak keskin dişleriyle yüzünü kesip içine hava üflerken çıkan nefesini ve ıslaklığın sesini duydu; sonrasında ise, camın büyüyle kızışıp patlamasının ardından deniz suyu içeriye dolmaya başladı.</p>

  <p class="calibre1 sgc-4">Saniyeler içinde odadaki su santimetrelerce yükseldi. Bellis’in parmakları, suyun ittirdiği kapının koluna asılmaktan uyuşmuştu. Ellerini bıraktı ve kapı açıldı, ıslak eteği bacaklarına yapışmıştı ve ayaklarının arasından akan buz gibi soğuk su koridora doğru taşıyordu.</p>

  <p class="calibre1 sgc-4">Su iblisleri suda süzülüyor, bu fışkıran okyanus suyunda hiç sarsılmıyorlardı. Fennec’in elleri bu sımsıkı kütlenin içinden fırlamış, açılıp kapanıyordu. Altlarındaki su düzeyi süratle yükselirken su iblisleri üçlüsü havada birlikte devinerek birbirlerine iyice yapıştı ve sonunda kuyruklarını kusursuz bir zamanlamayla kasarak, lomboza doğru atıldılar ve hiç duraksamadan, yanlarında Fennec ve kendilerinden çalınanlarla -bilgiler, sırlar- denize daldılar.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Bellis kilidi çevirdi, harabeye dönen odanın kapısını kapattı, koridora akan su, ince bir tabaka halinde ileri geri kayıyor, <span class="font6">Muhteşem Doğu</span> gibi sallanıp duruyordu.</p>

  <p class="calibre1 sgc-4">Bellis arkaya yaslandı, oturdu, baldırları ve kalçası suya battı, ama bedenini bir titreme dalgası sarmış, hiçbir şey hissetmez olmuştu. Ağlamıyordu ama adrenalin tüm vücuduna yayılırken en hayvansı çığlıklarla, kontrolsüzce bağırmaya başladı, öğürerek içindeki bütün korkuyu kustu.</p>

  <p class="calibre1 sgc-4">Uzun bir süre böyle oturdu.</p>

  <p class="calibre1 sgc-4">Dışarıda, gecenin içinde, derin, soğuk ve karanlık sulardaydı Silas Fennec. Götürülüyordu. Sorgulanmaya ya da korkunç cezasını çekmeye. Yaşıyordu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Geldiği yönü bularak, <span class="font6">Muhteşem Doğu'nun</span> hapishane mahzenlerinden yukarıya çıkması epey zamanını aldı. Durmadan yürüyor, bu arada uzun, tuzlu eteği bacağına sürtünüyordu. Hiçbir şey düşünmemeye çalışıyordu. Hiç bu kadar yorulmamış ya da üşümemişti.</p>

  <p class="calibre1 sgc-4">Sonunda gecenin havasına, yavaş yavaş sallanan eski halatların ve dev demir direklerin altına geldiğinde, her şeyin daha önce olduğu gibi sakin ve her şeyin yerinde olduğunu gördü ve donuk bir şaşkınlık yaşadı.</p>

  <p class="calibre1 sgc-4">Yalnızdı. Bağırtılar ve ateş sesleri hâlâ duyuluyordu ama onun çok uzağındaydılar.</p>

  <p class="calibre1 sgc-4">Derin derin soluyarak ve ağır adımlarla teknenin kenarına geldi ve başını parmaklıklara dayadı, yanağını bastırdı, gözlerini kapattı. Başını kaldırdığında <span class="font6">Yalpa'ya,</span> baktığını fark etti. Geniş gövdeli gemi yavaş yavaş netleşti. Yangınlar sönmüştü.</p>

  <p class="calibre1 sgc-4">Duvarlarının ardından tuhaf enerji akımları fırlatılmıyordu. Onu bir hendek gibi saran derin deniz canavarları yoktu. Güvertelerinde telaşsız ama bitkin ve üzgün dolaşan kadınlar ve erkekler görünüyordu.</p>

  <p class="calibre1 sgc-4">Şehrin kenarlarına vurup duran dalgaları gördü ve bilmeden içinde büyüyen bir hisle, Armada’nın yeniden harekete geçtiğini fark etti.</p>

  <p class="calibre1 sgc-4">Çok yavaş olsa da, bir sürü römork tarafından çekildiği zamanlardan daha hızlı gitmese de, yine harekete geçmişti. Deniz şeytanı ilerlemeye başlamıştı, yaralarının acısı azalıyordu.</p>

  <p class="calibre1 sgc-4">Su iblisleri gitmişti.</p>

  <p class="calibre1 sgc-4"><span class="font6">(Ve Silas hâlâ yaşıyordu.)</span></p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Parmaklıklara tutuna tutuna, yavaş adımlarla yürüyerek, <span class="font6">Muhteşem Doğu'nun</span> büyük pruvasına geldi ve bir sıra alçak kamarayı geçerken sesler duydu. Önünde giden birileri vardı.</p>

  <p class="calibre1 sgc-4">Zarganadenizi’ne, Kurak Şelale ve Jhour’a baktı. Çatışma sesleri kesilmişti. Büyük kalabalıkların, bitmek bilmeyen silah seslerini duyamıyordu. Oradan buradan birkaç bağırtı ve tek tük saldırı sesleri geliyordu yalnızca.</p>

  <p class="calibre1 sgc-4">Savaş bitiyordu. İsyan sona ermişti.</p>

  <p class="calibre1 sgc-4">Ne isyancıların ne de isyan karşıtı olanların ateşli konuşmalarını duydu, etrafında, hangi tarafın kazandığını gösteren en ufak bir belirti yoktu. Ama yine de son duvarı dönüp <span class="font6">Muhteşem Doğu'nun</span> ön güvertesindeki manzarayı görünce, şaşırmadı.</p>

  <p class="calibre1 sgc-4">Güvertenin her yanında, nemrut bakışlı, bedenleri kesiklerle dolu, kanlar içinde, her ırktan kadın ve erkekler duruyordu. Silahlarını bırakmışlardı.</p>

  <p class="calibre1 sgc-4">Önlerinde ise cesetler yığılmıştı. Parçalanmış, göğüsleri açılıp yakılmış ya da içleri boşaltılmıştı. Birçoğunun kafası kesilmişti; kafalar, bu kan gölünün içine rastgele fırlatılmış bir halde, hepsinin açık kalan ağzından sivri dişleri ve yılansı dilleri çıkmıştı.</p>

  <p class="calibre1 sgc-4">Vampirler. Onlarcası. Dövülmüş. Öldürülmüş ve parçalanmış. Olaylar aksi yönde gelişip, gizemli müttefikleri çekip gittiğinde ve bu karmaşada onları destekleyen küçük ayaklanmalar yatıştığında güçlerini yitirmişlerdi. Arkalarına kendi ilçelerinin vatandaşlarını almadan, bir isyan hareketi oluşmadan bu işe kalkışmakla yenilgiyi baştan kabul etmişlerdi. Sonunda Zarganadenizi savaşçıları korkularını yenmiş ve gerçek tehlike ortadan kalkınca da onunla mücadele etmenin bir anlamı kalmamıştı.</p>

  <p class="calibre1 sgc-4">Başının üzerinde hafif bir devinim oldu. <span class="font6">Muhteşem Doğu'nun</span> en öndeki direğine baktığında, Bellis’in gözleri yerinden fırladı. <span class="font6">Ah... İş o zaman bitmiş,</span> diye düşündü.</p>

  <p class="calibre1 sgc-4"><span class="font6">Kurak Şelalenin yöneticileri o zaman kaybetmişti. Bu olaydan sonra kazanmalarına olanak yoktu. O uğursuz flama orada sallanıp dururken, ortalığa saçtıkları korku bir yankı gibi kaybolup gitmişti.</span></p>

  <p class="calibre1 sgc-4">Üç metre yukarıda, haç şeklinde bir direğe bağlı, topukları ve elleri iplerle sımsıkı bağlanmış, acıklı hırıltılar çıkaran ve dili ölü bir hayvanın ki gibi dışarı sarkmış, dişleri ve dudakları kendi kanıyla lekelenmiş, Brucolac asılıydı.</p>

  <div class="calibre7 sgc-1"></div>
</body>
</html>
