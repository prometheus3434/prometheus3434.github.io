<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  
<style type="text/css">
img.sgc-6 {text-indent: 1.5em; font-size: 1em; line-height: 1.2;}
  h1.sgc-5 {text-align: justify;}
  p.sgc-4 {text-align: justify;}
  div.sgc-3 {text-indent: 28.80000114440918px; text-align: center;}
  h2.sgc-2 {text-align: center;}
  div.sgc-1 {text-align: justify;}
</style>
</head>

<body class="calibre">
  <div class="calibre7 sgc-1">
    <br />
  </div>

  <div class="calibre7 sgc-1">
    <h2 class="calibre7 sgc-2">36</h2>

    <div class="calibre7 sgc-3">
      <br />
    </div>

    <div class="calibre7 sgc-3"><img alt="" class="calibre8" src="../Images/main-9.jpg" /></div>
  </div>

  <p class="calibre1 sgc-4"><br /></p>

  <p class="calibre1 sgc-4">Kuzeye doğru yavaş ama kaçınılmaz ilerleyiş devam ediyordu. Yola çıkalı günler, haftalar oldu. Şehir bekledi. Ne olacağını bilen yoktu ama bu kesintisiz gidişin, olaysız süreceği de beklenemezdi. Armada gergindi.</p>

  <p class="calibre1 sgc-4">Bellis, Fench’in el ilanlarıyla ilgili bir haber çıkmasını bekliyordu. Sabırlıydı, adamın şehrin göbeğinde, bir geminin dibinde bir yerde, bilgileri birleştirdiğini, ispiyoncularını dinlediğini gözünün önüne getiriyordu.</p>

  <p class="calibre1 sgc-4">Bazı geceler, mide bulandırıcı bir merakla ve kendini de şaşırtarak, <span class="font6">Muhteşem Doğu'nun</span> alt güvertelerine iniyor ve Sevgililer’in odasının altındaki o küçük bölmeye giriyordu. İtişip kakışmak, soluk soluğa aşk muhabbetlerinde yeni bir heyecan sezmeye başlamıştı. Sevgililer’den biri, “Az kaldı,” diye fısıldadı. Diğeri de, “Ah, evet, az kaldı,” diye yanıt verdi iniltili sesiyle.</p>

  <p class="calibre1 sgc-4">O küçük çığlıklarında bir başkalık vardı, Bellis şimdi ayırt edebiliyordu. Kadın Sevgili daha hisli, daha ateşliydi. Sabırsız olan, sonuca aç olan, en çok, az kaldı, diye sabırsızlıkla sonuca varmayı bekleyen, <span class="font6">az kaldı</span> diye fısıldayan en çok oydu, projeyle o daha fazla ilgileniyordu. Sevgilisi onunla meşguldü. Kadının sözlerinin ardından mırıldanıyor, ona tatlı sözler fısıldıyordu.</p>

  <p class="calibre1 sgc-4">Zaman geçiyordu. Uther Doul onu gitgide daha fazla hayal kırıklığına uğratıyordu.</p>

  <p class="calibre1 sgc-4">Şehir kuzeye giderken, fırtınaları ve sıcağı çabucak atlatarak, daha ılıman, Yeni Crobuzon’un yazı gibi hafif esintili ılık bir kuşağa girmişti.</p>

  <p class="calibre1 sgc-4">Bellis’in, Silas’la Pashakan’daki konuşmasından beş gün sonra Armada'nın ufkunda, hava gemisi <span class="font6">Azamet</span>’te bir kaynaşma oldu.</p>

  <p class="calibre1 sgc-4">Uther Doul ve Bellis, <span class="font6">Muhteşem Doğu</span> dan Croom Parkını seyrederlerken, Hedrigall güvertede işinin başındaydı, diğerleriyle birlikte, <span class="font6">Azamet</span>’i geminin başına bağlayan halatların yanında çalışıyordu.</p>

  <p class="calibre1 sgc-4">“Posta atılıyor,” diye bağırdı ve tayfalar aceleyle ipin etrafından çekildiler. Üzerine ağırlık takılmış bir çanta hızla, büyük bir gürültüyle aşağıda hazırlanmış bez yığınının üzerine düştü.</p>

  <p class="calibre1 sgc-4">Hedrigall artık bir rutin haline gelen çanta açma işini gerçekleştirirken, Bellis de başını diğer tarafa çevirmeye başlamıştı. Ama kaktüs adam paketteki mesajı okurken davranışları o kadar ani değişti ki, bakışlarını yine ona çevirdi. Hedrigall, inanılmaz bir hızla ona ve Doul’a doğru koşmaya başlayınca, bir an kendilerine saldıracağını sandı. Adamın kaslı, devasa bedeni güvertenin tahtalarına vurdukça kasıldı.</p>

  <p class="calibre1 sgc-4">Hedrigall kolunu dimdik uzatarak elindeki dikkat mesajını gösterdi.</p>

  <p class="calibre1 sgc-4">“Savaş gemileri,” dedi Doul’a. “Zırhlı. Bir Yeni Crobuzon filosu. Altmış kilometre kadar uzaktalar. İki saate kadar burada olurlar.” Durdu ve yeşil dudakları sessizce kıpırdandı, sonunda büyük bir şaşkınlıkla lafına devam edebildi.</p>

  <p class="calibre1 sgc-4">“Saldırıya uğradık.”</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Önce herkes afalladı, söylenenlere inanmadı. Büyük gruplar halinde her ilçede, her ana gemide toplandılar, üzgün ve şaşkın bir halde silahlarını yokluyor, zırhlarını kuşanıyorlardı.</p>

  <p class="calibre1 sgc-4">“Ama hiçbir anlamı yok, Doul, efendim,” diye, bir kadın <span class="font6">Muhteşem Doğu'nun</span> güvertesinde onunla tartışmaya girişti. “Yeni Crobuzon’dan neredeyse <span class="font6">altı bin kilometre</span> uzaktayız. Neden bu kadar uzağa geldiler ki? Haberciler nasıl gözden kaçırdı? Dün fark etmeleri gerekirdi. Bu bir tarafa, Yeni Crobuzonlular bizi nasıl buldu?”</p>

  <p class="calibre1 sgc-4">Doul kadının lafını kesti, avaz avaz bağırarak, onu duyabilenleri korkutup susturdu.</p>

  <p class="calibre1 sgc-4"><span class="font6">“Nasıl olduğunu sormuyoruz,”</span> diye kükredi. “<span class="font6">Neden diye sormuyoruz. Öldürdükten sonra buna zamanımız olacak. Şu anda yalnızca kudurmuş köpekler ve köpek balıkları gibi kavga etmeye zaman var. Ya savaşırız ya da şehir yok olur.”</span></p>

  <p class="calibre1 sgc-4">Doul bütün tartışmalara son vermişti. Halk sert bakışlarla savaşa hazırlandı. Herkesin aklına, <span class="font6">Bunu nasıl yaptılar,</span> sorusu geldi, ama bunu şimdilik bir kenara bıraktılar.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Şehirdeki beş savaş gemisi birkaç kilometre batıya doğru gitti, Armada ile yaklaşan güç arasında kavisli bir duvar oluşturdular.</p>

  <p class="calibre1 sgc-4">Savaş gemilerinin etrafını, Armada'nın daha küçük zırhlıları, gri renkli stop metaliyle kaplı, penceresiz, kısa ve kalın toplarla dolu alçak tekneler sarmıştı. Onlara rıhtımda bekleyen korsan gemileri de katıldı. Tayfalar dişlerini sıkıyor, gösterdikleri bu ölümcül cesareti düşünmemeye çalışıyorlardı- silah ve zırhları ticaret teknelerine yeterdi ama donanma topçularının karşısında çaresizdiler. Çok azı evlerine geri dönebilecek, diye düşünüyorlardı.</p>

  <p class="calibre1 sgc-4">İlçeler arasında ayrım yoktu. Her ilçenin sadık tayfası diğerleriyle birlikte hareket ediyordu.</p>

  <p class="calibre1 sgc-4"><span class="font6">Azamet’teki</span> gözcüler, Yeni Crobuzon gemileri yaklaştıkça, daha sık mesaj göndermeye başladılar. Uther Doul bunları Sevgililere okuyordu.</p>

  <p class="calibre1 sgc-4">“Lanet olası kuyuları almak için gelmişlerdir,” dedi, yalnızca ikisinin duyabileceği kadar sessizce. “Ne niyetle gelmiş olurlarsa olsunlar, bizden üstünler. Bizim daha çok teknemiz var ama bunların yarısı ahşap yağma gemileri. Onlarda ise yedi tane savaş gemisi var ve bizden daha fazla da öncü birlikleri. Filolarının yarısını göndermiş olmalılar.”</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Tanner Sack ve Bask’ın semender-adamları, Piç John, kerevitler, gölgeler halinde batiskaflar. Armada'nın su altı birlikleri, suyun içinde asılı bekliyor, büyük zincirler, yavaş yavaş onlardan uzaklaşıyordu. Armada ilerliyordu ancak, savaştan sonra birlikler şehri tekrar ele geçirebilsin diye, deniz şeytanı iyice yavaşlatılmıştı.</p>

  <p class="calibre1 sgc-4">Yakında küçük bir grup kerevit, batık sallardan birinin üzerinde birbirlerine iyice yanaşmışlardı. Cadı-çağıranlar, canavarlarını davet ediyordu.</p>

  <p class="calibre1 sgc-4">Tanner kemik pullularla karşılaştığında, hiç düşünmeden kendini suya fırlatmıştı. Korkusunu düşünecek zamanı olmamıştı o zaman. Ama eski evinden, yeni evini yok etmeye gelen gemilerin oraya varmasına ancak bir saat kalmıştı. Onların pervanelerini yönlendiren amaç ve zekâ, kemikli balığın gözlerindeki ahmakça kötülükten çok daha dehşet vericiydi.</p>

  <p class="calibre1 sgc-4">Dakikalar çok yavaş geçiyordu. Tanner Şekel’i düşündü, evde, ona kalmasını söylediği yerdeydi. Angevine'la birlikte bekliyorlardı: İkisine de, geride kalan muhafızlar kesinlikle silah vermiş olmalıydı. <span class="font6">Ama daha on altı yaşında bile değil,</span> diye düşündü umutsuzca. Onların yanında, Şekel’le ve onun kadınıyla birlikte olmak istiyordu. Kocaman silahını kaldırdı, onu bekleyen kavgayı düşündü ve korkudan aniden altına kaçırdı. Sidiği bir an onu ısıttı ve sonra akıntıyla yok oldu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Her yer, Armada'nın her tarafı ve onu korumaya hazırlanan korsan gemileri silahlarla doluydu.</p>

  <p class="calibre1 sgc-4">Şehrin silah depoları ve cephanelikleri açılmış, binlerce yılın ve yüzlerce kültürün ürünü olan askerî teknoloji açığa çıkarılmış, hepsi alınmıştı. Toplar, zıpkınlar ve çakmaklılar; kılıçlar, yaylı tüfekler, uzun yaylar, parçalayıcı yaylar; ve daha özel silahlar, iğneli kutular, baan ve yarri dişleri.</p>

  <p class="calibre1 sgc-4">Şehrin karşısında, çeşitli büyüklüklerde hava gemileri, yavaş yavaş çatıların ve halatların üzerinde salınıyor, temelinden ayrılmış, serbest kalmış binalar gibi bir görüntü yaratıyorlardı. Batı ufkunda Crobuzon teknelerinden çıkan duman görülebiliyordu.</p>

  <p class="calibre1 sgc-4"><span class="font6">Muhteşem Doğu'nun</span> güvertesine, asker Uther Doul’un verdiği emirleri dinlemek için toplanan subaylar ve kaptanlar, ilçe yöneticileri, büyük bir itiş kakış içindeydi. Bellis bir kenarda durmuş, hiç kimsenin onu umursamadığı bu ortamda, konuşulanlara kulak veriyordu.</p>

  <p class="calibre1 sgc-4">“Silah gemileri bizimkilerden fazla,” dedi kısaca, “ama etrafa bir bakın.” Son günlere kadar Armada'yı çekmiş ve ama şimdi amaçsız bir özgürlükle şehrin etrafını saran buharlı ve römorkların oluşturduğu duvarı gösterdi. “Bu teknelerin personelini oluşturan tayfalara, onları hemen silah gemilerine dönüştürmelerini söyleyin.</p>

  <p class="calibre1 sgc-4">“Brucolac ve adamlarına haber gönderildi: Uyanır uyanmaz bilgilendirilecekler. Kurak Şelalenin kenarına birkaç hızlı tekne ya da hava gemisi gönderin, onları beklesinler.</p>

  <p class="calibre1 sgc-4">“Crobuzon donanmasının su altı gücünü bilmiyoruz,” diye devam etti. “Denizaltılar, ne zaman saldıracağınıza doğru karar vermelisiniz. Ancak hava gemileri yok. Bunlar bizim asıl gücümüz olacak.” <span class="font6">Muhteşem Doğu'nun</span> arkasında, ine kalka sallanıp duran <span class="font6">Üçlü Çatalı</span> gösterdi. Gemiye, barut ve yağ bombaları yükleniyordu. “Önce onları gönderin. Derhal. Çekinmeyin.</p>

  <p class="calibre1 sgc-4">“İyi dinleyin; savaş gemilerine çok dikkat edin. Zırhlılar ve öncüler bizi yaralayabilir, ama ateş güçlerine dayanabiliriz. O savaş gemileri... şehri batırabilir.” Güverteden bir korku seli aktı. “Yedek yakıtları bunlar taşıyor: Crobuzon filosunun evine dönmesi bu savaş gemilerine bağlı.”</p>

  <p class="calibre1 sgc-4">Birdenbire fark ettiği bir şey Bellis’i çok heyecanlandırdı. Aklı, kırık bir çark gibi Doul’un söylediklerinin gerisine atladı ve kafasında aynı düşünceyi evirip çevirmeye başladı. Evimden <span class="font6">bir gemi</span> evimden <span class="font6">bir gemi...</span></p>

  <p class="calibre1 sgc-4">Ani ve umutsuz bir heyecanla, batı tarafından hafifçe yükselen dumana baktı. <span class="font6">Onlara nasıl ulaşabilirim?</span> diye düşündü, buna inanamıyor, sevinçten ne yapacağını bilemiyor, başı dönüyordu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Crobuzon gemileri sonunda görülebilecek yakınlığa geldi. Duman kusan, kara ve upuzun bir metal sıra halindeydiler.</p>

  <p class="calibre1 sgc-4">“Bayrak çekiyorlar,” diye seslendi Hedrigall, <span class="font6">Muhteşem Doğu'nun</span> kıç güvertesinin en tepesinden. Geminin sabit, dev teleskobundan bakıyordu. “Yaklaşırlarken bize bir mesaj gönderiyorlar. İşte: Kaptan gemisinin adı ve...” Durakladı. <span class="font6">“Görüşmek</span> mi istiyorlar?”</p>

  <p class="calibre1 sgc-4">Doul savaş giysileri içindeydi. Her bir kalçasından, her bir omzundan, her bir bacağından, göğsünün ortasından, gri zırhından kamalar ve kılıflarına konmuş çakmaklı tüfekler sarkıyordu. Bedeninin her tarafı, kılıflarından çıkan hançer ve atış bıçaklarının saplarıyla doluydu. Bellis, adamın <span class="font6">Terpsikor’a</span> çıktığı zaman da böyle göründüğünü anımsadı.</p>

  <p class="calibre1 sgc-4">Umursamadı, artık ilgilenmiyordu. Önce uzaklara, sonra da gerideki Crobuzon gemilerine baktı, heyecanı ona acı veriyordu.</p>

  <p class="calibre1 sgc-4">Doul teleskopu aldı.</p>

  <p class="calibre1 sgc-4"><span class="font6">'“N.C.S. Sabah Yolcusunun Kaptanı Princip Cecasan,"</span> diye okudu yavaşça ve gözlerini bayrakların üzerinde gezdirirken kafasını salladı. <span class="font6">‘"Yeni Crobuzonlu rehineler için müzakere talep ediyor.”’</span></p>

  <p class="calibre1 sgc-4">Bir an bunun kendisi olduğunu düşünen Bellis afalladı. Ama yüzü sevinçten şaşkına dönerek kasılsa bile, bunun ne kadar saçma olduğunu anladı (ve <span class="font6">aklının köşesinde ise, bir şey ona bir başka bilgi vermek için bekliyordu).</span> Uther Doul, Hedrigall ve Sevgililer’in ve orada toplanmış kaptanların yüzlerine baktı.</p>

  <p class="calibre1 sgc-4">Onları görünce içi ürperdi. Hiçbirinin, <span class="font6">Sabah</span> Yolcu’sunun konuşma önerisine, kesin bir küçümsemeden başka bir tepki vermediğini gördü.</p>

  <p class="calibre1 sgc-4">Yüzlerindeki ortak duyguyu, önünde duranların bu sarsılmaz düşmanlığını, Yeni Crobuzon’u kesinlikle güvenilmez, savaşılıp yok edilecek bir güç olarak gördüklerini fark edince, sevinci kursağında kalmıştı. Korsan Savaşları ve Yeni Crobuzon’un Suroch’a saldırısı hakkında okuduklarını anımsadı. Birden, Johannes ve Tanner Sack ile konuşmaları aklına geldi. Tanner’ın, Yeni Crobuzon gemileri tarafından bulunma düşüncesinden nasıl rahatsız olduğunu anımsadı.</p>

  <p class="calibre1 sgc-4">Sonra, Yeni Crobuzon’dan korku içinde kaçışını düşündü. <span class="font6">Denizler aştım çünkü hayatımdan endişe ediyordum. Baktığım her yerde milisleri görüyordum. Hükümet ajanlarından korkuyordum. Bu gemilerdeki denizcilere benzeyen ajanlar.</span></p>

  <p class="calibre1 sgc-4">Bu gemilerden korkmak için nedeni olanlar yalnızca korsanlar, Yeni Crobuzon’un denizdeki rakipleri ve Tekraryapımlar değil, diye düşündü. Aklı karmakarışık bir haldeydi. O da korkmaya başlasa iyi olurdu.</p>

  <p class="calibre1 sgc-4">“Bir şehri yerle bir etmeye yetecek kadar silahları var,” diyordu Doul, toplanan kaptanlara. “Bir de tutmuş bizimle <span class="font6">pazarlık</span> yapmak istediklerini mi söylüyorlar?”</p>

  <p class="calibre1 sgc-4">Kalabalık içinde ikna olmaya yanaşan kimse yoktu. Sessizce dinliyorlardı.</p>

  <p class="calibre1 sgc-4">“Ellerine geçecek ilk fırsatta bizi mahvederler. Dünyanın yarısını kat edip bizi <span class="font6">bulabilirler,</span> hem de Tanrı bilir nasıl. Eğer işlerini şimdi bitirmezsek, tekrar tekrar <span class="font6">geleceklerdir.”</span> Başını salladı ve yavaş yavaş son cümlesini söyledi ve ardından heyecanlı olmaktan çok gergin denilebilecek bir tezahürat oldu. “Batırın onları.”</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Kumandanlar gitmişti, hava kabinleri onları teknelerine götürmüştü. Savaşacak yöneticiler gemilerine ya da balonlarına, çok güçsüz ya da korkak olanlar ise şehirdeki kaptan gemilerine dönmüşlerdi. Yüksek platformun üzerinde yalnızca Doul, Bellis ve Sevgililer kalmıştı ve Bellis'e aldıran yoktu.</p>

  <p class="calibre1 sgc-4">Sevgililer farklı meydanlarda savaşacaktı: Erkek olan, savaş gemisi <span class="font6">Cho Limanından,</span> kadın ise hava gemisi <span class="font6">Nanter</span> dan. Birbirlerinden ayrılıyorlardı. Öpüştüler, dillerini birbirlerinin ağzının içine sokuyor ve Bellis’in kulak misafiri olduğu aynı esrik mırıltıları çıkarıyorlardı. Fısıldaşarak, yakında yine birlikte olacaklarını mırıldanıyorlardı ve Bellis onların bu acıklı ayrılışlarında acıklı ve dokunaklı hiçbir şey olmadığını düşündü. Hiç de bu son şanslarıymış gibi öpüşmüyorlardı, bu daha çok aç ve şehvetli, daha fazlasını isteyen bir öpüşmeye benziyordu. Korkmuyor, hiç de pişman görünmüyorlardı: Ayrılmayı ve böylece tekrar bir araya gelebilmeyi bekliyor gibiydiler.</p>

  <p class="calibre1 sgc-4">Onları, her zamanki gibi tiksintili bir merakla izledi. Yüzleri birbirine eğildikçe yaraları küçük yılanlar gibi titreşiyordu.</p>

  <p class="calibre1 sgc-4">Yeni Crobuzon gemileri yirmi kilometreden daha yakındaydı.</p>

  <p class="calibre1 sgc-4">“Bazıları geçecek, Uther,” dedi kadın Sevgili. “Gemi, hava gemisi, batiskaf ya da vatandaş kaybetmeyi göze alabiliriz, ama şehri kaybetmeyi göze alamayız ve senin... son bir engel olarak burada kalıp onu korumanı istiyoruz.</p>

  <p class="calibre1 sgc-4">“Ayrıca, Doul,” diye devam etti, “seni de kaybedemeyiz. Sen bize lazımsın. Ne yapılacağını biliyorsun. Yara'ya vardığımızda.”</p>

  <p class="calibre1 sgc-4">Bellis, Sevgili bu kadar açık konuştuğuna göre, kendisinin orada olduğunu unutmuş muydu yoksa bu artık umurunda mı değildi, bilemedi.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Son balon da gitmiş, Sevgilileri yerlerine götürmüştü. Deniz şeytanı dizginlenip şehir yavaşlatılmıştı. Doul ve Bellis yalnızdılar. Altlarında, <span class="font6">Muhteşem Doğu'nun</span> geniş güvertesinde kadınlar ve erkekler silahlarını kuşanıyorlardı.</p>

  <p class="calibre1 sgc-4">Doul ne Bellis’e baktı, ne de onunla konuştu. Gözlerini <span class="font6">Sorghum’un</span> ötesine dikmişti. Armada'nın üçgen şeklinde dizilmiş, kalkık burunlu savaş gemileri ile Yeni Crobuzon zırhlıları arasında sekiz kilometreden daha az bir mesafe kalmıştı ve gitgide kısalıyordu.</p>

  <p class="calibre1 sgc-4">Nihayet, Bellis’e döndü. Ağzını sımsıkı kapatmış, gözlerini biraz açmıştı. Bellis’e çakmaklı bir tüfek uzattı. Kadın onun kendisine aşağı inmesini ya da yoldan çekilmesini söyleyeceğini sandı ama ikisini de yapmadı. Birlikte durup zırhlıların yaklaşmasını izlediler.</p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6">Adam heykelini öpüyor ve görünmeden Bellis ve Uther Doul’un arkasından geçiyor.</span></p>

  <p class="calibre1 sgc-4"><span class="font6">Kalbi hızla atıyor. Toplandı, hazır. Kendisine ait olan her şeyi ceplerinde ve ellerinde taşıyor. Armada görüşmeye yanaşmadığı için düş kırıklığına uğradı ama şaşırmadı. Böylesi biraz daha yavaş olacak -bunu kabul ediyordu, ama sonuçta artık, kan olmayacak.</span></p>

  <p class="calibre1 sgc-4"><span class="font6">Çok yaklaştılar, çok yaklaştılar. Neredeyse</span> Sabah Yolcusunun güvertesine <span class="font6">atlayabilecek. Ama henüz değil. Bir iki kilometre daha var.</span> Bana bir tekne gönderirler, <span class="font6">diye düşünüyor ve onları karşılamaya hazırlanıyor.</span> Nerede olacağımı söyledim.</p>

  <p class="calibre1 sgc-4"><span class="font6">Uther Doul şimdi Bellis ile konuşuyor, aşağıdaki curcunayı gösteriyor. Ondan ayrılıyor, kadını çatı katında bırakarak birliklerine katılmaya iniyor, Bellis de onu izliyor, silahını kaldırmış, gözleri aşağı inen Doul’un üzerinde.</span></p>

  <p class="calibre1 sgc-4"><span class="font6">Adam gelenlerin, vatandaşlarının onu bulmada zorlanmayacaklarını biliyor. Tarifi çok açık.</span> Muhteşem Doğu <span class="font6">'yu görmemeleri olanaksız.</span></p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Aralarında beş kilometre olan iki donanma birbirine bakıyor. Armadalılarınki her renk ve biçimin bir karmaşası, sayısız güvertenin üzerinde dalgalanan yelkenler ve duman görünüyor. Karşılarında ise <span class="font6">Sabah Yolcusu</span> ve onun kardeş gemileri bir düzen içinde yaklaşıyor, gri ve koyu kahverengi yüzeylerinde büyük kalibreli silahların yerleri fark ediliyor.</p>

  <p class="calibre1 sgc-4">Bir sürü hava gemisi Crobuzon gemilerine yaklaştı: Tüfekler ve fıçılar dolusu barutla iyice ağırlaşmış savaş balonları, öncüler, hava kabinleri. Hava sakindi ve çabuk ilerlediler. Bu karmaşık ordunun önünde <span class="font6">Üçlü Çatal</span> vardı, çevresini ise, tek kişilik pilot koşumlarıyla küçük balonlarının aşağısında salınan küçük tekneler ve balonlar sarmıştı.</p>

  <p class="calibre1 sgc-4">Armadalı kaptanlar ellerindeki silahların daha zayıf olduğunu biliyordu. Aralarında dört kilometre kaldığında, Yeni Crobuzonlular ateşe geçti.</p>

  <p class="calibre1 sgc-4">Denizin üzerinde ateşler patladı, gümbürtüler koptu. <span class="font6">Sabah Yolcusunun</span> önünde patlamalar ve kaynaşan dalgaların yarattığı sınır, sanki gemiye yol açmak içindi. Armadalılar da silahlarını hazırladı, tetikte bekledi, ama ateş etmedi. Teknelerini saldırının tam ortasına salarak, düşmanlarını kendi silahlarının menziline sokmaktan başka yapacak bir şeyleri yoktu. Karşılık verebilmek için, bir kilometreden fazla yaklaşmaları gerekiyordu ve korkunç bir cesaretle bu tek taraflı savaşa atıldılar ve zaman değişti.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Metal metalle buluşuyor ve siyah barutlar ateşleniyor, yağlar tutuşuyor ve yarılıp yanmış etler etrafa saçılıyordu.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Suyun altında Tanner, deli gibi sarsılıyor, basınç dalgalarından sersemlemiş bir halde. Kanamaya başlıyor, solungaçlarından kan fışkırıyor.</p>

  <p class="calibre1 sgc-4">Armada gemilerinin karanlık gölgeleri denizin aydınlık yüzeyine düşüyor. Hepsi kaos içerisinde. Bazıları fırıl fırıl dönüyor ve (Aman Tanrım) parçalanıyorlar (Tanrım yardım et), ikiye, üçe bölünüyor, üzerine doğru kayıp ve akşam karanlığı misali gitgide devleşerek gelirlerken, o kadar yavaş iniyorlar ki önce bunun bir kabus olduğunu sanıyor ama sonra etrafında, bir meteor hızıyla ve arkalarında yağ, kir, şarapnel, kan izleri bırakarak geçen semender-adam ve metal parçalarını fark ediyor.</p>

  <p class="calibre1 sgc-4">Yanından kabarcıklar ve et parçaları savurarak geçen gemi parçaları, karanlıkta kayboluyor.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Hava gemilerinden bakıldığında katliam uzakta ve sessiz: Küçük kabartı ve patlamalar ve etrafları kapkara alevler, birden yok olan gemiler. Armada filosu aptal ve kör bir köpek sürüsü gibi bu acımasız saldırının içinden geçmeye devam ediyor, geçtikçe küçülüyor, sonunda silahlarının Crobuzon filosuna erişebileceği menzile giriyor.</p>

  <p class="calibre1 sgc-4">Metrelerce yukarıdan bakıldığında savaş, bir ışık oyununu andırıyor. Sanki şehir yeniden kuruluyormuş gibi. Sanki gerçek değilmiş gibi.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Patlamalardan çığlıkları duymak mümkün değil.</p>

  <p class="calibre1 sgc-4">Armada gemilerinin kenarlarından oluk oluk kan akıyor. Metaller patlayıp parçalanıyor ve gemiler birden testere dişlerine dönüşüp kendi tayfasını katlediyor. Armada topçuları ateş ediyor, gülleler havada kavisler çizerek düşmanlarına ulaşıyor. Ama bu bin metrelik yakınlık çok acımasız ve Armada filosunun neredeyse yarısı yok oluyor.</p>

  <p class="calibre1 sgc-4">Deniz mezarlığa dönüşüyor. Su cesetlerle dolu. Akıntı ve dalgalara kapılmış bir halde, ölüm dansı yapar gibi salınıyorlar. Cesetlerden, mürekkep gibi bir kan bulutu yayılıyor. Deniz onları değiştiriyor: İç organlar mercanlar gibi dalgalanıyor, yırtılmış deri parçaları yüzgeçlere benzemiş. Sivri kemikler tarafından parçalanmışlar.</p>

  <p class="calibre1 sgc-4">Tanner’ın hareketleri ise çok yavaş, üşüyor. Yukarı çıkarken, hâlâ kıpırdayan, daha ölmemiş ama yüzecek gücü de kalmamış bir kadının yanından geçiyor. Sessiz bir dehşet içinde onu tutup yukarıya çekmeye başlıyor ama daha yüzeye çıkamadan, kadının artık ölmüş olan sinirleri seğirmeye başlıyor. Onu bıraktığında etrafındaki kıpırdayışları, gözünün eriştiği her yerde boğulan kadın ve erkekleri görüyor ve onlara yardım edemeyeceğini, yaşayamayacak kadar zayıf olduklarını biliyor. Baktığı her yerde korkunç, umutsuz çırpınışlar var ve birden uzaklaştığını hissediyor, gördükleri; kadın, erkek, kepri, kaktüs, yüreklikabuk ya da kirpi-adam değil, bunlar, bilinçsizce tekrarlanan hareketler, ağır ağır aşağıya iniyorlar, sanki içinde, yavaşça ölmekte olan böceklerin bulunduğu bir yağmur suyu tankına bakıyor gibi onları izliyor.</p>

  <p class="calibre1 sgc-4">Yukarı çıkışı, kıyım esnasında şans eseri oluşan bir dinginlik anına denk geliyor, kendisini bir zamanlar Armada Filosu olan şeyin tam ortasında buluyor. Etrafında tekneler çirkin sesler çıkararak parçalanıyor. Bir süre suyun üzerinde yalpalıyor, duman ve ateş kusup tıslayarak serin suya batarlarken, ölmekte olan tayfaları birlikte sürüklüyorlar.</p>

  <p class="calibre1 sgc-4">Tanner çabalıyor. Kelimelerini unutmuş gibi. Yine atışa başladıklarında, etrafındaki su çalkalanıyor, kanlı bir metal ve ceset çorbasına dönüşüyor.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Havada kıvılcımlar oluşuyor. Crobuzon teknelerinden elektrikli-büyü okları, içleri kuvvetli asitle dolu olan mancınıklar fırlatılıyor. Ama şimdi, ne kadar hasarlı da olsalar, Armada filosunun kalanı, saldırıya yanıt veriyor.</p>

  <p class="calibre1 sgc-4">Crobuzon’un zırhlı gemilerine çarparak metalden çiçekler gibi etrafa saçılan insan boyundaki mermileri ateşliyorlar. Ahşap savaş gemileri de menzile giriyor, düşman gemilerinin arasına dalıyorlar ve zırhları eğen, bacaları parçalayarak silahlarını yerlerinden koparan toplarının sesleri gelmeye başlıyor.</p>

  <p class="calibre1 sgc-4"><span class="font6">Üçlü Çatal</span> ve küçük hava filosu, Crobuzon filosunun üzerine ulaştı. Onlardan da ara ara sağanak halinde mermiler iniyor; Barut bombaları; düşerken patlayıp açılarak yapışkan bir ateş yağmuru oluşturan yağ torbaları; ağır oklar ve bıçaklar. Pilotlar, Crobuzonlu kaptanlara ve silahşorlara ateş açıyor. Patlamaların yarattığı ısı balonları sarsıyor ve onları rotasından çıkarıyor.</p>

  <p class="calibre1 sgc-4">Armada gemileri hâlâ yaklaşmakta. Ateş ederek daha da yakına geliyor, infilak ediyor, alabora oluyor, alevler içinde kalıyor ama yine de yaklaşıyorlar, gemicileri onları inatla zırhlılara doğru götürüyor.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Siyah bedenlerden bir kütle yükseliyor.</p>

  <p class="calibre1 sgc-4">Crobuzonlu büyücüler, bataryalardan ve kendi bedenlerinden gelen güçleri yönlendirerek, golem sürülerini canlandırmış: Tel, deri ve topraktan uyduruk bir şekilde yapılmış, çirkin, bir şemsiye telini andıran pençeleri ve parlak cam gözleri olan sarsak tasarımlar. Çirkin kanatlarını deli gibi çırparak yükseliyorlar. Maymunlar kadar güçlü ama bilinçsizce hareket ediyorlar ve dayanıklılar.</p>

  <p class="calibre1 sgc-4">Armadalı pilotların bacaklarına yapışıyor ve bedenlerine tırmanıyorlar, etlerini koparıp balonlarını parçalıyor ve kanlar içindeki bedenleri aşağıdaki güvertelere fırlatıyorlar.</p>

  <p class="calibre1 sgc-4">Golemler Crobuzon filosunun üzerinde bir duman bulutu gibi yükseliyor ve Armada hava gemilerinin pilot kabinlerine ve pencerelerine atılıyor, görüşlerini engelliyor, camlarını kırıp gaz torbalarının kılıflarını yırtıyorlar. Golemlerin çoğu, mermiler, kılıçlar ve yer çekimine karşı koyamayıp aşağı düşüyorlar ve düşerlerken cansız kansız parçalara ayrılıyorlar; ama birçoğu hâlâ havada, Armada hava filosunu yakıp yıkmaya devam ediyor.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Savaşın üzerini saran hava da deniz kadar yoğun. Silahların, ateş kusanların ve mancınıkların havada bıraktığı parçacıklar, gaz çıkararak batan balonlar, avcı golemler, kan buharı ve is damlacıkları onu yapışkan ve ağır bir hale getirmiş.</p>

  <p class="calibre1 sgc-4">Her hareketin arkasında korkunç bir yavaşlık, yoğun bir dikkat var. Her kesik, her yok edici patlama, gözlere ve kemiğe saplanan her mermi, her ateş püskürmesi ve her patlayan tekne sanki önceden planlanmış gibi.</p>

  <p class="calibre1 sgc-4">Bu aşağılık bir oyun.</p>

  <p class="calibre1 sgc-4">Tanner karanlığın içinde, düşman teknelerin altlarını ve onları saran yüzlerce karaltıyı görebiliyor: Sarmal hız tekneleri, dev denizaltı filosunun tek kişilik batiskafları. Armada denizaltıları küçük gemilerin etrafını sarıyor, zırhlıların yanlarına hızla çarparak, balinalar gibi yükseliyor.</p>

  <p class="calibre1 sgc-4">Tanner, onu aralarına alarak fırlayan Basklı semenderlerle birlikte, birden dışarıya, açık havaya çıkıyor, uzun dokunaçlarıyla uzanarak küçük batiskaflardan birinin kitinsi kaplamasına tutunuyor. Üzerindeki küçük lomboza bakıyor ve içerideki dehşete kapılmış adamı görebiliyor, adam deliye dönmüş bir halde bağırıyor, gördüğü bu Yeni Crobuzonlu karşısında kendi dilinde küfürler savuruyor; Tanner silahını adamın suratının hizasına kaldırıp ateş ediyor.</p>

  <p class="calibre1 sgc-4">Kurşun camı parçalayarak Yeni Crobuzonlu gemicinin suratına saplanıyor, sivri ucu adamın elmacık kemiklerini ve kafatasını parçalayarak, kafasını ufak teknesinin arkasına çakıyor. Tanner Sack öldürdüğü adama bakıyor, hayır, henüz ölmüş değil, hasar görmüş denizaltının içine dolan suyla ağzı dehşet ve acıyla açılıp kapanıyor.</p>

  <p class="calibre1 sgc-4">Tanner geriye çekiliyor, hızla silkeleniyor, ölmekte olan adamı, suyla dolarak dönmeye ve batmaya başlayan batiskafı izliyor.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Bütün gemilerin etrafı ve denizin üzeri ölüler ve parçalanmış cesetlerle dolu, sanki yanarak ortalığa saçılmış kâğıt parçaları gibiler.</p>

  <p class="calibre1 sgc-4">Tanner Sack düşmanların peşinde.</p>

  <p class="calibre1 sgc-4">Etrafında tekneler batıyor. Etrafı, bir zamanlar onun da olan ülkenin ölmekte olan adamlarıyla sarılı. Kanıyor ve kabarcıklar çıkarıyorlar. Denizin çok altındalar, yüzeye ulaşmaları pek mümkün değil. Hiçbiri bir daha nefes alamayacak.</p>

  <p class="calibre1 sgc-4">Tanner birden kusmaya başlıyor, kusmuğu, boğazını zorlayarak açıyor ve dışarı fışkırıyor. Midesi bulanıyor, zamandan kopuk, sarhoş ya da düş görüyor, sanki bu gerçek değil, henüz daha gerçekleşirken geçmişte kalmış bir anı.</p>

  <p class="calibre1 sgc-4"><span class="font6">(Altından, kendi adamları ya da semenderler olduğunu sandığı karanlık tuhaf şeyler geçiyor</span> ve <span class="font6">hemen sonra öyle olmadıklarını anlıyor.</span></p>

  <p class="calibre1 sgc-4"><span class="font6">Gittiler bile ve Tanner’ın, onların varlığına şaşıracak ne zamanı ne de lüksü var. )</span></p>

  <p class="calibre1 sgc-4">Savaş, sarsak saldırılarla devam ediyor. Bir mekanik Kitapkent gemisi parçalanıyor ve etrafa çarklar, dev yaylar ve kepri cesetleri saçılıyor. Sular, Jhour teknelerinin etrafında, öldürülen kaktüslerin öz suyuyla kaplı. Yüreklikabukların bombalarla parçalandığı yerlerde, fışkıran kanları sertleşerek kabuktan şarapnellere dönüşüyor. Kirpi-adamlar gemilerin aralarında eziliyor.</p>

  <p class="calibre1 sgc-4">Armadalı kerevit cadıların çağırdığı canavarlar, kancalarını Crobuzon gemilerine fırlatarak tayfaları denize düşürüyor, sonra birden makas haline gelen pençeleriyle onları yakalıyorlar. Ama kontrol edilemeyecek kadar çok sayıdalar ve kendi cadı-efendileri için bile tehlike oluşturuyorlar.</p>

  <p class="calibre1 sgc-4">Dumanların içinde, Armada topları, Armada güvertelerine düşüyor, Yeni Crobuzon mızrakları ve kurşunları kendi birliklerini parçalıyor.</p>

  <p class="calibre1 sgc-4">Savaş sırasında, kadınlar ve erkekler zaman zaman başlarını kaldırıyor ve kızıl bulutların, suyun, kendilerinin ve diğerlerinin kan tabakaları arasından gökyüzüne ve güneşe bakıyorlar. Bazıları düştükleri yerde kalıyor, son gördükleri şeyin güneş olduğunu bilerek ölüyorlar.</p>

  <p class="calibre1 sgc-4">Güneş alçalıyor. Alaca karanlık, bir saate kalmaz bastırır.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Armada’nın dev savaş-buharlılarından ikisi tamamen tahrip olmuştu. Bir diğeri ise büyük hasar görmüş, arkasındaki silahları felçli bacaklar gibi kıvrılmıştı. Bir sürü korsan gemisi ile daha küçük savaş gemileri yok olmuştu.</p>

  <p class="calibre1 sgc-4">Yeni Crobuzon zırhlılarından ise yalnızca <span class="font6">Darioch’un Öpücüğü</span> parçalanmıştı. Diğerleri mevcut kayıplarıyla, savaşa devam ediyorlardı.</p>

  <p class="calibre1 sgc-4">Crobuzon filosu kazanıyordu. Öncüler, zırhlılar ve batiskaflardan oluşan bir üçgen Armada saflarını yararak, şehrin birkaç kilometre yakınına gelmişti. Bellis, <span class="font6">Muhteşem Doğu</span> daki kocaman teleskoptan onların yaklaşmasını izliyordu.</p>

  <p class="calibre1 sgc-4"><span class="font6">Muhteşem Doğu</span> kaleydi, şehrin kalbiydi.</p>

  <p class="calibre1 sgc-4">“Devam ediyoruz,” diye bağırıyordu Uther Doul, halatlardaki nişancılarına.</p>

  <p class="calibre1 sgc-4">Kimsenin başka bir şey önerdiği de yoktu aslında. Kimse deniz şeytanını dürtüp oradan kaçmayı önermemişti.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Crobuzon gemileri, <span class="font6">Sorghum’</span> dan gelen yaylım ateşine göğüs geriyor <span class="font6">(Bellis, kuyuya hasar vermemek için ateşe karşılık vermediklerini fark ediyor).</span> Crobuzon gemileri, yapıları görünecek kadar yakındalar: köprüler, taretler, küpeşteler ve silahlar; silahları hazırlayıp kontrol eden, işaretlerle hazırola geçen gemiciler. Güverteyi dumansız barutlar sarıyor ve Bellis’in gözleri sulanıyor. Küçük silahlar atışa başladı.</p>

  <p class="calibre1 sgc-4">Bu düzenlenmiş bir saldırı. Saldırganlar, şehre girerken karmaşık bir düzen içinde değiller: Aynı düzende, ok gibi dizilmişler ve dosdoğru <span class="font6">Sorghum’</span>un etrafındaki tekne açıklığına gidiyorlar. Crobuzonlular bilinçli olarak, <span class="font6">Muhteşem Doğu'ya</span> doğru ilerliyorlar.</p>

  <p class="calibre1 sgc-4">Bellis parmaklıklardan geriye çekiliyor. Aşağıdaki güverte savaşa hazır Armadalılarla kaynıyor. Silahlı bedenlerden oluşan bir selin onu buraya sıkıştırdığını fark ediyor; kaçmak için artık çok geç.</p>

  <p class="calibre1 sgc-4">Bir yanı, Crobuzonlular geldiğinde bağırarak gelenleri selamlamasını -umutsuz bir hoşgeldin- söylüyor. Ama onu evine götürmenin, onları hiç ilgilendirmeyeceğini, yaşıyor ya da ölü olmasının umurlarında olmayacağım biliyor. Umutsuz bir şaşkınlık içinde, bu kavgayı kimin kazanmasını istediğini bilmediğini fark ediyor.</p>

  <p class="calibre1 sgc-4">Geriye çekilirken, birden birine çarpmış gibi geliyor, havada bir çalkantı hissediyor, acele adımlarla ondan uzaklaşan birini duyuyor. Hızla başını çeviriyor, korku bir yumruk gibi bedenini sarsıyor ama ortada kimse yok. Bu arbedede, Bellis tek başına.</p>

  <p class="calibre1 sgc-4">Aşağıdaki kaynaşmaya, silahlı adam ve kadınlara bakıyor ve gözlerini Uther Doul’a dikiyor. Adam hiç kımıldamadan duruyor.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Çakmaklı silahlar ateşleniyor, Crobuzon donanması Armada'ya yanaşıyor. En kanlı çatışma bu iki gücün karşılaştığı yerde gerçekleşiyor. Armadalı kaktüsler en önde ve Crobuzonluları bunların kocaman dikenli bedenlerinden bir sıra karşılıyor. Kaktüsler savaş baltalarının darbeleriyle adamları ikiye bölüyor.</p>

  <p class="calibre1 sgc-4">Ama Yeni Crobuzon’da da kaktüs adamlar var: Parçalayıcı yaylarını gererek, kaktüslerin bitkisel kaslarını ve kemiklerini parçalayan, kollarını ve bacaklarını keserek, lifli kafalarını koparan döner bıçaklı oklarını fırlatan adamlar; ayrıca saldıran gemilerde, ellerini birleştirerek, Armadalıların arasına gizemli parıltılar yayan ve karanlık oklar gönderen büyücüler.</p>

  <p class="calibre1 sgc-4">Crobuzonlular, Armadalıları geri çekilmeye zorluyor.</p>

  <p class="calibre1 sgc-4">Bellis’in durduğu platformun altında, şimdi Crobuzon donanması duruyor. Yerinden kımıldayamıyor. Bir yanı onlara koşmak istiyor, ama bekliyor. Bunun nasıl sonuç vereceğini bilmiyor. Ne yapacağını bilmiyor.</p>

  <p class="calibre1 sgc-4">Bir kez daha, platformda yine birisi var. Bu duygu gelip gidiyor.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Kasvetli ve kanlı bir acımasızlıkla Yeni Crobuzon birlikleri <span class="font6">Muhteşem</span> Doğu'nun güvertesine çıkıyor.</p>

  <p class="calibre1 sgc-4">Kıç, sancak ve iskele tarafından gelen üniformalı adamlar Uther Doul’a yaklaşıyor. O ise bekliyor. Etrafında, çakmaklı tüfek ve bıçak saldırıları karşısında savrulan, düşen Armadalılar.</p>

  <p class="calibre1 sgc-4">Bellis, etrafı hızla gemiye çıkan adamlar, tabanca ve tüfeklerle çevrili Uther Doul’un, nihayet, harekete geçtiğini görüyor.</p>

  <p class="calibre1 sgc-4">Adam sesleniyor: Yabani ama kulağa hoş gelen, giderek onun adına dönüşen bir bağırtı.</p>

  <p class="calibre1 sgc-4"><span class="font6">“Doul</span>,” diye bağırıyor, yineliyor, sözcük ağzından bir avcının çağrısı gibi çıkıyor. <span class="font6">“Dooooouuuuul!”</span></p>

  <p class="calibre1 sgc-4">Yanıt geliyor. Güverteyi saran Armadalılar çarpışırlarken bu çağrıyı tekrarlıyor ve adı gemide yankılanıyor. Crobuzonlular onun etrafında bir halka oluşturmaya, onu silahlarıyla kıstırmaya çalışırken, Uther Doul saldırıyor.</p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6">Birden her iki eliyle tabancaları kılıflarından hızla çekip çıkarıyor ve bunları kaldırıp oldukça farklı yönlere ateş ediyor, her biri bir adamın yüzünü parçalıyor. Kurşunları bitince, dönerek bunları fırlatıyor, (etrafındaki adamlar öylece duruyorlar), havadan döne döne inen silahlardan bir tanesi, bir adamın göğsüne, diğeri ise bir diğerinin boğazına çarpıp eziyor, Doul’un ellerinde iki çakmaklı silah daha beliriyor ve aynı anda ateşe başlıyor (ancak şimdi ilk iki kurbanın yere düşmesini bekliyor), iki adama daha çirkin taklalar attırıyor, biri ölü, biri ölmek üzere. Sonra dönüyor ve silahlar yine füze haline gelip bir adama çarparak onu bayıltıyor.</span></p>

  <p class="calibre1 sgc-4"><span class="font6">Doul’un her hareketi mükemmel, kusursuz ve muntazam. Abartısız ve eğilip bükülmeler yok.</span></p>

  <p class="calibre1 sgc-4"><span class="font6">Etrafındaki adamlar çığlıklar atmaya başlıyor ama arkalarından gelen grup onları öne itiyor. Sarsak adımlarla, şimdi havaya fırlayarak bacaklarını altına kıvırmış ve kurşun yağmuru ortasında dönmekte olan Doul’a doğru geliyorlar. Doul yeni silahlarıyla ateş ediyor ve bunları yine düşmanlarının suratına fırlatıyor, sonra yine yere basıyor. Elinde son bir tabanca var ve onu adamların korkudan büzüşmüş suratlarında dolaştırarak ateş ediyor, sıçrayarak tabancayı bir kenara fırlatıyor, kıvrılmış bacaklarıyla tekmeler savuruyor, eziyor, bir kaktüs adamın burnunu kırıyor ve onu Crobuzonlu ahbaplarının cesetlerinin arasına itiyor.</span></p>

  <p class="calibre1 sgc-4"><span class="font6">Bellis nefesi kesilmiş bir halde, hiç yerinden kıpırdamadan onu izliyor. Diğer yerlerde kavgalar çirkin, beklenmedik, karmaşık ve aptalca. Doul’un kavgayı bu kadar güzelleştirmesi karşısında afallıyor.</span></p>

  <p class="calibre1 sgc-4"><span class="font6">Crobuzon birlikleri toparlanarak etrafını sararlarken, Doul yine bir anlığına duraklıyor. Etrafı çevriliyor. Birden, seramik kılıcı, cilalı bir kemik gibi ışıldıyor.</span></p>

  <p class="calibre1 sgc-4"><span class="font6">İlk vuruşu kesin, görülemeyecek kadar hızlı bir saldırı, kılıcını bir adamın boğazına daldırıyor, öz sular fışkırtarak geri çıkarıyor, bir kaktüs adamı kendi yaşam suyunda boğuyor. Derken etrafı iyice sarılıyor ve yine korkusuzca adını haykırıyor, duruşu değişiyor, uzanıp kemerindeki kapalı motoru çalıştırıyor, Olasılık Kılıcını açıyor.</span></p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Havada elektriği anımsatan bir çıtırtı ve uğultu oluyor. Bellis Doul’un sağ kolunu iyice göremiyor. Parıldayıp titriyor gibi. Zamanın dışında.</p>

  <p class="calibre1 sgc-4">Doul deviniyor <span class="font6">(dans ediyor)</span> ve saldırgan kalabalığa dönüyor. Sol kolunu, arkasında, bir maymun edasıyla, gevşek gevşek sallıyor ve herkesi afallatan bir hızla silahlı kolunu kaldırıyor.</p>

  <p class="calibre1 sgc-4">Kılıcı açılıyor.</p>

  <p class="calibre1 sgc-4">Doğurgan, çoğalıyor, etrafa saçıyor. Doul’un bin tane sağ kolu var, binlerce yönde kesebiliyorlar. Bedeni oynuyor ve büyüleyici bir ağaç gibi, kılıçtan kolları havaya yayılıyor, katı ve hayalet gibi.</p>

  <p class="calibre1 sgc-4">Bazılarını görmek olanaksız, bazıları donuk. Hepsi Doul’un hızıyla deviniyor; hepsi onun silahını taşıyor. Birbirlerinin üzerinden, arasından geçiyor ve saplandıkları yeri kesiyorlar. Soldan sağa ve sağdan sola, yukarıya ve aşağıya doğru kesiyor, batırıyor, savuşturuyor, vahşice kesiyor, hepsi aynı anda. Yüz tane bıçak her düşman saldırısının üstesinden geliyor ve sayısız saldırıya acımasızca karşılık veriyor.</p>

  <p class="calibre1 sgc-4">Önünde duran adamlar kesilerek parçalanıyor, canavarca yaralanıyor. Doul vuruyor ve etrafında inanılmaz bir karmaşa halinde çığlıklar yükseliyor, kanlar fışkırıyor. Yeni Crobuzonlu gemiciler donup kalıyorlar. Bir saniye kadar yoldaşlarının kanlı ölümlerini izliyorlar. Derken Uther yine harekete geçiyor.</p>

  <p class="calibre1 sgc-4">Adını haykırıyor, dönerek sıçrıyor ve tepelerinde kıvrılıyor, tekmeliyor ve dönüyor, sürekli hareket halinde ve döndüğü her yere Olasılık Kılıcıyla saldırıyor. Eş-silahları etrafını çeviriyor, bir örtü gibi onu sarıyor, saklıyor, gri zırhı, kendi saldırılarının yarattığı yarı saydam duvardan hayal meyal görünüyor. Bir ruh, bir intikam tanrısı, ölümcül bir kesici rüzgâr gibi. Gemisine çıkan adamların yanından geçerken, etraf kandan bir pusla kaplanıyor ve arkasında ölen adamlar, güverteye yayılmış kollar ve bacaklar, beden parçaları bırakıyor. Zırhı kıpkırmızı.</p>

  <p class="calibre1 sgc-4">Bellis bir an için adamın yüzünü görüyor. Bir yabani gibi, yara bere içinde.</p>

  <p class="calibre1 sgc-4">Crobuzonlu adamlar ardı ardına ölüyor ve çocuklar gibi silahlarını ateşliyorlar.</p>

  <p class="calibre1 sgc-4">Bir vuruş ve sayısız yarayla, Doul onu yavaşlatan bir büyücüyü parçalıyor ve kadının gücü kaybolurken, kanı fokurduyor; Doul, dev gibi bir kaktüs adamın kalkanını kaldırarak, saldırılarına karşı koyduğunu görüyor ama adam yine de kurtulmayı başaramıyor; ateş kusan bir gemiciyi haklıyor, adamın kostik asit dolu tankı yarılıyor ve daha yüzü kesilirken, patlayarak ateş alıyor. Her vuruşu sayısız kesikler oluşturuyor.</p>

  <p class="calibre1 sgc-4">“Tanrım,” diye kendi kendine fısıldıyor Bellis, duyulmayacak kadar sessizce. “Tanrım sen bizi <span class="font6">koru...”</span> Dehşet içinde.</p>

  <p class="calibre1 sgc-4">Uther Doul, Olasılık Kılıcını bir dakikadan daha az bir süre çalıştırıyor.</p>

  <p class="calibre1 sgc-4">Kılıcı kaldırıp ve birden durup Crobuzonlu askerlere döndüğünde, yüzü dingin görünüyor. Sağ kolunun soğuk katılığı korkutucu. Bir canavara, bir kanlı-hayalete benziyor. Derin derin soluyor, ıslak ve kaygan, üzerinden başkalarının kanı damlıyor.</p>

  <p class="calibre1 sgc-4">Uther Doul kendi adını söylüyor, soluk soluğa, vahşi bir zafer sarhoşluğu içinde.</p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6">Bellis’in gölgesinde görünmeyen adam heykeli dudaklarına götürüyor.</span></p>

  <p class="calibre1 sgc-4"><span class="font6">Dehşet içinde. Tamamen şaşkın.</span> Bilmiyordum, <span class="font6">diye düşünüyor deli gibi.</span> Böyle olacağını bilmiyordum...</p>

  <p class="calibre1 sgc-4"><span class="font6">Adam kurtarıcılarının gemiye çıkışlarını izlemişti ve karşılarına çıkanları yararak yavaş yavaş ilerlemelerini,</span> Muhteşem Doğu'yu <span class="font6">kazanmalarını, tekneyi, Armada’nın kalbini, ellerine geçirmelerini görmüştü... Şimdi ise saniyeler içinde ellerindeki gücü yitirip kanlar içinde kalarak bozguna uğramalarını izliyordu.</span></p>

  <p class="calibre1 sgc-4"><span class="font6">Umutsuzca</span> Sorghum <span class="font6">ile şehir arasına sıkışmış firkateynlere bakıyor ve dilini heykelin ağzına sokuyor ve ona güç akıtan tükürüğünü hissediyor, bu dev yapının kenarından ve ölülerin üzerinden koşarak geçip Yeni Crobuzon gemilerine atlamayı düşünüyor.</span></p>

  <p class="calibre1 sgc-4"><span class="font6">“Benim!” diye seslenebilir. “Buradayım! Burada olma nedeniniz benim! Gidelim buradan, çekip gidelim!”</span></p>

  <p class="calibre1 sgc-4">Hepsini haklayamaz, <span class="font6">diye düşünüyor, cesaretini yeniden topluyor ve aşağıda Uther Doul’un kıpkırmızı görüntüsüne bakıyor.</span> Bu lanet olasıca kılıç olsa bile, karşı taraf çok kalabalık ve Armada gemileri birer birer yok oluyor, sonunda daha bir sürü Crobuzon birliği gelecek, o zaman gidebiliriz.</p>

  <p class="calibre1 sgc-4"><span class="font6">Adam dönüp zırhlıların Armada filosundan kalan gemilere saldırdığı yere bakıyor.</span></p>

  <p class="calibre1 sgc-4"><span class="font6">Ama, tam gitmeye hazırlanırken, bir şey görüyor.</span></p>

  <p class="calibre1 sgc-4"><span class="font6">Armada'nın etrafını bir taç gibi saran ve deniz şeytanı işlerini çalana kadar onlarca yıl şehri çekmiş olan römorklar ve buharlılar, şehrin yörüngesinden çıkarak Crobuzon filosuna doğru çekilmeye başlıyorlar.</span></p>

  <p class="calibre1 sgc-4"><span class="font6">Tayfalar son birkaç saatte gerçekleştirdikleri hummalı çalışmayla onları yenilemiş, silahlarla donatmış, siyah barut ve patlayıcılar, zıpkınlar ve ateşleyici piller ve bataryalar, sivri dişler; kaynak, lehimleme, sürgüleme ve vidalama yoluyla geçici yerlerine takılmış. Hiçbiri savaş gemisi değil: Hiçbiri bir zırhlıyla baş edemez. Ama sayıca çoklar.</span></p>

  <p class="calibre1 sgc-4"><span class="font6">Daha yaklaşırlarken, içlerinden biri</span> Sabah Yolcusundan <span class="font6">alay edercesine açılan bir yaylım ateşi sonucunda batırılıyor. Ama arkasında daha çok var.</span></p>

  <p class="calibre1 sgc-4"><span class="font6">Görülmeyen adam bocalıyor, donakalıyor.</span> Hiç düşünmedim... <span class="font6">diye kendi kendine kekeleyerek yineliyor, sessizce.</span> Onları hesaba katmadım.</p>

  <p class="calibre1 sgc-4"><span class="font6">Hükümetine her şeyi anlattı -onları ufku tarayanlara karşı uyardı, böylece Crobuzonlu hava uzmanları filonun yaklaştığını saklayabilecekti; onları hava gemilerine karşı uyardı böylece golemleri hazırladılar ve ayrıca kaç gemiyle karşılaşacaklarını da ekledi. Crobuzon güçleri, bu adamın araştırıp onlara verdiği bilgiyi kullanarak, Armada donanmasını yenecek şekilde ayarlanmıştı. Ama adam bu yararsız, yaşlı römorkörleri ve buharlıları, trol teknelerini, başıboş tekneleri hesaba katmamıştı. Onları böyle gözü pek ve patlayıcıyla yüklü düşünmemişti. Şimdi yaptıkları gibi denizde ilerleyerek bir zırhlının ya da savaş gemisinin yoluna çıkabileceklerini, kavgacı çocuklar gibi silahlarını ateşleyeceklerini hiç aklına getirmemişti. Tayfalarının, Crobuzon gemilerine birkaç metre kala, duman püskürten gemilerinin arkasından atlayarak, sallara ve cankurtaran sandallarına bineceklerini ve terk edilmiş teknelerinin Crobuzon gemilerinin yan taraflarına çarpıp demirin içinde gedikler açtıktan sonra ateş alıp patlamalarına seyirci kalacaklarını düşünmemişti.</span></p>

  <p class="calibre1 sgc-4">Batıda kirli renklerden oluşan bir leke var ve güneş iyice alçalıyor. Kurak Şelalenin <span class="font6">Uroc</span> unda bekleyen iki balonun tayfası sabırsız.</p>

  <p class="calibre1 sgc-4">Brucolac ve vampir adamları biraz sonra uyanır ve kavgaya hazırlanırlar.</p>

  <p class="calibre1 sgc-4">Ancak şehrin denize bakan arka tarafında bir şeyler değişiyor. Şehre çıkmış olan Crobuzon gemicileri korkudan şaşkın bir halde bir yere bakıyorlar, Armadalılar büyük bir umutla olan biteni izliyor.</p>

  <p class="calibre1 sgc-4">Römorkörler ve çarklılar, karşıdan gelen Crobuzon filosuna doğru denizi yara yara ilerlemeye devam ediyor, sonunda birer ikişer onlarla çarpışıyorlar. Savaş gemilerinin üzerine doğru giderlerken motorları aşırı ısınıyor, dümenler tek bir yöne kırılıyor, gaza sonuna dek basılıyor -sonunda birer ikişer darbe alıyorlar. Birçoğu herhangi bir gemiye ulaşamadan suda infilak ederek bir metal ve et yığınına dönüşüyor. Ama sayıca çoklar.</p>

  <p class="calibre1 sgc-4">Bir savaş gemisinin yüksek kenarlarına vardıklarında boş römorkör ve trol teknelerinin pruvaları çarpmanın etkisiyle katlanıp geriye kıvrılıyor. Bu sıkışmayla, kıpkırmızı olmuş makineler patlıyor ve motorların arasında yerleştirilmiş yağlar, barutlar ya da dinamitler ateş alıyor. Duman püskürten çirkin, yağlı alevler, enerjinin bir kısmını yararsız sesler halinde dağıtan ve tek bir patlama yerine bir-iki-üçlü küçük ateşlemelerle uzatılan patlamalarla birlikte gemiler infilak ediyor.</p>

  <p class="calibre1 sgc-4">Böylesi uyduruk torpidolar bile Crobuzon savaş gemilerinin üzerinde delikler açmaya başlıyor.</p>

  <p class="calibre1 sgc-4">Onların gerisinde, bölünmüş Armada filosu toplanmaya başlıyor. Öne sürülen teknelerin saldırıları, Yeni Crobuzon teknelerinin hızlarını keserek, onları yavaş yavaş batırıyor. Armada savaş gemileri filoyu toparlayarak, duraklayan düşmanlarına ateş etmeye başlıyor.</p>

  <p class="calibre1 sgc-4">Deniz cankurtaran sandallarıyla dolu, titreye titreye zırhlıların üzerine giden, terk edilmiş teknelerden kaçanlar bunlar. Gemiciler deli gibi kürek çekiyor, gelen diğer Crobuzon teknelerinden kendilerini korumaya çalışıyorlar. Bazıları başaramıyor: Bazıları sıkıştırılıp batırılıyor; bazıları kanlı dev dalgalara yeniliyor ya da toplarla parçalanıyor. Ama çoğu açık denize, gerisin geri Armada'ya kaçmayı başarıyor ve çirkin küçük römorkörlerinin saldırganlara çarpıp infilak etmelerini seyrediyor.</p>

  <p class="calibre1 sgc-4">Bu beklenmedik saldırganlar -gülünç, gözden çıkarılmış bir savunma hattı- Crobuzonluları durduruyor, birbiri ardına kendini öne atan tekneler, hedeflerinin demir kenarlarına çarpıp tuzla buz oluyor.</p>

  <p class="calibre1 sgc-4">Savaş gemileri durduruluyor.</p>

  <p class="calibre1 sgc-4"><span class="font6">Sabah Yolcusu</span> batıyor.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Armada'nın, insanların denizin bir iki kilometre ötesinde olup biteni izlediği kıç tarafından, tezahüratlar, şaşkınlık dolu zafer çığlıkları yükseliyor.</p>

  <p class="calibre1 sgc-4">Bağırtıları duyan başkaları da bu tezahüratlara katılıyor; derken onların arkasındakiler, sonra, onların da arkasındakiler. Sesler bütün şehre yayılıyor. Bir dakika içinde Armada'nın ta diğer tarafında, Kurak Şelale, Shaddler ve Saatevi Rampasının en uzak köşelerinde, kadınlar ve erkekler, tam olarak ne olduğunu bilmeseler de heyecan içinde bu bağrışmaya katılıyorlar.</p>

  <p class="calibre1 sgc-4">Crobuzon birlikleri tam bir dehşet içerisinde. <span class="font6">Sabah Yolcusunun</span> yan tarafında büyük bir çatlak oluşmuş. Görkemli gemi boyun eğerek dönmeye, dev gövdesi bir açı yaparak suya batmaya ve kenarlarındaki küçük şekiller deli gibi suya düşmeye başladığında bile, bir sürü küçük tekne ona çarpıp patlamaya devam ediyor, sonunda geminin kıç tarafı birden sudan çıkarak korkunç bir patlamayla parçalanıp denize insan, metal ve kömür -tonlarca kömür- püskürtene dek sürüyor bu saldırılar.</p>

  <p class="calibre1 sgc-4">Yeni Crobuzonlu tayfalar eve dönme şanslarının yok oluşunu izliyorlar. Büyük gemi ağır ağır ve pişmanlıkla ve her hareketinde daha da zorlanarak denize yuvarlanır ve aşağı çekildikçe ateş kusarken, Armadalılar sevinçten çığlık atıyorlardı.</p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Crobuzon sancak gemisi yok olmuştu.</p>

  <p class="calibre1 sgc-4">Etrafındaki zırhlılar çılgına dönmüş bir halde Armada'ya çok erken bir vakitte ateş etmeye başlıyor, deniz çalkalanıyor ve şehir bir fırtınaya tutulmuş gibi sallanıyor. Ama daha küçük zırhlıların bazıları atış menzilinde ve onların yoğun ateşleri direkleri parçalayarak şehrin yüzeyinde gedikler açıyor.</p>

  <p class="calibre1 sgc-4">Bir bomba Kışlıksaman Pazarına düşüyor ve daire şeklinde bir alan içindeki tezgâh teknelerini parçalıyor. Tepede ürpertici kavisler yapan iki bomba, <span class="font6">Kıskaç</span> ın kenarında büyük bir delik açıyor ve kütüphanedeki kitaplardan yüzlercesi yanarak suya düşüyor. Gemiler batıyor, onları bağlayan köprüler kopuyor.</p>

  <p class="calibre1 sgc-4">Angevine ve Şekel birbirlerini yatıştırıyor, saldırgan Crobuzonlulardan saklanıyorlar. Şekel’in yüzünden oluk oluk kan akıyor.</p>

  <p class="calibre1 sgc-4">Ama, bu saldırılar ne kadar korkunç olsalar da, şehri ancak savaş gemileri yok edebilir ve onlar da menzilde değil. Barut yüklü römorkörlerin saldırılarıyla engelleniyorlar. Armada tekneleri onları rahat bırakmıyor. Pruvasındaki beşinci patlamanın ardından <span class="font6">Suroch Kıyımı</span> gerilemeye, çatlamaya, yan yatmaya ve suya gömülmeye başlıyor.</p>

  <p class="calibre1 sgc-4">Zırhlılar ve öncüler, endişeyle ve yararsızca ölen kraliçelerinin etrafındaki arılar gibi, onun etrafında dolanıyorlar. Armada filosunun geri kalanının yeniden saldırıya geçmesiyle ve çoğu da, beklenmedik intihar saldırılarının sonucunda, Yeni Crobuzon savaş gemileri birer birer yok ediliyor.</p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6"><br /></span></p>

  <p class="calibre1 sgc-4"><span class="font6">Muhteşem Doğu'nun üzerindeki yüksek güvertede duran adam sessiz dehşet çığlıkları atıyor.</span></p>

  <p class="calibre1 sgc-4"><span class="font6">Adam geriliyor ve heykeli çılgın bir coşkuyla öpüyor ve fırlayıp aşağıya inmeyi, kendini boşluğa bırakıp aşağıda motorlarını gürültüyle çalıştırarak gitmeye hazırlanan firkateynin üzerine atlamayı düşünüyor. Ama korkunç bir şey fark edip duruyor.</span></p>

  <p class="calibre1 sgc-4"><span class="font6">Son iki savaş gemisinin saldırılarla titreyişini ve acımasız ateşlerle saldırganlarına karşılık verişini izliyor. Bu karşılıklar Armadalılara bir sürü tekneye mal olsa bile, büyük zırhlıyı sarsan çirkin patlamalar, Crobuzon tekneleri batana kadar devam ediyor.</span></p>

  <p class="calibre1 sgc-4"><span class="font6">Saldırganların kömürü batıyor. Adam uyuşmuş gibi izliyor. Şu anda gemi değiştirmesinin ya da evine dönen teknelere kadar yüzmesinin hiçbir anlamı yok. Armadalılar her gemiyi batıramasa, hızlı zırhlılardan bir ikisi kaçabilse bile, Kabaran Okyanusun ortasında, haritalarda olmayan sulardalar, en yakın kara ile araları en az dört bin kilometre, evleri ise bunun iki katı uzaklıkta. En fazla bir kilometre sonra kazanlar soğuyacak ve Crobuzon tekneleri susacak.</span></p>

  <p class="calibre1 sgc-4"><span class="font6">Yelkenleri yok. Çürüyüp ölecekler.</span></p>

  <p class="calibre1 sgc-4"><span class="font6">Hiçbir umut yok.</span></p>

  <p class="calibre1 sgc-4"><span class="font6">Bu kurtarma işi başarısız oldu. Adam hâlâ tutsak.</span></p>

  <p class="calibre1 sgc-4"><span class="font6">Aşağıya bakınca, gerileyip Bellis'in bölgesine girdiğini fark ediyor aniden. Kadın şimdi dönecek olursa, kendisini görür. Heykeli yeniden ağzına götürüyor, uyuşmuş gibi bir halde ve ortadan kayboluyor.</span></p>

  <p class="calibre1 sgc-4"><br /></p>

  <p class="calibre1 sgc-4"><br /></p>

  <p class="calibre1 sgc-4">Karanlık bastı ve sonunda, içlerinde katil tayfalarıyla, Kurak Şelalenin hava gemileri kalktı. Alçaktan ve hızla, savaştan kalan son enkazların üzerinden uçtular, vampir yolcular hazırdı. Yarı ölüler kendilerini çatışmanın ortasına atmaya hazırlanırken onlar da gecenin karanlığında uzun dillerini havada dolaştırıyorlardı.</p>

  <p class="calibre1 sgc-4">Çok geç kalmışlardı. Çatışma bitmişti.</p>

  <p class="calibre1 sgc-4">Hava gemileri; kömür tozu, eğilmiş metal parçaları, asit, yağ, her yere yayılmış parlak kayasütü kalıntıları, öz suyu ve galonlarca kanla kaplı suyun üzerinde amaçsızca dolandı.</p>

  <div class="calibre7 sgc-1"></div>
</body>
</html>
