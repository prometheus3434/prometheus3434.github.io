<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>12. RASTLANTI MI, TASARIM MI?</h1>

  <div class="epigraf">
    <span>“Dünyada gördüğümüz bütün bu düzen ve güzellik nereden geliyor?”</span> <cite>Isaac Newton</cite> <span>“İnsanoğlu nihayet evrenin acımasız enginliğinde yalnız olduğunu biliyor… Kaderi de, görevi de yazılı değil.”</span> <cite>Jacques Monod,<br/><em>Chance and Necessity</em> [<em>Rastlantı ve Zorunluluk</em>]</cite>
  </div>

  <div style="clear: both;"></div>

  <p class="nonindent">William Paley (1743-1805) <em>Natural Theology</em> [<em>Doğal Teoloji</em>] kitabında Tanrı’nın varlığı yönünde geliştirilmiş en güçlü argümanlardan birini dile getirmiştir:</p>

  <blockquote>
    <p>Bir çalılıktan geçerken ayağımın bir <em>taşa</em> takıldığını ve bana taşın nasıl oraya gelmiş olabileceğinin sorulduğunu varsayalım: Bunun doğru olmadığını bilsem de, keza bu yanıtın saçmalığını göstermek pek o kadar zor olmasa da, yine de muhtemelen taşın hep orada olduğu yanıtını verirdim. Fakat bir de yerde bir <em>saat</em> bulduğumu ve bana saatin nasıl oraya gelmiş olabileceğinin sorulduğunu varsayalım. Daha önce verdiğim yanıtı, saatin hep orada olduğu yanıtını bu kez vermem düşünülemez. Peki, neden taş için verdiğim yanıt saat için yeterli olmuyor?<a class="noteref" href="../Text/notlar.xhtml#n121" id="ref1">1</a></p>
  </blockquote>

  <p>Bir saatin bileşenlerinin birbirinin içine tam olarak geçtiği karmaşık ve hassas düzeni tasarımın çok güçlü bir kanıtıdır. Daha önce hiç saat görmemiş birisi bu mekanizmanın zeki bir insan tarafından bir amaç için tasarlandığı sonucuna varacaktır.</p>

  <p>Paley evrenin düzen ve karmaşıklığı itibariyle (elbette devasa büyüklükte bir ölçekte olsa da) bir saate benzediğini belirterek gerekçelendirmesine devam eder. Bu yüzden dünyayı bir amaç için bu şekilde düzenlemiş olan bir kozmik tasarımcının varlığı zorunludur: “Mekanizmanın karmaşıklığı, inceliği ve nadir bulunurluğu yönünden baktığımızda doğanın hüneri sanatın hünerini aşar.”</p>

  <p>Tasarım argümanı <em>erekselcilik</em> [teleoloji] kavramı, yani evrenin bir nihai amaca doğru evrimleşmek üzere programlandığı fikriyle bağlantılıdır. Erekselci tez en geniş biçiminde hem basitliğin düzenini hem de karmaşıklığın düzenini kapsar. Eski bir düşüncedir. Aquinas şöyle der: “Eylemlerin bir amaca yönelik intizamı, doğa yasalarına uyan bütün cisimlerde hatta farkındalık sahibi olmasalar bile görülür… bu onların gerçekten bir ereğe meylettiklerini ve bu ereğe kazara ulaşmadıklarını gösterir.” Aquinas temel fizik yasalarının matematiksel basitliği hakkında hiçbir şey bilmemesine karşın, maddi cisimlerin düzenli yasalara uyması biçimindeki çarpıcı olguyu tespit etmiş ve bu olguyu tasarımcı bir Tanrı’nın varlığı için kanıt olarak kullanmıştır.</p>

  <p>Erekselci sav o kadar sert saldırılara uğramıştır ki bugün teologlar tarafından kuşkuyla karşılanmaktadır. Yine de bazı modern savunucuları vardır. “Evrende düzenin varlığı” der Swinburne “bir Tanrı’nın varlığı olasılığını önemli biçimde arttırır.”<a class="noteref" href="../Text/notlar.xhtml#n122" id="ref2">2</a> Fakat Swinburne savını karmaşıklığın düzeninden çok, basitliğin düzenine dayandırır. Karmaşık doğal yapıların kozmik bir tasarımcının varlığına kanıt sağladığı fikri fazla itibar görmemektedir.</p>

  <p>Karmaşıklığı içeren tasarım savına ana itiraz noktası, karmaşık düzen ve yapı gösteren çok sayıda sistemin aslında tastamam sıradan doğal süreçlerin sonucu olarak açıklanabilmesidir. Bu elbette düzenli sistemlerin <em>hepsinin</em> doğal yolla ortaya çıktığını kanıtlamaz ama sadece bir şeyin şans eseri ortaya çıkamayacak kadar karmaşık görünmesi gibi yüzeysel bir temelden bir tasarımcının varlığını çıkarsamak konusunda tedbirli davranmamızı koşullar. Karmaşık düzenin gelişebildiği süreçlere ilişkin bir miktar anlama yetisi de gerekir.</p>

  <p>Bu karşıt felsefelerin arasındaki klasik tartışma Charles Darwin’in <em>The Origin of the Species</em> [<em>Türlerin Kökeni</em>] kitabının basımıyla başladı. Canlı varlıkların enfes biçimde örgütlenmiş olması, doğaüstü bir tasarımcının gösterimi için en iyi olasılık gibi görünmektedir ancak biyoloji ve jeolojinin sağladığı kanıtlar biyolojik organizmaların sıra dışı özelliklerini açıklamaya yeterlidir. Biyolojik düzenin mutasyon ve doğal seçilim yoluyla evrimi, günümüzde bilim insanları ve aynı şekilde din bilimcilerce neredeyse oybirliğiyle kabul edilmektedir. Darwin’in özgün kuramının doğruluğu hiçbir biçimde bir bütün olarak eksiksiz tarzda kabul edilmese de, evrimin temel ilkeleri ve mekanizmaları artık şüpheyle karşılanmamaktadır.</p>

  <p>Darwinci evrimin ana özelliği onun rastlantısal doğasıdır. Mutasyonlar tamamen şans eseri gerçekleşir ve organizmaların karakteristiklerindeki bu tamamen rastlantısal değişikliklerin bir sonucu olarak doğa, uygunluk ve fayda temelinde seçim yapabildiği geniş bir tercih aralığını elinde bulundurur. Bu yolla devasa sayıdaki küçük tesadüfün birikiminden karmaşık düzenli yapılar doğabilir. Bu eğilimin sebep olduğu düzendeki artışın (entropideki düşüşün) bedeli, doğal seçilim tarafından ayıklanan çok daha büyük sayıdaki hasarlı mutasyonla fazlasıyla ödenir. Bu yüzden termodinamiğin ikinci yasasına bir aykırılık yoktur. Günümüzün güzel şekilli yaratıkları genetik felaketlerle bezenmiş bir aile ağacının en tepesinde yer alır.</p>

  <p>Darwinci evrim mekanizmasını kabul etmeye hazır olup olmamak ayrı bir konu ama mutasyon ve doğal seçilimin biyolojik düzenin gelişiminde büyük paya sahip bir etmen olduğu reddedilemez. Fiziksel sistemlerin kendiliğinden biçimde çapraşık bir karmaşıklıkta örgütlenebilmeleri biçimindeki ana ilke deneysel bir gerçektir. Fizikçi ve kimyacıların son yıllarda laboratuarlarda özdüzenlemenin ne kadar daha basit örnekleri üzerinde çalıştıklarını 5. bölümde gördük. Hatta bu çalışmalar o kadar önemli bir hale geldi ki betimlenmeleri için yeni bir sözcük ortaya atıldı: Sinerjetik. Burada varılması gereken sonuç, ne kadar olağanüstü ve karmaşık olursa olsun bir sistemde tek başına düzenin varlığının, bir tasarımcıyı zorunlu kılmadığının bilinmesidir. Düzen kendiliğinden oluşabilir ve oluşmaktadır.</p>

  <p>Bu gözlemler yine de hayati bir konu hakkındaki tartışmayı engellemiyor. Düzenin kendiliğinden ortaya çıkışı onu telafi eden bir düzensizlik başka bir yerde yaratıldığı müddetçe termodinamiğin ikinci yasasına aykırı olmasa da, evren bir bütün olarak kayda değer bir negatif entropi stokuna sahip olmadıkça herhangi bir düzenin var olamayacağını bilmemiz gerekir. İkinci yasayla uyumlu olarak toplam düzensizlik her zaman artıyorsa, bu durumda öyle görünüyor ki evrenin düzenli bir durumda yaratılmış olması gerekir. Bu bir yaratıcı-tasarımcı lehine çok güçlü bir kanıt sağlamıyor mu? Sonuçta doğal süreçler yardımsız olarak yerel düzeni üretebilse bile ilk başlangıçta bu süreçleri harekete geçirmek için yine bir negatif entropi kaynağına ihtiyaç duyulacaktır. Doğru, bu sadece bir vekil-tasarımcı için, makineyi çalıştıran ve ardından rastgele yapıların oluşumuna izin veren bir yaratıcı için kanıt oluşturabilir ama bu strateji bile hayret verici derecede bir doğaüstü mahareti içerir. Nedenini söyleyelim.</p>

  <p>Entropi veya düzensizlik, olasılık ve düzenleme kavramlarıyla çok yakından ilişkilidir. Yüksek entropiye sahip veya düzensiz bir sisteme çok çeşitli yollarla ulaşılabilir. Örneğin belli bir özdeş sıcaklık ve yoğunlukta denge bulmuş bir gaz kutusu düşünelim; bu gaz için olası entropinin maksimum olduğu koşullardır. Bu koşullar altında gazın büyük ölçekli özelliklerini etkilemeksizin gaz moleküllerinin yeniden düzenlenme biçimleri (örneğin değişik konumlara hareket ettirilerek veya hızları değiştirilerek) devasa bir çeşitlilik gösterir. Öte yandan çok düşük bir entropi durumunu düşünün; moleküller paralel yörüngelerde hareket etmektedir veya moleküller kutunun uzak köşelerinde toplanmıştır. Bu düzenli durumlar moleküllerdeki çok küçük bir yeniden düzenlemeye son derece duyarlıdır ve bu durumlara elde edilebilen toplam molekül düzenlemelerinin çok küçük bir kesrinde ulaşılabilmektedir. Buradan düzenli (düşük entropili) durumların son derece düşük olasılıklı ve kararsız olduğu sonucu çıkar. Çok büyük sayılarda tekil molekülün dikkatli işbirliğini gerektirirler. Düzensiz (yüksek entropili) durumlarda bütün moleküller diğerlerini düşünmeden rastgele etrafta dolanabilirler.</p>

  <p>Söylenenler ışığında baktığımızda, sizden rastgele bir molekül düzenlemesi seçmeniz istendiğinde maksimum entropisi olan birini seçmeniz çok kuvvetli bir olasılıktır, çünkü olası düzensiz düzenlemeler düzenli olanlardan çok çok daha fazladır. Bu bir piyanoyu rastgele elleyen maymuna benzer. Kaotik bir nota silsilesi yerine bilinen bir melodiyi tutturma şansı son derece küçüktür. Matematiksel bir araştırma düzenin yeniden düzenlemelere üssel olarak duyarlı olduğunu gösterir. Bu rastgele bir seçimin düzenli bir durumla sonuçlanması olasılığının negatif entropinin derecesiyle beraber üssel olarak azaldığı anlamına gelir. Üssel bir bağıntı hızlı büyüme (veya küçülme) oranıyla karakterize olur. Örneğin üssel olarak büyüyen bir nüfus sabit bir zaman aralığında büyüklüğünü ikiye katlar: 1, 2, 4, 8, 16, 32…</p>

  <p>Üssel çarpan, rastgele doğan düzenin karşı olasılığının astronomik biçimde arttığına işaret eder. Örneğin bir litre havanın bir kutunun bir ucunda kendiliğinden toplanması olasılığı 1 bölü 10<sup>1020</sup>’dir ve 10<sup>1020</sup> sayısı 1’i izleyen 100.000.000.000.000.000.000 sıfır anlamına gelir! Bu sayılar olası muazzam sayıdaki durum içerisinden düşük entropili durumların seçilmesinde gösterilmesi zorunlu olan aşırı dikkatin işaretidir.</p>

  <p>Anlatılanları evrenbilimsel bir bağlama taşıdığımızda karşılaşılan açmaz şudur. Evren sadece bir tesadüfse onun kayda değer bir düzen içerme olasılığı komik derecede küçüktür. Büyük Patlama rastlantısal bir olaysa, ortaya çıkan kozmik malzemenin sıfır düzenle maksimum entropide termodinamik dengede olma olasılığı <em>kahredici</em> büyüklüktedir (bu bile müthiş yetersiz bir ifadedir). Durumun bu olmadığı açık olduğuna göre, evrenin fiili durumunun, sonsuz küçük bir kesri haricinde hepsi tamamen düzensiz olan devasa sayıdaki müsait durum içerisinden bir şekilde “seçildiği” veya tercih edildiği sonucuna ulaşmaktan kaçınmak çok zor görünüyor. Ve hemen hiç muhtemel olmayan bu tür bir başlangıç durumu seçilmişse, bunu “seçecek” bir seçici veya <em>tasarımcının</em> varlığı şart olsa gerek, değil mi?</p>

  <p>Bu noktada Tanrı ve iğne benzetmesi faydalı olabilir. Ondan önce her biri kendi başlangıç durumuyla nitelik kazanmış devasa bir evrenler “alışveriş listesi” var. Yaratıcı toplu iğnesini rastgele biçimde batırarak bir evren seçerse seçiminin kayda değer bir yapı veya düzene sahip olmayan son derece düzensiz bir kâinat olması olasılığı ezici bir büyüklüktedir. Hatta yaratıcının düzenli bir evren bulmak için içerisinden seçim yapacağı “modeller” o kadar büyük bir sayıda olacaktır ki bu sayı gözlemlediğimiz evrenin tümü kadar büyük bir kâğıt parçasına bile yazılamayacaktır.</p>

  <p>Evrenin kendi düşük entropili durumuna nasıl ulaştığının gizemi, birçoğu tanrısal bir seçime başvurmaya isteksiz olan fizikçi ve evrenbilimcilerin birkaç neslinin hayal gücünü meşgul etti. İstatistiksel termodinamiğin öncüsü Ludwig Boltzmann son çare olarak yönetici bir bilincin olmadığını kabul etti. Kozmik düzenin denge durumundan, inanılmaz derecede nadir görülen dalgalanmaların birlikteliğinin bir sonucu olarak, kendiliğinden doğduğunu öne sürdü. Savının temelinde denge durumunda bile bir gazın moleküllerinin hareketsiz kalmamaları, hiç durmadan rastgele bir şekilde hareket etmeleri olgusu yatıyordu. Zaman zaman, tamamen şans eseri birkaç molekül kendilerini bilmeden yapılan bir işbirliğinde buluyor ve bir kaos okyanusunun ortasında çok küçük bir bölgesel düzen geçici bir süreliğine doğuyordu. Zaman ölçeğinin üssü alındığında eninde sonunda daha büyük işbirliği bölgelerinin kazara ortaya çıkacakları görülüyordu. O halde evrenin yeteri kadar zamanı varsa er veya geç bütün yıldızların, bütün galaksilerin tesadüfen oluşabileceği varsayılabilirdi. Olmayacak absürtlükteki bu tür bir rastlantı için gereken zamanın inanılmayacak kadar uzun olması (en az 10<sup>1080</sup>yıl) eğer evrenin sonsuz yaşta olduğuna inanmaya hazırsanız ilkesel olarak bir sorun oluşturmaz.</p>

  <p>Bu yaklaşıma göre evren zamanının ezici büyüklükte bir bölümünü hiçbir düzenin olmadığı kesin bir kaos içinde geçirmektedir. Fakat zaman zaman, aklı uyuşturacak kadar uzun süren zaman aralıklarının ardından, birkaç milyar yıl boyunca süren rastlantısal bir düzen gerçekleşir. Bu kadar sarsıcı bir olasılıksızlığın gerçekleşmesine bizim (insanlığın) şahit olma nedenimizse böyle bir “mucizenin” yokluğunda yaşamın var olamayacağı basit gerçeğidir. Yaşam negatif entropiden beslendiği için (<em>bkz</em>. 5. Bölüm) bilinçli gözlemciler sadece “mucizevi” dalgalanmalar dönemlerinde var olacaklardır.</p>

  <p>Boltzmann’ın gerekçelendirmesinin ilginç bir yan sonucu da bir tür ölümsüzlüğü güvence altına almasıdır. Evrenin “kendi kendisini tahrik etmesinden” sorumlu moleküler sürekli yeniden karışmanın matematiksel olarak çok ilginç bir özelliğe sahip olduğu kanıtlanabilir. Moleküller boş boş dolanırken evren birbiri ardına durumlar yaşar. En sonunda var olabilecek bütün olası durumların her biri yaşanmış olacaktır: Gerçekleşebilecek her bir şey er veya geç gerçekleşecektir. Bunun ardından karışma devam eder ve evren daha önce gerçekleşmiş durumlara <em>yeniden girmeye</em> başlar. En sonunda her bir duruma yeniden ulaşılmış olacaktır; süreç de böylece devam eder. Bu sınırsız tekrar ve yinelenme olgusu bu sonucu ispatlamış (en azından ideal bir model için ispatlamış) olan matematiksel fizikçi Henri Poincare’ye ithafen Poincare döngüsü olarak adlandırılmıştır. Doğru olduğunu kabul edersek, Poincare teoreminin çıkarımına göre zamanı geldiğinde dünya gezegeni ortadan kaybolduktan çok uzun bir süre sonra üzerinde yaşayan tüm sakinleriyle beraber yeniden kurulacaktır! Dahası bu sonsuza dek tekrarlanacaktır. Ancak aşağı yukarı tam bir kopyalamanın olduğu her seferinde şu anki düzenlemeden farklı olan sayısı belirsiz durum da olacaktır. “Uyuşma” ne kadar yakınsa yeniden oluşma olasılığı o kadar küçük ve bekleme o kadar uzun olacaktır.</p>

  <p>Boltzmann’ın kozmik düzen açıklamasını ciddiye alan az sayıda fizikçi olmuştur. Poincare döngüsünün temel mekanizmasından kuşkulanılmıyor ama artık evrenin kendi kendisine karılarak kalmadığı, küresel bir genişleme içerisinde olduğu biliniyor. Bu genişlemenin evreni sonlu bir yaşta olmaya zorladığı genel bir varsayım olarak kabul görüyor. Onun milyarlarca yıllık yaşıysa entropide küçük bir düşüş gerçekleştirmek için gereken zamana yetmiyor hatta gerekli olan zaman okyanusu içerisinde sadece bir damladan ibaret kalıyor.</p>

  <p>Ancak Boltzmann’ın savı kalıcı değerde, hayati bir özelliği ortaya seriyor. Bizim algıladığımız evrenin, yaşamın ve dolayısıyla bilincin sadece uygun fiziksel koşullar altında gelişebileceği temel gerekliliğinden yola çıkıldığında <em>bizler</em> tarafından seçilmesi gerekiyor. Tanım gereği bizler yaşanabilir olmayan bir evreni gözlemleyemeyiz. Birazdan göreceğimiz gibi bu basit gerçek kimilerini gözlemlediğimiz son derece olanaksız, düşük entropili evrenin devasa bir (hemen hepsi düzensiz) mümkün evrenler silsilesi içerisinden seçilmiş olduğunu ama seçimin Tanrı değil, bizim tarafımızdan yapılmış olabileceğini tartışmaya götürdü.</p>

  <p>Bu yüzden Büyük Patlama senaryosunu benimsememizle birlikte görünüşe göre bizlerin, rastlantısal bir oluşum olasılık açısından gerçek bir kesinlikle tamamıyla düzensiz bir evren üretecek olsa bile evrenin dikkat çekici bir düzenlilikle patladığını varsaymak dışında bir olasılığımız pek fazla yok. Kozmolojinin bu temel paradoksu birkaç farklı tepkiyi doğurmuştur:</p>

  <h2>1. Ne Olmuş Yani?</h2>

  <p class="nonindent">Çok sayıda bilim insanı olasılık, rastlantısallık ve ihtimal kavramlarını <em>a posteriori</em><a class="noteref" href="#f10" id="fref10">10*</a> temelde tartışmanın anlamsız olacağı görüşüne eğilim gösterir. Kumsaldan rastgele bir çakıl taşı alır ve dikkatle boyunu ve şeklini ölçerseniz tam da bu boyutlarda bir çakıl taşı seçmiş olma olasılığınızın olağanüstü derecede düşük olduğu sonucuna doğru bir biçimde varırsınız. Fakat bu yüzden devamında yapmış olduğunuz seçimin bir mucize olduğunu veya seçiminizden size rehberlik eden doğaüstü, esrarengiz bir failin sorumlu olduğunu iddia ederseniz haklı olmazsınız. Bu tarz argümanlar <em>olaydan sonra</em> bir ikna edicilik taşımaz. Çakıl taşının boyutları önceden net biçimde belirtilmiş olsa bu durumda hayret uyandırmanız doğal olurdu elbette. Aynı yaklaşımla evrenin varlığının sabit olduğu koşullarda onun özgün yapısının sürpriz içermesine gerek olmadığı öne sürülebilir: Olduğu gibidir işte.</p>

  <p>Bağlantılı bir başka zorluk, en azından bir yaklaşıma göre, olasılığın sadece bir denemeler topluluğuyla ilişkisi içerisinde tanımlı olmasıdır. Örneğin bir zar atışında” iki” gelme olasılığının altıda bir olduğunu söylemek, çok çok fazla sayıda zar atışı sonrasında bu atışların kabaca altıda birinin “iki” sonucunu vermiş olduğunu söylemek anlamına gelir. Denemelerin sayısı ne kadar fazlaysa oran altıda bir değerine o kadar yakınlaşır. Olasılığını tartıştığımız konu en azından benzer şeylerin bir yığını veya toplamı olmak zorundadır. Zarın bir yüzünün örneğin beş komşusu vardır; kumsaldaki çakıl taşınınsa milyonlarca. Peki, sadece bir evren varsa onun ihtimaliyle ilgili bir tartışma ne anlam taşıyabilir?</p>

  <p>Bu gerekçelendirme tam olarak ikna edici değildir. Seçilen çakıl taşının örneğin tam anlamıyla küresel olduğu ortaya çıkarsa, taşın küresel doğası önceden açıkça belirtilmemişse bile yine de bir sürpriz etkisinin olması doğaldır. Küre matematiksel açıdan son derece düzgün bir özelliğe sahip çok özel bir şekildir. Tam olarak küresel bir çakıl taşının rastgele seçilmesi olaydan sonra bile açıklanmayı hak eden dikkat çekici bir durum olarak değerlendirilecektir. Benzer biçimde insanın yerleşmesine uygun bir evren bizler için diğer bütün mümkün evrenlerin devasa çoğunluğunda olmayan özel bir öneme sahiptir: Diğerleri yaşama elverişsizdir.</p>

  <p>Bu noktada “ne olmuş yani?” görüşünün savunucuları, evren şu an olduğu biçimde düzenlenmemiş olsaydı zaten bizim şu anda ona hayret etmek üzere burada olmayacağımız yanıtını verirler. Hatta akıllı yaratıkların felsefe ve matematik soruları sorabildiği bir evren, tanımı gereği, bizim gözlemlediğimiz türden bir evrendir; aksi halde bu evrenin <em>a priori</em><a class="noteref" href="#f11" id="fref11">11*</a> ne kadar dikkate değer olup olmadığı fark etmez. Başka bir ifadeyle algıladığımız son derece düzenli evrende nihayetinde çok sıra dışı veya gizemli herhangi bir şey yoktur, çünkü olsaydı zaten bunları algılayamazdık.</p>

  <p>Bu tür bir gerekçelendirme belli ölçüde, kabaca ifade edersek, hiç gözlemlenemeyecek olan hakkında konuşmanın anlamsız olduğunu söyleyen mantıksal pozitivizme dayanmaktadır. İçerisinde hiçbir bilinçli gözlemci olmayan bir evreni tartışmanın ne anlamı var? Bu tip bir evren gözlem yoluyla doğrulanıp yanlışlanamayacağı için varlığı da bilinçli bireyler için herhangi bir anlam veya önem taşımaz.</p>

  <p>Bununla bağlantılı bir başka sav da ayrıntılı olarak ilk kez astrofizikçi Brandon Carter’ın dile getirdiği ve son yıllarda fizikçi ve gökbilimciler arasında sıklıkla tartışılan güçlü antropik ilkedir. Bu ilkeye göre “evren bilinçli varlıkları belli bir aşamada kendi içerisine kabul edecek şekilde olmak zorundadır.”<a class="noteref" href="../Text/notlar.xhtml#n123" id="ref3">3</a> Bu, evrenin hiç de hayret edilmeyecek bir tarzda, yaşamın ortaya çıkışı için gereken uygun düzen derecesiyle başlamaya <em>mecbur olduğunu</em> söylemek anlamına gelir.</p>

  <p>Bu iki konum (mantıksal pozitivizm ve güçlü antropik ilke) akıllı insan (veya dünya dışı) gözlemcilerin özel ayrıcalık ve üstünlüğüne dayanmaktadır. İlahiyatçı buna Tanrı’nın (üstelik varoluşu için de özel fiziksel şartlara ihtiyaç duymayan) bir gözlemci olduğu şeklinde karşı çıkabilir. Dolayısıyla hiç yaşam üretmeyen evrenler eğer Tanrı tarafından gözlemleniyorsa yine anlamlıdır.</p>

  <h2>2. Çoklu Evrenler Kuramı</h2>

  <p class="nonindent">Bu bakış açısı uyarınca bizim evrenimizin üyelerden yalnızca biri olduğu bir evrenler topluluğu vardır. Bizim algıladığımız evren, her biri topluluğun diğer üyelerinden bir şekilde farklılaşan, devasa, muhtemelen de sonsuz sayıda evrenden oluşan toplam içerisinde bir evrendir sadece. Bu toplam içerisinde bir yerlerde madde ve enerjinin olası bütün düzenlemelerinin birer örneği yer alır. Bu evrenlerin ezici büyüklükte bir çoğunluğu yaşam için uygun değil ve maksimum entropinin (termodinamik denge) tamamen kaotik koşullarına çok yakın durumda olsa da, her şeye rağmen bunların çok küçük bir bölümünde rastlantı eseri koşullar uygun hale gelmekte ve yaşam gelişmektedir. Açıktır ki sadece bu tesadüfi evrenler, dünyalarının var olma olasılığının inanılmaz biçimde düşük olduğu hakkında kitaplar yazacak olan canlı organizmalar tarafından algılanacaktır.</p>

  <p>Yukarıda bahsettiğimiz Boltzmann’ın varsayımı çoklu evrenler kuramıyla mantıksal açıdan özdeştir. Boltzmann’ın evrenleri sıralı olarak gerçekleşir ama düzenli evreler birbirlerinden o kadar muazzam zaman farklarıyla ayrılmışlardır ki her biri fiziksel olarak bağımsız sayılabilir. Sıralı senaryonun modern bir türü de salınan evren kuramıdır. İleride (15. bölümde) göreceğimiz gibi evrenin şu anki genişlemesi her zaman devam etmeyebilir. Devam etmezse, evren en sonunda büzüşmeye başlar ve “Büyük Çöküş” diye bilinen büyük bir felaket gerçekleşir. Bazı fizikçilerin görüşlerine göre son derece sıkıştırılmış evren içe doğru patlayıp bir uzayzaman tekilliğinde kaybolmak yerine muazzam bir yoğunluğa “sıçrayacak” ve ardından yeni bir genişleme ve nihayetinde büzüşme döngüsüne girecektir. Kısacası bu senaryoda evren bir şişirilip bir indirilen balon misali çöküşe uğramış “çöküş patlamaları” ile şişen düşük yoğunluklu durumlar arasında sırasıyla salınan bir döngüsel harekete devam edecektir.</p>

  <p>Salınan bir evren 2. bölümde kısaca değindiğimiz bütün sonsuz yaştaki evrenlerin yaşadığı fiziksel problemlerle karşılaşacaktır. Ancak yoğun biçimde çöken durumların fiziğinde görülen belirsizlikler tartışmanın ölçeğini genişletmektedir ve Wheeler’ın öngörüsüne göre “çöküş patlamaları” evreni “tekrar işleme” etkisine sahiptir. Bunun anlamı her yeni genişleme ve büzüşme evresinin fiziksel koşulların rastgele yeniden harmanlandığı bir tür “yeni anlaşma” olmasıdır. Bunun nasıl olduğunu açıklama yönünde herhangi bir deneme henüz yapılmamıştır ama yapılmış olsa bunun evrenin yeterli sayıda döngünün ardından önünde açılan bütün (astronomik büyüklükte bir sayıdaki) olasılıkları keşfetmesini mümkün kılacağı kesindir. Bir kez daha, evren çırpıcının sadece rastlantı eseri başarılı olduğu yerde kozmologlar bunun hakkında görüşler sunabiliyor olacaklardır.</p>

  <p>Zamanda bir evrenler topluluğunun varlığını varsaymanın bir alternatifi de uzamsal boyut açısından sonsuz tek bir evrenin varlığını kabul etmektir. Evrenin neredeyse bütünü dengeye (yapı veya düzen yokluğuna) yakın olacak ama tek tük düzen vahaları olasılık dalgalanmaları sayesinde kaostan kendiliğinden ortaya çıkacaktır. Vahalar arasındaki uzaklıklar akıl almaz ölçüde büyük olacaktır elbette ama yaşam ve bilinçli gözlemciler sadece bir vahanın sınırları içerisinde şekillenecekler, dolayısıyla bu evrenin bütün gözlemcileri ister istemez belirli bir düzenin varlığını algılayacaklardır.</p>

  <p>Çoklu evrenler fikrinin en popüler versiyonuysa Everett’in kuantum kuramı yorumundan kaynaklanmaktadır. Bu kuramda <em>olası bütün</em> kuantum dünyaları gerçekten hayat bulur ve birbirlerine paralel olarak var olurlar. Bu yüzden bir elektron iki seçenekle her karşı karşıya geldiğinde <em>iki alternatif de</em> gerçekleşir ve bütün evren ikiye ayrılır. Her bir evren elektronun bu alternatiflerden birini seçtiğine inanan (beyinleri ve tahminen zihinleri de iki daldan birine ayrışmış) kendi yerleşik insanlarıyla tamamlanır. Bildiğimiz uzay ve zamanın içerisinden geçerek birinden diğerine seyahat edilememesi anlamında bu iki evren birbiriyle bağlantısızdır. Soyut anlamıyla “yan yana” veya “paralel şekilde” var olurlar. Kuantum seçimlerinin sayısı ne kadarsa o kadar sayıda evren var olduğu için de, paralel dünyaların bu sonsuz dizisi içerisinde bir yerlerde maddenin ve enerjinin olası bütün düzenlemeleri hayat bulur.</p>

  <p>Bu gerekçelendirme silsilesi (gözlemcilerin büyük bir alternatif okyanusu içerisinden son derece atipik bir evren seçmesi) zayıf antropik ilke olarak adlandırılmaktadır. Bu fikre felsefe ve fizik alanlarından yöneltilen bir dizi itiraz vardır. Birincisi bir kere aşırı başarılıdır. Doğanın bütün olasılıkları gerçekleştirmesine izin vererek her şey “açıklanabilir.” Hatta bilime de ihtiyacımız kalmaz. Sadece falanca özelliğin insan varoluşu için vazgeçilmez olduğunu söylemek yeterli olur, böylece birden (vay canına!) açıklanmış olur.</p>

  <p>Antropik savın bir başka zayıflığı da, olası açıklama kümelerinin en makulünün en basit fikirleri ve en az sayıda varsayımı içeren olduğunu söyleyen Occam’ın usturasının antitezi gibi durmasıdır. Yalnızca bir evreni açıklamak için sonsuz sayıda başka evrene başvurmak, bu diğer evrenlerin çok minik bir kesri dışında hepsinin (belki Tanrı haricinde) gözlemlenemez olduğu gerçeği bir yana, fazladan bagaj taşıma işini kozmik uçlara taşımaktır. Entropi taraftarları “hiç de öyle değil” diyeceklerdir. “Kuantum kuramının Everett yorumu evrenler yönünden pahalı olabilir ama epistemolojik açıdan son derece ucuzdur. Kuantum ölçüm probleminin alternatif açıklamalarında yapılan dolambaçlı ve mantıksız varsayımları düşünün. Çoklu evrenler kuramında yorum hiç öyle ek metafizik varsayımlar yapmadan formalizmden çıkmaktadır.”</p>

  <p>Her şeye rağmen çoklu evren kuramcıları da, kuramlarındaki “diğer evrenlerin” ilkesel olarak bile asla denetlenemeyeceğini teslim etmektedir. Kuantum “dalları” arasında yolculuk yasaktır. Üstelik sonsuz veya salınan evren modellerinde düzenli bölgeler o kadar devasa uzay ve zaman genişlikleri tarafından ayrılmıştır ki herhangi bir gözlemci çoklu evrenlerin varlığını asla deneysel olarak doğrulayamaz veya yanlışlayamaz. Bu kadar saf bir kuramsal yapının doğanın bir özelliğinin bilimsel anlamda <em>açıklaması</em> olarak kullanıldığı pek nadir görülür. Elbette sonsuz bir yaratıcıdansa sonsuz evrenler dizisine inanmayı seçmek daha kolay bulunabilir ama bu tarz bir görüş gözleme değil inanca dayanmak zorundadır.</p>

  <p>Hem zayıf hem de güçlü antropik ilkeye bilimsel temelde karşı çıkışlar da söz konusudur. Tüm bir antropik argümanın dayanak olarak başvurduğu olasılık kavramı, ona karşı getirilen eleştirilerde de kullanılmıştır. Tartışılan konu küçük dalgalanmalar ile büyük dalgalanmalar karşılaştırmasında hangisinin görece olası olduğudur. Yine piyanoda parmaklarını rastgele dolaştıran şempanzeyi düşünün. Çok ciddi bir bekleme süresinin ardından kulağımıza aşina gelen bir ezginin üç veya dört notasını arka arkaya duymayı beklemeye hakkımız vardır. Diyelim ki altı notalık bir dizi için bekleme süresiyse bundan çok çok daha fazla olacaktır. Beklenen düzen derecesi arttıkça olasılık düşüklüğü keskin bir artış gösterir. Başka bir örnek; karıştırılmış bir kâğıt destesi dağıtıldığında dört oyuncunun her birinde birer as olması mümkündür. Her birinde aynı renkten bir as, bir ikili, bir üçlü olmasıysa daha düşük bir olasılıktır. Dört oyuncunun her birine aynı renkten beşer renk dağıtılmaması olasılığı ise müthiş yüksektir. Küçük tesadüfler büyük tesadüflere göre çok daha olasıdır.</p>

  <p>Evrenbilim bağlamında da diyelim ki bir yıldızı doğuran bir rastlantısal olay, bütün bir galaksiyi doğuran rastlantısal olaya göre çok daha fazla muhtemeldir. Milyarlarca galaksinin bu şekilde oluşma şansı tek bir galaksininkiyle karşılaştırıldığında sonsuz küçüktür. Bu noktada yaşamın şekillenmesi ve gözlemcilerin ortaya çıkması için sadece bir galaksinin (belki de sadece bir yıldızın) yeterli olacağı gerekçesi öne sürülmüştür. Peki, öyleyse neden düzenli yapıyla dolmuş bütün bir evrenin varlığını gözlemliyoruz? Örneğin çoklu evrenler kuramında iki galaksi sahibi olan her bir evren için tek bir galaksinin olduğu milyarlarca adı konulmamış evren olacaktır; daha fazla galaksi işin içine girdiğinde oransal uyuşmazlık hızla yükselecektir. Bütün bu evrenlerde gözlemciler varsa eğer onların ezici çoğunluğu çoklu galaksili değil tek galaksili bir evrende bulunacaklardır. Öyleyse <em>bizim</em> evrenimizde bu kadar çok galaksinin var olmasını nasıl açıklıyoruz?</p>

  <p>Bu eleştiri karşısında akla gelebilecek tek yanıt, bir galaksinin oluşmasının henüz bilinmeyen bazı sebepler nedeniyle bir şekilde evrenin büyük ölçekli yapısıyla bağlantılı olduğudur. Belki de galaksiler ancak bazı özel küresel şartlar gerçekleştiğinde şekillenebiliyordur ve bu olduğunda da her yerde şekillenmektedirler. Başka bir ifadeyle evrenlerin ya her yerde galaksileri vardır veya hiç galaksileri yoktur. Fizikte bu tarz bağlantı ilkelerine rastlanmaktadır ama galaksi oluşumu mekanizması halen daha bu tür bir olasılığın gerçekçi bir değerlendirmesinin yapılabilmesine yetecek kadar belirgin değildir.</p>

  <h2>3. Kaostan Doğan Düzen</h2>

  <p class="nonindent">Kozmik düzenin oluşum sırrına verilen üçüncü yanıt, onun bir şekilde başlangıçtaki kaotik durumdan sıyrılıp doğal fiziksel süreçlerin (akıl almaz derecede nadir görülen dalgalanmaların değil) bir sonucu olarak doğduğunu göstermeyi amaçlayan bir denemedir. (Bu fikir 4. bölümde ayrıntılarıyla ele alındı, burada sadece kısa bir özet vereceğiz.) İlk bakışta bu tarz bir yaklaşım başarısızlığa mahkûm gibi görünüyor. Termodinamiğin ikinci yasası (dalgalanmalar bir yana) düzenden kaosun oluşabileceğini, ama tersinin geçerli olmadığını söylemiyor muydu?</p>

  <p>Öyle diyordu ama küçük yazılmış dipnotları da okumamız lazım. Aslında hatırlayalım ikinci yasa sadece tamamen izole sistemlere uygulanmak üzere vardı. Ne kadar geniş olursa olsun evrenin hiçbir kesitinin izole olmadığı açıktır, çünkü çevresindeki bölümlerle temasa sahiptir. Daha önemlisi bütün evren şu ünlü genişlemeden muzdariptir ve bu bozucu dışsal etmen her şeyi değiştirebilir.</p>

  <p>Burada bir benzetme olarak benzinle çalışan makinelerde bulunan bildiğimiz türden bir piston ve silindirle paralellik kurulabilir. Pistonun altındaki silindirin içinde hapsedilmiş bir gaz düşünün. Piston hareketsizse gaz, bir maksimum entropi koşulu olan tekdüze bir sıcaklık ve basınçta dengede olacaktır. Başka bir değişiklik beklenemez: Gaz herhangi bir düzenli yapı veya organize etkinlikten yoksundur. Şimdi pistonun aniden kalktığını ve gazın genişlemesine izin verdiğini düşünelim. Gaz artık tekdüze değildir. Ulaşılabilen yeni yerin açıldığı geriye giden pistonun yakınında yoğunluk daha düşüktür. Gaz ileriye doğru bu alana aktıkça türbülans hareketleri gerçekleşir. Piston geriye gidip başlangıç konumuna dönseydi gaz sonunda yeniden yeni bir termodinamik denge durumuna ulaşacak ancak yaşanmış hareketlilik nedeniyle entropi artmış olacaktı. Piston hareket edince gaz geçici olarak bir yapı ve düzen geliştirmiş oldu.</p>

  <p>İkinci yasada bir boşluk bulduk mu? Hayır. Gazın entropisi tam bir hareket döngüsünün ardından yine artmaktadır (daha sıcaktır). Dengenin ilk hali sistemdeki dış sınırlamalarla uyumlu maksimum entropi <em>durumuydu</em>. Fakat piston hareket edince bu kısıtlamalar değişti ve gazın daha yüksek bir entropi durumu aramasına izin verdi. Kısacası dengenin ilk hali mutlak değil, göreli bir üst sınırdı.</p>

  <p>Kozmolojik açıdan evrenin genişlemesi değişen bir dış kısıtlama olarak pistona benzer bir rol oynar. Kozmologlar düzenli bir halden çok uzak olan ilksel evrenin termodinamik dengeye yakın olduğuna dikkat çekiyorlar. Büyük Patlamada bugün gözlediğimiz yapıların (galaksiler, yıldızlar, atomlar) hiçbiri yoktu. Hatta başlangıçtan yaklaşık bir dakika kadar öncesinde sıcaklık atom çekirdeklerinin bile henüz var olamayacağı kadar yüksekti. Şu anki düzenli yapı bu ilksel kaostan bir şekilde doğdu. Nasıl?</p>

  <p>Dünyada aşina olduğumuz biyosistemler ve hava durumları gibi karmaşık organizasyonların çoğu, hepimizin beslendiği hayati negatif entropi kaynağı olan güneş ışığı tarafından üretilir. Güneşin negatif entropi deposu sahip olduğu nükleer yakıttır (ağırlıklı olarak hidrojen). Nükleer maddenin en rahat, yüksek entropi biçimi demir gibi orta kütleli elementlerden oluşur. Güneş ışığının üretilmesi, güneşin bir dizi nükleer tepkime yoluyla hidrojeni demire çevirme çabasının doğurduğu entropiyi yansıtır. Güneşin ve başka yıldızların çoğunun düzeninin (negatif entropi) sırrı, içerdiği hidrojen miktarında gizlidir. Evrenin kütlesinin yaklaşık dörtte üçü hidrojenden oluşur, geriye kalanın neredeyse hepsi de bir sonraki en hafif element olan helyumdur. Peki, neden hepsi demirden oluşmaz?</p>

  <p>Bu sorunun yanıtını 4. bölümde verdik. İlksel evren demirin var olamayacağı kadar sıcaktı ve ardından gelen soğuma önemli nükleer dönüşümlerin gerçekleşmesine izin vermeyecek kadar hızlı oldu. Bu yüzden ilksel malzeme düşük entropili hidrojen biçiminde kaldı ve yıldızlar ortaya çıkana dek yüksek entropili demir hedefine ulaşmayı başaramadı.</p>

  <p>Bu çerçevede bir açıklamaya başvurulduğunda artık evrenin dikkat çekici ölçüde düzenli bir durumda yaratıldığını varsaymak açıktır ki gereksiz olur. İlksel malzeme aslında tam bir düzensizlik durumundaydı (maksimum entropi). Bu tip bir durum çok çeşitli biçimlerde elde edilebilir ve toplu iğneli yaratıcının “alışveriş listesini” rastgele bir yerlere tutturması gerekmez. Kozmik düzenin kökenindeki gizem çözülmüştür.</p>

  <p>Gerçekten öyle mi?</p>

  <p>Kozmik malzemenin nükleer şartlarının gözlemlenen yapı ve düzenin yaratılmasında hayati bir etmen olduğu kesindir, ancak hepsi bu değildir. Daha büyük yapılara (yıldızlar ve galaksiler) kütleçekim şekil verir. Üstelik büyük önem taşıyan kozmik genişlemeyi de kütleçekim düzenler. Evrenin kütleçekimsel düzeni hakkında neler söylenebilir? Kütleçekim açısından baktığımızda yaşadığımız evren son derece düzenli mi yoksa düzensiz mi? Bu sorular önümüzdeki bölümün konusunu oluşturuyor.</p>

  <div class="footnotes">
    <p class="footnote" id="f10"><a class="backref" href="#fref10">10*</a> <em>A posteriori</em>: [Lat.] Deneyime veya deneysel kanıta bağlı olarak, sonradan—çn.</p>

    <p class="footnote" id="f11"><a class="backref" href="#fref11">11*</a> <em>A priori:</em> [Lat.] Deneyim ve deneysel kanıttan bağımsız, önceden—çn.</p>
  </div>
</body>
</html>