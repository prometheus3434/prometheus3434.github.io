<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>10. ÖZGÜR İRADE VE BELİRLENİMCİLİK</h1>

  <div class="epigraf">
    <span>“Hiçbir şey belirsiz olmayacak ve gelecek tıpkı geçmiş gibi gözlerimizin önünde uzanacak.”</span> <cite>Pierre de Laplace</cite>
  </div>

  <div style="clear: both;"></div>

  <p class="nonindent">Newton mekanik yasalarını bulduğunda çok sayıda insan bunu özgür irade kavramının ölümü olarak değerlendirdi. Newton’ın kuramına göre evren, değişmeyen önceden belirlenmiş bir yolda değiştirilemez bir son duruma doğru evrilen dev bir saat mekanizması gibidir. Eskiden her bir atomun rotasının önceden yasalaştırılıp kararlaştırıldığı, zamanın başlangıcından itibaren belirli olduğu farz edilirdi. İnsanlar da bu muazzam kozmik mekanizmaya karşı konulmaz biçimde yakalanmış tamamlayıcı makinelerden başka bir şey olarak görülmezdi. Ardından karşımıza zamanın ve uzayın göreliliği ve kuantum belirsizliğiyle yeni fizik çıktı. Seçim özgürlüğü ve belirlenimcilik konusu tümden bir daha tartışılmaya başlandı.</p>

  <p>Yeni fiziğin temellerini oluşturan iki kuram arasında uzlaşmaz bir temel karşıtlık var gibi görünüyor. Bir tarafta kuantum kuramı gözlemciye fiziksel gerçekliğin doğasında hayati bir rol verir; daha önce gördüğümüz üzere birçok fizikçi “nesnel gerçeklik” görüşüne karşıt sağlam deneysel kanıtların var olduğunu iddia eder. Bu, görünüm itibarıyla insanlara Newton’ın yaşadığı günlerde hayal bile edilemeyecek olan fiziksel evrenin yapısını etkileme gibi eşsiz bir hüner sunuyor. Diğer tarafta evrensel bir zaman, mutlak bir geçmiş, bugün ve gelecek kavramlarını yıkan görelilik kuramı bir anlamda hâlihazırda var olan bir gelecek resmi çiziyor ve böylelikle kuantum faktörünün yardımıyla kazandığımız zaferi boşa düşürüyor. Gelecek orada bir yerde <em>hazırsa</em>, bu bizim onu değiştirme gücüne sahip olmadığımız anlamına gelmez mi?</p>

  <p>Eski Newtoncı kuramda her bir atom onun üzerinde etkiyen kuvvetlerce emsalsiz biçimde belirlenen bir yol izler. Söz konusu kuvvetler de başka atomlarca belirlenir ve bu böyle devam eder. Newton mekaniği bir anda bilinebilenler temelinde ileride gerçekleşecek her şeyin tam olarak tahmin edilmesine ilkesel olarak izin verir. Kalıplaşmış bir neden ve sonuç örgüsü vardır ve bir molekülün en küçük sallantısından bir galaksinin patlayışına dek her olgu önceden en ince ayrıntısına dek belirlenmiştir. Mekaniğin bu şekilde kavranışı Pierre de Laplace’ı (1749-1827) eğer bir varlık belirli bir anda evrendeki bütün parçacıkların konum ve hareketlerini biliyorsa, evrenin bütün geçmişini ve geleceğini hesaplamak için gereken bütün bilginin onun emrine amade olacağını beyan etmeye sürüklemiştir.</p>

  <p>Fakat “Laplace hesap cetveli” savı göründüğü kadar basit değildir. Bir kere bir beynin ilkesel olarak bile olsa kendi gelecek durumunu hesaplayıp hesaplayamayacağı sorunu vardır. MacKay Newton’ınki gibi bir mekanik evrende bile her bir birey için tam bir <em>öz-öngörülebilirliğin</em> olanaksız olduğunu öne sürer.<a class="noteref" href="../Text/notlar.xhtml#n101" id="ref1">1</a> Bir süper bilimcinin beyninizin içine bakıp gelecekteki bir durumda ne yapacağınızı tam bir kesinlikle hesaplayabilmesinin mümkün olduğunu varsayalım, bu bile bir anlamda özgür iradeyi mantıksal olarak olanak dışı bırakmaz. Çünkü öngörüsü doğru olsa bile size bu öngörüyü (olaydan önce) hesaplamasını berbat etmeksizin söyleyemez. Size örneğin “evet ellerini çırpacaksın” derse sizin beyin durumunuz size öngörüsünü söylemeden önceki halinden kaçınılmaz olarak farklılaşır ve bu değişim bu yeni bilgi nedeniyle gerçekleşir. Bu durumda öngörüye inanma nedeniniz kalmaz, çünkü öngörü artık değişim geçirmiş bir beyin durumuna dayalıdır. Bu yüzden sizin gelecekteki davranışlarınız hakkında <em>inanmanızın doğru olacağı</em> hiçbir öngörü yapılamaz. Bu yüzden MacKay sizin davranışınızın, öngörüsünü saklayan varsayımsal bir süper bilimci için ne kadar öngörülebilir ve kaçınılmaz olursa olsun, mantıksal olarak sizin için öngörülemez kalacağını ve böylece normalde özgür irade olarak adlandırılan şeyden en azından bir parçayı koruyacağını ileri sürer.</p>

  <p>Bir başka konu Newton mekaniğinde evrenin gerçekte ne kadar öngörülebilir olduğudur. Mekanik sistemler üzerine yapılan son matematiksel çalışmalar öngörülebilirliğin anlamsız bir kavram haline geldiği bazı sistemlerin evrimindeki şiddetli istikrarsızlığın sorumlusunun belirli kuvvetler olduğunu açığa çıkardı. “Normal” bir mekanik sistemde başlangıç koşullarından küçük sapmalar davranışlarda çok az bir değişiklik üretirken, bu ultra duyarlı sistemler birbirlerinden ölçülemeyecek derecede küçük miktarlarda farklılaşan iki başlangıç durumundan tamamen farklı biçimde evrilir. Dahası modern evrenbilimdeki keşifler evrenimizin uzayda genişleyen bir ufka sahip olması gerektiğini ve evrene her gün ufkun ötesindeki bölgelerden yeni düzensizlikler ve etkilerin girdiğini ortaya çıkardı. Bu bölgeler zamanın başlangıcından bu yana bizim evren parçamızla nedensel bir iletişime hiç geçmemiş oldukları için bu yeni etkilerin neler olabileceğini bilmek bizler için ilkesel olarak bile olanaklı değildir.</p>

  <p>Tam öngörülebilirliğin karşısındaki en önemli gerekçelendirmeyse kuantum faktörüdür. Kuantum kuramının temel ilkelerine göre doğa özü itibarıyla öngörülemezdir. Heisenberg’in ünlü belirsizlik ilkesi atomaltı sistemlerin işleyişinde her zaman indirgenemez bir belirlenemezciliğin<a class="noteref" href="#f8" id="fref8">8*</a> olduğunu söylemektedir. Mikro dünyada iyi tanımlanmış nedenleri olmayan olaylar meydana gelir.</p>

  <p>Belirlenimciliğin çöküşü görelilik kuramıyla çelişmez mi? Bu kuramda evrensel bir şimdiki zaman yoktur ve evrenin tüm geçmişi ve geleceğine bölünmez bir bütünlük olarak var olurcasına bakılır. Dünya dört boyutludur (üçü uzaydan, biri zamandan) ve bütün olaylar orada <em>hazırdır</em>: Gelecek “gerçekleşmez” veya “açılmaz.”</p>

  <p>Çelişkiler de aslında yanılsamadır. Belirlenimcilik, her bir olayın tümüyle daha önceki bir neden tarafından belirlenip belirlenemediği sorusuyla ilgilenir. O olayın <em>orada hazır</em> olup olmadığı hakkında bir şey söylemez. Sonuç olarak gelecek, önceki olaylarla belirlenip belirlenemediğinden bağımsız olarak olacağına varacaktır. Göreliliğin dört boyutlu perspektifi uzayzamanı herhangi bir mutlak biçimde evrensel zaman anlarına bölmemizi yasaklar. Farklı yerlerdeki iki olayın “eşzamanlı” olması yaklaşımı, kişinin hareket durumuna görelidir. Bir gözlemci iki olayın aynı anda gerçekleştikleri hükmünü verirken, başka bir gözlemci birinin önce diğerinin sonra olduğu yönünde bir değerlendirme yapabilir. Bu yüzden evreni hem zamanda hem de uzayda genişlemiş olarak düşünmeliyiz. Ancak kuram bize zamansal genişlemenin orada görülen olaylar arasındaki katı neden ve sonuç bağlantılarını içerip içermediği konusunda bir şey söylemez. Dolayısıyla geçmiş, bugün ve geleceğin nesnel bir anlama sahip değil gibi görünmeleri gerçeğine karşın, görelilik kuramı bir insanın daha önceki eylemlerinden sonraki olaylar konusunda karar vermesini yasaklamaz. (Aynısı <em>bir</em> geçmiş ve <em>bir</em> gelecek için geçerli olmasa da, öncelik-sonralık sıralaması ilişkisinin zamanın nesnel bir özelliği olduğunu hatırlayınız.)</p>

  <p>Öte yandan belirlenemezci nitelikte bir evrenin aslında özgür iradenin varlığını ispatlamak için istenen şey olup olmadığı da pek açık değildir. Elbette bir belirlenimci size özgür iradenin sadece <em>belirlenimci</em> bir evrende mümkün olacağını söyleyecektir. Öte yandan bağımsız bir eylemci fiziksel evrende belirli faaliyetlere neden olabilme yetisine sahip kişidir. Belirlenemezci nitelikte bir evrende olaylar nedensizce gerçekleşir. Fakat bir nedene sahip değillerse, nedeni siz değilseniz eğer, bu durumda eylemlerinizden sorumlu olabilir misiniz? Özgür irade savunucuları kişinin etkinliklerinin örneğin kişiliği, eğilimleri, karakteri tarafından <em>belirlenmiş</em> olduğunu ileri süreceklerdir.</p>

  <p>Uysal ve barışçıl bir adamın birdenbire bir şiddet eylemi gerçekleştirdiğini varsayalım. Belirlenemezcinin değerlendirmesi şu olur: “Bu önceden bir nedene dayanmayan anlık bir olaydı. Adamı suçlayamazsınız.” Belirlenimciyse adamın sorumluluğu olduğunu açıklar ama gelecekte daha farklı davranmasına <em>neden olacak</em> eğitim, ikna, psikoterapi, ilaçlar vs ile sağlığına tekrar kavuşturulabileceğini düşünerek rahatlar. Doğrusu istenirse çoğu dinsel düşünüşte ana iletilerden biri, bizlerin kişiliklerimizi geliştirebilme yetisine sahip olmamızdır. Fakat bu sadece gelecekteki kişiliklerimizin daha önceki karar ve eylemlerimizce belirlendiği ölçüde mümkündür. Burada belirlenimciliğin olayların eylemlerimize <em>rağmen</em> gerçekleştiği anlamına gelmediğini kavramak önem taşır. Bazı olaylar <em>biz</em> onları belirlediğimiz için gerçekleşir.</p>

  <p>Belirlenimcilik ile gelecekteki olayların tamamen kontrolümüz dışında olduğunu iddia eden kadercilik doktrini birbirine karıştırılmamalıdır. Kaderci “her şey yazılıdır” der, “her şey olacağına varır.” “Sıram geldiyse hiçbir önlem ölümü engelleyemez” diye düşünerek savaş alanında kurşun sağanağı altında pervasızca davranan bir asker kadercidir. Bazı doğu dinleri kaderci vurgulara sahiptir ve çok sayıda insan zaman zaman, özellikle de temel dünya meseleleri konusunda kaderciliğe kayma eğilimindedir. “Benim gücüm olayların gidişatını şu veya bu yönde etkilemeye yetmez.” Kuşkusuz doğrudur. Sıradan insanlar ne bir dünya savaşını ne de bir şehrin dev bir göktaşının etkisiyle yıkımını engelleyebilirler. Yine de gündelik yaşamda sürekli sayısız küçük yolla olayların sonuçlarını etkileriz. Kimse ciddi ciddi “kaderimde yazılıysa ne diye karşıdan karşıya geçerken etrafıma bakayım” demez.</p>

  <p>Her şeye rağmen hâlâ belirlenimcilik konusunda kuvvetli endişelere sahibiz ki kuantum faktörü bu fikri yıktığında bu kadar çok sayıda insan rahat bir nefes aldı. İçimizdeki özgürlük arzusunun karar verdiğimiz şeylerin gerçekleşmesine sebep olabilmemiz gerekliliğini kapsadığı kesin. Oysa tamamen belirlenimci bir evrende kararın <em>kendisi</em> de önceden belirlenmiş olurdu. Böyle bir evrende belki istediğimiz gibi davranabiliyor olsak da <em>ne</em> istediğimiz denetimimiz dışında olurdu. Gerekçelendirme bu şekilde kuruluyor. Kahve yerine çay içmeyi seçtiğinizde, bu karar çevresel etkiler (çayın daha ucuz olması gibi), psikolojik etmenler (kahve daha güçlü bir uyarıcıdır), kültürel eğilimler (çay geleneksel bir içecektir) vs yüzündendir. Belirlenimcilik her kararın (her hevesin) önceden belirlendiğini söyler. Eğer böyleyse çayı veya kahveyi seçme konusunda kendinizi ne kadar özgür hissederseniz hissedin, gerçekte seçiminiz doğduğunuz andan (hatta daha öncesinden) itibaren kaderinizde yazılıdır. Tam belirlenimci bir evrende <em>her şey</em> yaratılış anından itibaren saptanmıştır. Bu bizi özgür olmaktan daha aşağıda bir duruma mı sokuyor?</p>

  <p>Problem tam olarak ne tür bir özgürlük istediğimize karar vermenin çok zor olmasıdır. Bir görüşe göre çayı veya kahveyi <em>gerçek</em> seçme özgürlüğü şu anlama gelir: Evrende diğer her şey aynı kaldığı koşullarda (beyin durumunuz dâhil, çünkü beyniniz de evrenin parçasıdır) bizi seçime götüren koşullar tekrarlanırsa bu tekrarlanan performans sırasında daha farklı bir seçim yapma olasılığınız vardır. Bu tip bir sonucun belirlenimcilikle bağdaşmazlığı açıktır. Peki, bu son özgürlük türü nasıl sınanabilir? Evren nasıl özdeş bir biçimde tekrar oluşturulabilir? Eğer özgürlükten kastedilen buysa onun varlığı saf inanç alanına girer.</p>

  <p>Belki de özgürlük başka bir şey, MacKay’in dediği türden bir öngörülemezliktir. Ne yapacağımız denetimimiz dışındaki öğelerce <em>belirlenmiştir</em> ama asla, ilkesel olarak bile yapacağımız şeyin <em>ne</em> olduğunu bilemiyoruz. Acaba bu özgür irade arzusunu karşılamak için yeterli olur mu?</p>

  <p>Bir başka özgürlük yaklaşımı, bazı (veya bütün) olayların nedensel olduğu fakat bizim neden olduğumuz olayların doğal evren içerisinden kaynaklanan bir nedene sahip olmadığıdır. Özelde bu fikir <em>zihinlerimizin</em> fiziksel dünyaya dışsal olduğunu (ikici felsefe) fakat bir şekilde ona ulaşmayı başararak olanları etkileyebildiğini ileri sürmektedir. Bu yüzden sadece fiziksel dünyayı ele aldığımızda bütün olaylar önceden belirlenemez çünkü zihin fiziksel dünyanın bir parçası değildir. Bu durumda zihnin bu şekilde davranmasına neyin sebep olduğu sorulabilir. Bu sebepler kökenlerini fiziksel dünyadan alıyorsa (bazılarının aldığı çok açıktır) yine belirlenimciliğe dönmüşüz demektir ve fiziksel olmayan bir zihnin işin içerisine karıştırılması gereksiz bir süsleme halini alır. Peki, bu sebeplerin bazıları fiziksel değilse, bu bizi daha mı özgür yapar? Fiziksel olmayan nedenler üzerinde denetimimiz yoksa durumumuz denetlenemeyen fiziksel sebeplerle karşılaştığımız zamandakinden daha iyi değil demektir. Diy[eksik] nedenlerini kontrol edebiliyoruz, peki bu kontrolü uygulamayı nasıl seçeceğimizi belirleyen şey nedir: Yepyeni (fiziksel ve fiziksel olmayan) dış etkiler mi, <em>biz</em> mi? “Bunu yapıyorum çünkü kendime yaptırtmayı kendime yaptırtmayı… kendime yaptırtıyorum.” Zincir nerede sona erer? Sonsuz bir geri gidişe düşmek zorunda mıyız? Zincirdeki ilk halkanın <em>öz-nedensel</em> olduğunu, kendisinin dışında bir nedene ihtiyaç duymadığını söyleyebilir miyiz? Bu öz-nedensellik kavramı (nedensiz nedenler) bir anlam taşıyor mu?</p>

  <p>Şu ana dek belirlenemezciliği göz ardı ettik. Fizikçilerin çoğu size belirlenimcilik ile özgür irade arasındaki çatışmanın konu dışı olduğunu çünkü zaten kuantum faktörünün belirlenimciliği çürüttüğünü bildiğimizi söyleyecektir. Ancak burada dikkatli olmalıyız. Kuantum etkileri büyük olasılıkla nöronlar düzeyinde beynin işleyişine bu kadar etki yapamayacak kadar küçüktürler ama yapıyor olsalardı da özgür irade değil bir çökme yaşayacağımız kesindir. Normalde ateşlenmeyen bir nöronu ateşlenmeye zorlayan (veya tersi) bir kuantum dalgalanmasının beynin normal işleyişine bir müdahale olarak değerlendirileceği açıktır. Beyninize elektrotlar sokulup dış bir kaynaktan rastgele tetiklenseydi bu müdahale biçimini özgürlüğünüzün <em>azaltılması</em> olarak görürdünüz: Birisi beyninizin işleyişini “ele geçiriyor” veya en azından ona sekte vuruyor olurdu. Kafanızın içindeki rastgele kuantum gariplikleri “gürültü” dışında ne olarak değerlendirilebilir ki? Kolunuzu kaldırmaya karar veriyorsunuz, nöronlar doğru dizilimle ateşleniyor fakat bir kuantum dalgalanması sinyali bozuyor. Kolunuz yerine ayağınız kalkıyor. Bu özgürlük müdür? Belirlenemezciliğin temel problemi budur: Hareketleriniz siz veya başka bir şey tarafından <em>belirlenmemiş</em> olduğu için sizin denetiminiz altında olmayabilir.</p>

  <p>Her şeye rağmen kuantum faktörünün bir özgürlük umudu sunduğu izlenimine kapılmamak çok zordur. Elbette nöron ateşleme diziliminin bir kez başladıktan sonra sekteye uğramasını istemeyiz fakat kuantum etkilerinin sadece ilk aşamada, başlatmada önemli olduğu ileri sürülebilir. Ateşlenmeye hazır, tetiklenmesi için atomik düzeyde yalnızca küçücük bir tacizin yeterli olacağı bir nöron hayal edin. Kuantum kuramı nöronun ateşlenip ateşlenmemesinin belirli bir olasılıkta olduğunu söyler. Gerçek sonuç önceden belirlenmemiştir. Zihnin (veya ruhun) devreye girdiği yer burasıdır. (Bilinçaltından) “Elektron sağa git!” veya buna benzer emir verir ve nöron ateşlenir. Zihnin maddeye etkisinin bu çeşidinde herhangi bir fizik yasası ihlali sorunu yoktur, çünkü öncesinde nöronun her hâlükârda ateşlenmesi yönünde belli bir olasılık vardı. Zihin sadece ateşlenmeyi güvence altına almak için olasılıklar dengesi üzerinde etkide bulundu.</p>

  <p>Ancak ne yazık ki, beynin gerçekten de bu kadar hassas bir dengede olduğuna ilişkin kanıt yokluğu bir yana (olsaydı da yabancı elektrik ve manyetik etkiler zihnin etkisine baskın çıkardı), bu senaryo da daha önce ele aldığımız sorunla karşılaşıyor: Zihnin ilk başta elektrona sağa gitme emri vermesine neden olan ne? Zihin-beden probleminin çözümünde ikici yaklaşımı reddedenlerin kuvvetli itirazlarıyla da karşı karşıya, çünkü onlara göre zihin zaten beyin üzerinde etkide bulunma becerisine sahip bir töz değil. Zihin beynin elektrokimyasal yapısının yazılım temsilcisi olarak görülürse, zihnin beyin üzerinde etkimesinden bahsetmek bir kez daha düzey karışıklığına düşmek anlamına gelir. Bu bir romanın yayımlanmasını karakterlerinden birine atfetmek veya bilgisayardaki bir aktarma devresinin program emrettiği için ateşlendiğini söylemek kadar anlamsızdır.</p>

  <p>Yukarıdakilerin hiçbiri aslında kuantum kuramının temel paradoksu olan gerçekliği belirlemede zihnin oynadığı emsalsiz rolle uğraşmıyor. Daha önce gördüğümüz üzere gözlem eylemi, hayalete benzer potansiyel gerçekliklerin üst üste binişinin tek ve somut bir gerçekliğe bağlanmasına neden oluyordu. Kendi haline bırakıldığında bir atom seçim yapamaz. Onu belirli bir sonuç gerçekleşmeden önce gözlemlememiz gerekir. Bir yerde duran bir atom mu yoksa hızı olan bir atom mu yaratmaya karar verebilmeniz gerçeği, doğası ne olursa olsun zihninizin bir anlamda fiziksel dünyaya ulaşabildiğini doğrular. Fakat burada bir kez daha <em>neden</em> örneğin atomun hareketini değil de konumunu ölçmeye karar verdiğinizi sorabilirsiniz. Bu gerçeklik inşa etme özgürlüğü, zaten var olan mesela cisimleri dokunmayla hareket ettirerek dış dünyayı etkileme özgürlüğünden daha kuvvetli bir şey midir?</p>

  <p>Bugünlerde birçok fizikçi kuantum kuramının Everett’in ileri sürdüğü çoklu evrenler yorumuna eğilim gösteriyor. Bu görüş (8. bölümde kısaca ele almıştık) özgür irade konusunda garip çıkarımlara sahiptir. Everett’e göre olası dünyaların hepsi aslında gerçekleşmiştir ve alternatif dünyaların hepsi paralel olarak bir arada var olurlar. Dünyaların çoğalması insanların seçimlerine bağlıdır. Diyelim ki bir seçimle karşı karşıyasınız; çay mı kahve mi? Everett yorumu evrenin derhal iki kola ayrıldığını söyler. Kolların birinde çay, diğerinde kahveyi seçtiniz. Bu yolla her şeye sahipsiniz!</p>

  <p>Çoklu evrenler kuramı yukarıda bahsettiğimiz seçme özgürlüğünün en yüksek ölçütlerini karşılıyor gibi gözüküyor. Yarılma gerçekleştiğinde her iki sonuca da ulaştıran koşullar her yönden tamamıyla özdeştir (aslında <em>aynı</em> evrendirler), yine de iki farklı seçim yapılmıştır. (Daha önce belirttiğimiz gibi bu kuramı kimse doğrulayamaz, çünkü buna girişen <em>her kimse</em> bölünmüş evrenin kollarından birisiyle sınırlanmış olmak zorundadır.) Fakat bu büyük kayıplarla elde edilen bir zafer gibi görünüyor. Olası <em>bütün</em> seçimleri yapmaktan kaçmamıyorsanız, gerçekten özgür müsünüz? Özgürlük fazla abartılmış ve kendi başarısıyla kullanılamaz hale gelmiş gibi. Bir seçim yapmak istersen sen, bu seçim <em>ya</em> çay <em>ya da</em> kahve olur, çay <em>ve</em> kahve değil.</p>

  <p>Çoklu evrenler savunucuları bu noktada itiraz ederler: “Ah! Bu cümlede <em>sen</em> derken ne demek istiyorsun?” Çayı alan “sen,” kahveyi alan “sen” ile aynı değildir. Farklı evrenlerde otururlar. Bizim düşünmeden “sen” dediğimiz bu iki birey hiçbir şeyde değilse bile algısal deneyimleri açısından (örneğin içecek zevklerinde) birbirlerinden farklılaşacaktır. <em>Aynı</em> kişi olamazlar. Zaten seçim teklifi geldiğinde de çay ve kahvenin ikisini birden almazsın. Ortaya çıkan “senlerden” hangisi konuşuyorsa, o sen kendi seçimini yapmıştır. Bu görüşe göre o halde kahve yerine tercih ederek çayı seçtiğini söylemek “senin” tanımından başka bir şey değildir. “Çayı seçtim” demek “Ben bir çay içicisiyim” anlamına gelir. Dolayısıyla seçimle tek bir “sen” karşılaşmış olmasına karşın sonuçta bir değil, iki birey vardır. Everett kuramında benlik sürekli olarak sayısız yakın kopyasıyla çoğaltılır. (Bunun bedenden ayrı geleneksel ruh kavramına etkilerini araştırmak ilginç olurdu.)</p>

  <p>Özgür irade ile suç sorumluluğu arasındaki ilişkiler hakkında çok sayıda şey yazıldı. Özgür irade bir yanılsamaysa insanları neden yaptıklarından dolayı suçlayalım? Eğer her şey önceden belirleniyorsa bu durumda herbirimiz varoluşumuzdan önce kararlaştırılmış bir eylem rotasına hapsedilmişiz demektir. Bir Everett çoklu evreninde bir suçlu kendisini savunma amacıyla çok-benliğinin en azından bir bileşeninin kuantum kuramı yasalarınca suçu işlemeye mecbur bırakılmış olduğunu söyleyemez mi? En iyisi biz bu mayınlı alandan çıkalım ve belirlenimci bir evrende Tanrı’nın konumunu tartışalım. Şüphesiz resmin içerisine Tanrı girer girmez kendimizi derhal bir bilinmezler sağanağı altında buluyoruz.</p>

  <p>Tanrı özgür irade kullanabilir ve kararlar alabilir mi?</p>

  <p>Eğer insanın özgür iradesi varsa Tanrı’nın kesinlikle vardır, öyle değil mi? Bu durumda özgürlük kavramıyla ilgili yukarıda bahsettiğimiz problemlerin çoğu Tanrı’ya doğru genişler. Ek olarak sonsuz ve her şeye kadir bir yaratıcıyla beraber gelen alışılageldik kafa karışıklıklarının tümüyle uğraşmak durumunda kalırız. Kendi iradesinin bir parçası olarak gerçekleşmiş evren için eğer Tanrı bir <em>plana</em> sahipse, neden planının kaçınılmaz biçimde hedefe ulaşacağı belirlenimci bir evren yaratmıyor? Hatta daha iyisi, neden planın başarılmış halini yaratmıyor? Öte yandan evren belirlenemezciyse bu, sonucun ne olacağını öngörme ve belirleme acizliğinden dolayı Tanrı’nın gücünün sınırlı olduğu anlamına gelmez mi?</p>

  <p>Tanrı’nın gücünün birazından istediği gibi feragat etmekte serbest olduğu öne sürülebilir elbette. Eğer istediğimiz buysa onun planına karşı hareket etmek için <em>bize</em> özgür irade, yarattığını kozmik bir şans oyununa çevirmesi için de atomlara kuantum faktörünü verebilir. Fakat burada da karşımıza bir mantık problemi olarak gerçekten her şeye kadir bir oyuncunun bazı güçlerinden feragat edip edemeyeceği çıkar.</p>

  <p>Her şeye kadir olanın özgürlüğü, insanların keyfini sürdüğü özgürlükten oldukça farklıdır. Çay veya kahve seçimi yapmakta özgür olabilirsiniz, ancak bu malzeme stokunuz var oldukça sürer. İstediğiniz <em>her şeyi</em> yapma, örneğin Atlantik’i yüzerek geçme veya ayı kan rengine çevirme özgürlüğünüz yoktur. İnsanın gücü sınırlıdır ve arzularının çok az bir kısmı gerçekleştirilebilir. Her şeye kadir bir Tanrı’nın gücüyse sınırsızdır ve böylesi bir varlık seçtiği şeye sahip olmakta özgürdür.</p>

  <p>Her şeye kadir olmak bazı uygunsuz teolojik soruları akla getiriyor. Tanrı şeytanı engellemekte özgür mü? Her şeye kadirse, evet. Peki, öyleyse neden bunu yapamıyor? David Hume buna müthiş bir savla karşılık veriyor: Dünyadaki kötülük (şer) Tanrı’nın isteğiyse o halde Tanrı iyiliksever değildir. Kötülük onun isteğine aykırıysa o halde her şeye kadir değildir. (Çoğu dinin iddiasının aksine) Tanrı hem şefkatli hem her şeye kadir olamaz.</p>

  <p>Bu gerekçelendirmeye verilen yanıtlardan biri şerrin tamamen insan eylemlerinden geldiğidir; Tanrı bize özgürlük verdiği için kötü şeyler yapmakta ve bu yolla Tanrı’nın planına engel olmakta özgürüz. Bu durumda bile Tanrı bizim kötü şeyler yapmamızı engellemekte de özgürse, bunu başaramıyorsa eğer sorumluluğun birazını paylaşması gerekmez mi? Ailesi yaramaz bir çocuğun aklına estiği gibi davranmasına, komşulara saldırmasına ve zarar vermesine izin verdiğinde, suçun normalde en azından bir kısmını anne babada görürüz. Bu durumda kötülüğün (belki de sınırlı bir miktarda) Tanrı’nın planının bir parçası olduğu sonucuna mı varmak zorundayız? Yoksa Tanrı bizim onun isteklerine karşıt şekilde davranmamızı engelleme özgürlüğüne sahip değil mi?</p>

  <p>Seçme özgürlüğü kavramı temel olarak zamansal olduğu için Tanrı’nın zamana aşkın olduğuna inanılan Hıristiyan doktrini kabul edildiğinde karşımıza yeni sorunlar çıkar. Belirli bir anda değil, zamansız biçimde olduğunda seçim yapmak ne anlam taşıyabilir? Ve eğer Tanrı geleceği zaten biliyorsa, bir kozmik planın varlığına ve ona kendi katılımımıza nasıl bir anlam yükleyebiliriz? Sonsuz bir Tanrı her yerde olanı bilir. Fakat daha önce bahsettiğimiz üzere evrensel bir şimdiki zaman yoktur, dolayısıyla Tanrı’nın bilgisi uzayda genişliyorsa zamanda da genişlemek <em>zorundadır</em>. Dolayısıyla Hıristiyan bir ebedi Tanrı’nın seçme özgürlüğüne sahip olması anlamsızdır sonucuna varırız. Fakat insanın yaratıcısının sahip olmadığı bir yetiye sahip olduğuna inanabilir miyiz? Seçme özgürlüğünün aslında acısını çektiğimiz bir <em>sınırlama</em> (yani geleceği bilme acizliğimiz) olduğu şeklinde paradoksal bir sonuca mecbur kalıyoruz gibi görünüyor. Tanrı şimdiki zamanın hapsinden kurtulduğunda özgür iradeye ihtiyaç duymaz.</p>

  <p>Problemler aşılmaz gibi gözüküyor. Yeni fizik kuşkusuz eskiden beri süregelen özgür irade ve belirlenimcilik gizemine yeni bir bakış açısı sağlıyor ama onu çözmüyor. Kuantum kuramı belirlenimciliği zayıflatıyor ama özgürlükle ilgili belki de en hafifi çoklu gerçeklikler olasılığı olan kendi zorluklarını beraberinde getiriyor. Görelilik kuramı bize hem zamanda hem de uzayda genişleyen bir evren sunuyor ama kapısını hâlâ bir çeşit eylem özgürlüğüne aralık bırakıyor. Zamanı anlama çabamızda gelecekte kaydedeceğimiz gelişmeler kuşkusuz ki varoluşumuzun bu temel problemlerine yeni bir ışık düşürecek.</p>

  <div class="footnotes">
    <p class="footnote" id="f8"><a class="backref" href="#fref8">8*</a> Belirlenemezcilik (indeterminizm): Belirlenimciliği reddederek evrende meydana gelen her şeyin değişmez yasalarla açıklanamayacağını, nedensellik yasasına bağlı olmadan gerçekleşen olay, olgu ve süreçlerin de bulunabileceğini, özellikle de insan iradesinin her zaman neden-sonuç zincirine bağlı olarak çalışmadığını ileri süren görüş—çn.</p>
  </div>
</body>
</html>