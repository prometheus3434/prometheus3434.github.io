<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1 class="nonchapter">ÖNSÖZ</h1>

  <p class="nonindent">20. yüzyılda fizik biliminde garip bir şey oldu. Bilim camiası uzay ve zaman, akıl ve madde konusunda tuhaf ve dudak uçuklatan yepyeni fikirlerin istilasına uğradı. Bu fikirler ancak yeni yeni kamuoyunun gündemine gelmeye başlıyor. Fizikçileri iki kuşak boyunca meşgul edip onlara ilham vermiş olan görüşler, sonunda insan düşüncesinde büyük bir devrim olabileceğini hiç tahmin etmemiş sıradan insanların dikkatini çekiyor. Yeni fizik olgunluk dönemini yaşıyor.</p>

  <p>Bu yüzyılın ilk çeyreğinde çok önemli iki kuram ortaya atıldı: Görelilik kuramı ve kuantum kuramı. Yirminci yüzyıl fiziği kökenini esasen bu kuramlardan aldı. Fakat bir süre sonra yeni fiziğin fiziksel dünyanın daha iyi bir modeli olmaktan daha fazlası olduğu ortaya çıktı. Fizikçiler keşiflerinin gerçekliğin en temel yönlerinin köktenci bir şekilde yeniden tanımlanmasını gerektirdiğini anlamaya başladılar. Konularını sağduyuya aykırı ve materyalizmden çok mistisizmle uyumlu gibi görünen hiç beklenmedik ve tuhaf yollardan ilerleyerek ele almayı öğrendiler.</p>

  <p>Felsefeciler ve teologlar bu devrimin meyvelerini henüz yeni yeni toplamaya başladılar. Yaşamlarında daha derin bir anlam arayışında olan çok sayıda sıradan insan da dünya hakkındaki inançlarının yeni fizikle uyumlu olduğunu düşünüyor. Fizikçilerin yaklaşımı psikolog ve sosyologlar, özellikle de konularını bütüncü bir yaklaşımla ele alanlar içerisinde sempatiyle karşılanmaya bile başladı.</p>

  <p>Ben de modern fizik üzerine yaptığım konuşmalar ve verdiğim derslerde temel fiziğin insanın ve onun evrendeki yerinin yeniden değerlendirilmesine işaret ettiğine dönük bir kabulün yaygınlaştığının farkına vardım. Evren nasıl başladı ve nasıl sona erecek? Madde nedir? Hayat nedir? Akıl nedir? Varoluşa dönük bu tip derin soruların sorulması yeni değildir. Yeni olan en sonunda bunları yanıtlamanın eşiğine ulaşabilmiş olmamızdır. Bu hayret verici olasılık fizik biliminde, sadece yeni fizik değil onun yakın akrabası olan yeni evrenbilimde yakın zamanda sağlanan müthiş ilerlemelerden kaynaklanmaktadır.</p>

  <p>Belki de ilk kez tüm yaradılışın birleşik bir betimlemesini kavramak üzereyiz. Hiçbir bilimsel problem evrenin nasıl var olmaya başladığı konusundan daha temel ve daha göz korkutucu değildir. Bu herhangi bir doğaüstü girdi olmadan gerçekleşmiş olabilir mi? Kuantum fiziği “bir şeyi hiçbir şey vermeden alamazsın” biçimindeki çok eski varsayımda bir boşluk bulmuşa benziyor. Günümüzde fizikçiler “kendi kendini yaratan bir evrenden” bahsediyorlar: Bazı yüksek enerjili süreçlerde birden karşımıza çıkan atom altı parçacıklar gibi, var olmaya kendiliğinden başlayan bir kâinat. Bu kuramın ayrıntılarının doğru mu yanlış mı olduğu sorusu o kadar da önemli değildir. Önemli olan tüm bir yaradılış için bilimsel bir açıklamanın düşünülmesinin artık mümkün olmasıdır. Acaba modern fizik Tanrıyı tümden ortadan kaldırdı mı?</p>

  <p>Bu bir din kitabı değil. Daha çok yeni fiziğin eskiden din kapsamında olan konular üzerine etkisi hakkında bir kitap. Dinsel deneyimleri veya ahlaki sorunları tartışmaya da özellikle girmiyorum. Öte yandan bu bir bilim kitabı da değil. Bilimi ve onun daha geniş etkilerini <em>konu alan</em> bir kitap. Kaçınılmaz olarak değişik yerlerde bazı teknik konuları daha dikkatli ve ayrıntılı açıklamak gerekti, ancak kitaptaki bilimsel tartışmaların sistematik veya bütünsel olduğu iddiasında değilim. Okuyucuların başa bela bir matematiğin veya uzman terminolojisinin içine düşecekleri düşüncesine kapılıp gözlerinin korkmasına gerek yok. Mümkün olduğunca teknik jargondan kaçınmaya çalıştım.</p>

  <p>Kitap aslında önceden bilimsel bilgi sahip olmayan, ateist veya inançlı genel okuyuculara yöneliktir. Fakat yer yer gerçekten akademik değer taşıyan bir içeriğe de sahip olduğunu ümit ediyorum. Çünkü evrenbilim alanındaki en son çalışmalardan bazılarının filozof ve teologların henüz dikkatini çekmemiş olduğu inancındayım.</p>

  <p>Benim varoluşun dört büyük sorusu olarak adlandırdığım sorular kitabın ana konusunu oluşturuyor:</p>

  <p>Doğa yasaları neden vardır?</p>

  <p>Evren içerdiği şeyleri neden içerir?</p>

  <p>Bu şeyler nasıl ortaya çıktı?</p>

  <p>Evren mevcut düzenine nasıl kavuştu?</p>

  <p>Bu sorulara fizikçilerin doğa kavrayışına dayalı deneme niteliğinde yanıtlar kitabın sonuna doğru ortaya çıkmaya başlıyor. Cevaplar tümden yanlış olabilir ama fiziğin bize bunları sağlamada benzersiz bir rolü olduğuna inanıyorum. Garip gelebilir belki ama benim düşünceme göre bilim, Tanrı’ya ulaşmada dinden daha güvenilir bir yol sunuyor. Doğru veya yanlış, bilimin daha önceden din kapsamında olan konuları ciddi biçimde ele alabilecek bir noktaya gelmiş olması gerçeği yeni fiziğin ulaşabileceği uzak ufuklara işaret ediyor.</p>

  <p>Kendi dinsel görüşlerimi dışarıda bırakmaya gayret göstermeme karşın yaptığım fizik sunumu kaçınılmaz olarak kişiseldir. Kuşkusuz meslektaşlarımın birçoğu ulaşmayı denediğim sonuçlara şiddetle karşı çıkacaklar. Görüşlerine saygılıyım. Nihayetinde bu sadece bir adamın evren algısıdır; birçok başka algı daha vardır. Bu kitabı kaleme alışımdaki motivasyonsa dünyada gözün gördüğünden daha fazlasının olduğu yönündeki kanaatimdir.</p>
</body>
</html>