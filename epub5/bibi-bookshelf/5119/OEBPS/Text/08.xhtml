<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>8. KUANTUM FAKTÖRÜ</h1>

  <div class="epigraf">
    <span>“Kuantum kuramı karşısında şok geçirmeyen kişi onu anlamamış demektir.”</span> <cite>Niels Bohr</cite>
  </div>

  <div style="clear: both;"></div>

  <p class="nonindent">Önceki iki bölümde aktarılan savlar zihnin alıştığımız belirli bir bünyeyle bir yerde konumlanan varlık anlamında bir “şey” olmamasına rağmen, yine de doğanın yapılar hiyerarşisinde soyut bir “üst düzey” kavram olarak gerçek bir varoluşa sahip olduğunu ileri sürüyordu. Eski zamanlardan kalma bir felsefi muamma olan beden ile zihin arasındaki ilişki bilgisayarlardaki donanım ve yazılım ilişkisi gibidir. Fakat bu bağlantı, yazılımın (“program”) donanımla Hofstadter’in ifadesiyle “dolanık (bir) hiyerarşi” veya “garip (bir) döngü” biçiminde eşleşmesi veya birlikte dokunması anlamında rutin bilgisayar programlamada olduğundan daha sıkıdır. Bu kendine-gönderim mozaiği bilincin temel özelliğidir.</p>

  <p>Donanım ile yazılım, beyin ile zihin veya madde ile bilgi arasında eşleşme fikri bilimde yeni değildir. Temel fizikte 1920’li yıllarda bilimsel camiayı sarsan ve gözlemci ile dış dünya arasındaki ilişkiye dikkatleri daha önce hiç olmadığı derecede çeken bir devrim gerçekleşti. Kuantum kuramı olarak bilinen ve ileride yeni fiziğin temel direğini oluşturacak olan bu kuram bize bilincin fiziksel gerçekliğin doğasında esaslı bir rol oynadığına ilişkin ikna edici bilimsel kanıtlar sağladı.</p>

  <p>Kuantum kuramının başlangıcının üzerinden epey bir zaman geçtiğini düşünürsek kuramdaki çarpıcı fikirlerin bilim dünyası dışındaki kimselere ulaşmasının bu kadar uzun sürmesi hayret vericidir. Fakat kuramın zihnin doğası ve dış dünyanın gerçekliği konusunda çok çarpıcı öngörülere sahip olduğu ve Tanrı’nın ve varoluşun anlaşılması arayışında kuantum devriminin tam anlamıyla bilincinde olmak gerektiği yönünde artan bir farkındalık var. Çok sayıda modern yazar kuantum kuramında kullanılan kavramlar ile örneğin Zen gibi doğu mistisizminde kullanılan kavramlar arasında yakın paralellikler buluyor. Şu kesin ki kişinin dinsel inançları ne olursa olsun kuantum faktörü göz ardı edilemez hale geldi.</p>

  <p>Konunun tartışılmasına başlamadan önce kuantum kuramının her şeyden önce fiziğin uygulamalı bir dalı olduğu ve parlak başarılara imza attığı vurgulanmalıdır. Kuram bize lazeri, elektron mikroskobunu, transistörü, süper iletkenleri ve nükleer enerjiyi armağan etti. Tek bir hamlede kimyasal bağlanmayı, atomun ve çekirdeğin yapısını, elektrik iletimini, katıların mekanik ve ısıl özelliklerini, çökmüş yıldızların katılığını ve birçok başka önemli fiziksel olguyu açıkladı. Kuram günümüzde bilimsel araştırmanın çoğu alanının en azından fizik bilimlerinde içerisine girdi ve bilim okuyan üniversite öğrencilerinin çoğuna iki kuşaktan beridir ders konusu olarak öğretildi. Bugün mühendisliğin birçok rutin pratiğinde uygulanıyor. Kısacası kuantum kuramı, gündelik yaşamdaki uygulamalarıyla son derece dünyevi bir konu ve sadece ticari buluşlardan değil dikkatli ve hassas bilimsel deneylerden elde edilmiş çok geniş bir destekleyici kanıt birikimine sahip durumdadır.</p>

  <p>Her ne kadar kuantum kuramının saklı tuhaf felsefi anlamları üzerinde düşünmeye en baştan hiç yeltenmeyen kimi fizikçiler olsa da, konunun gerçekten garip doğası hemen başlangıcından bu yana ortaya çıktı. Kuram atomların ve bileşenlerinin davranışını betimleme çabalarından doğdu, dolayısıyla öncelikli olarak mikro dünyayla ilgilenmektedir.</p>

  <p>Fizikçiler bir süredir radyoaktivite gibi bazı süreçlerin rastgele ve öngörülemez göründüğünü biliyorlardı. Radyoaktif atomlar çok sayıda olduklarında istatistik yasalarına uyarken, tekil bir atom çekirdeğinin bozunum anı tam olarak tahmin edilemez. Bu temel belirsizlik bütün atomlar ve atomaltı olgularda geçerlidir ve açıklanması için sağduyu algısında köktenci bir gözden geçirmeyi gerektirir. Atomik düzeydeki bu belirsizlik 20. yüzyılın ilk dönemlerinde keşfedilmeden önce bütün maddi nesnelerin işleyişleriyle gezegenleri yörüngelerinde tutan veya kurşunu hedefine yönlendiren mekanik bilim yasalarına sıkı sıkıya uydukları varsayılırdı. Atomun da, iç bileşenlerinin hatasız bir mekanik saate benzer hareketiyle güneş sisteminin küçük ölçekte bir versiyonu olduğu düşünülürdü. 1920’li yıllarda atom dünyasının karanlık ve kaosla dolu olduğu keşfedildi. Elektron gibi bir parçacık hiç de anlamlı, iyi tanımlı bir gidişat izlemiyor gibi gözüküyordu. Bir an burada, bir sonraki anda başka bir yerde bulunuyordu. Sadece elektronlar değil, bilinen bütün atomaltı parçacıklar (hatta atomlar) belirli bir harekete sabitlenemezler. Ayrıntılarına dek irdelendiğinde gündelik deneyimimizdeki katı madde, uçup giden hayalete benzer imgelerin girdabına kapılarak çözünmektedir.</p>

  <p>Belirsizlik kuantum kuramının temel bir bileşenidir. Doğrudan tarzda da <em>öngörülemezlik</em> sonucunu doğurur. Her olayın bir nedeni var mıdır? Yok diyen kişilerin sayısı pek az olacaktır. 3. Bölümde neden-sonuç zincirinin her şeyin ilk nedeni olan Tanrı’nın varlığını tartışmak amacıyla nasıl kullanıldığını açıklamıştık. Kuantum faktörü görünüşe göre nedeni olmayan sonuçların gerçekleşmesine izin vermesiyle bu zincirde bir kopmaya neden olmaktadır.</p>

  <p>Atomların bu öngörülemez görünümünün ardında yatan anlamın ne olduğu hemen 1920’li yıllardan itibaren tartışma konusu olmaya başladı. Elektronların ve diğer parçacıkların bir plan veya mantık, hatta bir neden bile olmadan rastgele ortaya çıkmasına izin veren doğa, özü itibariyle gelgeç bir yapıda mıydı? Yoksa bu parçacıklar mikroskobik kuvvetlerin göze görünmez okyanusu tarafından köpürtülüp etrafa savrulan mantarlar gibi miydi?</p>

  <p>Bilim insanlarının çoğu Danimarkalı fizikçi Niels Bohr’un liderliğinde atom belirsizliğinin gerçekten de doğaya içsel olduğunu kabul ettiler: Saat mekanizması kuralları bilardo topları gibi daha aşina olduğumuz nesnelere uygulanabilse bile sıra atomlara geldiğinde rulet yasaları geçerlidir. Her ne kadar ayrıksı kalsa da muhalif görüşü seslendiren kişi Albert Einstein oldu. “Tanrı zar atmaz” dedi. Gündelik yaşantımızda borsa ve hava durumu gibi birçok başka sistem de öngörülemez bir nitelik taşımaktadır. Fakat bu sadece bizim cehaletimizden dolayıdır. İşin içerisine karışan bütün kuvvetlerin tam bilgisine sahip olsaydık, (en azından ilkesel olarak) her dönüşüm ve farklılaşmayı önceden bilebilirdik.</p>

  <p>Bohr-Einstein tartışması sadece bir ayrıntıdan ibaret değildir. Bilimin en başarılı kuramının kavramsal yapısının bütünüyle alakalıdır. Konunun merkezinde şu cesur soru yatar: Bir atom bir <em>şey</em> midir yoksa çok geniş bir gözlem çeşitliliğini açıklamakta faydalı olan soyut bir imgesel yapı mıdır? Bir atom bağımsız bir varlık olarak <em>gerçekten</em> varsa, o halde en azından bir konuma ve kesin bir harekete sahip olması gerekir. Fakat kuantum kuramı buna izin vermemektedir. Kuram size bu ikisinden birisini elde edebileceğinizi, ama ikisini birden elde edemeyeceğinizi söyler.</p>

  <p>Bahsedilen, kuramın kurucularından biri olan Heisenberg’in ünlü belirsizlik ilkesidir. Bu ilke bir atomun, bir elektronun veya diğer şeylerin nerede konumlandığını <em>ve</em> nasıl hareket ettiğini bir ve aynı anda bilemeyeceğinizi söyler. Sadece bilememekle kalmazsınız, kesin bir konum ve harekete sahip bir atom kavramının kendisi de anlamsızdır. Bir atomun nerede olduğunu sorabilir ve akla uygun bir yanıt alabilirsiniz. Veya nasıl hareket ettiğini sorabilir ve akla uygun bir yanıt alabilirsiniz. Fakat “nerededir ve ne hızla gitmektedir?” türünden bir sorunun yanıtı yoktur. Konum ve hareket (doğru ifadesiyle momentum) mikroskobik parçacığın gerçekliğinin karşılıklı olarak bağdaşmayan iki yönünü oluşturmaktadır. Peki, eğer bir yerde konumlanmıyorsa veya aksi halde anlamlı bir harekete sahip değilse bir atomun bir şey olduğunu ne hakla söyleyebiliyoruz?</p>

  <p>Bohr’a göre atomun hayal meyal, bulanık dünyası sadece bir gözlem yapıldığında somut gerçeklik biçiminde netleşmektedir. Gözlemin yokluğunda atom bir hayalettir. Ancak ona baktığınızda maddileşir. Ve ne arayacağınıza siz karar verebilirsiniz. Konumuna bakarsanız bir yerde olan bir atom elde edersiniz. Hareketine bakarsanız hızı olan bir atom elde edersiniz. Fakat ikisini birden elde edemezsiniz. Gözlemin odak noktasında netleşmesi gerçeği, gözlemciden ve onun ölçüm stratejisinden ayrılamaz.</p>

  <p>Tüm bunları kabul edilemeyecek kadar paradoksal ve akla aykırı buluyorsanız Einstein da sizinle aynı fikirde olurdu. Hani dış dünya biz onu gözlemlesek de gözlemlemesek de gerçekten vardı? Gerçekleşen her şey izlendiği için değil, kendi nedenleri gereği gerçekleşiyordu hani? Gözlemlerimiz atomik gerçekliğin üzerindeki perdeyi kaldırabilir ama nasıl olup da onu <em>yaratabilir</em>? Atomlar ve bileşenlerinin biraz sersem ve gevşek davranıyor gibi gözüktüğü doğru ama bu yalnızca bizim bu kadar hassas nesneleri araştırmadaki beceriksizliğimiz yüzünden.</p>

  <p>İki görüş arasındaki temel ayrışma sıradan bir televizyon yardımıyla gösterilebilir. Bir televizyon ekranı üzerindeki görüntü, televizyon setinin arka tarafındaki bir tabancadan ateşlenen elektronlar ışınır ekrana çarptığında yayılan çok büyük sayıdaki ışık darbelerince üretilir. Elektronların sayısı devasa olduğu için aldığınız görüntü net olur ve ortalamalar kanunu gereğince çok sayıda elektronun yığılan etkisi öngörülebilir bir nitelik taşır. Öte yandan belirli bir elektron, içinde var olan öngörülemezlikle ekrandaki herhangi bir yere gidebilir. Bu elektronun bir yere varışı ve ürettiği görüntü kırıntısı belirsizdir. Bohr’un felsefesine göre sıradan bir tabancadan çıkan kurşunlar hedeflerine giderken kesin bir yol izlerler, ancak bir elektron tabancasından çıkan elektronlar birdenbire hedefin orada ortaya çıkıverirler. Ve ne kadar iyi nişan alırsanız alın 12’den vurma garantisi yoktur. “Elektronun televizyon ekranı üzerinde x yerinde olması” olayına tabanca veya başka bir şeyin <em>neden olduğu</em> düşünülemez. Çünkü elektronun neden başka bir yere değil de x noktasına gitmesi gerektiğinin bilinen bir sebebi yoktur. Görüntü kırıntısı nedeni olmayan bir olaydır, en sevdiğiniz programı izlerken bu hayret verici iddiayı hatırlayabilirsiniz.</p>

  <p>Kimse elektron tabancasının elektronun varışıyla hiçbir alakası yok demiyor elbette, sadece onun bunu tamamen belirlemediği söyleniyor. Hedefe ulaşmış elektronu varışının öncesinde gerçekten de var olan ve tabancaya kesin bir mermi yoluyla bağlanmış biçimde düşünmek yerine fizikçiler elektronun tabancayı (varlığı yalnızca hayalet arkadaşlarla temsil edilebilecek) bir tür belirsizlik olarak terk ettiğini düşünüyorlar. Sadece bir elektron ekranda gerçekten görünüyor olsa bile her hayalet ekrana doğru kendi yolunu keşfediyor.</p>

  <p>Bu acayip fikirler nasıl doğrulanabilir?</p>

  <div class="picture">
    <img src="../Images/r11.jpg" alt=""/> 

    <div class="caption">
      Şekil-11: Bir atomun veya çekirdek altı parçacığın bozunumu, zıt yönlerde muhtemelen büyük bir uzaklığa dek ilerleyen, birbirlerine zıt spinli iki parçacık üretebilir.
    </div>
  </div>

  <p>Einstein 1930’lu yıllarda kuantum hayaletlerinin foyasını meydana çıkaracağına ve her olayın belirli bir nedeni olduğunu kesin biçimde kanıtlayacağına inandığı bir deney düşündü. Deney hayalet çokluğunun bağımsız olarak değil gizli bir anlaşmayla davrandıkları ilkesine dayalıydı. Varsayalım ki, dedi Einstein, bir parçacık patlayarak iki parçaya bölündü ve bu parçaların rahatsız edilmeden birbirlerinden çok uzağa gitmelerine izin verildi. Gayet iyi ayrılmış olmalarına rağmen her bir parça eşinden bir izi üzerinde taşıyacaktır. Örneğin biri saat yönünde dönerek uçarsa, diğeri buna tepki olarak saat yönünün tersinde dönecektir.</p>

  <p>Hayalet kuramı her bir parçanın birden fazla potansiyel olasılık tarafından temsil edileceğini iddia eder. Örneği izlersek A parçası biri saat yönünde, diğer aksi yönde spine sahip iki hayalete sahip olacaktır. Hangi hayaletin gerçek parçacık haline geleceği, kesin bir ölçüm veya gözlemi beklemek durumundadır. Benzer biçimde zıt yönde giden eş olan B parçası da ters yönde spinli iki hayaletle temsil edilecektir. Fakat A’nın ölçülmesi örneğin saat yönündeki hayaleti gerçekliğe terfi ettirirse, B’nin seçim şansı yoktur: O da saatin ters yönündeki hayaletini terfi ettirmek zorundadır. Birbirinden ayrılmış iki hayalet parçacık, etki ve tepki kuralına uygun şekilde birbirleriyle işbirliği yapmak zorundadır. (<em>Bkz</em>. Şekil-11)</p>

  <div class="picture">
    <img src="../Images/r12.jpg" alt=""/> 

    <div class="caption">
      Şekil-12: Bağlantılı spin ve kutuplara sahip iki foton paralel iki kutuplaştıran malzemeyle karşılaştıklarında yüzde yüz işbirliği gösterirler: Foton A engellendiğinde B de engellenir. Bu işbirliği, (i) foton ile kutuplaştırıcı arasındaki karşılaşmanın gerçek ürünü tamamen öngörülemez olduğunda bile ve (ii) fotonlar birbirlerinden çok uzakta olsalar bile gerçekleşir.
    </div>
  </div>

  <p>A parçasının iki hayaletinden hangisini tercih ettiğini B parçasının nasıl olup da <em>bilebildiği</em> en hafif ifadesiyle şaşırtıcıdır. Parçaların birbirinden ayrıkken nasıl iletişim kurabildiklerini anlamak güçtür. Dahası eğer her iki parça eşanlı olarak gözlemlenirse, parçalar arasında bir sinyal nakli için zamanın olmadığı da görülür. Einstein ayrıldıkları anda parçaların (hâlihazırda belli bir spine sahip) <em>gerçekten</em> var olmaları ve uzağa uçuşları sırasında spinlerini muhafaza etmeleri haricinde bu sonucun paradoksal olduğunda ısrar etti. Hayaletler yoktu; ölçüme dek seçimin ertelenmesi yoktu, iletişim olmaksızın işleyen gizemli bir işbirliği yoktu.</p>

  <p>Bohr Einstein’ın akıl yürütmesinin iki parçanın birbirlerinden ayrık oldukları için bağımsız olarak gerçek olduklarını varsaydığı yanıtını verdi. Bohr’un iddiasına göre dünyayı çok sayıda ayrık parçadan oluşmuş olarak düşünmek olanaksızdı. Bir ölçüm yapılana dek, birbirlerinden ışık yıllarınca uzak olsalar bile hem A hem de B’ye tek bir bütünlük olarak bakılmalıydı. Evet, yine bütüncülükle karşı karşıyayız!</p>

  <p>Einstein’ın meydan okumasının test edilmesi için savaş sonrasına dek beklemek gerekti. Fizikçi John Bell Einstein’ın önerdiği tipte deneylerle ilgili son derece ilgi çekici bir teoremi 1960’lı yıllarda kanıtladı. Genel olarak ifade edersek, eğer Einstein’la uyumlu olarak parçaların gözlemlenmelerinden önce iyi tanımlı durumlarda gerçekten var oldukları varsayılırsa, ayrık sistemler arasındaki işbirliği derecesinin belli bir tanımlı üst sınırı aşamayacağını gösterdi. Buna karşılık kuantum kuramıysa bu sınırın aşılabileceğini öngörüyordu. O halde bir deney yapılması gerekiyordu.</p>

  <p>Teknolojideki ilerleme artık Bell eşitsizliğinin doğru olup olmadığını sınayacak deneylerin yapılmasına olanak veriyordu. Bu tarz birkaç deney yapıldı fakat içlerinden en iyisi Alaine Aspect ve arkadaşlarının 1982 yılında Paris Üniversitesinde gerçekleştirdikleri deney oldu. Atomaltı parçalar için bir atomdan eşanlı olarak yayılan iki ışık fotonu kullandılar. Her fotonun yolu üzerine birer kutuplaştırıcı malzeme yerleştirilmişti. Bu, titreşimleri malzemenin ekseniyle aynı hizada olmayan fotonların elenmesini sağlıyordu. Bu sayede kutuplaştırıcı malzemeden sadece doğru yönelmeye (kutuplanmaya) sahip hayalet fotonlar çıkabiliyordu. A ve B fotonları yine bağlantılı davranıyorlardı çünkü kutuplanmaları etki ve tepki yoluyla paralel olmak zorunda bırakılıyordu. A fotonu engellenmiş durumdaysa B de aynı durumdaydı.</p>

  <div class="picture">
    <img src="../Images/r13.jpg" alt=""/> 

    <div class="caption">
      Şekil-13: Bell eşitsizliğinin sınanması: Kutuplandırıcılar eğimli yönlendirilmişlerse A ile B arasındaki işbirliği azalır; yer yer A, B engellenmişken de geçer. Ancak bir işbirliği tortusu kaldığı da tespit edilmiştir; bu (i) dış dünyanın bağımsız gerçekliğini ve (ii) birbirinden oldukça uzak fotonlar arasında gizli bir ters-zaman iletişimi olmadığını varsayan kuramların açıklayabileceğinden daha fazladır.
    </div>
  </div>

  <p>Gerçek sınama kutuplaştırıcı malzemenin iki parçası birbirlerine eğik biçimde yönlendirildiklerinde gerçekleşir. Bu durumda fotonların kutuplanmalarının her ikisi de kendi kutuplaştırıcılarıyla aynı hizada olamayacakları için işbirliği azalır. İşte burada Bohr-Einstein tartışmasına bir nokta koyulabilir. Einstein’ın kuramı Bohr’unkine kıyasla çok daha az işbirliği öngörmektedir.</p>

  <p>Sonuç ne oldu dersiniz?</p>

  <p>Bohr kazandı, Einstein kaybetti. Yetmişlerde gerçekleştirilen daha az kesinlikteki diğer deneylerle birlikte ele alındığında Paris deneyi, mikrodünyanın belirsizliğinin yapısal olduğuna yönelik kuşkuları doğrulamıştır. Nedensiz olaylar, hayalet görüntüler, gerçekliğin sadece gözlemle tetiklenmesi –hepsinin doğru olarak kabul edilmesi– deneysel kanıtlar temelinde zorunludur.</p>

  <p>Bu dudak uçuklatan sonucun yansımaları nelerdir?</p>

  <p>Doğanın isyankârlığı mikrodünyayla sınırlı olduğu sürece, çoğu insan “dışardaki” dünyanın somut gerçekliğinin bozulduğu duygusuna kapılmaz. Günlük yaşamda bir sandalye halen daha bir sandalyedir, öyle değil mi?</p>

  <p>Açıkçası pek öyle değil.</p>

  <p>Sandalyeler atomlardan oluşur. Çok sayıda hayalet gerçek ve katı bir şeyi oluşturmak üzere nasıl bir araya gelebilir? Peki ya gözlemci konusu? İnsanlardaki hangi özel vasıf onlara atomların belirsizliğini çok net bir gerçekliğe odaklama gücünü vermektedir? Gözlemcinin bir insan olması şart mıdır? Bir kedi veya bir bilgisayar bunu yapamaz mı?</p>

  <p>Kuantum kuramı anlaşılması en zor ve teknik konulardan biridir ve bu kısa aktarım üzerindeki gizem örtüsünün okuyucunun ancak onun tuhaf kavramları hakkında üstünkörü bir fikir elde etmesine izin verecek kadar kaldırılmasından fazlasını başaramaz. (Konu <em>Other Worlds</em> [<em>Başka Dünyalar</em>] kitabımda bundan çok daha ayrıntılı olarak ele alınmaktadır.) Yine de bu kabataslak bakış, nesnelerin gerçekte gözlemlerimizden bağımsız olarak “dışarıda bir yerde” var oldukları şeklindeki genel evren algısının kuantum faktörüyle karşılaştığında tamamen çöktüğünü sergilemeye yeterlidir.</p>

  <p>Kuantum kuramının kafa karıştırıcı özelliklerinin çoğu zihin-beden ikiliğini hatırlatan ilginç “dalga-parçacık” ikiliği yoluyla anlaşılabilir. Bu fikre göre bir elektron veya bir foton gibi mikroskobik bir varlık bazen bir parçacık gibi bazen de bir dalga gibi davranır; bu seçilen deney türüne bağlıdır. Parçacık dalgadan tamamen farklı bir türdür: Parçacık yoğunlaşmış malzemeden oluşan bir yumrudur, dalga ise dışa doğru yayılıp dağılabilen amorf bir çalkantıdır. Bir şeyin her ikisi birden olması nasıl mümkün olabilir?</p>

  <p>Tüm bunlar bir kez daha tamamlayıcılıkla ilgilidir. Zihin nasıl aynı zamanda hem düşünceler hem de sinirsel itkiler olabilir? Bir roman nasıl hem hikâye hem de kelimelerin toplamıdır? Dalga-parçacık ikiliği yazılım-donanım dikotomisinin bir başka örneğidir. Parçacık yaklaşımı atomların donanım yüzüdür; etrafta sürekli küçük toplar dolanmaktadır. Dalga yaklaşımıysa yazılıma ya da zihne veya bilgiye karşılık gelir, çünkü kuantum dalgası herhangi birimizin daha önce karşılaştığı dalga türlerinden hiçbirine benzemez. Herhangi bir madde veya fiziksel cisim şeklinde bir dalga değil, bir enformasyon veya bilgi dalgasıdır. O bize atom hakkında ne bilinebileceğini söyleyen bir dalgadır, atomun kendisine ait bir dalga değildir. Kimse atomun bir dalga yayılması olarak kendisini etrafa herhangi bir yolla yayabileceğini ileri sürmemektedir. Kendisini etrafa yayabilen şey gözlemcinin atom hakkında bilebilecekleridir. Hepimiz suç dalgalarını biliriz; bunlar maddi dalgalar değil, <em>olasılık</em> dalgalarıdır. Suç dalgasının en yoğun olduğu yerde ağır bir suç işlenmesi olasılığı yüksektir.</p>

  <p>Kuantum dalgası aynı zamanda bir olasılık dalgasıdır. Bize parçacığın nerede olmasını bekleyebileceğimizi ve hangi olasılıkla falanca özelliğe (spin veya enerji gibi) sahip olabileceğini söyler. Böylece dalga, kuantum faktörünün temel belirsizlik ve öngörülemezliğini kapsamaktadır.</p>

  <p>Hiçbir deney dalga-parçacık ikiliğinin çelişki ve dikotomisini Thomas Young’ın çift yarık sistemi kadar iyi sergileyemez. Klasik fiziğin köklü geleneğine göre ışık bir dalgadır –elektromanyetik bir dalga– ya da başka bir şekilde ifade edersek, elektromanyetik alanın bir dalga devinimidir. Ancak 1900 yılı civarında Max Planck ışık dalgalarının bazı yönlerden parçacıklara benzer şekilde hareket edebildiklerini matematiksel olarak göstermiştir; bugün bunlara fotonlar diyoruz. Planck’a göre ışık bize bölünemez yumru veya paketler şeklinde gelir (Latince kuantum kelimesi de buradan gelmektedir). Fikri ilerleten Einstein bu parçacık şeklindeki fotonların çarpma yoluyla elektronları panayırlardaki top atma oyunları misali atomlardan dışarı atabildiklerini gösterdi. Bugün bildiğimiz fotosellerde olan tam da budur; garip evet ama çok acayip diyemeyiz.</p>

  <p>İlk şaşkınlık iki ışık ışını birleştiğinde yaşanır. İki dalga sistemi üst üste eklendiğinde girişim adı verilen bir sonuç doğar. İki ayrı taşın hareketsiz bir gölün içerisine birbirlerinin yakınına atıldığını düşünün. Yayılan iki dalganın üst üste bindiği yerde karmaşık bir dalgalanma deseni gerçekleşir. Bazı bölgelerde iki dalga hareketi faz durumunda bir araya gelir ve bozulma güçlenir; diğer yerlerde dalgalar faz dışında buluşur ve birbirlerini yok ederler.</p>

  <p>Aynı etkiyi ışıkta görmek için bir ekranın içerisindeki iki deliğe ışık tutabiliriz. Deliklerden dışarı çıkan ışık dalgaları yayılır ve üst üste binerler, böylelikle de bir fotoğraf levhası sayesinde kolaylıkla açığa çıkarılan bir girişim örüntüsü yaratırlar. İki deliğin görüntüsü ancak hayal meyal görülebilen iki leke değil, iki dalga silsilesinin uyumlu ve uyumsuz şekilde vardıkları yerleri gösterecek şekilde aydınlık ve karanlık parçalardan oluşan sistematik bir desendir. (<em>Bkz</em>: Şekil-14)</p>

  <div class="picture">
    <img src="../Images/r14.jpg" alt=""/> 

    <div class="caption">
      Şekil-14: Young’ın ünlü çift yarık deneyi ışığın tuhaf dalga-parçacık ikiliğini sergilemek için idealdir. (Elektronlarla ve diğer parçacıklarla da gerçekleştirilebilir.) A ekranındaki küçük delik B ekranındaki iki dar yarığı ışıklandırıyor. Yarıkların görüntüsü C ekranına vuruyor. Basit bir çift şeritli ışık değil, konuma bağlı olarak her yarıktan birbiri ardına uyumlu veya uyumsuz şekilde ulaşan ışık dalgalarının neden olduğu bir parlak ve karanlık şeritler dizisi (girişim çizgileri) ortaya çıkıyor. Aygıtı sadece tek bir foton kat ettiğinde bile yine benekli tarzda aynı girişim deseni oluşuyor. Bu durum foton B ekranındaki yarıklarından <em>yalnızca birinden</em> gidebilecek olmasına ve yakınında “adımını” hesaplayabileceği başka bir foton da olmamasına rağmen gerçekleşiyor.
    </div>
  </div>

  <p>Bu anlattıklarımız daha on dokuzuncu yüzyılın başlarında bilinmekteydi. Yine de ışığın parçacıklı doğası hesaba katıldığında aykırı görüşler yükselmeye başladı. Her foton fotoğraf levhasına belirli bir noktada çarpar ve küçük bir benek oluşturur. Bu yüzden televizyonlarda gördüğümüz büyütülmüş görüntüler, fotonların levhaya darbe sağanağı misali çarpmalarıyla meydana gelen milyonlarca benekten oluşur. Tekil fotonlardan herhangi birinin varış noktası kesinlikle öngörülemez. Tek bildiğimiz onun levhaya parlak-parça alanında çarpma olasılığının yüksek olmasıdır.</p>

  <p>Hepsi bu da değildir. Aydınlatmayı azalttığımızı ve sistemin içerisinden <em>bir kerede sadece bir foton</em> geçtiğini düşünelim. Yeterince uzun zaman tanınırsa biriken benekler yine parlak-karanlık girişim desenini oluşturacaktır. Buradaki paradoks her bir belirli fotonun deliklerden sadece ve kesinlikle birisinin içinden geçebilmesidir. Fakat girişim deseni her bir delikten bir adet olmak üzere üst üste binen <em>iki</em> dalga dizisine gereksinim duyar. Aslında tüm deneyin ışık yerine atomlar, elektronlar veya diğer atomaltı parçacıklarla gerçekleştirilmesi de mümkündür. Hepsinde sonuç tekil beneklerden oluşan bir girişim desenidir ve bu fotonlar, atomlar, elektronlar, mezonlar vb hepsinin hem dalga hem de parçacık özelliği sergilediğini gösterir.</p>

  <p>Bohr 1920’li yıllarda bu paradoksa olası bir çözüm buldu. Fotonun olası bir dünya (A dünyası) olarak A deliğinden geçtiğini, B deliğinden geçişinin de başka bir dünya (B dünyası) olduğunu düşünelim. Bu halde bu dünyaların <em>her ikisi de</em>, A ve B bir şekilde, üst üste binmiş halde beraber var olmaktadırlar. Bohr’un iddiasına göre deneyim dünyamızın <em>ya</em> A <em>ya da</em> B ile temsil edildiğini söyleyemeyiz, karşı karşıya olduğumuz bu ikisinin özgün bir karışımıdır. Dahası bu karma gerçeklik basitçe iki alternatifin toplanmış hali değil, hemen göze çarpmayan bir birlikteliktir: Meşhur deseni oluşturmak için her dünya diğeriyle <em>girişime</em> uğramaktadır. İki sinema filminin eşanlı olarak aynı ekrana yansıtılmasına benzer şekilde bu iki alternatif dünya üst üste binmekte ve birleşmektedir.</p>

  <p>İflah olmaz bir kuşkucu olan Einstein karma gerçeklikleri kabul etmeyi reddetti. Çift delik deneyinin ekranın serbest hareket edebilmesine izin verilen yeni bir versiyonuyla Bohr’a karşı çıktı. Dikkatli bir gözlemin fotonun hangi delikten geçtiğinin tespitine izin vereceği konusunda ısrarcı oldu. Sol delikten geçiş fotonun çok az sağa sapmasına neden oluyordu ve geri tepilen ekranın sola hareket ettiği ilkesel olarak görülebiliyordu. Sağa hareket ise diğer deliğin geçildiğine işaretti. Bu yolla deney gerçekliğe <em>ya</em> A dünyasının <em>ya da</em> B dünyasının karşılık geldiğini tespit edecekti. Üstüne üstlük orijinal deneydeki fotonun davranışındaki bariz belirsizlik bu düzenleme sayesinde artık deney tekniğindeki kalitesizliğe bağlanabilecekti.</p>

  <p>Bohr buna kararlı bir biçimde karşılık verdi. Einstein oyunun ortasında kuralları değiştiriyordu. Ekranın hareket etmesi serbestse, bu durumda onun hareketi de kuantum fiziğinin özündeki belirsizliğe bağlıydı. Bohr kolayca geri tepmenin etkisinin fotoğraf levhasındaki girişim deseninin bozulması olacağını ve onun yerini hatları belirsiz iki yuvarlak lekenin alacağını gösterdi. Ya ekran sabittir ve ışığın dalgaya benzer doğası kendisini girişim örüntüsünde gösterir ya da ekran serbest bırakılmıştır ve foton için kesin bir yörünge oluşur. Ancak bu durumda dalga özelliği ortadan kalkar ve ışık tamamen parçacıklı bir biçimde hareket eder. Bu yüzden iki farklı deney söz konusudur. Birbirleriyle çelişik değil, birbirlerini tamamlayıcıdırlar. Einstein’ın stratejisi bize karma dünyanın görüldüğü orijinal deneydeki foton yolları hakkında hiçbir şey söylememektedir.</p>

  <p>Bu durumda buradan çıkan tuhaf sonuç bizim (deneyi yapanların) gerçekliğin doğasına temel bir biçimde müdahil olduğumuzdur. Ekranı sabitlemeyi seçerek, fotonların izlediği yolların iyi tanımlanmış bir anlam taşımadığı gizemli bir karma dünya inşa edebiliriz.</p>

  <p>John Wheeler 1979 yılında Einstein’ın doğumunun yüzüncü yıldönümünün kutlandığı Princeton’daki bir sempozyumda konuşurken çift delik deneyinden akıllara durgunluk veren çok daha çarpıcı bir sonuç çıkardı. Teçhizatta yapılan basit bir değişiklikle fotonun ekrandan geçişinin <em>sonrasına</em> dek ölçüm stratejisinin seçimini ertelemenin mümkün olduğuna dikkat çekti. Bu yolla karma bir dünya yaratma kararımız, bu dünyanın var olmaya başlamasının sonrasına dek ertelenebilir! Wheeler’ın iddiasına göre gerçekliğin kesin doğası var olmak için bilinçli bir gözlemcinin katılımını beklemek zorundadır. Bu şekilde zihin gerçekliğin geriye dönük yaratımından, hatta insanlardan önce var olmuş bir gerçekliğin yaratımından sorumlu kılınabilir. Bu daha önce bahsettiğimiz geriye dönük nedenselliktir.</p>

  <div class="picture">
    <img src="../Images/r15.jpg" alt=""/> 

    <div class="caption">
      Şekil-15: John Wheeler’ın savunusu uyarınca bu sembolik resim evreni kendi kendisini gözlemleyen bir sistem olarak ele almaktadır. Wheeler’ın Young’ın çift yarık deneyine insanı hayrette bırakacak şekilde yaptığı ek, bugündeki bir gözlemcinin uzak geçmişteki gerçekliğin yaratımından kısmen sorumlu hale getirilebileceğini ortaya serer. Şeklin kuyruğu evrenin erken aşamalarını temsil eder, bu aşamaların somut gerçekliğe taşınması yine aynı gerçekliğe bağlı olan bilinçliliğin daha sonraki gözlem eylemi sonucunda gerçekleşir.
    </div>
  </div>

  <p>Yukarıda anlattıklarımızdan kuantum kuramının gerçekliğin doğası konusunda sıkı sıkıya bağlı olunan ve genel kanı halini almış bazı kavramları yıkıp yok ettiği görülüyor. Özne ile nesne, neden ve sonuç arasındaki ayrımı bulanıklaştırmasıyla dünya kavrayışımıza güçlü bir bütüncü unsur taşıyor. Einstein’ın deneyinde birbirinden tamamen ayrı parçacıkların her şeye karşın nasıl tek bir sistem olarak değerlendirilmek zorunda olduğunu gördük. Belirli bir deneysel düzenleme bağlamı haricinde bir atomun durumu, hatta bizzat atom hakkında konuşmanın bile nasıl anlamsız olduğunu gördük. Bir atomun nerede olduğunu <em>ve</em> nasıl hareket ettiğini sormak yasaktır. Önce neyi ölçmek istediğini belirlemelisin (konum mu, hareket mi?) ancak bundan sonra akla yatkın bir yanıta ulaşırsın. Ölçüm çok büyük makroskobik aygıtların devreye girmesi anlamına gelir. Bu yüzdendir ki mikroskobik gerçeklik makroskobik gerçeklikten ayrılamaz. Ancak makroskobik de mikroskobikten yapılmıştır; aygıtlar da atomlardan oluşur! Bir kez daha tuhaf bir döngüyle karşı karşıyayız.</p>

  <p>Önde gelen kuantum kuramcılarından David Bohm <em>Wholeness and the Implicate Order</em> [<em>Bütünlük ve Saklı Düzen</em>] adlı kitabında bu konuyu ele almıştır:</p>

  <blockquote>
    <p>Bu yüzden kuantum kuramında tanımlama düzeninde gerekli olan merkezi önemde bir değişiklik, dünyanın görece otonom, ayrı olarak var olan ama etkileşimde bulunan parçalara bölünerek analiz edilmesi yaklaşımının terkedilmesidir. Artık ana vurgu gözlem aletinin gözlenenden ayrılmadığı <em>bölünemeyen bütünlüğe</em> yapılmalıdır.<a class="noteref" href="../Text/notlar.xhtml#n081" id="ref1">1</a></p>
  </blockquote>

  <p>Kısacası dünya ayrı ama bağlantılı <em>şeylerin</em> bir toplamı değil, bir <em>ilişkiler</em> ağıdır. Bohm kitabında Werner Heisenberg’in sözlerini hatırlatır: “Dünyanın kabaca özne ve nesne, iç dünya ve dış dünya, beden ve ruh biçiminde bölünmesi artık yeterli değildir.”</p>

  <p>Makro dünyanın (gündelik deneyim dünyası) bizzat kendisini de oluşturan mikro ölçekteki gerçekliği belirlediği bu paradoksal döngüyü nasıl aşabiliriz? “Bir kuantum ölçümü yapıldığında aslında ne olur?” sorusunu sorduğumuzda doğrudan bu konuyla karşı karşıya kalırız. Gözlemci hatları belirsiz mikro dünyayı somut gerçeklik durumuna uzandırmayı nasıl başarabilmektedir?</p>

  <p>Kuantum “ölçüm sorunu” aslında zihin-beden ve yazılım-donanım sorununun değişik bir biçimidir; fizikçiler ve felsefeciler on yıllar boyunca bu sorunla boğuşmuşlardır. Donanım (parçacık) bir dalgayla tarif edilir, bu dalga bir gözlemcinin bir parçacığı gözlemlediğinde onu ne yaparken bulabileceği hakkında bilginin (yazılım) şifresini taşımaktadır. Gözlem yapıldığında dalga, gözlemlenen şey her neyse ona kesin ve net bir değer atfeden belirli bir durumun içerisine “çöker.”</p>

  <p>Paradokslar karşımıza ölçüm eylemi tamamen donanım düzeyinde kalınarak betimlendiğinde çıkar. Bir elektronun bir hedeften sapıp savrulduğunu düşünelim. Sağa ya da sola gidebilir. Dalgayla hesaplama yapar ve dalganın nereye gittiğini bulursunuz. Diyelim ki dalga hedeften kırınır ve kısmen sağa kısmen sola eşit etkinlikle yayılır. Bu durum, gözlem sırasında elektronu solda <em>ya da</em> sağda bulma olasılığınızın yüzde elli-elli olduğu anlamına gelir. Ancak şunu hatırlamak önemlidir: Gözlem gerçekleştirilmeden önce, aslında elektronun <em>gerçekte</em> hedefin hangi tarafında olduğunu söylemek (hatta anlamlı bir biçimde tartışmak) mümkün değildir. Siz onu gözetleyinceye dek elektron seçim olasılıklarını korur. Her iki olası dünya karma, hayaletvari bir üst üste binme durumunda bir arada var olur. (<em>Bkz:</em> Şekil-16)</p>

  <div class="picture">
    <img src="../Images/r16.jpg" alt=""/> 

    <div class="caption">
      Şekil-16: Bir dalga olarak betimlendiğinde elektron hem sol hem de sağ yöne giden dalgalanmalar üreterek hedeften seker. Elektronun nereye saptığına ilişkin bir gözlem yapılana dek iki hayalet dünyanın (veya hayalet elektronun) melez bir gerçek olmama durumunda bir arada var olduğunu varsaymak gerekir. Gözlem anında hayaletlerden biri kaybolur, onunla bağlantılı dalga çöker ve elektron eski araf durumundan tek bir somut gerçekliğe terfi eder. Gözlemcinin elektrona bu ani yükselişi başarması için ne yaptığı konusu bir esrar perdesiyle örtülüdür. Bu zihnin maddeye etkisi midir? Evren iki paralel gerçekliğe mi bölünmektedir?
    </div>
  </div>

  <p>Gözleminizi yaptınız ve diyelim ki elektronun solda olduğu bulundu. O anda sağdaki “hayalet” kayıplara karışır. Dalga aniden hedefin sol tarafına doğru çöker çünkü artık elektronun sağda olma olasılığı yoktur. Bu dramatik çöküşe sebep olan nedir?</p>

  <p>Bir gözlem yapmak için elektronu dışardan bir cihaz veya belki de bir dizi cihazla eşleştirmek gerekir. Bunların görevi elektronun nerede olduğunu ortaya çıkarmak ve sinyali büyüterek kaydedilmesi için büyük ölçekli dünyaya yollamaktır. Ancak bu eşleştirmeler ve cihaz süreçleri de (hem de olağanüstü çok sayıdaki) atomların işin içerisine karıştığı mekanik etkinliklerdir ve bu yüzden onlar da kuantum faktörüne bağlıdırlar. Ölçüm cihazını temsilen bir dalga kaydı tutabiliriz. Varsayalım ki ölçüm makinesi iki konuma sahip bir göstergeyle donatılmış olsun; konumlardan biri elektronun solda, diğeri de sağda olduğunu göstersin. Bu durumda toplam sistemimizi elektron ve cihazdan oluşan büyük bir kuantum sistemi olarak görürsek, ayak direyen elektronun melez doğasının artık göstergeye taşındığı sonucuna ulaşmak durumunda kalırız. Ölçüm cihazı gösterge konumlarından birisini göstermek yerine bir kuantum araf durumuna düşmek zorundadır. Bu şekilde yapılacak bir ölçüm, kuantum kâbus dünyasını laboratuar ölçeğine taşımış gibi gözüküyor.</p>

  <p>Bu paradoksu ele alan matematikçi John von Neumann (basit bir matematik modeli kullanarak) elektronun ölçüm cihazıyla eşleşmesinin etkisinin elektronun yine solu veya sağı seçmesini özendirme olduğunu fakat bunun karma gerçekdışılığı cihaz göstergesine aktarma pahasına gerçekleştiğini gösterdi. Fakat Von Neumann’ın gösterdiği bir başka şey daha vardı; eğer cihaz ilk cihazın sonucunu okuyan başka bir cihazla eşleştirilirse bu durumda ilk göstergenin de bir sonuç vermesi sağlanabiliyordu. Fakat şimdi de ikinci cihaz araf durumuna giriyordu. Dolayısıyla birbirlerine bakan ve “ya… ya da…” sonuçlarını hassas biçimde kaydeden bir makineler zinciri kurulabilir ancak von Neumann zincirindeki son halka her zaman gerçekdışı bir durumda kalacaktır.</p>

  <div class="picture">
    <img src="../Images/r17.jpg" alt=""/> 

    <div class="caption">
      Şekil-17: Schrödinger’in kedisinin acıklı hikâyesi. Bir kuantum süreci siyanürün bırakılmasını yüzde 50’ye 50’lik bir olasılıkla tetikleyebilir. Kuantum kuramı gereğince sistem, bir gözlem yapılıp <em>ya</em> bir canlı kedi <em>ya da</em> bir ölü kedi elde edilinceye dek hayalete benzer karma bir canlı-ölü kedi durumundadır. Bu düşünce deneyi kuantum kuramında gözlem faaliyetinde saklı olan acayip anlamı açığa çıkartmaktadır.
    </div>
  </div>

  <p>Buradan doğan garip sonuçları Schrödinger’e ait olan ve yükseltim cihazının bir kediyi öldürebilecek bir zehrin serbest kalmasını tetiklemek için kullanıldığı ünlü paradoksta görebiliriz. Böylelikle sol-sağ gösterge ikiliği, canlı-ölü kedi ikiliği halini alır. Bir kediyi bir kuantum sistemi olarak tanımladığımızda kedinin birisi veya bir şey tarafından gözlemleninceye dek şizofrenik bir “canlı-ölü” durumunda asılı kaldığı sonucuna varmak zorunda kalırız ki bu oldukça saçmadır.</p>

  <p>Kedi yerine bir insan kullandığımızı düşünelim. Acaba insanlar bir canlı-ölü durumu yaşarlar mı? Elbette hayır. O halde sıra insan gözlemcilere geldiğinde kuantum mekaniği çökmekte midir? Von Neumann’ın zinciri bir insanın bilincine ulaştığında sonlanmakta mıdır? Bu tartışmalı iddia önde gelen kuantum kuramcılarından Eugene Wigner tarafından gerçekten de ileri sürülmüştür. Wigner’in ileri sürdüğü görüşe göre kuantum dalgasını çökerten ve ansızın şizofrenik, melez, hayalet durumunu somut gerçekliğin kesin ve net durumuna çeviren şey, kuantum sistemi hakkındaki bilginin gözlemcinin zihnine girişidir. Bu yüzden deneyci bizzat cihaz göstergesine baktığında cihazın şu ya da bu konuma gelmeye karar vermesine sebep olmakta ve böylelikle zincirin aşağı halkasında da elektronu kararını vermeye zorlamaktadır.</p>

  <p>Wigner’in tezi kabul edilirse bu bizi eski idealizm fikrine götürür: Zihin maddeyle aynı düzeyde bağımsız bir varlık olarak var olmakta ve maddenin üzerinde fizik yasalarını bariz biçimde çiğnemesine sebep olacak şekilde etkide bulunabilmektedir. Wigner şunu açık biçimde kabul etmektedir: “Bilinç fizyokimyasal koşulları (beynin) etkiler mi? Başka bir ifadeyle insan bedeni cansız madde araştırmalarında görüldüğü üzere fizik yasalarından sapma gösterir mi? Bu soruya geleneksel yanıt ‘hayır’dır: Beden zihni etkiler ancak zihin bedeni etkilemez. Oysa karşı tezi desteklemek için en az iki neden gösterilebilir.”<a class="noteref" href="../Text/notlar.xhtml#n082" id="ref2">2</a> Wigner’in bahsettiği bu iki nedenden biri etki-tepki yasasıdır. Eğer beden zihin üzerinde etkide bulunuyorsa tersi de doğru olmalıdır. Diğeri de az önce bahsettiğimiz kuantum ölçüm probleminin çözümüdür.</p>

  <p>Her ne kadar içlerinden kimisi zihnin maddeye etkisi konusunda kuantum yolunu psikokinezi ve uzaktan metal bükme gibi bazı paranormal olayların ele alınışında tutkuyla benimsemiş olsa da (“eğer zihin nöronları ateşleyebiliyorsa kaşıkları neden bükemesin?”), Wigner’in fikirlerini destekleyen çok az sayıda fizikçi olduğunu kabul etmemiz gerekmektedir.</p>

  <p>Wigner’in tezinde bir düzey karıştırma olduğu yönünde çok ciddi ipuçları vardır. Donanımın işleyişini (elektronların koşuşturması) yazılıma (zihin) başvurarak tartışma denemesi düalizm batağına saplanmaktan kaçınamaz. Fakat kuantum kuramında yazılım ve donanımın birbirine tamamen dolanmış olmasından kaynaklı (örneğin dalga-parçacık ikiliği) konu burada daha da karmaşık bir hal alır. Wigner’in fikirlerinin geçerliliği nedir bu ayrı bir konudur fakat bu düşünüş zihin-beden probleminin çözümünün, en sonunda ne olacak olursa olsun, kuantum ölçüm probleminin çözümüyle yakından bağlantılı olabileceğini öne sürmektedir.</p>

  <p>Kuantum ölçüm paradoksundan çıkma yönünde yapılan başka bir deneme belki de Wigner’in zihne başvurmasından bile daha acayiptir. Elimizde sonlu bir fiziksel sistem olduğu müddetçe von Neumann zincirinin genişletilmesi mümkündür. “Ölçülme” veya “gözlemlenme” yoluyla gördüğünüzü gerçekliğe çökerten daha büyük bir sistem var olduğu için algıladığınız her şeyin hep gerçek olduğunu iddia edebilirsiniz. Son yıllarda fizikçiler kuantum evrenbilim (bütün evrenin kuantum kuramı) konusuyla da ilgilenmeye başladılar. Tanımı gereği bir tek evren kozmik görünümün bütününü somut varoluşa çökertebilir, evrenin dışından bir şey bunu yapamaz (belki Tanrı hariç?). Bu düzeyde de evren bir araf veya kozmik şizofreni durumuna yakalanmış gibi gözükürdü. Wigner’in savunduğu türden bir zihin ona eklemlenmedikçe evren sadece bir hayaletler topluluğu, hiçbiri <em>asıl gerçeklik</em> olmayan üst üste binmiş alternatif gerçekliklerin çoklu-melez bir çakışması biçiminde çürümeye mahkûm görünüyor. O halde neden tek bir somut gerçeklik algısına sahibiz?</p>

  <p>Bu sinir bozucu konuya doğrudan yanıt veren cesur bir fikir var: Paralel evren kuramı. Fizikçi Hugh Everett’in 1957’de ortaya attığı ve hemen ardından şu an Texas Üniversitesinde bulunan Bryce DeWitt’in savunduğu bu kuram, alternatif olası kuantum dünyalarının hepsinin eşit derecede gerçek olup birbirlerine paralel var olduklarını ileri sürüyor. Örneğin kedinin canlı mı ölü mü olduğunu tespit etmek için bir ölçüm yapıldığı anda evren ikiye bölünüyor ve bunlardan birinde kedi canlıyken diğerinde ölü oluyor. Her iki dünya da eşit derecede gerçek ve her ikisinde de insan gözlemciler var. Öte yandan her bir evrendeki kişiler sadece kendi evren kesimlerini algılıyorlar.</p>

  <p>Tek bir elektronun soytarılığının sonucunda evrenin iki ayrı dala bölünmesi biçimindeki bu eşi benzeri görülmemiş iddia sağduyuya aykırı olsa da kuram daha yakından bir incelemeyi hak ediyor. Evren bölündüğünde onunla beraber zihinlerimiz de bölünüyor ve her dünyada bir kopya var oluyor. Her kopya kendisinin biricik olduğunu düşünüyor. Kendilerinin herhangi bir bölünme hissetmediğini söyleyerek karşı çıkanlar, dünyanın güneş etrafındaki hareketini de hissetmedikleri gerçeğini hatırlamalılar. Bölünme her bir atomun ve tüm atomaltı parçacıkların hoplayıp sıçramasıyla tekrar tekrar gerçekleşiyor. Evren her bir saniye içerisinde sayısız kez kopyalanıyor, benzerleriyle çoğalıyor. Bu çoğalmanın gerçekleşmesi için gerçek bir ölçümün yapılması da şart değil. Tek bir mikroskobik parçacığın bir makroskobik sistemle bir şekilde etkileşime girmesi yeterli oluyor. DeWitt’in sözleriyle:</p>

  <blockquote>
    <p>Her bir yıldızda, her bir galakside, evrenin uzak köşelerinin her birinde gerçekleşen her bir kuantum geçişi bizim bu gezegendeki yerel dünyamızı kendisinin sayısız kopyasına bölüyor… Burada şiddetli bir şizofreni söz konusu.<a class="noteref" href="../Text/notlar.xhtml#n083" id="ref3">3</a></p>
  </blockquote>

  <p>Gerçekliğin geri getirilmesi için ödenen bedel gerçekliğin çokluğu, kendi ayrı evrim dalları boyunca birbirinden ayrılan, muazzam sayıda ve sayıları artmaya devam eden paralel evrenler.</p>

  <div class="picture">
    <img src="../Images/r18.jpg" alt=""/> 

    <div class="caption">
      Şekil-18: Everett canlı-ölü kedi ve diğer kuantum şizofrenik gerçek-dışılıklardan kaçınmak için kuantum sistemlerin belirlenemezciliğinin, evrenin sürekli bir biçimde muazzam sayıda ve fiziksel olarak bağlantısız ama eşit derecede gerçek “paralel evrenlere” bölündüğü çok dallı bir gerçeklik yarattığı önerisini getirdi. Bu süreçte gözlemcinin zihni de sayısız surete bölünür.
    </div>
  </div>

  <p>Bu diğer dünyalar neye benzer? Onlara yolculuk yapabilir miyiz? UFO’ların ve Bermuda şeytan üçgenindeki gizemli ortadan kaybolmaların açıklaması acaba bu dünyalar mı? UFO bilimciler üzülecek ama Everett kuramı bu konuda çok açık ifadelere sahiptir. Paralel dünyalar bağlantıları koptuğu andan itibaren fiziksel olarak herhangi bir pratik amaca hizmet etmeyecek şekilde ayrıktırlar. Onları yeniden birleştirmek ölçümün tersine çevrilmesini gerektirir, bu da zamanın tersine çevrilmesiyle eşanlamlıdır. Bu kırılan bir yumurtanın tek tek bütün atomları eklenerek yeniden inşa edilmesine benzer.</p>

  <p>Peki, bu dünyalar <em>nerededir</em>? Bizimkine çok benzeyenlerin çok yakınımızda olması gerekir. Fakat onlara yeniden ulaşmak tamamen olanaksızdır: Kendi uzay ve zamanımızda ne kadar uzağa gidersek gidelim onlara ulaşamayız. Bu kitabın okuyucusu kendi milyonlarca kopyasından bir santim uzaktadır belki ama bu santim bizim algılarımızın uzayı yoluyla ölçülmez.</p>

  <p>Dünyaların dalları birbirlerinden ne kadar uzaksa aralarındaki farklar da o kadar büyüktür. Bizim dünyamızdan çift delik deneyindeki bir fotonun izlediği yol gibi önemsiz bir biçimde ayrılarak bölünmüş olan dünyalar üstünkörü bir bakışla ayırt edilemez durumdadırlar. Diğerleri içerdikleri kedi nüfusuyla bizden ayrışırlar. Bazı dünyalarda Hitler hiç olmaz, John Kennedy yaşamaya devam eder. Bazıları da, özellikle zamanın başlangıcına yakın bir dönemde dallanarak ayrışmış olanlar son derece farklı olacaklardır. Aslında (akla gelen muhtemel her şey olmasa da) gerçekleşmesi mümkün olan her şey, bir yerlerde, bu çok dallı gerçekliğin bir kolunda gerçekleşir.</p>

  <p>Olası bütün dünyaların aynı anda var olması, bu kitabın okunduğu dünyanın neden bu dünya olup diğer çok farklı dallardan biri olmadığı şeklindeki merak uyandıran soruya yol açar. Okuyucunun koşulları yaşamın ortaya çıkışına uygun olmadığı için diğer dünyaların hepsinde veya ezici çoğunluğunda var olamayacağı açıktır. (Bu konuyu 12. bölümde yeniden ele alacağız.)</p>

  <p>Kuantum kuramının zihni bu kadar fazla konu edinmesi nedeniyle özgür iradenin anlaşılması için yeni bir pencere açtığı iddiası çok sayıda kişi tarafından ileri sürüldü. Yaptığımız her şeye doğumumuzdan çok önce evrenin mekaniğince karar verildiği eski belirlenimci evren fikrinden kuantum faktörü sayesinde kurtulmuş gibi görünüyoruz. Öyleyse özgür irade sağ salim ayakta diyebilir miyiz? Bu konuyu hakkınca ele almak için önce zamanın gizemlerini daha derinlemesine araştırmak durumundayız.</p>
</body>
</html>