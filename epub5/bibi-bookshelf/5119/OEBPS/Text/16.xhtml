<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>16. EVREN “BEDAVA YEMEK” Mİ?</h1>

  <div class="epigraf">
    <span>“Hiçbir şey yoktan var edilemez.”</span> <cite>Lucretius</cite>
  </div>

  <div style="clear: both;"></div>

  <p class="nonindent">Bu noktada incelememizde şu ana kadar konuştuklarımızı artık yeni fiziğin fiziksel dünyayı açıklamaktaki hayret verici kapsamını sergileyen bir kozmik senaryo inşa etmek amacıyla kullanabiliriz. Bu senaryonun (her ne kadar fizikçiler tarafından ciddi biçimde tartışılıyor olsa da) haddinden fazla ciddiye alınması gerektiğini önermiyorum. Fakat modern fiziğin ürettiği türden fikirleri sergilediği de açık ve Tanrı arayışımızda göz ardı edilemeyecek fikirler bunlar.</p>

  <p>Önsözde benim varoluşun dört büyük sorusu olarak adlandırdığım soru işaretlerini dile getirmiştim: Doğa yasaları neden vardır? Evren içerdiği şeyleri neden içerir? Bu şeyler nasıl ortaya çıktı? Evren mevcut düzenine nasıl kavuştu?</p>

  <p>Yeni fizik bu sorulara yanıt sağlama yolunda çok büyük bir ilerleme gösterdi. Tersten sırasıyla gidelim; başlangıçtaki kaotik bir durumun negatif entropi arzı olması şartıyla daha düzenli bir duruma nasıl evrilebileceğini gördük. Bu negatif entropinin evrenin genişlemesiyle nasıl yaratılabildiğini de gördük; böylece daha önceki bilim insanı kuşaklarının yaptığı gibi evrenin bir şekilde yüksek düzenli, özel ayarlanmış bir durumda yaratıldığını varsaymaya gerek kalmadığını da tespit ettik. Şu anki düzen, rastgele bir halde tesadüfen başlamış bir evren resmiyle uyumludur.</p>

  <p>Fiziksel şeylerin kökeni sorusu daha önceki bölümlerde ayrıntılarıyla ele alındı. Kozmik materyalin Büyük Patlamada yaratıldığı açıkken, yıldızlar ve gezegenler gibi cisimlerin ilksel gazlar tarafından oluşturulduğu biliniyor. Parçacık fiziğinde yapılan son keşifler maddenin boş uzayda kozmik kütleçekim alanı tarafından yaratılabildiği mekanizmaları gösterdi, böylece geride bir bilinmeyen olarak sadece uzay-zaman kalıyor. Ancak burada bile uzay ve zamanın fizik yasalarını ihlal etmeden kendiliğinden varoluş kazanmış olabileceğinin işaretleri var. Bu acayip olasılığın nedeni de kuantum kuramıyla ilgili.</p>

  <p>Kuantum faktörünün olayların atomaltı dünyada nedenlere sahip olmadan gerçekleşmesine nasıl izin verdiğini gördük. Örneğin parçacıklar belirli bir nedenselliğe uymadan herhangi bir yerde ortaya çıkabilirler. Kuantum kuramı kütleçekime genişletildiğinde uzayzamanın hareketi de aynı şekilde olur. Elimizde henüz başarılı bir kuantum kütleçekim kuramı olmasa da fizikçilerin böyle bir kuramda olması gereken genel özellikler hakkında epey bir fikri var. Örneğin bu kuramda uzay ve zaman, kuantum maddeyi karakterize edenle aynı türden bir bulanık öngörülemezlik içerecek. Dahası parçacıklar nasıl kendiliğinden ve nedensiz yaratılıp yok ediliyorsa uzayzamanın da aynı şekilde kendiliğinden ve nedensiz yaratılıp yok edilmesine izin verecek. Kuram örneğin bir uzay damlasının daha önce hiç var olmadığı bir yerde ortaya çıkması için matematiksel biçimde belirlenmiş belli bir olasılık içerecek. Bu uzayzamanın nedensiz bir kuantum geçişinin sonucu olarak hiçlikten ortaya çıkabilmesi anlamına geliyor.</p>

  <p>Genel açıdan baktığımızda uzayzamanın bir kuantum mekanizması sonucu ani ortaya çıkışının, kuantum süreçleri genellikle sadece mikroskobik olgularda geçerli olduğu için yalnızca ultra mikroskobik bir ölçekte gerçekleşmesi beklenir. Gerçekten de kendiliğinden yaratılan uzayın tipik olarak yalnızca 10<sup>-33</sup> cm boyutlarında olması bekleniyor. Fakat bu sonlu uzay damlasının kenarları olması gerekmiyor: Kendi üzerine kapanarak 2. bölümde betimlenen türde bir hiperküre oluşturmuş olabilir. Büyük ihtimalle de böyle bir mini evren başka bir ters kuantum dalgalanması tarafından tekrar hızla ortadan kaldırılır. Her şeye karşın yeni yaratılan uzay damlasının gözden kaybolup gitmek yerine birdenbire bir balon gibi şişmeye başlaması olasılığı da vardır.</p>

  <p>Bu davranışın kökeninde kütleçekimle değil doğanın diğer kuvvetleriyle bağlantılı kuantum süreçleri yatar. 13. Bölümde “büyük birleşik kuvvetin” başlangıç aşamasındaki evrenin kararsız olmasına ve denetimsiz bir üssel genişleme evresine girmesine neden olduğu “şişen evren senaryosu” adı verilen kuramdan kısaca bahsetmiştim. Kuantum mikro dünyasının bu şekilde bir saniyenin çok küçük bir kesri içerisinde kozmik oranlarda şişmesi mümkündür. Bu büyük patlamada biriken enerji şişme evresinin aniden son bulmasıyla madde ve ışımaya çevrilmiş ve ardından da evren geleneksel bilgilerimiz çerçevesinde yoluna devam etmiş olabilir.</p>

  <p>Bu dikkat çekici senaryoda bütün evren kuantum fizik yasalarına tamamen uygun biçimde yoktan var olmakta, bu esnada da bugün gördüğümüz evrenin inşası için gereken tüm madde ve enerjiyi yaratmaktadır. Bu nedenle uzay ve zaman dahil bütün fiziksel şeylerin yaratılmasını bünyesinde barındırmaktadır. Evrenin başlaması için bilinmeyen bir tekillik postüle etmektense (<em>bkz</em>. 2. Bölüm) kuantum uzayzaman modeli her şeyi tamamen fizik yasaları bağlamında açıklamaya çalışmaktadır. Bu hayranlık uyandırıcı bir iddiadır. “Bir şeyi ekleme ve bir şeyi çıkarma” fikrine alışkınız ama hiçbir bedel ödemeden (veya hiçlikten) bir şey elde etme düşüncesi bize yabancıdır. Buna rağmen kuantum fizik dünyasında rutin olarak bir şeyler başka şeyler feda edilmeden yaratılır. Kuantum kütleçekimi hiçbir bedel ödemeden her şeyi elde edebileceğimizi ileri sürer. Bu senaryoyu tartışırken fizikçi Alan Guth şu vurguyu yapar: “Genellikle hep bedava yemek diye bir şey olmadığı söylenir. Fakat evren bedava yemektir.”<a class="noteref" href="../Text/notlar.xhtml#n161" id="ref1">1</a></p>

  <p>Böyle bir evren modelinin Tanrı’ya ihtiyacı var mı? 3. Bölümde Tanrı’nın varlığı yönünde geleneksel kozmolojik savın nasıl her şeyin bir nedeni olmak zorunda olduğu varsayımı üzerinden ilerlediğini gördük. Kuantum fiziği bu iddiayı boşa çıkardı. Peki, geriye kalan iki soruda durum nedir? Evren sahip olduğu şeylere ve yasalara neden sahiptir? Bilim buna bir yanıt sağlayabilir mi?</p>

  <p>11. Bölümde süper kütleçekim kuramı adı verilen kuramın amacının doğanın bütün kuvvetlerinin ve maddenin bütün temel parçacıklarının matematiksel bir betimlemesini sağlamak olduğunu açıklamıştık. Başarılı olursa bu kuram geriye kalan iki soruyu tek bir soruya indirecek. Evreni oluşturan “şeyler” (protonlar, nötronlar, mezonlar, elektronlar vs) süper-kütleçekim kuramı kapsamı içerisine girmiş olacak. Şu anki durumda fizik yasalarının konumuysa biraz daha farklı. Genel olarak bir elektron veya protonun elimizin altında olduğunda nasıl davrandığını biliyoruz fakat onların neden elektron veya proton <em>olduğu</em>, neden farklı özelliklere sahip parçacıklar olmadıkları konusunda hiçbir fikrimiz yok. Süper-kütleçekim tamamen başarılı olursa bize yalnızca parçacıkların neden var olduklarını söylemekle kalmayacak, sahip oldukları kütlelerin, yüklerin ve diğer özelliklerin nedenini de açıklayacak.</p>

  <p>Tüm bunlar bizi (indirgemeci anlayışla) tek bir süper yasayla bütün bir fiziği kapsayan muhteşem bir matematiksel kurama ulaştıracak. Fakat yine aynı soruya geliyoruz: Neden <em>bu</em> süper yasa?</p>

  <p>Böylelikle varoluşun nihai sorusuna ulaşmış oluyoruz. Fizik belki fiziksel evrenin içeriğini, kökenini ve düzenini açıklayabilir ama fiziğin yasalarını (veya süper yasasını) açıklayamaz. Geleneksel olarak Tanrı doğa yasalarını icat etmekten ve bu yasalar uyarınca işleyen şeyleri (uzayzaman, atomlar, insanlar vb) yaratmaktan sorumlu görülür. “Bedava yemek” senaryosu sadece yasalara ihtiyaç duyduğumuzu söylüyor; evren kendi başının çaresine bakabilir, buna kendi yaratılışı da dahildir.</p>

  <p>Yasalar konusunda durum ne? Evrenin varlık kazanabilmesi için başlangıçta “orada” olmaları lazım. Bir kuantum geçişinin evreni üretebilmesi için en başta kuantum fiziğinin (bir anlamda) var olmuş olması lazım. Çok sayıda fizikçi fizik yasalarının neden mevcut hallerinde oldukları sorusunun anlamsız olduğuna veya en azından bilimsel olarak yanıtlanamayacağına inanıyor. Sorunu “antropik olarak” tartışanlarsa yasaların gözlemcilerin kabul edebilmesi için var oldukları düşüncesini savunuyor. Başka bir olasılık daha var. Belki de yasalar (veya nihai süper yasa) <em>mantıksal olarak</em> tek mümkün fiziksel ilke olarak ortaya çıkmaktadır. Bu fikre son bölümde yeniden döneceğiz.</p>
</body>
</html>