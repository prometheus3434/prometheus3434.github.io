<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>3. TANRI EVRENİ YARATTI MI?</h1>

  <div class="epigraf">
    <span>“Tanrı’nın bu dünyayı nasıl yarattığını bilmek istiyorum.”</span> <cite>Einstein</cite> <span>“Bu varsayıma ihtiyacım yok.”</span> <cite>Pierre Laplace’ın Napoleon Bonaparte’a sözü</cite>
  </div>

  <div style="clear: both;"></div>

  <p class="nonindent">Geçenlerde tanınmış bir dergi manşetinden duyurdu: “Gökbilimciler Tanrıyı keşfediyor!” Makalenin konusu Büyük Patlama ve evrenin ilk aşamalarının anlaşılmasında gerçekleşen son ilerlemelerdi. Popüler gazetecilik dünyasında yaratılış olgusunun kendisi Tanrı’nın varlığını açıklamaya yeterli görülüyordu. Peki, Tanrı’nın yaratılışa <em>neden olduğunu</em> söylemek gerçekte ne anlama gelir? Tanrısız bir yaratılış tasavvuru mümkün müdür? Modern astronomi fiziksel evrenin sınırlarının kaçınılmaz biçimde ortaya çıkmasını sağlıyor ve bizi doğaüstüne başvurmaya mı mecbur bırakıyor?</p>

  <p>“Yaratılış” kelimesi çeşitli anlamlar taşır ve bunlar arasında net bir ayrım yapabilmek önem taşır.<a class="noteref" href="#f1" id="fref1">1*</a> Evrenin yaratılışı, maddenin kaotik, yapısız ilksel biçimden şu an gözlemlenen karmaşık düzeni ve ayrıntılı etkinliğine doğru ansızın sıçraması anlamında kullanılabilir. Maddenin daha önce özelliksiz olan bir boşluğun içerisinde gerçek anlamda yaratılması anlamına gelebilir. Uzay ve zaman dahil bütün fiziksel dünyanın tamamen hiçlikten ansızın ortaya çıkması anlamına gelebilir. Hayatın ve insanın yaratılması gibi ayrı bir konu daha vardır, onu da daha sonra ele alacağız.</p>

  <p>Evrenin “ilk günde” yaradılışının anlatıldığı Kutsal Kitap’taki yaratılış versiyonunda tam olarak neler olduğuysa belirsizdir. Aslında yaradılışla ilgili iki açıklama vardır ancak her ikisi de yıldızlar, gezegenler, dünya ve bizim bedenlerimizin yapıldığı malzemenin yaradılış olayından evvel var olduğunu açık biçimde ifade etmez. Tanrı’nın bu kozmik malzemeyi hiçlikten yarattığı inanışı eskiden beri Hıristiyan doktrininin bir parçasıdır. Hatta bu Tanrı’nın her şeye kadir olduğu varsayımının bir gereği gibi gözükmektedir; çünkü Tanrı maddeyi yaratmadıysa, bu çalışmasında ulaşabildiği hammaddelerin doğasıyla sınırlanmış olduğu anlamına gelirdi.</p>

  <p>20. yüzyıldan önce bilim insanları ve din adamları benzer biçimde maddenin doğal yollarla yaratılamayacağını (veya yok edilemeyeceğini) varsayıyorlardı. Elbette örneğin kimyasal tepkimelerde maddenin formu değişebilirdi ancak maddenin toplam niceliğinin istisnasız sabit olduğu düşünülürdü. Maddenin kökeni problemiyle karşı karşıya olan bilim insanları evrenin yaşının sonsuz olduğuna inanma eğilimindeydiler, bu sayede yaratılma ihtiyacından da tamamıyla kaçınabiliyorlardı. Zamansal açıdan sonsuz bir evrende madde sonsuza dek var olabilir ve kökeni konusundaki sorun da bir kenara atılabilirdi.</p>

  <p>Laboratuarda ilk madde 1930’lı yıllarda yapılınca maddenin doğal yollarla yaratılamayacağı inancı gümbürtüyle çöktü. Bu keşfe yol açan olaylar modern fiziğin başarısının klasik bir örneğidir.</p>

  <p>Bu hikâye de, başka birçoğu gibi 1905 yılında Einstein’la başlar. Onun ünlü <em>E = mc<sup>2</sup></em> denklemi kütle ve enerjinin denkliğinin matematiksel ifadesidir: Kütle enerjiye ve enerji kütleye sahiptir. Kütle maddenin niceliklendirilmesidir: Bir nesnenin kütlesi bu nesnenin içerdiği madde miktarını belirtir. Büyük kütle ağır ve hantal, küçük kütle hafif ve harekete geçmesi kolay anlamını taşır. Kütlenin enerjiye denk veya eşdeğer olması bir anlamda maddenin “hapsedilmiş” enerji olduğu anlamına gelir. Eğer kilidini açmanın bir yolu bulunursa madde bir enerji patlamasının ortasında gözden kaybolacaktır. Tersinden eğer yeterli enerji bir şekilde yoğunlaştırılırsa madde göze görünecektir.</p>

  <p>Einstein’ın görelilik kuramının bir yan ürünü olan denklemi özgün halinde son derece hızlı, ışık hızına yakın hızda hareket eden nesnelerin özellikleriyle ilgiliydi. Kurama göre nesnenin hareketinin enerjisi nesnenin daha ağır görünmesiyle (kütlesinde artış) sonuçlanmalıydı. Alışılmış hızlarda bu etki çok küçüktür çünkü çok az bir kütle korkunç derecede fazla bir enerji eder: Örneğin bir gram şu anki piyasada bir milyon dolarlık enerjinin eşdeğeridir. Fakat modern atomaltı parçacık hızlandırıcılarıyla elektronların ve protonların hızı ışık hızının çok yakınına dek arttırılabilmekte ve kütlelerinin onlarca kat arttığı gözlemlenebilmektedir.</p>

  <p>Kütlede hızla birlikte görülen artış elbette maddenin gerçek anlamda yaratılması anlamına gelmez. Bu zaten var olan maddenin ağırlığının artmasıyla ilgilidir. Tamamıyla yeni madde parçacıklarının yoğunlaştırılmış enerjiden üretilmesi olasılığıysa Paul Dirac’ın 1930’lu yıllardaki çığır açıcı matematik araştırmalarıyla ortaya çıktı. Dirac, Einstein’ın görelilik kuramı ve E = mc<sup>2</sup>’sini, yirminci yüzyıl fiziğindeki diğer büyük devrim olan atomik ve atomaltı maddenin hareketiyle ilgilenen kuantum kuramı ile uyumlulaştırmayı deniyordu. Birleşik bir görelilikçi kuantum kuramına enerjik radyoaktif yayınımlar sonucunda olduğu üzere ışık hızına yakın hızlarda hareket eden atomaltı parçacıkları betimlemek için ihtiyaç duyuluyordu.</p>

  <p>Gerçekleştirdiği matematiksel analizin ardından Dirac yüksek hızlı atomik maddeyi betimlemek üzere yeni bir denklem ortaya attı. Büyük bir başarıya ulaşmıştı çünkü elektronların sahip olduğu bilinen ve o ana dek kafa karıştıran bir özelliğe, elektronların hem sağduyuyla hem de temel geometrik bilgiyle tamamıyla çelişen bir tarzda dönmelerine (spin) açıklık getirmişti. Kabaca ifade edersek, bir elektron dışa karşı aynı yüzü tekrar göstermeden önce kendi etrafında iki kez dönmek zorundaydı. Bu temel fiziğin soyut dünyasında matematiğin sezginin yerini alması gerektiğine ilişkin bir başka güzel örnektir.</p>

  <p>Fakat Dirac’ın denklemi anlaşılmaz bir yöne sahipti. Sunduğu çözümler sıradan elektronların hareketini doğru biçimde betimliyordu ama her bir çözüm için, bilinen evrende hiçbir şeye denk düşmüyor gibi görünen bağlantılı bir başka çözüm daha vardı. Biraz hayal gücüyle bu bilinmeyen parçacıkların nasıl bir şey olduklarını çıkarsamak mümkündü. Kütle ve spin açısından olağan elektronlara özdeş olsalar gerekti ama tüm elektronlar eksi elektrik yük taşırken bu yeni gizemli parçacıklar artı yüke sahip olacaklardı. Diğer özellikleri de, örneğin spinleri ters olmalıydı; kısacası bu yeni parçacıklar elektronların bir tür ayna görüntüsü olsa gerekti.</p>

  <p>Daha da ilginci şuydu: Dirac’ın öngörüsüne göre eğer yeterli enerji yoğunlaştırılabilirse bu “karşı-elektronlardan” biri, daha önce hiçbir şeyin var olmadığı bir yerde ortaya çıkabilirdi. Elektrik yükün korunması için de bu olaya bir elektronun eşanlı biçimde ortaya çıkışının eşlik etmesi gerekirdi. Bu yolla enerji, elektron/karşı-elektron çifti formunda bir madde yaratımı için doğrudan kullanılabilirdi.</p>

  <p>Aynı dönemde (1930) fizikçi C. Y. Chao kurşun gibi ağır metallerdeki gama ışınlarının (yüksek enerjili ışık fotonları) nüfuz etme gücü konusunda deneyler yapmaktaydı. En enerjik gama ışınlarının bile nadir görülen bir biçimde seyreldiğini fark etti. Işınların fazladan soğurulmasının nedeni Chao için tam bir muammaydı ama bugün bizler bunun nedeninin elektron/karşı-elektron çifti üretilmesi olduğunu biliyoruz.</p>

  <p>Ardından Carl Anderson 1933 yılında metal sacların kozmik ışınları (uzaydan gelen yüksek enerjili parçacıklar) soğurması üzerine çalışırken, ilk kez Dirac’ın karşı-elektronunun varlığını belirsizliğe yer bırakmayacak biçimde tespit etti. Madde laboratuarda, kontrollü bir deneyde yaratılmıştı. Yeni parçacığın kendisinden beklenen bütün özellikleri taşıdığı hızla doğrulandı ve Dirac ve Anderson bu nefis öngörü ve keşif için verilen Nobel ödülünü paylaştılar.</p>

  <p>Sonraki yıllarda elektronların ve karşı-elektronların (genellikle pozitronlar olarak adlandırılırlar) üretimi laboratuar süreçleri içerisinde olağan bir uygulama halini aldı. II. Dünya Savaşından sonra atomaltı parçacık hızlandırıcısı makinelerin gelişimi, diğer parçacık türlerinin kontrollü üretimini de olanaklı kıldı. Karşı-proton ve karşı-nötronlar üretildi. Günümüzde pozitronlar ve karşı-protonlar büyük miktarlarda üretilip manyetik “şişelerde” saklanabiliyor. Ayna veya karşı-parçacıklar bir bütün olarak karşı-madde olarak adlandırılıyor ve artık fizik laboratuarlarında rutin biçimde üretiliyor.</p>

  <p>Bu gerçeklerin bilgisini kuşandığımızda maddenin kökeninin doğal bir açıklaması için önümüz açık gibi görünüyor. Büyük Patlama sırasında çok büyük miktarlarda karmaşık madde ve karşı-madde üretimine sebep olacak şekilde devasa enerji miktarları mevcuttu. Bu malzemenin büyük miktarı sonunda soğuyarak bir araya geldi ve yıldızları ve gezegenleri oluşturdu. Ne yazık ki bu basit fikirde önemli bir kusur vardır. Karşı-madde maddeyle karşılaştığında madde üretim sürecinin tersten işleyişiyle, bu ikisi birbirlerini şiddetli bir enerji bırakarak yok ederler. (<em>Bkz</em>. Şekil-4)</p>

  <p>Bu yüzden madde ve karşı-madde karışımı içererek oluşacak bir evren şiddetli bir biçimde kararsızdır. Galaksimiz içerisindeki karşı-madde karışımına uymak zorunda olduğu çok sıkı sınırlar koyulabilir ve bu çok cüzi bir miktardır. O zaman bütün bu karşı-madde nereye gitmiştir? Laboratuarda yaratılan her parçacığa bir karşı-parçacık eşlik eder, bu yüzden evrende de yüzde elli/elli bir karışım olmasını bekleyebiliriz ama gözlemler bunun yanlışlığını göstermektedir. Bazı astrofizikçiler madde ve karşı-maddenin ağırlıklı olarak iki türden birini içeren geniş alanlara ayrılmayı bir şekilde başardığı varsayımını ortaya atarak bu muammayı açıklamayı denemiştir. Muhtemelen galaksilerin bazıları karşı-maddeden bazıları da maddeden yapılmıştır. Fakat maddeyi karşı-maddeden ayırmak için ikna edici bir mekanizma hiç önerilememiş ve simetrik-evren kuramı gözden düşmüştür.</p>

  <p>Dolayısıyla Büyük Patlamanın yaratılış olduğu konusunda ısrar eden bilim insanları fizik yasalarına aykırı olarak açıkça bir tür doğaüstü sürecin evrene karşı-madde olmaksızın dışarıdan madde kattığını varsayma gerekliliğiyle karşı karşıyadırlar. “Tekillikte bütün yasaların çöktüğü” şeklindeki muğlak mazeretler buradaki sıkıntıyı pek fazla hafifletmemektedir.</p>

  <div class="picture">
    <img src="../Images/r04.jpg" alt=""/> 

    <div class="caption">
      Şekil-4: Laboratuarda madde yaratmak için enerji kullanılabilir ancak maddeye her zaman eşit miktarda bir karşı-madde eşlik eder. Madde ve karşı-madde bir araya geldiğinde sonuç malzemenin içerisindeki enerjinin serbest kaldığı patlamalı bir yokoluştur. Evrendeki bütün maddenin tehlikeli bir karşı-madde karışımıyla lekelenmeden nasıl yaratıldığı halen gizemini korumaktadır.
    </div>
  </div>

  <p>Öte yandan kısa bir süre önce bu ikilemden olası bir çıkış yolu doğmuştur. Laboratuar koşullarında madde ve karşı-madde üretimi her zaman simetrik olmasına karşın, Büyük Patlamanın son derece yüksek sıcaklıkları altında çok az büyüklükte bir madde fazlalığına izin verilmiş olabilir. Fikir kaynağını doğanın dört temel kuvvetinin birleşik betimlemesini sağlamaya çalışan kuramsal bir çalışma programından almaktadır. (Bu konuyu 11. bölümde daha ayrıntılı olarak ele alacağız.) Bu kuramsal hesaplamalara göre sadece saniyenin milyar çarpı milyar çarpı milyar çarpı milyarda biri sırasında ulaşılabilecek milyar çarpı milyar çarpı milyar derecelik bir sıcaklıkta her bir milyar karşı-protona karşılık bir milyar bir adet proton üretilir. Benzer biçimde elektronların sayısı da pozitronlardan her bir milyarda bir adet daha fazladır.</p>

  <p>Çok küçük olmasına karşın bu tür bir fazlalık son derece önemli bir fark yaratacaktır. Yaşanacak olan karşılıklı kırımda birbirleriyle eşleşen birer milyar proton ve karşı-proton birbirlerini yok edecek ancak eşi olmayan tek proton, diğer yalnız elektronla beraber hayatta kalacaktır. Geriye kalan bu parçacıklar (doğanın sonradan aklına düşmüş gibi) sonunda bütün galaksileri, bütün yıldızlar ve gezegenleri ve bizleri şekillendirecek olan malzeme halini alacaktır. Bu kurama göre evrenimiz varoluşun akla hayale gelmeyecek kısalıktaki ilk anından yadigâr kalan dengesiz madde dağılımının minicik bakiyesinden doğmuştur.</p>

  <p>Bütün iyi kuramlarda olduğu gibi fizikçiler maddenin kökenine dair bu açıklamayı ikna edici buluyorlar. Peki, ama somut kanıtlar nerededir?</p>

  <p>Kuramı doğrulayan iki sonuç mümkün gözükmektedir. Birincisi başlangıçta karşımıza çıkan her bir fazladan parçacığa eşlik eden bir milyar parçacık-karşı parçacık çiftinin toptan yokoluşuyla ilgilidir. Bu katliamın enerjisi de büyük bir olasılıkla ısı formunda hayatta kalmak zorundadır. Bir önceki bölümde değindiğimiz gibi evren Büyük Patlamadan geriye kalan ısı ışımasıyla yıkanmıştır. Sayıların milyarda bir hesabıyla örtüşüp örtüşmediğini görmek için hayatta kalan her bir atom başına düşen ısı enerjisini hesaplamak basit bir iştir. Sonuçlar örtüşmektedir veya en azından son derece inandırıcı modellerle uyuşma sağlanabilmektedir diyebiliriz. Sonuç olarak bu kuramla sadece maddenin kökenine değil, aynı zamanda evrenin kesin ve net sıcaklığına da açıklık getirilmektedir. Bu son derece çarpıcı bir başarıdır.</p>

  <p>Yine de maddenin artık kutsal bir kökene sahip olmasının gerekmediğini kesin biçimde duyurabilmek için ulaşılması arzu edilen bazı başka bilgiler de vardır. Madde ile karşı-madde arasında belirgin bir asimetrinin varlığına ilişkin doğrudan laboratuar kanıtlarının elde edilmesi, ikna edicilik yönünden en büyük rolü oynayacaktır. Şansımız yaver giderse şu an bu türden kanıtların elde edilmesinin tam eşiğinde duruyor olabiliriz.</p>

  <p>Madde üretiminin çok az daha fazla olduğunu öngören kuram aynı mekanizma yoluyla maddenin kendiliğinden <em>imhasını</em> da öngörmektedir. Kuramın devamında çok geniş bir zaman aralığı içerisinde protonların pozitronlara bozunacakları, bunların da elektronları yok edeceği söylenmektedir. Bu yolla maddenin tümü en nihayetinde yok olmaya mahkûmdur. Fakat bahsedilen zaman ölçeği öylesine uzundur ki, örnek verirsek insan vücudu ortalama olarak yaşam süresi içerisinde ancak bir proton kaybeder. Bu kuramı sınamak için bilim insanları kozmik ışınların kirletici etkisini geride bırakmak ve ortadan kaybolan bir protonu yakalayarak gözlemlemek için yerin yüzeyinin epey altındaki yerlerde devasa madde yığınları üzerinde çalışmaktadır. Süreç doğası itibarıyla (radyoaktivite gibi) istatistiksel olduğu için tesadüfi meydana gelen acayip bozunum, bir protonun ortalama ömrü en az on bin milyar milyar milyar yıl olmasına rağmen en iyi hesapla birkaç hafta sonra gözlemlenebilmektedir. İşin sırrı, nadir görülen rastlantısal olayı tespit etmek için tonlarca malzemeyi (dolayısıyla çok sayıda protonu) bir araya getirmekte düğümlenmektedir. Bu türden birkaç deney halen sürüyor ve şimdiden bunlardan en az biri muhtemel bir proton bozunumu vakası sonucunu verdi.</p>

  <p>Maddenin kökeni sorusu Tanrı’nın varlığını fiziksel olgulardan çıkarsama çabalarının hepsinin karşılaştığı temel bir problemi resmetmektedir. Eskiden mucizevi görünen bir şey (maddenin karşı-madde olmadan ortaya çıkışı) Büyük Patlamada belki de doğaüstü bir girdi gerektiren bir şeyken, bilimsel kavrayışın gelişimiyle beraber artık alıştığımız fizik yasaları temelinde açıklanabilir görünmektedir. Belirli bir hadise ne kadar hayret verici ve açıklanamaz olursa olsun uzak bir gelecekte bunu açıklayacak doğal bir olgunun keşfedilmeyeceğinden asla kesinlikle emin olamayız.</p>

  <p>Bu bilimsel ilerlemeler şu an yaratılışı doğal süreçler yoluyla açıklayabildiğimiz anlamına geliyor mu? Çok sayıda teolog buna hiddetle karşı çıkacaktır. Burada betimlenen süreçler maddenin hiçlikten yaratılışını değil, önceden var olan enerjinin maddi forma çevrilmesini ifade ediyor. Halen daha enerjinin ilk başlangıçta nereden geldiğini açıklamak durumundayız. Bunun ille de doğaüstü bir açıklama mı olması gerekiyor?</p>

  <p>Her durumda, sorumluluğu maddeden enerjiye kaydırma konusunda dikkatli olmak gerekir. Enerji, özellikle modern fizikte epey kaygan bir kavramdır. Enerji nedir? Çok sayıda farklı biçimler alabilir. Örneğin hareket olabilir. Laboratuarda parçacıklar yüksek hızda çarpışabilir ve sayıları eskiden ikiyken dört olabilir. Yeni gelenlerin bedeli baştaki iki özgün parçacığın hızının düşmesiyle ödenir. Elle tutulamayan bir şey olan hareketin elle tutulur şeylere dönüşmesi, hiçlikten yaratılmanın ruhuna epey yakındır.</p>

  <p>Daha fazla dikkat gösterilmesi gereken bir olasılık da maddenin <em>sıfır</em> enerjili bir durumdan yaratılmasıdır. Bu olasılık enerjinin hem artı hem eksi olabilmesinden kaynaklanmaktadır. Hareket enerjisi veya kütle enerjisi her zaman artıdır ama çekim enerjisi, örneğin bazı kütleçekim alanı veya elektromanyetik alan türlerinde görüldüğü gibi eksidir. Yeni yaratılan madde parçacıklarının kütlesine giden artı enerjinin kütleçekim veya elektromanyetizmanın eksi enerjisini tam olarak dengelediği durumlar ortaya çıkabilir. Örneğin atom çekirdeğinin civarında elektrik alan yoğundur. 200 protona sahip olan bir çekirdek yapılabilseydi (zor ama olanaklıdır), bu durumda sistem herhangi bir enerji girdisi olmaksızın elektron-pozitron çiftlerinin kendiliğinden üretimine karşı kararsız hale gelirdi. Bunun nedeni yeni parçacık çiftlerinin yarattığı eksi elektrik enerjisinin, kütlelerinin enerjisini tam olarak dengeleyebilmesidir.</p>

  <p>Kütleçekimdeyse durum daha da acayiptir çünkü kütleçekim alanı sadece bir uzay bükülmesidir. Bir uzay bükülmesinde hapsedilmiş enerji madde ve karşı-madde parçacıklarına çevrilebilir. Bu örneğin bir kara deliğin civarında gerçekleşir; muhtemelen Büyük Patlamada da en önemli parçacık kaynağı buydu. Bu sayede madde kendiliğinden biçimde boş uzaydan doğar. Bu durumda şu soru doğar, ilksel patlama enerjiye sahip miydi yoksa tüm malzemelerin enerjisinin kütleçekimin eksi enerjisiyle dengelenmesiyle bütün evren sıfır enerji durumunda mıdır?</p>

  <p>Sorunu basit bir hesaplamayla çözmek mümkündür. Astronomlar galaksilerin kütlelerini, ortalama uzaklıklarını ve uzaklaşma hızlarını ölçebilirler. Kimi fizikçiler bu sayıları bir formüle yerleştirince ortaya çıkan niceliği evrenin toplam enerjisi olarak yorumlamayı başardılar. Ulaştıkları sonuç gözlemsel doğruluk sınırları içerisinde sıfır oldu. Neden bu özel ve kolaylıkla ayırt edilebilen sonucun çıktığı evren-bilimciler açısından da merak kaynağı olmaya devam ediyor. İçlerinden kimileri evrenin tam olarak sıfır enerjiye sahip olmasını gerektiren derin bir kozmik ilkenin olduğunu ileri sürdü. Eğer öyleyse evren herhangi bir madde veya enerji girdisine gereksinim duymadan var olmaya başlayarak en kolay yolu izlemiş olabilir.</p>

  <p>Öte yandan enerjinin kütleçekimin var olduğu koşullarda doğru düzgün tanımlanmamış bile olması, işleri daha da karmaşık hale getirmektedir. Bazı durumlarda çok büyük (aslında sonsuz) bir uzaklıktan kütleçekim etkisi düşünülerek yalıtık bir sistem içerisinde toplam enerjinin anlam kazanması mümkündür. Fakat bu strateji Einstein’ın ortaya attığı ve bir önceki bölümde değindiğimiz model gibi uzamsal açıdan sonlu bir evrende tamamıyla geçersizdir. Bu tip bir kapalı evrende toplam enerji anlamsız bir niceliktir.</p>

  <p>Muhtemelen bir enerji girdisine bile gerek duyulmaksızın maddenin boş uzaydan doğal yaratımı gibi örnekler teolojideki <em>ex nihilo</em><a class="noteref" href="#f2" id="fref2">2*</a> yaradılış anlamına mı gelir? Bu noktada bilimin hâlâ daha uzayın (ve zamanın) varoluşunu açıklamadığı öne sürülebilir. Uzun bir süre boyunca kutsal müdahalenin sonucu olarak değerlendirilmiş olan maddenin yaratılışının şimdi basit bilimsel kavramlarla (büyük olasılıkla) anlaşılabildiğini kabul edersek, neden bir evrenin olduğu, neden uzay ve zamanın var olduğu ve maddenin onlardan ortaya çıkmış olabileceğine ilişkin açıklamalar sadece Tanrı’ya başvurarak mı yapılabilir?</p>

  <p>Bir bütün olarak evrenin bir nedene sahip olmak zorunda olduğu ve bu nedenin Tanrı olduğu inancı Platon ve Aristoteles tarafından ileri sürüldü, Thomas Aquinas tarafından geliştirildi ve en ikna edici haline on sekizinci yüzyılda Gottfried Wilhelm von Leibniz ve Samuel Clarke’la kavuştu. Bu fikir genellikle Tanrı’nın varlığı yönünde kozmolojik sav olarak bilinir. Kozmolojik savın iki sürümü vardır: Burada ele alacağımız nedensel sav ve bir sonraki bölümde tartışacağımız olumsallıktan gelen sav. David Hume ve Immanuel Kant kozmolojik savı kuşkuyla karşıladılar, Bertrand Russell ise bu sava keskin eleştirilerde bulundu.</p>

  <p>Kozmolojik savın hedefi iki yönlüdür. Birincisi bir “ilk hareket ettiricinin,” dolayısıyla dünyanın varoluşunu açıklayan bir varlığın var olduğunu ispatlamaktır. İkincisi bu varlığın Hıristiyan doktrininde öğretilen Tanrı olduğunu kanıtlamaktır.</p>

  <p>Sav şu biçimde kurulur. Her olayın bir nedene ihtiyaç duyduğu savlanır. Sonsuz bir nedenler zinciri olamaz, dolayısıyla her şeyin bir ilk nedeni olmalıdır. Bu neden Tanrı’dır. Öncelikle kozmolojik savın birçok sürümü ve çok sayıda ince yorumu olduğunu söylemeliyiz; yıllar içerisinde tartışma ezoterik ve karmaşık bir hal almıştır. Burada artı ve eksilerine dengeli bir değer biçme çabasına girmeyecek, sadece bu savın insanlık tarihinin en büyük dehalarından bazılarının ilgisini çektiğini ancak bunun tezin ne savunucularını ne de karşıtlarını mantıksal ve felsefi gaflar yapmaktan alıkoymadığını söylemekle yetineceğim. Bizi burada ilgilendiren konu nedensel zincir varsayımını modern bilimin ışığında yeniden sınamaktır.</p>

  <p>Savdaki ilk adımı ele alalım: Her olayın bir nedeni vardır. Clarke’nin dediği gibi: “Hiçbir şey aksi mümkünken bir şeyin olduğunu, hele ki var olması için ortada hiçbir sebep yokken varsaymaktan daha saçma olamaz.”<a class="noteref" href="../Text/notlar.xhtml#n031" id="ref1">1</a> Genellikle olan biten her şeyin geniş anlamıyla başka bir şey tarafından oldurulduğu ve varoluş kazanmış her nesnenin zaten var olan bir şeyin ürünü olduğu varsayılır. Akla yatkın geliyor ama acaba doğru mu?</p>

  <p>Gündelik yaşamda tüm olayların bir nedeni olduğundan nadiren kuşku duyarız. Bir köprü aşırı yük bindiği için yıkılır, kar havalar ısındığı için erir, bir ağaç bir tohum ekildiği için büyür vs. Peki bazı şeyler nedensiz olabilir mi?</p>

  <p>Yukarıdaki “varoluş kazanan her nesnenin zaten var olan bir şeyin ürünü olduğu” iddiasını ele alalım. Ya bir nesne hiç varoluş kazanmamış ama hep var olmuşsa? Böyle bir şey kesinlikle akla sığmaz: Örneğin durağan evren modelindeki uzay. Bu ezel ebedi var olan (var olmadığı hiçbir zaman olmayan) bir nesnenin bir nedeni olduğunu sorgulamak anlamına mı gelir? “Bu neden var?” sorusu yine de sorulabilir. Hemen “zaten hep vardı” sorusunu yapıştırmak eksik kalır gibi görünüyor. Nesnenin var olmayabileceğini hayal etmek elbette olanaklı olduğuna göre, sonsuz yaşından bağımsız olarak, var olmamak varken var olması için bir neden aramak meşru gözükmektedir. Dolayısıyla kimilerinin görüşüne göre yaratılış düşüncesini terk etmek (durağan evrende olduğu gibi) bir evrenin neden var olduğunu açıklama gerekliliğini ortadan kaldırmaz.</p>

  <p>Bir an için ebedi nesneler konusunu bir kenara koyarak kendimizi nesnelerin varoluş kazanmasıyla sınırlayalım. Bir yer hiçlikten yaratılabilir mi? Parçacıkların boş uzaydan nasıl yaratılabildiklerini gördük ama bu örnekte neden uzay bükülmesiydi. Halen daha uzayın nereden geldiğini açıklamamız gerekir (her zaman var olmamışsa). Kimileri uzayın bir <em>şey</em> olup olmadığını sorgular. Thomas Aquinas veya Leibniz’in onu nedensel zincirin parçası olarak değerlendirdiklerini düşünmek elbette çok zor. Yine de devam edelim. Büyük Patlamada uzayın birdenbire ortaya çıkmasına neden olan neydi? Tekillik mi? Fakat bir tekilliğin bir şey olmadığı kesindir. O bir şeyin (uzayzaman) sınırıdır. Çıkmaza girdik.</p>

  <p>Her <em>olayın</em> bir nedeni var mıdır? Bir şey daha öncesinde herhangi bir eylem veya rasyonel bir neden olmaksızın gerçekleşebilir mi? Gazetelerde çok sık “gökyüzündeki nesne açıklanamadı” iddiaları yer alır. Fakat bu ifadeyle havada gerçekleşen olgunun açıklamasının <em>olmadığı</em> değil, <em>bilinen</em> bir açıklaması olmadığı kastedilir. Ne yazık ki “her olayın bir nedeni vardır” savının kesin bir biçimde nasıl yanlışlandığını görmek çok zordur çünkü bunun için bariz bir nedeni olmayan bir olay bulmak yetmez, evren hakkında ne kadar fazla bilgi sahibi olunursa ve doğa kavrayışı ne kadar derin olursa olsun hiçbir nedenin bulunamayacağını göstermek gerekir. Bu olanaksız gibi görünmektedir. Ele alınan olaya anlaşılması çok güç, son derecede nadir rastlanan, daha önce hiç karşılaşılmamış, kolay göze çarpmayan, acayip bir sürecin neden olmadığından nasıl emin olunabilir?</p>

  <p>Bilimin her olayın bir nedeni olduğu iddiasını yanlışlamaya en fazla yaklaştığı alan kuantum mekaniğidir. 8. Bölümde göreceğimiz gibi atomaltı dünyada parçacıkların hareketi genellikle öngörülemez. Bir parçacığın anı anına uymaz, bir an böyleyken diğer an ne yapacağından emin olamazsınız. Bir olayda bir atomaltı parçacığın belirli bir yere varışının seçilebilme durumu varsa bu durumda kuantum kuranıma göre bu olayın nedeni yoktur, olay doğası gereği öngörülemezdir. Parçacığı etkileyen etmen ve kuvvetler hakkında elde edilebilecek ne kadar bilgi olursa olsun, parçacığın belirlenmiş yere varışının başka bir şey tarafından “sağlanmış” olarak değerlendirilmesi mümkün değildir. Sonuç doğası gereği rastlantısaldır. Parçacık söz konusu yerde bir açıklaması olmaksızın ortaya çıkar.</p>

  <p>Bu fikir (azınlıkta kalmış) kimi fizikçilerin hiç hoşuna gitmemiştir. Einstein fikri ünlü cevabıyla reddetmiştir: “Tanrı zar atmaz.” Bu fizikçiler her olayın atomaltı dünyada bile şu veya bu nedenle gerçekleşmiş olmasını arzu ederler. Oysa hayret verici bir deney gerçekleştirilerek, etkiler ışıktan daha hızlı hareket etmediği müddetçe atomik sistemlerin doğaları gereği öngörülemez olduğunun gösterilmesi mümkündür: Tanrı <em>zar atmaktadır</em>. Doğanın olağanüstü bir gizli tertibinin deneysel sonuçları bozmaması kaydıyla bu iddia oldukça sağlam bir temele sahip görünmektedir.</p>

  <p>Eğer kuantum olaylarının tek tek doğrudan birer nedene sahip olmadıkları kabul edilirse, bu durumda kuantum sürecinin klasik bir örneği olan maddenin yaratılışının fiziksel bir nedeni olmadığı söylenebilir mi? Bir anlamda evet. <em>Tekil</em> bir parçacık özel olarak belirlenebilir bir yer veya an olmaksızın birdenbire ve öngörülemez bir biçimde varlık kazanacaktır. Fakat ne kadar başına buyruk olursa olsun davranışı halen daha olasılık yasalarına bağlıdır. Belli bir etkinliğe sahip belirli bir uzay bükülmesinde, bir parçacığın belli bir zaman aralığındaki belirli bir uzay hacmi içerisinde görünmesinin olasılığı çok yüksek olabilmektedir. Fakat asla kesin değildir. Tersinden, olasılık son derece küçük olmasına karşın bu tip bir parçacığın şu anda oturma odanızda birdenbire yoktan karşınıza çıkması olasılığı vardır. Parçacık yaratımının olasılığının uzay bükülmesinin etkinliğine dayanması olgusu bir çeşit zayıf nedenselliğe işaret eder. Uzay bükülmesi bir parçacığın ortaya çıkışını <em>daha olası</em> kılar. Bunun parçacığın ortaya çıkışının <em>nedeni</em> olarak görülüp görülemeyeceğiyse daha çok anlambilimin alanına girer.</p>

  <p>Burada esas tartışmanın bir elektronun yaratılışının veya bir yere varışının bir nedeni olup olmadığı değil, tüm evrenin bir nedeni olup olmadığı hakkında olduğu itirazı yapılabilir. Kimi fizikçiler buna hiç kuşku duymaksızın tüm evrenin de kuantum ilkelerine bağlı olduğu yanıtını verecektir ancak bu da bizi çok tartışmalı iç tutarlılık sorunları yaşayan kuantum evrenbilimi konusuna getirir. (Bu konudaki tartışmayı evrenin kökeni sorununu çözebilecek bir kuantum senaryosu önereceğim 16. bölüme dek erteleyeceğiz.) Şimdilik, kuantum kuramına rağmen, toplam evrenin bir nedene sahip olduğunun söylenebileceğini kabul edersek, bu neden nedir? Tanrı mı?</p>

  <p>Bu noktada kozmolojik savın ikinci adımını ele almaya geçiş yapıyoruz: Sonsuz bir nedenler zinciri olamaz. Çekirgenin sıçramasının bir yerde sonlanması lazım. Galaksiler dönen bulutsulardan şekillenir, bulutsular ilksel hidrojen gazından şekillenir, hidrojen ilk Büyük Patlamada oluşan protonlardan şekillenir, protonlar uzay bükülmelerinden doğar. Varsayım itibarıyla bu dizinin bir ilk üyesi olmak zorundadır. Aquinas şöyle der:</p>

  <blockquote>
    <p>Gözlemlenebilir dünyada nedenler seriler biçiminde dizilmiş halde bulunurlar; bir şeyin kendisine neden olduğunu hiçbir zaman gözlemleyemeyiz, böyle de olamaz çünkü bu kendisinin kendisinden önce geldiği anlamına gelir ve bu mümkün değildir. Öte yandan bu tür neden serileri bir yerde durmak zorundadır; çünkü kendi içinde daha önce gelen bir üye bir ara üyeye neden olur (ara bir adet veya çok sayıda olsun olmasın) ve ara üye de bir sonuncuya. Bu durumda bir nedeni ortadan kaldırırsanız onun sonuçlarını da kaldırırsınız ve dolayısıyla eğer bir ilk nedeniniz yoksa son bir nedeniniz de, ara bir nedeniniz de olmaz. Bu yüzden neden serilerinde durma olmazsa ve dolayısıyla ilk neden olmazsa, o halde ara nedenler de olmayacaktır, son sonuç da ve bu açık bir yanlış olur. Bu yüzden bir ilk neden varsaymak zorundayız ve bu ilk nedene herkes aynı ismi vermektedir: “Tanrı.”<a class="noteref" href="../Text/notlar.xhtml#n032" id="ref2">2</a></p>
  </blockquote>

  <p>Sonsuz neden ve sonuç zincirine karşı gerekçelerini koyarken ne Aquinas ne de Clarke zincirin gerçekte sonsuz olduğu temelinde bir karşı çıkış geliştirirler. Her iki düşünürün de savlarını yaradılış kanıtlarının rasyonel çıkarımlara değil “kutsal vahiy”e dayanmasından hoşnut olarak, ebedi, sonsuz yaşta bir evren bağlamında temellendirdiği doğrudur. Fakat itirazları bütün bir evrene yön veren sonsuz bir nedenler zincirinin olanaksız olmasında toplanır:</p>

  <blockquote>
    <p>Bu tip sonsuz bir ilerleme düşünürsek… tüm bu varlıklar serisinin varoluş itibarıyla harici bir nedeni olamayacağı açıktır çünkü onun içerisine evrende olan ve olmuş her şeyin dahil olması gerekir; ve bunun varoluş itibarıyla kendi içerisinde bir nedeni olamayacağı açıktır çünkü bu sonsuz silsilede hiçbir şeyin kendi başına var veya gerekli olmaması… fakat her birinin bir öncekine bağlı olması gerekir… Bu yüzden özgün bağımsız bir nedeni olmayan bağımlı varlıkların oluşturduğu sonsuz bir silsile; ne kendi içerisinde ne de dışarıdan… bir gereğe veya bir nedene sahip olmayan bir varlıklar serisidir. Demek ki, bu bariz bir çelişki ve olanaksızlıktır.<a class="noteref" href="../Text/notlar.xhtml#n033" id="ref3">3</a></p>
  </blockquote>

  <p>“Bağımlı varlıkların” sonsuz silsilesinin (oldukça genel hatlarıyla sonsuz bir neden ve sonuç silsilesinin) varoluşunun (bu zincir var olan her şeyi kapsadığında bulunamayan) bir açıklamaya ihtiyaç duyduğu inancı felsefeciler, özellikle de Hume ve Russell tarafından keskin bir eleştiriye tutuldu. Peder Copleston’la yaptığı meşhur BBC tartışmasında Russell görüşünü şöyle ifade etti: “Var olan her insanın bir annesi vardır… fakat insan ırkının bir anneye sahip olmadığı apaçıktır.” Özetle aktarırsak silsilenin her bir tekil üyesi açıklanıyorsa, bu durumda silsile <em>ipso facto</em><a class="noteref" href="#f3" id="fref3">3*</a> açıklanır. Ve zincirin her üyesi varoluşunu kendisinden önce gelen üye veya üyelere borçlu olduğu için, sonsuz zincirin her bir üyesi açıklanır. Bütün bir evren için bir neden arayışı, evrenin içerisindeki tek bir nesne veya olay için bir neden aramaktan farklı bir mantıksal statüye sahiptir.</p>

  <p>Aslında herkesin bildiği gibi “kümelerin kümesi” konusu epey sorunludur. Bir küme masumane bir şekilde (somut veya soyut) şeyler topluluğu olarak tanımlanırsa, bu durumda Russell’ın ünlü paradoksunda gösterdiği gibi kümelerin kümesi bir küme bile olmayabilir! Buradan hareketle kütüphanedeki bütün kitapların kataloğunu bir küme olarak düşünelim. Peki kataloğun kendisi de bu listeye dahil olur mu? Bazen olur. Bu türden kataloglara “1. tür,” kendilerini kapsamayanlara “2. tür” diyelim. Şimdi de merkez kütüphanedeki ana kataloğu bir kümelerin kümesi olarak düşünelim. Bunun işi bütün 2. tür katalogları listelemektir; bu bir kataloglar kümesidir. Şimdi mantıklı oldu mu? Ne yazık ki hayır. Ana kataloğun kendisi 1. tür mü yoksa 2. tür müdür sorusunu sorar sormaz keşfedeceğimiz üzere, bütün 2. tür katalogların kümesi paradoksaldır. İkinci türse o zaman kendisini kapsamaz. Fakat ana katalog kendisini dışta bırakan (2. tür) bütün katalogları listelemekle tanımlanmıştır. Dolayısıyla kendisini listeler; kendisi 1. türdür. Ancak bu olamaz çünkü ana katalog sadece 2. tür katalogları listeler, dolayısıyla eğer 1. türse kendisini listeleyemez. O zaman kendisini listelemiyorsa, 2. türdür. Sonuç: Kendi kendisiyle çelişen bir saçmalıktır.</p>

  <p>Tüm bunların sonunda vardığımız yer, var olan şeylerin oluşturduğu bütün evren kavramının çözümü kolay olmayan bir kavram olduğudur. Evrenin bir <em>şey</em> olduğu açık değildir ve eğer şeylerin bir kümesi olarak tanımlanırsa da paradoks riski doğar. Bu tarz konular her şeyin nedeni olarak Tanrı’nın varlığını mantıksal yönden tartışmayı deneyen herkesi kapanına düşürmek için pusuda beklemektedir.</p>

  <p>Şu ana dek aktardığımız (evrenin bir nedeni olmak zorunda olduğu biçimindeki) kozmolojik savı doğru kabul ettiğimizde bile bu nedeni Tanrı’ya atfetmekte mantıksal bir güçlük vardır çünkü bu durumda “Tanrı’ya sebep olan neydi?” sorusu sorulabilir. Verilen cevap genellikle şu olur: “Tanrı’nın bir nedene ihtiyacı yoktur. O <em>gerekli</em> bir varlıktır, onun nedeni kendisi içerisinde saklıdır.” Fakat kozmolojik sav her şeyin bir neden gerektirdiği varsayımı temeline dayanır, buna rağmen yine de en azından bir şeyin (Tanrı) bir nedene ihtiyaç duymadığı sonucuyla biter. Sav kendi kendisiyle çelişir gibi gözükmektedir. Üstelik bir şeyin (Tanrı) dışsal bir neden olmaksızın var olabildiğini kabul etmeye hazırsak, niçin zincir boyunca bu kadar ilerlemek zorunda kalalım? Evren neden dışsal bir neden olmaksızın var olamıyor? Tanrı’nın kendisine sebep olduğunu varsaymaktansa evrenin kendisine sebep olduğunu varsaymak, inançsızlıkta daha da ileri gitmek anlamına mı gelir?</p>

  <blockquote>
    <p>Eğer duracak ve (Tanrı’dan) daha ileriye gitmeyeceksek neden bu kadar ilerledik? Neden maddi dünyada durmadık?… Kendi içerisinde bir düzen taşıma ilkesine sahip olduğunu varsaymakla aslında onun Tanrı olduğunu iddia ettik.<a class="noteref" href="../Text/notlar.xhtml#n034" id="ref4">4</a></p>
  </blockquote>

  <p>Hume’un bu alıntısı çok sayıda bilim insanının üstü kapalı olarak taşıdığı “Tanrı doğadır” veya “Tanrı evrendir” şeklindeki inancı anımsatır.</p>

  <p>Kozmolojik savın nedensel türünün belki de en ciddi kusuru neden ve sonuç kavramlarının zaman nosyonuna sıkıca bütünleşik kavramlar olmaları gerçeğidir. Gerçi gördüğümüz üzere modern evrenbilim evrenin ortaya çıkışının zamanın ortaya çıkışını da kapsadığını ileri sürer. Genellikle nedenin zamansal açıdan sonucun hep önünde olduğu kabul edilir: Örneğin hedef silah ateşlendikten sonra vurulur. Bu durumda Tanrı’nın evreni alışıldık nedensellik içerisinde yarattığından bahsetmek eğer yaradılış eylemi zamanın yaradılışını da kapsıyorsa açıkça anlamsızlaşır. Eğer “öncesi” yoksa Büyük Patlamanın da ister doğal ister doğaüstü olsun (alışıldık anlamda) bir nedeni olamaz.</p>

  <p>Tanrı’nın sonsuz bir zaman boyunca bekleyip ardından cömert bir anında bir evren yaratmaya karar vermesi fikriyle alay etmiş olan Aziz Augustine (354-430) de bu noktanın gayet farkında olduğu izlenimini veriyor. “Dünya ve zaman, her ikisi de tek bir başlangıca sahipti” diye yazar. “Dünya zamanın içinde değil, zamanla eşanlı olarak yaratıldı.”<a class="noteref" href="../Text/notlar.xhtml#n035" id="ref5">5</a> Bu, Augustine’in döneminde egemen olan uzay ve zaman fikirlerinin tamamen yanlış olduğu düşünüldüğünde modern bilimsel kozmolojiye ilişkin çok dikkate değer bir öngörüdür.</p>

  <p>Gariptir, bu son derece derin Yaradılış yorumuna daha sonra, Kilise on üçüncü yüzyılda Antik Yunan geleneğinin etkisi altına girdiğinde karşı çıkıldı. Peşinden gelen tartışmada Dördüncü Lateran Konsili (1215) Aristoteles’in sonsuz yaştaki evren felsefesini reddederek Hıristiyan inancının bir yasası olarak evrenin zamanda bir başlangıcı <em>olduğunda</em> ısrar etti; ancak bugün bile teologlar hâlâ Tekvin’in yorumunda ortaklaşmış değildirler.</p>

  <p>Zamanı aşan bir Tanrı postüle ettiğinizde yaşanan sorun şudur ki, bu onu “bugünkü zamana” getirebiliyor olsa da birçok insanın Tanrı’ya atfettiği özelliklerin çoğu yalnızca zaman bağlamı içerisinde anlam kazanır. Gerçekten de Tanrı plan yapabilir, dualara cevap verebilir, insanın gelişim kulvarı hakkında memnuniyet veya endişe duyabilir ve tüm bunların ardından da kutsal yargılama masasına oturabilir mi? Yaptığı işlerle “kozmik makinenin çarklarını yağlayarak” vs dünyada sürekli aktif değil mi? Zamana bağlı bir bağlam içerisinde olmazsa tüm bu faaliyetler anlamsızlaşır. Tanrı <em>zamanın içerisinde</em> olmadan <em>planlamasını</em> nasıl yapabilir, <em>rolünü</em> nasıl oynayabilir? Tanrı zamanı aşıp ötesine geçiyorsa, dolayısıyla geleceği biliyorsa niçin insanın gelişimiyle veya şeytana karşı mücadelesiyle ilgilensin? Çıkacak sonucu Tanrı zaten biliyordur. (Bu konuya 9. bölümde tekrar döneceğiz.)</p>

  <p>Aslında Tanrı’nın evreni yaratması fikri gördüğümüz gibi zamanın <em>içerisinde</em> gerçekleşen bir eylemdir. Evrenbilim dersleri verirken Büyük Patlamadan önce ne olduğu sorusu sıklıkla gelirdi. Büyük Patlama zamanın ortaya çıkışını temsil ettiği için bir “öncenin” olmadığı yanıtı kuşkuyla karşılanırdı: “Ona bir şeyin neden olmuş olması lazım.” Fakat neden ve sonuç zamana bağlı kavramlardır ve zamanın var olmadığı bir duruma uygulanamazlar; soru anlamsızdır.</p>

  <p>Zamanın eğer gerçekten bir başlangıcı varsa, onu nedenler bağlamında açıklama çabası bizim gündelik yaşamda alışık olduğumuzdan daha geniş bir neden mefhumuna başvurmak zorundadır. Nedenin her zaman sonuçtan önce gelme gerekliliğinin yumuşatılması bir olasılıktır. Nedenlerin önceki sonuçları üretmek için zamanda geriye doğru etkimesi mümkün müdür? Elbette geçmişi değiştirme fikri paradoksla doludur. Örneğin on dokuzuncu yüzyıldaki olayları kendi doğumunuzu önleyecek şekilde etkileyebildiğinizi düşünün! Buna rağmen modern fizikte geriye doğru etkili nedensellik içeren birkaç kuram da vardır. Takyonlar adı verilen ışıktan hızlı varsayımsal parçacıklar bunu başarabilir. Paradokstan kaçınmak için neden ile sonuç arasındaki bağlantının eğer hiç göze çarpmayan bir değişiklik değilse çok zayıf ve kontrol edilemez olduğu varsayılabilir. İleride göreceğimiz üzere kuantum kuramı zamanın ters çevrildiği bir nedensellik türü gerektirir ve bu sayede bugün gerçekleştirilen bir gözlem uzak geçmişteki gerçekliğin inşasına katkı verir. Fizikçi John Wheeler bu noktayı vurgulamıştır: “Kuantum ilkesi gözlemcinin gelecekte ne yapacağının geçmişte, hatta yaşamın bile olmadığı kadar uzak bir geçmişte olanları tanımladığı bir anlamın var olduğunu gösterir.”<a class="noteref" href="../Text/notlar.xhtml#n036" id="ref6">6</a></p>

  <p>Wheeler burada kuantum kuramında yapılması gerekene uygun bir tarzda zihin (“gözlemci”) kavramını temel bir rolde karşımıza çıkartıyor ve zihnin kozmik evrimin ileri bir aşamasındaki varoluşunu evrenin ilk yaratılış anına taşıyor:</p>

  <blockquote>
    <p>Evrenin bir yerlerde ve kendi olası tarihi içerisinde kısa bir süre boyunca hayat, bilinç ve gözlemcilik üretmesi güvence altına alınmadığı müddetçe, evrenin varlık kazanma mekanizması anlamsız veya uygulanamaz veya her ikisi birden olmaz mı?<a class="noteref" href="../Text/notlar.xhtml#n037" id="ref7">7</a></p>
  </blockquote>

  <p>Wheeler fizik bağlamı içerisinde evrenin “kendi arzusuyla” varoluş kazanmasını mümkün kılacak bir ilke keşfedebileceğimiz umudundadır. Bu tarz bir kuram arayışı içerisindeyken şuna dikkat çeker: “Evrene varlık kazanmasının bir yolunu sağlama gerekliliğinden daha güçlü bir yönlendirici ilke olamaz gibi görünüyor.”<a class="noteref" href="../Text/notlar.xhtml#n038" id="ref8">8</a> Wheeler bu “kendi kendisine sebep olan” evreni elektronikte gördüğümüz kendinden ikazlı devreye benzetir.</p>

  <p>Uzayzamanın yaratılışına daha sonraki bir doğal faaliyetten (bu ister zihin ister madde olsun) bir neden bulmak mümkün olsaydı bile yoktan yaratılışın doğal bir biçimde nasıl gerçekleştiğini görmek zordur. Halen daha zihin veya geçmişe dönük olarak tesir edecek olan her neyse onun için “hammaddelerin” olması gerekecektir. Wheeler uzay ve zamanın da sentetik yapılar olduğunu ve onun pregeometri dediği bileşen “bitlerden” yapılmış olduklarını ileri sürer. Başka birçok fizikçiyse uzay ve zamanın temel kavramlar değil yaklaştırımlar olduklarını iddia eder. Nasıl sürekli maddenin gerçekte atomlardan yapılmış olduğu barizse, aynı şekilde uzayzaman da daha ilkel, daha soyut varlıklardan inşa olmuş olabilir. Kuantum kütleçekim kuramı bulma denemelerinin bir sonucu da (kütleçekimin sadece uzayzaman geometrisi olduğu düşünülürse) bu olabilir. Büyük Patlamanın başlangıcı gibi uç fiziksel koşullar altında uzayzaman “parçalarına ayrılabilir” ve içindeki bileşenler ortaya çıkabilir. Bunu zamanın ileriye doğru dilinde ifade edersek Büyük Patlama “çarkların” tutarlı biçimde bir araya gelerek kendilerini görünüşe göre sürekli bir uzayzaman biçiminde düzenledikleri bir olay olabilir. Bu görüşe göre Büyük Patlama uzay, zaman ve maddenin başlangıcıydı ama fiziğin sınırlarının başlangıcı değildi. Büyük Patlamanın arkasında (“öncesinde” değil çünkü öncesi yoktu) düzensiz “çarklar” (fiziksel şeyler, ancak uzay ve zaman <em>içerisinde</em> değil) yatmaktadır.</p>

  <p>Yaradılış başlığından veya ona bir şeyin sebep olup olmadığını sorgulamanın anlamlı olup olmadığı konusundan ayrılmadan önce düşünmek zorunda olduğumuz bir olasılık da, yanıtın evet olabileceği fakat bu şeyin Tanrı olmayabileceğidir. Daha önce dikkat çektiğimiz gibi kozmolojik savın ikinci kısmı evrenin yaratıcısının Tanrı olmak zorunda olduğunu ispata çalışır ancak modern fiziğin keşifleri kozmolojik savın yandaşlarının hayal bile edemeyeceği yeni olasılık kapıları açmıştır.</p>

  <p>Bir önceki bölümde maddenin yaratılışının genişleyen uzay (uzay bükülmesi) cinsinden yeterli derecede nasıl tanımlanabildiği açıklanmıştı. Dahası uzayın esnekliğinin bir sınırı yok gibi gözükmektedir. En minnacık bölge sonsuz ölçüde genişletilebilir. Yaratılıştan sonraki saniyenin milyarda birinde, şu an gözlemlediğimiz (milyar milyar milyar ışık yılı küplük) evren güneş sistemimizin büyüklüğüne yakın bir hacim kadar küçüktü. Daha önceki anlarda bundan da küçüktü. Dolayısıyla uzay yokluktan büyüyebilir ve uzaydan madde ortaya çıkabilir. Buna rağmen patlayıcı bir genişlemenin yolu üzerinde bir şeyin sonsuz küçüklükte bir uzay damlasını başlatmak zorunda olduğunu hissederiz ve bu noktada tekillikler, nedensellik vb konulara dönmüş oluruz.</p>

  <p>Öte yandan uzay ve madde evrenimiz için alternatif bir açıklama daha var. Buna kaba bir ifadeyle “üreyen evren” adını verebiliriz. Bunu anlatmanın en iyi yolu bir benzetme yapmaktan geçiyor. Uzay esnek olduğu için onun lastik bir tabaka olduğunu varsayalım. (Tabaka sadece iki boyutludur, uzay ise üç boyutlu. Bu kavramsal bir eksikliktir, ama mantıksal bir eksiklik değildir. Betimlenecek olan şey üç boyutta da işleyecektir ancak bu durumda görselleştirmek olanaksızdır.)</p>

  <p>Şekil-5 bir dizi adımı gösteriyor. Önce lastikte bir yumru yapılıyor. Ardından yumru şişiyor, bu arada tabakaya bağlandığı “boyun” çok dar bir halde. Yumru bir balonun özelliklerini kazanmaya başlıyor. Şimdi boynun lastik balona değip tamamen bitişene dek küçülmesine izin verin. En sonunda boynu kesin, balonu serbest bırakın ve boynun iyileşerek bir kez daha sürekli bir tabaka haline dönüştüğünü düşünün. Tabaka gayet etkili bir biçimde artık sonsuza dek şişebilecek olan tamamen bağlantısız, bağımsız bir tabakanın (balon) doğumuna sebep olmuştur. İstenirse bu yeni balon da başka balonlar üretmek için kullanılabilir.</p>

  <div class="picture">
    <img src="../Images/r05.jpg" alt=""/> 

    <div class="caption">
      Şekil-5: Einstein’ın genel görelilik kuramında ileri sürülen uzay esnekliği “ana evrenden” (tabaka) bir “evlat evrenin” (baloncuk) büyütülmesi ve ayrılmasına izin verir. Son dönemdeki bazı kuramlarda bu türden topoloji değişiklikleri ileri sürüldü ancak bunların pek de iyi karşılandıkları söylenemez.
    </div>
  </div>

  <p>Evrenimizi (fiziksel erişim sağlayabilmemiz mümkün olan uzayın hepsini) eğer “yeni balon” olarak düşünürsek bu evrenin her zaman var olmamış olduğu kesindir: Yaratılmıştır. Fakat yaratıcısı halen doğal fiziksel süreçler kapsamında bulunabilir, bu “ana tabaka” içerisinden kökenini alan bir yaratılış mekanizmasıdır. Bu tabaka bizim için şu anda tamamıyla ulaşılmazdır, bizim uzayzamanımızın ötesindedir, dolayısıyla kendi evrenimiz içerisinde onun varoluşu için bir sebep bulamayız ve ayrıca Tanrı da işin dışında kalmış olur.</p>

  <p>Bu fikirde karşımıza çıkan merkezi özellik, genelde “evren” olarak değerlendirilen şeyin aslında uzayzamanın yalnızca bağlantısız bir parçası olabileceğidir. Her biri diğerleri için fiziksel olarak ulaşılmaz olan çok sayıda, hatta sonsuz sayıda başka evren olabilir. Bu tanımıyla “evrenimizin” açıklaması kendi içerisinde yer almaz, onun ötesinde yer alır. İşin içine Tanrı karışmaz; sadece uzayzaman ve bir miktar görece egzotik fiziksel mekanizma söz konusudur.</p>

  <p>Son dönemlerde bir dizi kuramsal çalışmada bu tip bir mekanizma önerildi.<a class="noteref" href="../Text/notlar.xhtml#n039" id="ref9">9</a> Aşırı ısı altında uzayın bu yolla başka “balonlar” “doğurabilecek” şekilde kararsız bir hale gelmesi düşünülebilir. Hatta yeterli ölçüde ilerlemiş bir teknolojik toplumun yeni evrenlerin yaratılışını planlayıp gerçekleştirdiği konusunda hayaller kurulabilir. Buna rağmen gelenekçi püristler kuşkusuz bu yaratılış varsayımının sadece bir sözde açıklama olduğu, çünkü “tabakalar ve baloncukların” toplamını açıklamadığı itirazını getireceklerdir. Doğrudur fakat bu örnek, evrenimizde kavrayabildiğimiz her şeyin ilkesel olarak sonlu bir zaman önce <em>doğal</em> nedenlerle yaratılmış olabileceğini ve bizim tüm uzayzamanımızın dışında yatan şeyin (varsa) tümüyle doğaüstü olmayabileceğini sergilemeye hizmet eder.</p>

  <p>O halde bu analiz yaratıcı olarak Tanrıyı arayışımızda bize ne katmıştır? Her şeyin bir ilk nedeninin olmak zorunda olduğu savı, evrenin sonsuz yaşta veya zamanda belirli bir başlangıcı olup olmadığından bağımsız olarak, biz herhangi bir basit neden kavramına bağlı kaldığımız sürece ciddi derecede kuşkuludur. Zamanın tersine döndüğü nedensellik veya kuantum zihinsel süreçler gibi egzotik nedensel mekanizmalar varsayım dahilinde yaratılış için bir ilksel neden ihtiyacını ortadan kaldırabilir. Yine de bir tedirginlik duygusu varlığını sürdürür. Teolog Richard Swinburne şöyle yazıyor:</p>

  <blockquote>
    <p>Evren sonsuz yaştaysa ve evrenin zamanın her anındaki her durumu evrenin daha önceki bir durumu ve doğal yasalar yardımıyla tam bir açıklamaya sahipse (ve böylece Tanrı’ya başvurulmamışsa), sonsuz bir zaman boyunca evrenin varoluşunun tam bir açıklamasının hatta tama yakın bir açıklamasının olduğunu varsaymak hata olur. Yoktur. İkisi de yoktur. Ona hiç akıl sır ermez.<a class="noteref" href="../Text/notlar.xhtml#n0310" id="ref10">10</a></p>
  </blockquote>

  <p>Bu görüşü sergilemek için atların her zaman var olduklarını kabul edelim. Her bir atın varoluşu nedensel açıdan ebeveynlerinin varoluşuyla açıklanacaktır. Fakat henüz atların niçin var olduğunu açıklamadık; örneğin at olmayanlar veya tek boynuzlu atlar yerine neden atlar var? Her bir olay için bir neden bulabilecek olsak bile (kuantum etkileri göz önüne alındığında bu pek mümkün değil), halen daha evrenin sahip olduğu doğaya neden sahip olduğu veya evrenin niçin var olduğunun gizemini çözmüş olmayız.</p>

  <div class="footnotes">
    <p class="footnote" id="f1"><a class="backref" href="#fref1">1*</a> Türkçeye çevirirken de genel anlamda kullanılan “yaratılış” ile dinsel anlamda kullanılan “yaradılış” kelimeleri arasında bir ayrım oluşturduk—çn.</p>

    <p class="footnote" id="f2"><a class="backref" href="#fref2">2*</a> Latincede “creatio ex nihilo” yoktan var etmek, yaratmak anlamına gelir—çn.</p>

    <p class="footnote" id="f3"><a class="backref" href="#fref3">3*</a> ipso facto: [Lat.] kendiliğinden, durumun gereği olarak</p>
  </div>
</body>
</html>