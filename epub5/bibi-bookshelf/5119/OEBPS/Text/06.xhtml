<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>6. AKIL VE RUH</h1>

  <div class="epigraf">
    <span>“Düşünüyorum, öyleyse varım.”</span> <cite>René Descartes</cite> <span>“İnsan benliğinin veya ruhunun bir kısmının uzay ve zamanın yasalarına bağlı olmadığına inanıyorum.”</span> <cite>Carl Gustav Jung</cite>
  </div>

  <div style="clear: both;"></div>

  <p class="nonindent">Tanrı’nın doğası konusundaki görüş farkları her ne olursa olsun, şu ana dek Tanrı’nın bir akıl olduğunu öğretmeyen bir din görmüş değilim. Hıristiyanlıkta Tanrı alim-i mutlaktır, her şeyi sonsuzca bilendir. Aynı zamanda istediği gibi davranma sonsuz özgürlüğüne sahiptir. Tanrı’nın aklından daha büyük bir akıl olamaz, çünkü Tanrı yüce varlıktır.</p>

  <p>İyi ama akıl veya zihin nedir?</p>

  <p>İlahiyatçılar ve felsefeciler bu soruyu çok uzun zamandan beri tartışıyorlar. Akıl konusunda günümüzde yapılan çalışmalar ise psikoloji ve psikanaliz, daha yakın zamanda da beyin araştırmaları, bilgisayarlar ve “yapay zekâ” yoluyla bilimin kapsama alanı içerisine girdi. Bu yeni gelişmelerden bazıları akıl ve maddi dünyayla ilişkisi üzerindeki bu çok eski esrar perdesine tamamen farklı bir ışık düşürdü. Bunun din üzerinde derin sonuçları var. Bizlerin doğrudan deneyim sahibi olduğumuz tek akıl türü, beyinle (ve tartışmalı da olsa bilgisayarlarla) ilgili olandır. Yine de hiçbirimiz Tanrı’nın veya ruhların bir beyni olduğunu ciddi ciddi ileri sürmeyiz. Haydi fiziksel evrenden tamamıyla ayrışmış aklı bir kenara koyalım, bedenden ayrılmış bir akıl veya zihnin var olabileceği fikri mantıklı mıdır? Bu ve bir sonraki bölümde bilinç, benlik ve ruh konularını ele alacak ve aklın bedensel ölümden sonra varlığını sürdürüp sürdüremeyeceğini tartışacağız.</p>

  <p>Ruhsal ve fiziksel dünyalar arasında açık bir ayrım yaparak başlamak kolaylık sağlayacaktır. Fiziksel dünya, uzayda yer işgal eden ve uzam, kütle, elektrik yük vb özelliklere sahip maddi nesnelere ev sahipliği yapar. Bu nesneler hareketsiz değildir; fiziğin bir dalı tarafından araştırılan dinamik yasalara uyumlu biçimde hareket eder, değişir ve evrimleşirler. Fiziksel dünya (en azından büyük oranda) herkese açık bir dünyadır, gözlem yoluyla herkesin ulaşabileceği bir nitelik taşır.</p>

  <p>Buna karşın ruhsal dünya ise maddi nesnelere değil, düşüncelere ev sahipliği yapar. Açıktır ki düşünceler uzayda bir yer tutmazlar fakat anlaşılan kendilerine ait bir evrene, dahası özel bir evrene, diğer gözlemcilerin ulaşamayacağı bir evrene sahiptirler. Düşünceler değişebilir, evrimleşebilir, etkileşebilir, olmadı çeşitli yollarla kinetik biçimde davranabilir; bunların araştırılması da psikolojinin bir dalını oluşturur.</p>

  <p>Şu ana kadar anlatılanlar pek tartışmalı gözükmüyor. Asıl sorunlar fiziksel ve ruhsal dünyalar birbirini etkilediğinde ortaya çıkıyor. Düşünce dünyamız çevremizdeki fiziksel evrenden izole değil, aksine ona son derece bağlıdır. Duyularımız aracılığıyla aklımız yeni düşüncelerin ortaya çıkışını uyarma veya var olan düşünceleri yeniden şekillendirme yoluyla düşünsel faaliyete dönüşen kesintisiz bir bilgi akışı edinir. Bu cümleyi okurken dışarıdan gelen şiddetli bir gürültü duyarsanız “çatıdan bir kiremit düştü” veya “bir arabanın motoru yandı” gibi düşünceler aklınıza gelir. Dolayısıyla fiziksel dünya yeni düşüncelerin kaynağı işlevi görür ve düşünsel dünyayı yeniden düzenleme etkisine sahiptir.</p>

  <p>Tersinden düşünsel dünya da istem olgusu yoluyla fiziksel dünya üzerinde etki eder. Gürültünün nereden geldiğini araştırmaya karar verirsiniz ve bacaklarınız hareket eder, kitap bir kenara bırakılır, kapılar açılır. Zihninizdeki düşünceler bedeniniz aracılığıyla fiziksel faaliyeti tetikler ve bu da çevrenizdeki maddi nesneleri yeniden düzenler. Normalde çevremizde gördüğümüz her şey fiziksel operasyonlar yoluyla gerçekleştirilen düşünsel faaliyetin sonucudur. Evler, yollar, buğday tarlaları, yel değirmenleri, hepsinin kökeninde planlama içeren düşünsel bazı etkinlikler ve alınan kararların “somut gerçekliğe” dönüştürülmesi yatar.</p>

  <p>Tüm bunlar gayet normal gibi gözükse de araya sızan bazı rahatsız edici şeyler söz konusudur. Maddenin zihne, daha kötüsü zihnin maddeye etki etme mekanizması nasıl işler?</p>

  <p>Gelin, belirli bir düşüncenin bir dış uyaran, diyelim ki bir gürültü tarafından zihne nasıl “nakledildiğine” bakalım. Ses dalgaları kulak zarına çarpar ve onu harekete geçirir. Hareket üç hassas kemik aracılığıyla salyangoza iletilir, burada bir zar titreşimi alır ve iç kulağın içerisindeki bir sıvıya aktarır. Sıvı elektrik itkiler yaratan bazı duyarlı iplikleri kışkırtır. İtkiler işitsel siniri yol olarak kullanarak beyne kadar gider. Beyinde elektrik sinyali karmaşık bir elektrokimyasal ağla karşılaşır ve ses duyumu kayda geçer. Ama nasıl? Karmaşık olsa da kolay anlaşılır bir fiziksel etkileşim zinciri birdenbire nasıl düşünsel bir olaya, sesin <em>duyumuna</em> sıçrar? Bir şeyi gerçekten <em>duymanızı</em> sağlayan ve böylelikle bir dizi düşünceyi tetikleyen beyin içerisindeki bu özel elektrokimyasal örüntü nedir?</p>

  <p>Yanıt giderek daha çelişkili bir hal alır. Sesin kaynağını araştırmaya karar verdiniz. Bacaklarınız nasıl hareket eder? Beyin hücreleri ateşlenir, iletiler sinirler boyunca gider, kaslar gerilir; hareket edersiniz.</p>

  <p>Bir fizikçi beyninizdeki bu etkinliği nasıl görür? İlk bakışta duyu organları ve kaslara uzanan çeşitli sinir yollarınca temsil edilen girdi ve çıktı bağlantılarına sahip karmaşık bir elektrik devresindeki süreçler olarak. Elektrik devre sistemlerinde yürürlükte olan yasalara tam anlamıyla vakıf olduğunu varsaydığımız fizikçimiz, eğer beyninizin elektrik koşullarına ilişkin kapsamlı bir bilgi edinebilirse (tam bir elektrik şebekesi şeması ve girdi sinyallerinin ayrıntılarına dek izlenebilmesi) bu durumda etkileyici bir hesaplamayla bu elektriksel ağın çıktı sinyallerini doğru olarak tahmin edebileceğini ve bu sayede daha sonra ne yapacağınızı çıkarsayabileceğini sanabilir. Gürültünün kaynağını araştıracak mısınız, araştırmayacak mısınız? Elektrik sinyalleri ona bunun yanıtını verecektir.</p>

  <p>Elbette gerçekte kimse bu tip bir tahminin yapılabileceğini bir an olsun bile düşünmez. Buradaki nokta dolanık bir elektrik devre sistemi olarak ele alındığında beynin tamamıyla belirlenimci<a class="noteref" href="#f6" id="fref6">6*</a> ve bu yüzden en azından ilkesel olarak öngörülebilir gözükmesidir. Sinir hücreleri ateşlenerek bacaklarınıza hareket emri verir çünkü devre sistemindeki akım örüntüsü belirli bir biçime sahiptir. Farklı bir örüntü hücreleri tetiklemeyi başaramazdı ve siz okumaya devam ederdiniz.</p>

  <p>Buradaki paradoks, alışık olduğumuz elektrik itkileri içeren bu görünüş itibarıyla gerçekçi olaylara paralel olarak düşünsel olayların gerçekleşmesinde yatar: “Bu ses nedir? Bir şey mi kırıldı? Bir bakmam gerekir mi? Evet.” Böylece beyin hücreleri harekete geçer. Fakat şu ana kadarki düşünsel betimleme fiziksel olanla uyumlu olsa da, uyuşmayan çok önemli bir öğe vardır, bu da sizin gürültünün kaynağını araştırmaya <em>karar vermeniz</em> gerçeğidir. Bacakların hareketi, kitabı bir kenara bırakmak ve devamı bilinçli bir istemli eylemin sonucudur, bir seçimdir. Elektrik devre sisteminin belirlenimci tahmin yasalarında <em>özgür</em> iradeye ayrılan yer neresidir?</p>

  <p>Yanıtlardan biri, zihni karmaşık bir makineyi kontrol eden bir operatör gibi görmektir. Bir enerji santrali operatörü nasıl çeşitli düğmelere basarak bir şehre elektrik verebiliyorsa, zihin de bedeni kararları doğrultusunda harekete geçirmek için ilgili beyin hücrelerini (nöronları) ateşliyor olabilir. Peki, bir gürültünün kaynağını araştırmak için alınan bilinçli bir karar ilgili beyin hücrelerinin ateşlenmesine nasıl <em>sebep</em> olabilir? Acaba çıktı sinyallerini önceden belirlemiş olması gereken elektrik devre sistemi yasaları nelerdir? Bu yasalar çiğnenmekte midir? Zihin bir şekilde elektron ve atomların, beyin hücreleri ve sinirlerin fiziksel dünyasına ulaşabilmekte ve elektrik kuvvetleri mi yaratmaktadır? Zihin gerçekten de fiziğin temel ilkelerine meydan okuyarak madde üzerinde etkide mi bulunmaktadır? Maddi dünyada hareketin gerçekten de iki nedeni mi var: Hareket bir bildiğimiz fiziksel süreçler, bir de düşünsel süreçler sonucunda mı gerçekleşir?</p>

  <p>Özgür irade ve zihnin madde üzerinde etkileşim mekanizması konularını daha geniş olarak 10. bölümde ele alacağız. Buna rağmen karşılaştığımız sorunlar burada bitmiyor. Bilincin ne olduğunu ve nasıl ortaya çıktığını henüz keşfetmiş değiliz. Şempanzeler bilinçli mi? Peki ya köpekler? Fareler? Örümcekler? Solucanlar? Bakteriler? Bilgisayarlar? Bir insan fetüsü sekizinci ayında bilinçli mi? Birinci ayında? Birinci saniyesinde? Tüm bunların hepsine evet yanıtını veren pek az insan vardır. Peki bilinç aşamalı mı oluşur, bir şekilde niceliklendirilebilecek bir nitelik midir, diyelim ki yetişkin bir insana 100 dersek, şempanzeye 90, köpeğe 50, fareye 5, beş aylık bir fetüse 2, bir örümceğe 0,1 vb diyebilir miyiz? Yoksa kritik bir sıcaklıkta birdenbire tutuşan bir yakıt gibi bilincin ansızın çiçek açtığı bir “gelişme eşiği” mi vardır?</p>

  <p>Gördüğümüzde bilinci, bilinçli olma halini nasıl fark ederiz? Her birimiz doğrudan kendi bilincimizi deneyimleriz ancak duygu ve düşüncelerin özel ve fiziksel olmayan evreninde yer aldığı için bizim bilincimizin başkaları tarafından gözlemlenmesi mümkün değildir. Başkalarında bilincin varlığını ancak fiziksel evren aracılığıyla davranışları ve onlarla iletişim yoluyla çıkarsayabiliriz. Jones Smith’e kendisinin, Jones’un bilinçli olduğunu söyler ve Smith de Jones’un normal bir adam gibi göründüğünü ve tutarlı bir diyalog kurduğunu gözlemleyerek ona inanır. Jones dilsiz olsaydı veya sadece anlaşılmaz bir Eskimo lehçesi konuşabiliyor olsaydı Smith yine aynı sonucu çıkartabilirdi ama bunun için Jones’un hareketlerini gözlerken uyarıcılara tepkisine, karmaşık görevleri yerine getirişine vs özel bir dikkat gösterirdi.</p>

  <p>İş köpeğe geldiğinde durum daha karışık bir hal alır. Köpek-insan iletişimi düşük düzeydedir ve anlaşılmada zorluklar olabildiği gibi dışarıdan bakıldığında köpek davranışlarının çoğu akılsızca ve içgüdüsel gözükür. Buna rağmen köpek sahiplerinin pek azı hayvanlarının bilinçli olmadığını ve (belli belirsiz biçimde) insanlardan daha az gelişmiş olsa da bir akıl taşımadığını kabul eder. Sıra daha alt yaratıklara geldiğinde (örneğin örümcekler) onların da bir akla sahip olduğunu savunmak çok zorlaşır. Yine belli davranışlar sergiledikleri doğrudur ama bunların otomatik ve içgüdüyle programlanmış olduğuna inanmak kolaydır.</p>

  <p>Bu aşağıya doğru gidişi düşündüğümüzde aklın aktif ve pasif yönlerinin giderek azalışı arasında bir asimetri olduğuna ikna olmamız kolaylaşır. Duyu verilerini kaydetme anlamında bilinçli olmak gözümüze planlama, karar verme ve eyleme geçme becerilerinden bir şekilde daha az başarılı gibi gelir. Yeni doğan bir bebeğin bedensel uyarıcılar kaynaklı duyuları deneyimlediğine kuşku yoktur ama farkındalığında neredeyse tamamen pasiftir. Muhtemelen benzer biçimde örümcekler de etraflarında olan biteni bilirler ancak refleks eylemi dışında bir şeyle yanıt verme kapasiteleri son derece sınırlıdır. Durumları değerlendirme, planlama ve bu doğrultuda eyleme geçme yetisinin sadece insanlara özgü olduğu çok sık söylenir. Bunun bir yanlış inanç olduğu kesindir (özellikle de dünya dışı akıllı yaşam varsa). Fakat aklın bu daha aktif niteliklerinin farkındalıktan ziyade <em>kendinin farkındalığıyla</em> bir bağlantısı olabilir. (Bu başlığı bir sonraki bölümde ele alacağız.) Benlik kavramı hayvanlarda yeterince gelişmemiş olabilir.</p>

  <p>Güçlü elektronik bilgisayarların hızla gelişmesi dikkatleri insanın düşünme yeteneğinin altında yatan mekanizmalara her zamankinden fazla yöneltti ve akıl ile beyin arasındaki ilişkinin araştırıldığı analizlerin önünü açtı. Bu çalışmaların merkezinde basit ama derin bir soru yatmaktadır: Makineler düşünebilir mi?</p>

  <p>Burası “yapay zekâ” adı verilen konu hakkındaki geniş literatürün ve çok çeşitli görüşlerin değerlendirilmesi için uygun bir yer değil. Bütün uzmanlar en azından an itibariyle en gelişkin bilgisayarların bile çalışırken insan aklına benzemeyi başaramadığında hemfikir. Hepimizin bildiği üzere bilgisayarlar aritmetik, dosyalama ve satranç oynamada genellikle insanlardan daha iyi bir performans gösterebiliyor ancak müzik ve şiir ürünlerinin oluşturulmasında halen daha az başarılı durumdalar. Bu fark bilgisayarların yapısal donanımından ziyade programlanma biçimlerinden (yazılım) doğuyor. Bilgisayarların çoğu hız ve doğruluğun ağır basan ölçütler olduğu belirli görece düşük düzey görevleri (devasa miktarda basit aritmetik işlemleri gibi) gerçekleştirmek üzere tasarımlanmıştır. Hatalar yapan, küsen, tatil günleri olan veya farklı istikrasız davranışları olan bir bilgisayar, böylesi irrasyonel özelliklere sahip olması onun insan zekâsına daha fazla yaklaşmasını mümkün kılsa da operatörlerin çoğunun işine yaramaz. Elbette hiç kimse bu tür insan özellikleri gösteren bir bilgisayarın nasıl programlanabileceği, hatta böyle bir olasılığın olup olmadığı konusunda en ufak bir fikre sahip değil. Bu anlamda insan beyninin işleyişi hakkında fazla bir şey bilindiği de söylenemez.</p>

  <p>Mevcut teknolojik sınırlılıklara rağmen makinelerin (en azından ilkesel olarak) bir “akla” sahip olup olamayacağı sorusu oldukça güncel bir sorudur. Güçlü bir bilgisayar kullanma deneyimi yaşamış herhangi biri bilgisayarın işletimcisiyle yarı insansı bir tarzda sınırlı anlamda iletişim kurduğunu kısa zamanda fark eder. Modern “etkileşim” teknikleri, konuşmanın alanı oldukça sınırlı olsa da, insan ile makine arasında soru-cevap temelinde ileri düzeyde bir diyaloğun gerçekleşmesini olanaklı kılıyor.</p>

  <p>Kendi aklımızdan başka akılların da var olduğunu ancak benzetme yoluyla çıkarsayabildiğimizi ifade etmiştim. “Smith’in bir aklı olduğunu nasıl bilebilirim?” sorusu sorulduğunda yanıt ancak şu olabilir: “Benim bir aklım var, Smith benim gibi davranıyor, benim gibi konuşuyor, bir aklı olduğunu iddia ediyor, benim gibi, dolayısıyla onun da benim gibi bir aklı olduğu sonucuna varıyorum.” Fakat bu düşünüş bir insana olduğu gibi bir makineye de aynı şekilde uygulanabilir. Başka bir insanın aklını hiçbir zaman ele geçiremediğimiz ve onun bilincini doğrudan deneyimleyemediğimiz için (bunu başarabilseydiniz bile zihni ele geçirilen kişi artık kendisi olmazdı, o kişi siz olurdunuz) başka akılların varlığı biçimindeki bir kabul ister istemez bir inanç eylemidir. Dolayısıyla “makineler düşünebilir mi?” sorusunun yanıtı şu olmak zorundadır: İnsanları, makinenin “içsel” deneyimlerini değerlendirmenin tek dışsal ölçütü olan performans temelinde (belirli entelektüel görevlerde) makinelerden daha üst bir mertebeye yerleştirmenin bir anlamı yoktur. Bütün dış etkilere insanlarla aynı şekilde yanıt veren bir makine yapılabiliyor olsaydı bu makinenin düşünmediğini veya bir bilince sahip olmadığını iddia etmek gözlemsel açıdan temelsiz olurdu. Üstelik köpeklerin düşündüğünü veya örümceklerin ve karıncaların ilkel bir bilince sahip olduklarını kabul etmeye bile istekliysek, bu sınırlı anlamda şu an var olan bilgisayarları bile bilinçli görmemek için hiçbir nedene sahip değiliz.</p>

  <p>“Makineler düşünebilir mi?” sorusunu matematikçi Alan Turing 1950 yılında <em>Mind</em> dergisinde yayımlanan “Computing Machinery and Intelligence” [Hesaplama Makineleri ve Zekâ] başlıklı makalesinde ele aldı. Bize yanıtı verecek basit bir test öneren Turing buna “taklit oyunu” adını verdi. Bir erkek bir odaya, bir kadın başka bir odaya giriyor. Soruları soran kişi teleprinter tarzı bir uzaktan yazıcıyla bu kişilerle iletişime geçip bir dizi soru-yanıtın ardından yanıt verenlerden hangisinin kadın hangisinin erkek olduğuna karar vermeye çalışıyor. Şüphesiz erkeğin bilgili ve hünerli bir yalancı olması gerekiyor. Turing’in makine zekâ testi, bu oyundaki erkeğin yerini makinenin almasından oluşuyor. Turing eğer soruları soran kişiyi kadın olduğuna inandırmayı başarırsa bunun makinenin gerçekten düşündüğü anlamına geleceğini ileri sürüyor.</p>

  <p>Bu tür tam manasıyla gelişmiş bir yapay zekânın olabileceği iddiasına karşı çıkan bir dizi sav var. Gerekçelendirmelerden biri bilgisayarların katı biçimde rasyonel, mantıklı işleyiş tarzına sabitlendikleri için kaçınılmaz olarak soğuk, hesapçı, kalpsiz, akılsız, ruhsuz, duygusuz otomatlar olmalarına dayanıyor. İşleyişleri tamamen otomatik olması nedeniyle sadece insan işletimcilerinin onları programlamış olduğu şeyleri başaracaklardır. Hiçbir bilgisayar üzerindeki bu giysiyi çıkarıp kendi amaçlarına sahip olan yaratıcı bir birey haline gelemez, sevemez, gülemez, ağlayamaz veya özgür iradesini uygulayamaz. Bir araba motorundan farksız, onu kontrol edenlerin kölesidir.</p>

  <p>Bu savın sorunu kolaylıkla açık vermesidir. Nöronlar (beyin hücreleri) düzeyinde insan beyni de eşit derecede mekanik ve rasyonel ilkelere bağlıdır, yine de bu bizi kararsızlık, şaşkınlık, mutluluk, can sıkıntısı ve irrasyonel duygular deneyimlemekten alıkoymamaktadır.</p>

  <p>Dinin yapay zekâ fikrine temel karşı çıkış noktası makinelerin ruha sahip olmamasıdır. Fakat ruh da son derece muğlak bir kavramdır. Ruh konusundaki ilk fikirler hayat kuvveti kavramıyla, hayat taşıyan, canlandırıcı bir etkiyle kopmazcasına bağlıydı. Kutsal Kitap, özellikle de Eski Ahit kaynağını Platon gibi felsefecilerin etkisiyle daha çok Yunan klasik geleneğine borçlu gözüken bu konu hakkında pek az şey söyler. İncil’deki ilk referanslar ruhu nefes veya hayatla eşanlamlı olarak sunar ancak kavram Yeni Ahit’te keskinleşir ve ruh benlikle özdeşleşmiş olarak karşımıza çıkarak bugün akıl veya zihin dediğimiz özellikleri üzerinde toplar. Modern çağda ruh kelimesinin kullanımı azalmıştır ve günümüzde esas olarak teolojik çevrelerle sınırlı bir kullanıma sahiptir. Katolik Ansiklopedi bile ruhun tanımlarından biri olarak “düşünce faaliyetinin kaynağı” tanımını verir.<a class="noteref" href="../Text/notlar.xhtml#n061" id="ref1">1</a> Ruh ile akıl arasındaki bağlantı bu yüzden hep biraz muğlaktır ve bu iki kavram bundan sonrasında birbirlerinin yerine de kullanılacaktır.</p>

  <p>Dinsel doktrinin merkezinde ruhun (veya aklın) bir <em>şey</em> olduğu fikri yatar ve beden ile ruh arasında keskin bir ayrım yapılmak zorundadır. Zihnin (veya ruhun) düalist [ikici] denen bu kuramı Descartes tarafından geliştirilmiştir ve bir bütün olarak Hıristiyan düşünüşü kapsamına alınmıştır. Sıradan insanların inancında da sağlam bir yer edinmiştir. Hatta düalist fikirler kültür ve dilimizde öylesine kökleşmiştir ki Gilbert Ryle <em>The Concept of Mind</em> [<em>Zihin Kavramı</em>] kitabında bunu “resmi öğreti” olarak adlandırır.</p>

  <p>Düalist zihin kuramının özellikleri nelerdir? “Resmi öğreti” şöyledir. İnsanoğlu iki ayrı, farklı türde şeyden oluşur: Beden ve ruh (veya zihin). Beden zihin için bir çeşit ev sahibi veya muhafaza kabı görevi görür, bunu serbest kalmanın ancak tinsel ilerleme veya ölüm yoluyla kazanılabildiği bir hapishane olarak bile görebiliriz. Zihin bedenle beyin yoluyla birleşir, beyni (bedensel duyular aracılığıyla) dünya hakkında bilgi elde etmek ve depolamak için kullanır. Dünya üzerinde bu bölümde daha önce bahsettiğimiz tarzda etkide bulunma yoluyla beyni kendi istemlerini hayata geçirmenin bir aracı olarak da kullanır. Fakat zihin (veya ruh) beynin içerisinde değildir, bedenin herhangi bir parçasında da değildir, hatta uzayda herhangi bir yerde de değildir. (Burada fiziksel bedenle yakın mekânsal bağlantıda olan bir çeşit esir türü beden veya ruha şahit olduğunu iddia eden kimi mistik ve spritüalistlerin “gayrı resmi” öğretisini saymıyorum.)</p>

  <p>Bu anlatıdaki önemli bir özellik zihnin bir şey, hatta daha belirgin bir ifadeyle bir madde olmasıdır. Fiziksel bir madde değil ama çok ince, tarifi zor, esir türünde bir madde, düşünce ve rüyaların yapıldığı şey, sıradan hantal maddeden bağımsız ve özgür bir maddedir.</p>

  <p>Descartes’ın beden ve ruh kavrayışını R.J. Hirst şöyle özetler:</p>

  <blockquote>
    <p>Temel yaklaşım şöyle gözüküyor: Öncelikle varlığın veya tözlerin iki ayrı düzeni var. Zihin veya düşünsel töz ne duyularla kavranabilir ne de mekânda bir yer tutar; zeki ve amaçlıdır ve temel karakteristiği düşünce, daha çok da bilinçtir.<a class="noteref" href="../Text/notlar.xhtml#n062" id="ref2">2</a></p>
  </blockquote>

  <p>Ryle bunu şöyle açıklıyor:</p>

  <blockquote>
    <p>İnsan bedeni bir makine olsa da bu sıradan bir makine değildir çünkü işleyişinin bazı yönleri içindeki başka bir makine tarafından yönetilir; bu içerdeki yönetici makinenin türü çok özeldir. Görülmez, duyulmaz özelliktedir ve bir büyüklüğe veya ağırlığa sahip değildir. Parçalarına ayrılamaz ve uyduğu yasalar sıradan mühendislerin bildiklerinin dışındadır.<a class="noteref" href="../Text/notlar.xhtml#n063" id="ref3">3</a></p>
  </blockquote>

  <p>Ryle bu içerdeki yöneticiyi “makinenin içindeki hayalet” olarak adlandırıyor.</p>

  <p>Ruhun varlığı iki neden dolayısıyla gerçekdışı gözüküyor. Birincisi ruhları görmüyoruz veya fiziksel varlıklarını herhangi bir doğrudan biçimde tespit etmiyoruz, beyin ameliyatlarında da karşımıza çıkmıyorlar. İkincisi madde dünyası fizik yasalarıyla uyumlu olmak zorunda; bu yasalar büyük ölçek düzeyinde (böylelikle kuantum etkilerini göz ardı ediyoruz) belirlenimci ve mekanik, dolayısıyla ruha atfedilen temel bir şey olan özgür iradeyle uyuşmaz bir özellik taşıyor. (İleride göreceğimiz gibi bu gerekçelendirme yanlış.) Fakat bu gerekçeler bize sadece ruhun ne olmadığını söylüyor, ne olduğunu söylemiyor. Bir <em>şey</em> olarak ruh veya zihin fikrinin durduk yere ortaya atıldığı ve yalnızca anlamsız kelimeler takarak yapay ve asılsız bir gerçeklik izlenimi verildiği şüphesine kapılıyoruz. Sanki bu sıfat bize herhangi bir bilgi aktarıyormuşçasına zihin “mekanik olmayandır” diyoruz. Ryle’a göre “Zihinler bir düzeneğin parçaları değil, düzenek-olmayanın parçalarıdır.”<a class="noteref" href="../Text/notlar.xhtml#n064" id="ref4">4</a></p>

  <p>Ruhun tam olarak nerede olduğunu anlamaya çalıştığımızda da sorunlar çıkıyor. Uzayda bulunmuyorsa nerededir? (Burada ilginç bir not Descartes’ın beynin içindeki küçük kozalaksı bezin ruhun koltuğu olduğuna veya en azından zihin ile beyin arasındaki tarifi zor fiziksel bağlantıyı sağlayan yapı olduğuna inanıyor olmasıydı.) Acaba yeni fizik uzay bükülmeleri ve daha yüksek boyutlar gibi acayip kavramlarıyla zihne uygun bir yer bulabilir mi?</p>

  <p>Fizikçilerin uzay ve zamanı başka bağlantısı kopuk katmanlar olasılığıyla birlikte bir çeşit dört boyutlu katman olarak düşündüğünü görmüştük. Ruh bu diğer evrenlerin birinde ikamet ediyor olabilir mi? Bir alternatif olarak nasıl iki boyutlu bir yüzey veya katman üç boyutlu bir uzaya gömülüyse, onun gibi uzayzamanın da daha yüksek bir boyutlu uzay tarafından katlanmış veya ona gömülü olduğu düşünülebilir. Acaba ruh halen (geometrik açıdan baktığımızda) bizim fiziksel uzayzamanımıza yakın ama gerçekte onun içinde olmayan bu daha yüksek boyutlu uzayın içinde bir yer işgal edemez mi? Bu daha yüksek boyutlu görüş açısından bakıldığında ruh, kendisi uzayzamanın bir parçası olmaksızın uzayzaman içerisindeki bir bireyin bedenine “sabitlenebilir” olamaz mı?</p>

  <p>Bedenden ayrılan ruhların cennete gittiğine inanmak isteyenler için daha karmaşık bir düzenleme gerekli olacaktır, çünkü tahminen ruhların bir bireyin dünyevi hayatı sırasında bulunduğu yer cennetle aynı yer olmayacaktır. Eğer bu tip fikirler geometrik sezgiler misali saflık düzeyinde bir inancın bile sınırlarını zorluyorsa bunun nedeni ruhun kesinlikle bir yere sahip olduğu şeklindeki şaibeli varsayımdır. Ruhun bir <em>yer</em> işgal ettiğini söylemek, onun ya normalde algıladığımız ya da başka türden ama bir çeşit uzayda var olduğu anlamına gelir. Bu durumda ruhun boyutları, şekli, yönü ve hareketi hakkında sorular sorma hakkı doğar ve tüm bu kavramlar maddi şeylerden değil de düşüncelerden oluşmuş bir şey için tamamıyla uygunsuzdur.</p>

  <p>Şüphesiz modern fiziğin fikir kaynağı da henüz tükenmemiştir. 3. Bölümde açıkladığımız üzere bugün kimi fizikçiler uzay ve zamanı birincil değil, türetilmiş kavramlar olarak ele alıyorlar. Uzayzamanın kuantum özellikleri gösteren alt birimlerden (yerler veya anlardan değil, soyut varlıklardan) oluştuğuna inanıyorlar. Bu durumda fiziksel evrenin bizim normalde uzayzaman dediğimiz şeyin (mecazi anlamda) ötesine uzanıyor olması mümkün olabilir; bu alt birimlerden sadece bir kısmı uzayzamanı ortaya çıkarmak için organize biçimde bir araya gelmiş ve “diğer her yeri” bir tür bağlantısı kopuk parçalar okyanusu olarak bırakmış olabilir. Acaba bu okyanus ruhlar alemi olabilir mi? Eğer öyleyse ruh bir yer işgal etmeyecektir çünkü alt birimler yerler biçiminde toplaşmayacaktır, dolayısıyla kaplam veya yönlenme gibi kavramlar anlamsız olacaktır. Hatta içerisi, dışarısı, arasında, bağlantılı ve bağlantısız gibi topolojik kavramlar bile tanımsız olabilir. Bu sorunun ucunu açık bırakıyorum.</p>

  <p>Zaman sorununa geldiğimizde bu kez yeni problemlerle karşılaşıyoruz. Bir ruh uzayın içerisinde değil, peki zamanın içerisinde mi? Yanıt büyük olasılıkla evet. Ruh algılarımızın kaynağıysa o halde zaman algımız da buna dahil olmalı. Üstelik insanın fark edilebilen düşünsel süreçlerinin çoğu bariz bir biçimde zamana bağlı: Planlama, umut etme, pişmanlık duyma, beklenti içinde olma ilk elde sayılabilecek örneklerden.</p>

  <p>Ruh zamansızsa çok ciddi mantık sorunlarıyla karşılaşabiliriz. Ruhlar önce-sonra ilişkisinin ötesindeyse o halde ruhun ölümden <em>sonra</em> var oluşuna ne anlam atfedeceğiz? Ruhun bedenin doğumundan önceki durumu ne olacak? Konu Katolik Ansiklopedide nadir görülen bir nüktedanlıkla ele alınmış:</p>

  <blockquote>
    <p>Tanrı’nın insan embriyolarının içerisine akıtana dek özel olarak herhangi bir kimseye ait olmayan bir ruhlar tedarikine sahip olduğu düşüncesi sağlam herhangi bir kanıt temeline dayanmamaktadır… Ruh Tanrı tarafından maddenin içerisine akıtıldığı zamanda yaratılır.<a class="noteref" href="../Text/notlar.xhtml#n065" id="ref5">5</a></p>
  </blockquote>

  <p>Mesaj açıktır. Ruhun var olmadığı zamanlar (doğum öncesi) vardır. Bu tür görüşler ruhların zamanı aşması fikriyle açıkça çelişmektedir.</p>

  <p>Zamanla ilgili aynı temel ikilem ölümsüzlükle ilgili tüm tartışmalarda karşımıza çıkar. Bir yandan dünyevi yaşam sona erdikten sonra kişiliğin (sadece donmuş veya zamansız bir varoluşta değil, bazı etkinlikleri de içerecek tarzda) devam etmesi arzusu bulunmaktadır. İsa zamanın akışının bitmemesi çağrışımını taşıyan “ebedi hayattan” bahsetmiştir.</p>

  <p>Öte yandan bu tür düşünceler bizim fiziksel dünyadaki zaman algımıza son derece bağlıdır ve fiziksel ve ruhsal âlemlerin ayrı olması iddiasıyla pek uyumlu değildir. Zamanın gerçekten bir sonu olabileceği olasılığı akılda bulundurulursa (15. bölümde ele alacağız) zorluk iyice artar: Çünkü bir “ebedi hayat” olmayabilir.</p>

  <p>Burada sunulan ve başka bazı gerekçeler birçok kişinin aklına ruh ve zihin kavramlarının ve bunların ölümsüzlüğünün en iyimser görüşle yanlış ve en kötümser görüşle abuk sabuk olduğu düşüncesini getirmiştir.</p>

  <p>Felsefeciler tarafından düalizme farklı bazı alternatifler getirilmiştir. Bir uçta zihnin varlığını tümden reddeden materyalizm bulunur. Bir materyalist, ruhsal durumlar ve etkinliklerin fiziksel durumlar ve etkinliklerden başka bir şey olmadığına inanır. Psikoloji alanında materyalizm davranışçılık halini alır, buna göre bütün insanlar dış uyaranlara yanıt olarak tamamen mekanik bir biçimde davranmaktadır. Diğer uçta idealizm felsefesi bulunur. O da var olmayanın fiziksel dünya olduğunu ileri sürer; her şey algıdır.</p>

  <p>Bana öyle geliyor ki düalist kuram aslında nesne değil soyut bir kavram olan bir şeyi açıklamak için bir madde (zihin) arayışına girme tuzağına düşüyor. Flojiston, ısının sıvı kuramı, ışık saçan eter ve hayat kuvveti gibi saygınlığını yitirmiş kavramlarda da görüldüğü üzere soyut kavramları şeylere indirgemenin cazibesi bilim ve felsefe tarihinde yer yer karşımıza çıkmaktadır. Hepsinde bağlantılı olgular enerji veya alanlar gibi soyut açıklamalar gerektirmektedir.</p>

  <p>Bir kavramın var olan bir şeyi imlemeyip soyut olması onu gerçekdışı veya aldatıcı hale getirmez. Bir insanın milliyeti tartılamaz ve ölçülemez, insanların bedeni içinde bir yer de tutmaz, ama kendisini vatansız bulacak kadar talihsiz kişilerin gayet iyi bildiği gibi insanların yapısının anlamlı ve önemli bir parçasıdır. Kullanışlılık, organizasyon, entropi ve bilgi gibi kavramlar nesneler anlamında “şeyleri” değil belki ama nesneler arasındaki ilişkileri ve nesnelerin koşullarını kapsar.</p>

  <p>Düalizmin temel hatası tamamen farklı kategorilere ait olmalarına karşın beden ve ruhu bir paranın iki yüzü gibi ele almasıdır. Ryle zihin ve onun bedenle bağıntısı konusundaki tüm sersemlikler, kafa karışıklıkları ve tutarsızlıklar için bütün suçu bu tip bir kategori hatasına yükler:</p>

  <blockquote>
    <p>Mantıklı bir ses tonuyla zihinlerin var olduğunu, başka bir mantıklı ses tonuyla da bedenlerin var olduğunu söylemek son derece münasiptir. Fakat bu ifadeler iki farklı varoluş türüne işaret etmezler.<a class="noteref" href="../Text/notlar.xhtml#n066" id="ref6">6</a></p>
  </blockquote>

  <p>“Kayalar vardır” ve “çarşambalar vardır” ifadelerinin ikisi de doğrudur ancak kayalar ile çarşambaları yan yana koymak ve aralarındaki ilişkiyi tartışmak anlamsız olur. Veya Ryle’ın analojilerinden birini kullanırsak Avam Kamarası ile Britanya Anayasası arasında bir müzakere olup olmadığını tartışmak saçma olur. Bu kurumlar farklı kavramsal düzeylere aittirler.</p>

  <p>Bu yüzden Ryle son yıllardaki “bütüncü” tartışmadan bir beklenti içerisindedir. Bir önceki bölümde gördüğümüz gibi zihin ile beden arasındaki bağıntı, bir karınca kolonisi ile karıncalar veya bir romanın konusu ile alfabenin harfleri arasındaki bağıntıya benzemektedir. Zihin ve beden bir ikiliğin iki bileşeni değildir, bir betimleme hiyerarşisi içerisindeki farklı düzeylerden alınmış tamamen farklı iki kavramdır. Böylece bir kez daha bütüncülük ve indirgemecilik konusuna dönmüş olduk.</p>

  <p>Soyut üst düzey kavramların herhangi bir fazladan gizemli töz veya içerik olmaksızın, onları destekleyen alt düzey yapılar ne kadar gerçekse o kadar gerçek olduğu kabul edildiğinde, düalizmin karşılaştığı eski problemlerin çoğu geçersizleşir. Nasıl bir hayat kuvveti maddenin canlılık kazanması için gereksiz bir eklemeyse aynı şekilde maddenin bilinçli bir hal kazanması için de bir ruh-cevher gerekli değildir:</p>

  <blockquote>
    <p>Dünyamız ne gizemli ve ruhani ne de fiziğin yapıtaşları üzerine inşa edilmemiş şeylerle dolu. Seslere inanıyor musunuz? Peki ya saç kesimlerine? Böyle şeyler var mı? Ne bunlar? Fizikçinin dilinde bir delik, egzotik bir kara delik değil ama örneğin bir peynir parçasındaki delik nedir? Fiziksel bir şey midir? Bir senfoni nedir? Amerikan ulusal marşı “Yıldız Bezeli Sancak” uzayda ve zamanda nerede var olur? Sadece Kongre Kütüphanesindeki bir kâğıdın üzerindeki mürekkep izleri midir? Kâğıdı imha edin, marş yine varlığını sürdürür. Latince halen <em>vardır</em> ama artık yaşayan bir dil değildir. Fransa’daki mağara adamlarının dili artık hiç yoktur. Briç oyununun icadı yüzyıla yaklaştı. Bu ne tür bir şeydir? Hayvan, bitki veya mineral değildir.</p>

    <p>Bu şeyler, kütlesi veya kimyasal bileşimi olan fiziksel nesneler değildir ama saf biçimde soyut nesneler de değildir, örneğin π sayısı gibi bir nesne sabittir ve uzay ve zamanda bir yerde konumlandırılamaz. Bu şeylerin doğum yerleri ve geçmişleri vardır. Değişebilirler ve onlara bir şeyler olabilir. Tıpkı bir canlı türü, bir hastalık veya bir salgın hastalık gibi etrafta dolanıp durabilirler. Bilimin bize ciddiye almak isteyeceğimiz her <em>şeyin</em> uzay ve zamanda dolanan bir parçacık yığını olarak tanımlanabilir olduğunu öğrettiğini varsaymamalıyız. Kimileri <em>sizin</em> belirli bir canlı fiziksel organizmadan (hareket eden bir atom yığını) başka bir şey olmadığınızı varsaymanın sağduyu gereği olduğunu düşünebilir ama bu fikir makul bir bilgeliğin değil bilimsel bir düş gücü yoksunluğunun ifadesidir. Herhangi bir canlı bedenin ötesine geçen bir kimliğe sahip <em>benliklere</em> inanmak için hayaletlere inanmak şart değildir.<a class="noteref" href="../Text/notlar.xhtml#n067" id="ref7">7</a></p>
  </blockquote>

  <p>Beyin (bir önceki bölümde bahsettiğimiz kolonideki karıncalar gibi) büyük plandan habersiz vızıldayan milyarlarca nörondan oluşur. Bu elektrokimyasal donanımın fiziksel, mekanik dünyasıdır. Diğer yandan düşüncelere, duygulara, coşkulara, istemlere vs sahibiz. Bu daha yüksek düzeyli bütüncü <em>zihinsel</em> dünya, beyin hücrelerinden eşit biçimde habersizdir; nöronlarımızdan aldığımız herhangi bir yardımdan tamamen habersizken de pekâlâ düşünebiliriz. Fakat alt düzeyin mantıkla yönetildiği gerçeğinin üst zihinsel düzeyin mantıksız ve duygusal olabileceği gerçeğiyle çelişmesi gerekmez. Hofstadter bize bu nöro-zihinsel tamamlayıcılığın canlı bir betimlemesini sunar:</p>

  <blockquote>
    <p>Diyelim ki cheeseburger mi ananaslı burger mi siparişi vereceğiniz konusunda karar vermekte zorlanıyorsunuz. Bu sizin nöronlarınızın da ateşlenip ateşlenmemeye karar vermekte zorlanarak duraksadığı anlamına mı geliyor? Elbette değil. Hamburger kararsızlığınız tamamen binlerce nöronun son derece organize ve etkili biçimde ateşlenmesine dayanan bir yüksek düzey durumdur.<a class="noteref" href="../Text/notlar.xhtml#n068" id="ref8">8</a></p>
  </blockquote>

  <p>Bir benzetme yaparsak ustaca yazılmış bir roman, dil ve ifadenin epey kesin mantıksal kurallarına riayet eden bir dizi gramer yapılarından oluşur. Yine de bu romandaki karakterleri sevmek ve gülmekten veya tamamen kuralsız biçimde davranmaktan alıkoymaz. Kitabın mantıklı kelime yapılarından oluşmuş olmasının hikâyenin de sıkı mantık ilkelerine uymasını zorunlu kıldığını iddia etmek saçma olur. Bu iki ayrı betimleme düzeyini birbirine karıştırmak olur. Nöral aktiviteyi zihinsel aktiviteyle karşılaştırırken düzeylerin karıştırılmasından kaçınmanın önemini MacKay de vurgular: “Bir ve aynı durumun her biri <em>tamamen</em> kendi mantık düzeyinde iki veya daha fazla açıklamaya gerek duyabilmesi fikri soyut ve zor gelebilir. Fakat gördüğümüz gibi bu birçok örnekle açıklanabilir.” Elektrik devreleri kuramıyla tamamen açıklanabilen ışıklı ilanlar gösterisi benzetmesini ortaya atıp tartışan MacKay buradaki ticari iletinin tamamlayıcı bir betimleme olduğunu vurgular. “Düzgün biçimde dallara ayrıldığında bunlar (iki betimleme) birbirine rakip değil, her birinin dikkate alınması gereken ama diğerinde bahsedilmeyen bir yönü açığa çıkarması anlamında tamamlayıcıdır.”</p>

  <p>Bu yüzden zihin konusunda şöyle der:</p>

  <blockquote>
    <p>Teilhard de Chardin gibi yazarlarca popülerleştirilen, eğer insanlar bilinçliyse atomlarında bilinçlilikten bazı izler olması gerektiği yaklaşımı rasyonel bir temelden tamamıyla yoksundur… Bilinç, fiziksel parçacıkların davranışları üzerinden bir gerekçelendirmenin son ürünü olarak bulunmasını beklediğimiz bir şey değildir…<a class="noteref" href="../Text/notlar.xhtml#n069" id="ref9">9</a></p>
  </blockquote>

  <p>Daha modern bir ifadeyle zihin “bütüncüdür.”</p>

  <p>Bunların hiçbiri elbette yapay zekâlar, düşünen makineler vb olasılıkları ortadan kaldırmaz. Evlerinde besledikleri hayvanların zihin sahibi olduklarını kolaylıkla kabul eden birçok insanın bir akla sahip bilgisayar düşüncesinden tüylerinin ürpermesi tuhaftır. Belki de bu günün birinde bilgisayarların bizimkilerden daha büyük entelektüel güce sahip akıllara sahip olması olasılığına karşı verilen benmerkezci bir tepkidir. Kim bilir belki de bu kadar kaba bir şey değildir.</p>

  <p>Zihin ve bedenin iki düzeyli (veya çok düzeyli) olarak betimlenmesi, eski düalizm (iki ayrı madde olarak zihin ve beden) veya materyalizm (zihin yoktur) fikirlerinden ileriye doğru büyük bir gelişmedir. Bu bilişsel bilimler olarak adlandırılan sahanın (yapay zekâ, bilgisayar bilimi, dilbilim, sibernetik ve psikoloji) ortaya çıkışıyla hızla temel kazanan bir felsefedir. Tüm bu inceleme alanları insan veya makine olsun bilgiyi şu veya bu şekilde işleyen sistemlerle ilgilenmektedir. Yazılım ile donanım arasındaki ayrım gibi bilgisayarlarla bağlantılı dil ve kavramların gelişimi düşünce ve bilincin doğası konusunda yeni ufuklar yarattı. Bilim insanlarını zihin veya akıl konusunda her zamankinden daha açık biçimde düşünmeye zorladı.</p>

  <p>Bu bilimsel gelişmeler yukarıda bahsi geçen fikirlerle yakından bağlantılı işlevselcilik adı verilen yeni bir zihin felsefesinin ortaya çıkışıyla eşleşti. İşlevselciler zihnin esas bileşeni olarak donanımı (beyninizi oluşturan şeyler veya çalıştırdığı fiziksel süreçler) değil, yazılımı (şeylerin organizasyonu veya “program”) kabul ederler. Beynin bir makine olduğunu ve nöronların tamamen elektriksel nedenlerle ateşlendiğini reddetmezler; fiziksel süreçlerin zihinsel nedenleri yoktur. Yine de zihinsel durumlar arasında nedensel bağıntılara başvururlar: Çok kaba bir ifadeyle düşüncelere sebep olan düşüncelerdir, bununla beraber donanım düzeyinde nedensel bağların önceden oluşturulduğu da bir gerçektir.</p>

  <p>Bilgisayar programcılarının çoğu, donanım ve yazılım düzeylerindeki nedensel bağlantılar arasında bir uyuşmazlık olmadığına son derece emindir. Size hemen şunu söylerler: “Bilgisayar sonuçta çok sayıda devreden oluşur ve yapabildiği şeyler elektrik yasalarınca belirlenir. Verdiği çıktı önceden belirlenmiş elektrik yollarını takip etmesinin otomatik bir sonucudur.” Ardından da bilgisayarın bilgi süreçlerine dayalı olarak denklemler çözdüğünden, karşılaştırmalar yaptığından, kararlar alıp sonuca ulaştığından bahsederek gözünüzü iyice bir korkuturlar. O halde yazılımın donanım üzerinde nasıl etkide bulunduğunu hiç kavramadan nedensel betimlemenin iki farklı düzeyiyle (yazılım ve donanım) yaşamak mümkündür. Böylece zihnin beden üzerinde nasıl etkide bulunduğunu soran eski bilmecemiz de kavramsal düzeylerdeki bir kargaşa olarak görülebilir. “Bir bilgisayar programı devrelerinin bir denklemi çözmesini nasıl sağlıyor?” sorusunu hiç sormayız. Düşüncelerin bedensel karşılıklar yaratmak üzere nöronları nasıl tetiklediğini sormamıza da gerek kalmaz.</p>

  <p>İşlevselcilik din konusunda ne demektedir?</p>

  <p>Bu iki tarafı keskin bir kılıç gibi gözüküyor. Bir yandan işlevselcilik zihnin insanlara özgü olduğunu reddeder ve en azından ilkesel olarak makinelerin de düşünüp hissedebileceğini ileri sürer. Bu bakış açısını insana bir ruh bahşeden geleneksel Tanrı inancıyla bağdaştırmak zordur. Öte yandan zihni insan bedenine hapsolmaktan kurtarmasıyla ölümsüzlüğün önünü açar:</p>

  <blockquote>
    <p>Zihnin yazılım şeklinde betimlenmesi mantıksal olarak nöronları gerektirmez… bedenden ayrılmış zihinlerin varoluşuna izin verir… İşlevselcilik mekanik ve esir türü sistemlerin zihinsel durum ve süreçlere sahip olması olasılığını bu olasılık ne kadar uzak olursa olsun ortadan kaldırmaz.<a class="noteref" href="../Text/notlar.xhtml#n0610" id="ref10">10</a></p>
  </blockquote>

  <p>İşlevselcilik ruh hakkındaki sorgulamaların çoğunu bir hamlede çözer. Ruh neyden yapılmıştır? Bu soru vatandaşlığın veya Çarşamba günlerinin neyden yapıldığını sormak kadar anlamsızdır. Ruh bütüncü bir kavramdır. Herhangi bir şeyden yapılmış değildir.</p>

  <p>Ruh nerede ikamet eder? Hiçbir yerde. Ruhun bir yerde olduğundan bahsetmek yedi sayısının veya Beethoven’in beşinci senfonisinin yerini tespit etmeye çalışmak kadar yanlış bir şeydir. Bu tarz kavramlar uzayda bir yerde bulunmazlar.</p>

  <p>Peki ya zaman ve ruhla ilgili sorunlar? Uzayda var olmayıp zamanda var olmak bir anlam taşır mı?</p>

  <p>Burada mesele biraz daha güç algılanan cinstendir. Belirgin bir yere anlamlı bir biçimde sabitlenemeyecek şeylerin zamana bağlılığını ima eder şekilde sık sık işsizliğin artmasından veya modanın değişiminden bahsederiz. Uzayda bir yerde bulunamıyor olsa bile zihnin zamanla evrimleşmemesi için bir neden yok gibi gözüküyor.</p>

  <p>Bu yüzden zihnin bir beyin faaliyetinden başka bir şey olmadığı inancını reddetmeyi seçebiliriz çünkü bu indirgemeci kapana düşmek anlamına gelir. Buna rağmen zihnin varoluşu bu faaliyetle destekleniyor gibi görünüyor, dolayısıyla bedenden ayrılmış zihinlerin nasıl var olabileceği sorusu karşımıza çıkar. Yeniden bir benzetmeye başvurursak, bir roman kelimelerden oluşur ancak hikâye onu aratmayacak şekilde ses olarak manyetik bir bantta depolanabilir, delikli kartlarla veya dijital olarak bilgisayarlarda şifrelenebilir. Zihin başka bir mekanizma veya sisteme aktarılarak beynin ölümünün ardından yolculuğuna devam edebilir mi? İlkesel olarak bunun mümkün olduğu açıktır.</p>

  <p>Fakat insanların çoğu tüm kişiliklerinin hayatta kalması niyetini taşımaz; karakterimizle ilgili şeylerin çoğu bedensel ihtiyaçlarımız ve olanaklarımıza bağlıdır. Örneğin cinsiyetin varlığı bir bedenin veya bir üreme ihtiyacının olmadığı koşullarda anlamsız olur. Çoğu kişi kişiliklerinin negatif yönlerinin (açgözlülük, kıskançlık, hınç vb) sürmesini de arzu etmeyecektir. Zihnin dayanıklı çekirdeği daha görünür bedensel bağıntılarından ve hoş olmayan özelliklerinden soyunmuş olacaktır. Peki, bu durumda geriye bir şey kalır mı? Geriye kalan kişisel kimlik, <em>benlik</em> midir?</p>

  <div class="footnotes">
    <p class="footnote" id="f6"><a class="backref" href="#fref6">6*</a> Belirlenimcilik (determinizm): Bütün olguların evrensel nedenselliğe dayandığını ileri süren felsefi öğreti—çn.</p>
  </div>
</body>
</html>