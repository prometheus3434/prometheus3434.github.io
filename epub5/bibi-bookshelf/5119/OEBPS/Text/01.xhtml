<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>1. DEĞİŞEN DÜNYADA BİLİM VE DİN</h1>

  <div class="epigraf">
    <span>“Bilge kişi izlediği yolu hem dinin hem de bilimin kuramları aracılığıyla belirler.”</span> <cite>J.B.S. Haldane</cite> <span>“Fakat bu Kutsal Mahkeme tarafından güneşin merkezde ve hareketsiz olduğunu ifade eden yanlış görüşü tümden terk etmem emredildiği ve söz konusu yanlış doktrini herhangi bir biçimde taşımam, savunmam veya öğretmem yasaklandığı için… Söylenen hatalarımı ve sapkınlıklarımı ve genel olarak Kutsal Kiliseye ters düşen tüm diğer yanlışları ve hizipleri lanetliyor, bunlardan tiksiniyor ve tövbe ediyorum.”</span> <cite>Galileo Galilei</cite>
  </div>

  <div style="clear: both;"></div>

  <p class="nonindent">Bilim ve din insan düşüncesinin iki büyük sistemidir. Gezegenimizdeki insanların çoğunluğunun tutumlarında din baskın bir etkiye sahiptir. Bilim, yaşamları üzerinde etkisini gösterdiğinde bu düşünsel düzeyde değil, pratik düzeyde teknoloji yoluyla olur.</p>

  <p>Dinsel düşüncenin halkın gündelik yaşamındaki gücüne rağmen kurumlarımızın çoğu pragmatik olarak düzenlenir, din işin içine dahil edildiği durumlarda da stilize edilmiş bir role sürgün edilir. Örneğin İngiltere Kilisesinin anayasal konumu böyledir. Kuraldışı durumlar da vardır: İrlanda ve İsrail yasal açıdan dinsel devletler olarak kalmışlardır, öte yandan militan İslam’ın canlanışı ters yönden dinin siyasal ve toplumsal karar alış süreçlerindeki etkisini arttırmaktadır.</p>

  <p>Bilimin etki ve başarısının en bariz olduğu sanayileşmiş dünyada büyük geleneksel dinsel kurumlara üyelikte keskin bir düşüş olmuştur. Britanya’da nüfusun sadece çok küçük bir yüzdesi kiliseye düzenli olarak gitmektedir. Ancak kiliseye gidişteki azalmanın doğrudan bilim ve teknolojinin yükselişine bağlanması hata olur. Birçok insan geleneksel Hıristiyan doktrinleri reddetse veya en azından önemsemese bile halen özel yaşamında dünya hakkında din kapsamında değerlendirilebilecek derin inançlara sahiptir. Yine her bilim insanının da doğrulayacağı üzere, din insanların bilincindeki yerini yitirse de, rasyonel bilimsel düşünce onun yerini almış değildir. Çünkü bilim hepimizin yaşamındaki pratik düzeydeki büyük etkisine karşın, halk açısından tıpkı dışa kapalı dinler gibi anlaşılması ve ulaşılması zor bir nitelik taşır.</p>

  <p>Dinin güç kaybettiğinin daha büyük göstergesi, bilimin teknoloji yoluyla yaşamlarımızı kökten bir biçimde değiştirmesi ve böylece geleneksel dinlerin günümüzün kişisel ve toplumsal sorunlarıyla baş edilmesinde yardımcı olmak için gereken dolaysızlığa sahip değilmiş gibi görünmesini sağlamasıdır. Kiliseye bugün itibar gösterilmiyorsa bunun nedeni bilimin dinle çağlar boyunca süren savaşını nihayet kazanmış olması değil, onun bugün toplumumuzun yönünü İncil’in dünya yaklaşımının hayatla ilgisiz görünmesini sağlayacak kadar köktenci bir biçimde değiştirmiş olmasıdır. Alaycı bir televizyon programcısının geçenlerde tekrar dikkat çektiği üzere, komşularımızın pek azı artık göz koyacağımız bir öküz veya eşeğe sahipler.</p>

  <p>Genel doğrular ve dogmalar temelinde kurulmuş olan dünyadaki temel dinlerin kökleri geçmiştedir ve değişen zamanlara kolay uyum sağlamazlar. Apar topar keşfedilmiş bir esneklik Hıristiyanlığın modern düşüncenin bazı yeni özelliklerini kapsamasını sağladı, öyle ki bugünün kilise liderleri Victoria dönemindekilerce kolaylıkla sapkın olarak değerlendirilebilir; yine de çok eski kavramlara dayalı kapsamlı felsefelerin uzay çağına uyum sağlama gibi zorlu bir görevle karşı karşıya oldukları bir gerçek. Bunun sonucu olarak hayal kırıklığına uğramış birçok inançlı kimse <em>Star Wars</em> ve mikroçipler çağıyla daha uyumlu görünen “uç” dinlere başvurdular. UFO’lar, Duyular Dışı Algılama, ruh çağırmalar, scientology, transandantal meditasyon ve diğer teknoloji temelli inançlarla bağlantılı tarikatların popülaritesindeki olağanüstü artış, yüzeysel bir biçimde akılcı ve bilimsel bir toplumda inanç ve dogmanın ikna ediciliğinin sürdüğünü göstermektedir. Bu eksantrik fikirler bilimsel bir cilayla kaplı olmalarına karşın utanmazca irrasyoneldirler, Christopher Evans’ın aynı adlı kitabındaki ifadeyle “akıldışı tarikatlar”dırlar (Panther, 1974). İnsanların bunlara başvurması entelektüel aydınlanma amaçlı değil, sert ve güvenilmez bir dünyada ruhsal rahatlama sağlamak içindir.</p>

  <p>Demek ki bilim belki yaşamlarımızı, dillerimizi ve dinlerimizi işgal etti ama bunu entelektüel düzeyde başaramadı. İnsanların ezici çoğunluğu bilimsel ilkeleri anlamıyor, bunlara ilgi de duymuyor. Bilim bir tür büyücülük sayılmaya devam ediyor, onu uygulayanlar da korku ve kuşkuyla karşılanıyor. Herhangi bir kitapçıya gidin. Bilim kitapları sık sık “esrarengiz” etiketi altında sınıflandırılır ve modern astronomi kitapları raflarda yer bulmak için <em>The Bermuda Triangle</em> [<em>Bermuda Şeytan Üçgeni</em>] ve <em>Chariots of the Gods</em> [<em>Tanrıların Arabaları</em>] gibi kitaplarla mücadele etmek zorunda kalır. Toplumumuzu düzenlemek için bilimin ve rasyonel düşüncenin önemine sözde değer verilir ama kişisel düzeyde insanların çoğu halen daha dinsel doktrinleri bilimsel gerekçelendirmelere oranla daha ikna edici bulur.</p>

  <p>Görünümü farklı olmasına karşın halen temelde dinsel bir dünyada yaşıyoruz. İslam’ın baskın toplumsal güç olmayı sürdürdüğü İran ve Suudi Arabistan gibi ülkelerden tutalım da, dinin parçalara bölünüp çeşitlendiği, yer yer de muğlak sahte-bilimsel hurafelere evrildiği sanayileşmiş Batıya dek her yerde hayata dair daha derin bir anlam arayışı sürüyor. Bu arayışla da alay edilmemesi gerekir. Bilim insanları da anlam aramaktadır: Evrenin nasıl oluştuğu ve nasıl işlediği, hayatın ve bilinçli varlıkların doğası hakkında daha fazla şeyi açıklığa kavuşturma yoluyla dinsel inançların şekillendiği hammaddenin yerini alabilirler. Bilimsel ölçümler dünyanın yaşının 4,5 milyar olduğunu ortaya çıkardığında, yaradılışın tarihinin İÖ 4004 mü, yoksa İÖ 10.000 mi olduğunu tartışmak anlamsız olur. İnançlarını temellendirdiği varsayımların yanlış olduğu gösterilebilen bir dinin fazla uzun yaşaması beklenemez.</p>

  <p>Bu kitapta temel bilimlerde son gerçekleşen keşiflerden bazılarına bakacak ve bunların dine olan etkilerini araştıracağız. Birçok durumda eski dinsel fikirler modern bilimin üstünlüğü kanıtlanacak şekilde çürütülmemiş durumdadır. Bilim insanları dünyaya farklı bir açıdan bakarak insan ve onun evrendeki yeri konusunda yeni perspektifler ve taze yaklaşımlar sunabilirler.</p>

  <p>Dinin de bilimin de iki yüzü vardır: Entelektüel ve toplumsal. Her ikisi de toplumsal etki yaratmayı arzular. Bilim hastalıklar ve ağır çalışmadan kaynaklı acıları hafifletmiş ve eğlenmemiz ve rahatlamamız için bir dizi araç sağlamış olabilir, ama aynı zamanda dehşet verici kitle imha silahlarının doğuşuna sebep olmuş ve yaşam kalitesini ciddi biçimde düşürmüştür. Bilim sanayi toplumuna etkisi açısından karmaşık bir nimettir.</p>

  <p>Öte yandan örgütlü din ondan da beter çıkmıştır. Dünyanın dört bir yanında dinsel topluluklarda çalışan insanların bencillikten uzak adanmışlıklarını kimse reddedemez, ancak din çok eskiden bu yana kurumlaşmış bir hal kazanmış ve ilgisini iyi ve kötüden ziyade genellikle güç ve politikaya yöneltmiş durumdadır. Dinsel hararet çok sık biçimde şiddetli çatışmalara kanalize edilmiş, insanlık normal hoşgörü yolundan saptırılmış, barbarca gaddarlığın önü açılmıştır. Güney Amerika yerli nüfusunun ortaçağda Hıristiyanlarca soykırıma uğratılması daha dehşet verici örneklerden birisidir, ancak genel olarak Avrupa tarihinin şurasında burasında karşımıza sürekli küçük doktrinsel ayrılıklardan dolayı katledilmiş kişilerin cesetleri çıkar. Sözde aydınlanma çağı dediğimiz bu çağda bile tüm dünyadan dinsel nefret ve çatışmaların çürümüş kokusu yükselir. Dinlerin çoğunun sevgi, barış ve tevazu gibi erdemleri yere göğe sığdıramamasına karşın dünyanın en büyük dinsel örgütlenmelerinin tarihinin çoğunlukla nefret, savaş ve kibirle karakterize olması ironiktir.</p>

  <p>Çok sayıda bilim insanı örgütlü dinlere eleştirel yaklaşmaktadır; bunun nedeni bu dinlerin kişisel ruhsal içerikleri değil, normalde düzgün olan insan davranışı üzerinde, özellikle de iktidar ve güç siyasetine karıştıklarında yoldan çıkartan bir etkide bulunmalarıdır. Fizikçi Hermann Bondi dini çok sert biçimde eleştiren biridir; onu “ciddi ve alışkanlık yapan bir musibet” olarak görür. Bir örnek olarak Avrupa’daki cadı avının aşırılıklarını gösterir:</p>

  <blockquote>
    <p>Hıristiyan Avrupa’nın çoğu yerinde tanrı korkusu olan dindar insanlar cadı olduğundan kuşkulanılan ihtiyar kadınları yakıyor, bunun onlara Kutsal Kitap tarafından emredilmiş meşakkatli bir görev olduğunu düşünüyorlardı. Cadı yakma olayındaki gerçekler açıktır: Birincisi inanç normalde iyi huylu olan insanların tarif edilemeyecek kadar korkunç eylemler yapmalarını sağlıyor, zalimlik karşısında gündelik yaşamda ve normalde duyulan insani tepki ve merhametin dinsel inanç tarafından nasıl hükümsüz bırakılabildiğini ve bırakıldığını gösteriyordu. İkincisi dinin ahlak için mutlak ve değişmez bir temel oluşturduğu iddiasının içi boşluğunu tam anlamıyla teşhir ediyordu.<a class="noteref" href="../Text/notlar.xhtml#n011" id="ref1">1</a></p>
  </blockquote>

  <p>Bondi kilise ve diğer dinsel kurumların yüzyıllar boyunca merhametsizce kullandığı gücün bu kurumların ahlaki iflasına sebep olduğunu savunmaktadır.</p>

  <p>Dinin tüm iddialarına karşın toplumdaki en bölücü kuvvetlerden biri olduğunu pek az kimse reddedebilir. İnanç sahipleri hangi iyi niyetlere sahip olurlarsa olsunlar dinsel çatışmaların kanlı tarihi, örgütlü büyük dinler içerisinde insan ahlakının evrensel ölçütlerinin var olduğuna ilişkin pek az kanıt sunmaktadır. Bu tip örgütlenmelere ait olmayanlarda, hatta kararlı ateistlerde sevgi ve anlayışın olmadığına inanmak için de hiçbir sebep yoktur.</p>

  <p>Elbette dindar insanların hepsi de fanatik yobaz değildir. Bugün Hıristiyanların çok büyük bir kısmı dinsel çatışmalara tepki duymakta ve geçmişte kilisenin adının işkence, cinayet ve baskılarla anılmış olmasından üzüntü duymaktadır. Fakat günümüz toplumunda halen yaygın biçimde Tanrı adına çok büyük şiddet ve gaddarlık örnekleri sergilenmesi dinin topluma zararlı yüzünün tek göstergesi değildir. Eğitimde, hatta meskenlerde kız-erkek ayrımı Kuzey İrlanda ve Kıbrıs gibi sözde uygar ülkelerde bile sürmektedir. Dinsel örgütlenmelerin saflarında kadınlara, azınlıklara, homoseksüellere veya kısaca liderlerinin aşağı derecede olduğuna hükmettiği kesimlere yönelik önyargılar korunuyor. Katoliklik ve İslam’da kadına ve Güney Afrika Kilisesinde siyahlara biçilen toplumsal konumu özellikle rahatsız edici buluyorum. Çok sayıda insan kendi dinlerinin kusurlu veya hoşgörüsüz olarak tanımlanmasından dehşete düşse de, hepsi dünyadaki <em>öteki</em> dinlerin verecek çok hesabı olduğu düşüncesini kolayca paylaşır.</p>

  <p>Bağnazlığın bu üzücü tarihinin ortaya çıkışı dinsel örgütlerin kurumsallaşması ve yasallaşmasının kaçınılmaz bir sonucu gibi görünüyor ve bu durum Batı dünyasında yerleşik dine karşı büyük bir muhalefete yol açmıştır. Çok sayıda insan manevi ihtiyaçlarının karşılanması için kendilerini daha az rahatsız eden, daha yumuşak ve nazik bir yol denemesi olarak “uç” denen dinlere başvuruyorlar. Elbette geniş bir yeni hareketler yelpazesi var ve bunların bazıları geleneksel dinlerden bile daha fazla hoşgörüsüz ve kötücül. Fakat bunların çoğu Protestan coşkunluğun aksine mistisizmin ve sessiz iç keşfin önemini vurguluyor ve kurumsallaşmış dinlerin toplumsal ve siyasal etkisine eleştirel bakan insanlar için bir çekim oluşturuyorlar.</p>

  <p>Dinin toplumsal yönü için bu kadarı yeterli. Şimdi biraz da entelektüel içeriğine bakalım.</p>

  <p>İnsanlık tarihinin büyük bir kısmı boyunca kadınlar ve erkekler dine sadece ahlaki yol göstericiliği nedeniyle değil, varoluşun temel sorularına yanıt aradıkları için de başvurdular. Evren nasıl yaratılmıştı ve nasıl son bulacaktı? Hayatın ve insanoğlunun kökeni neydi? Bilim ancak son birkaç yüzyılda bu tarz konulara katkı yapmaya başladı. Ortaya çıkan uyuşmazlıklar net biçimde kayıtlarda bulunmaktadır. Modern bilim Galileo, Kopernik ve Newton’dan başlayıp Darwin ve Einstein’a, oradan bilgisayarlar ve yüksek teknoloji çağına uzanan yolda karşısına çıkan derin biçimde kökleşmiş birçok dinsel inanışa soğukkanlı ve yer yer tehdit edici bir ışık tutmuştur. Dolayısıyla da bilim ile dinin tabiatları gereği bağdaşmaz ve zıt oldukları düşüncesi güçlenmiştir. Bu tarihin de teşvik ettiği bir inanıştır. Kilisenin başlangıçta bilimsel ilerlemenin önünü kapama çabaları bilim camiasında dine karşı derin bir kuşku yaratmıştır. Bilim insanları da kendi yollarından ilerleyerek toplumca değer verilen çok sayıda dinsel inancı boşa çıkarmış ve birçok kişi tarafından da iman yıkıcı olarak görülmüşlerdir.</p>

  <p>Her şeye karşın bilimsel yöntemin başarılı olduğuna hiç kuşku yoktur. Bilimlerin kraliçesi fizik insan düşüncesinde birkaç yüzyıl önce varlığı bile bilinmeyen dehlizlerin kapısını açmıştır. Fizik atomun iç işleyişinden kara deliklerin tuhaf gerçeküstülüğüne dek doğanın en karanlık sırlarının bazılarının üzerindeki örtüyü kaldırmamızı ve çevremizdeki fiziksel sistemler üzerinde denetim elde etmemizi sağlamıştır. Bilimsel düşünüşün muazzam gücü her gün modern teknolojinin birçok mucizesinde karşımıza çıkar. Bu yüzden bilim insanlarının dünya görüşlerine de belli bir güven duyulması mantıklı gözükmektedir.</p>

  <p>Bilim insanları ile teologlar varoluşun derin sorularına birbirlerinden tamamen farklı başlangıç noktalarından yaklaşırlar. Bilim farklı deneyimleri birbirine bağlayan kuramların oluşturulmasını mümkün kılan dikkatli gözlem ve deneylere dayalıdır. Maddenin ve kuvvetlerin hareketine hükmeden temel yasaları açıklığa kavuşturma umuduyla doğanın işleyişindeki düzenli durumlar araştırılır. Bu yaklaşımın merkezinde bilim insanının aksi yönde kanıtlar ortaya çıktığında bir kuramı terk etmeye açık ve istekli olması yatar. Tek tek bilim insanlarının doğru kabul edilen bazı fikirlere inatla tutunması mümkün olsa da, bilim dünyası camia olarak her zaman yeni yaklaşımlara uyum göstermeye hazırdır. Bilimsel ilkeler yüzünden sıcak savaşlar çıkmaz.</p>

  <p>Dinse tam aksine vahiy ve sabit fikirlere dayalıdır. Değişmez bir gerçeği içerdiğini iddia eden bir dinsel dogma üzerinde değişen fikirlere uyması için uyarlamalar yapılması çok zordur. Gerçek inananlar aksi yöndeki bariz kanıtlar ne olursa olsun inancını terk etmemek zorundadır. İnanan kimselere bu “gerçeğin” kolektif araştırmanın süzgecinden geçerek değil doğrudan iletildiği söylenir. Vahye dayalı “gerçeğin” sorunu, yanlış olmaya elverişli olması ve doğruysa bile diğer insanların vahyin indirildiği insanların inancını paylaşmak için iyi bir gerekçeye ihtiyaç duymalarıdır.</p>

  <p>Birçok bilim insanı vahiy yoluyla ulaşılan gerçek konusunda alaycı bir tutum takınır. Hatta bazıları bunun pozitif bir kötülük olduğunu ileri sürer:</p>

  <blockquote>
    <p>Vahiylere inanan bir kimsenin düşünce durumu genel itibariyle “Ben <em>biliyorum</em> ve benim inancımı kabul etmeyenler yanlış” demenin korkunç kibrinden ibarettir. Başka hiçbir alanda bu tip bir kibir bu kadar yaygın değildir, başka hiçbir alanda insanlar “bilgilerinden” bu kadar kesin biçimde emin değildir. Birisinin inandıkları ve inanmadıkları kendinden farklı olan diğerlerinden kendisini bu kadar üstün, bu kadar ayrıcalıklı ve seçilmiş hissetmesi bana iğrenç geliyor. Bu kadarı bile yeterince kötü olmasına karşın, çok sayıda inançlı kimse genellikle çocuklarına, sıklıkla da başkalarına inançlarını yaymak için ellerinden geleni yapıyor (ve elbette tarihte bunun zorla ve acımasız bir vahşetle yapılmasının sayısız örneği de var). Hepimizin gözünün önünde duran gerçek, çeşitli zekâ düzeylerindeki son derece samimi insanların dün de bugün de birbirlerinden farklı dinsel inançlara sahip olmalarıdır. En fazla bir inanış doğru olabileceğine göre, bundan vahye dayalı dinler alanında insanların doğru olmayan bir şeye kesin ve dürüst bir biçimde inanmaya son derece eğilimli olduğu sonucu çıkar. Bu bariz gerçeğin insanlarda biraz alçakgönüllülüğe, inançları ne kadar derin olursa olsun yanılmış olma olasılığının düşünülmesine yol açması beklenir. İnananlardaysa, inananların hiçbirinde bu basit ve sade alçakgönüllülüğün zerresi okunmaz. Taşıdığı inancı tüm gücüyle başkalarına (günümüzde gelişmiş ülkelerde bu güç uygulaması çocuklarla sınırlanmış gibi görünüyor) dayatmak zorundadır. Çoğu durumda çocuklara da utanç verici bir düşünce olarak, başka herkesin kendilerinden daha şanssız olduğu, kendilerininse Yüce Tanrı’nın ofisine özel telefon hattı olan üstün bilgiye sahip bir gruba ait oldukları aşılanır.<a class="noteref" href="../Text/notlar.xhtml#n012" id="ref2">2</a></p>
  </blockquote>

  <p>Yine de din deneyimi olan kişiler neredeyse şaşmaz biçimde inanç açısından bilimsel deneyleri değil, kendi kişisel ilhamlarını daha geçerli bir temel olarak kabul ederler. Hatta çok sayıda profesyonel bilimcinin de derin dinsel inançlara sahip olduğu ve felsefelerinin iki yüzünün barış içinde bir arada yaşamasına izin verme konusunda fazla bir entelektüel zorluk yaşamadıkları görülür. Sorun birbirleriyle hiç benzeşmeyen çok sayıdaki dinsel deneyimin tutarlı bir dinsel dünya görüşüne nasıl çevrileceğidir. Örneğin Hıristiyan evrenbilimi Doğu evrenbiliminden köktenci bir biçimde farklıdır. İkisinden birinin yanlış olması gerekir.</p>

  <p>Bilim insanının vahiy yoluyla gelen hakikate karşı duyduğu şüpheden onun sadece olgu ve sayılarla ilgilenen soğuk, sert, hesapçı, ruhsuz bir birey olduğu sonucunu çıkarmaksa büyük bir yanlış olur. Tersine yeni fiziğin yükselişine, bilimin işaret ettiği daha derin felsefi çıkarımlara duyulan olağanüstü bir ilgi eşlik etmiştir. Bu bilimsel uğraşın az bilinen bir yönüdür ve genellikle büyük bir sürpriz etkisi yaratır. Patolog, yazar ve televizyon yapımcısı Kit Pedlar zihin ve paranormal olaylar üzerine bir televizyon dizisi planı yaparken modern fizikçilerin daha kapsamlı konulara ilişkin fikirlerini öğrenince uğradığı şaşkınlığı şöyle aktarmaktadır:</p>

  <blockquote>
    <p>Neredeyse yirmi yıldır araştırmalarıma ayırdığım zaman boyunca mutlu bir biyolojik indirgemeci olarak bu çok zorlu araştırmalarımın eninde sonunda nihai gerçekleri ortaya çıkaracağı düşüncesiyle hareket ettim. Ardından yeni fizik üzerine okumaya başladım. Yaşadığım deneyim çok sarsıcı oldu.</p>

    <p>Bir biyolog olarak kafamda fizikçileri doğaya yukarıdan, klinik, mesafeli bir bakış açısıyla bakan, soğukkanlı, kendinden emin, duygusuz kadın ve erkekler olarak tasavvur etmiştim. Onlar bir günbatımını dalga boylarına ve frekanslara indirgemiş, evrenin karmaşıklığını esnemez, muntazam öğeler biçiminde parçalarına ayırmışlardı.</p>

    <p>Çok büyük bir hata yapmıştım. Einstein, Bohr, Schrödinger ve Dirac gibi efsane isimlerin eserleri üzerinde çalışmaya başladım. Burada hayata klinik soğuklukta mesafeli insanların değil, benim kullandığım “paranormal” kavramının karşılaştırıldığında yavan kalacağı hiç bilmediğimiz sınırsızlıkları hayal etmiş şair ruhlu ve dine inanan insanların olduğunu gördüm.<a class="noteref" href="../Text/notlar.xhtml#n013" id="ref3">3</a></p>
  </blockquote>

  <p>Diğer tüm bilimlerin yolunu döşeyen fizik bugün zihne yönelik daha yumuşak başlı bir yaklaşıma yönelirken, yaşam bilimlerinin geçen yüzyılın fiziğinin yolunu izleyerek zihnin rolünü tümden ortadan kaldırmayı denemesi ironiktir. Psikolog Harold Morowitz bu tuhaf yer değiştirmeyi şöyle yorumlamıştır:</p>

  <blockquote>
    <p>Geçmişte doğanın hiyerarşisinde insan zihnine ayrıcalıklı bir rol biçmiş olan biyologlar, on dokuzuncu yüzyıl fiziğini karakterize eden keskin bir materyalizme doğru acımasız bir biçimde ilerlediler. Aynı esnada inandırıcı deneysel kanıtlarla karşılaşan fizikçiler evrenin katı mekanik modellerinden uzaklaşarak zihnin tüm fiziksel olaylarda bütünleyici bir rol oynadığı şeklindeki görüşe kaydılar. Durum bu iki disiplin kendi rayı dışında ne olduğunu fark etmeden zıt yönlerde giden hızlı trenlermişçesine ilerliyor.<a class="noteref" href="../Text/notlar.xhtml#n014" id="ref4">4</a></p>
  </blockquote>

  <p>İzleyen bölümlerde yeni fiziğin “gözlemciye” fiziksel gerçekliğin doğasında nasıl merkezi bir rol verdiğini göreceğiz. Temel bilimlerdeki son gelişmelerin varoluşun derin anlamını açığa çıkarmaya geleneksel dinlerden daha yakın olduğuna inanan insanların sayısı artıyor. Öyle veya böyle dinin bu gelişmeleri göz ardı etme gibi bir şansı yok.</p>
</body>
</html>