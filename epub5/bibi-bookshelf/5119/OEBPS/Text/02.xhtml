<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>2. TEKVİN (YARADILIŞ)</h1>

  <div class="epigraf">
    <span>“Başlangıçta Tanrı göğü ve yeri yarattı.”</span> <cite>Tekvin 1: 1</cite> <span>“Ama onu görecek kimse yoktu.”</span> <cite>Steven Weinberg, <em>The First Three Minutes</em><br/>[<em>İlk Üç Dakika</em>]</cite>
  </div>

  <div style="clear: both;"></div>

  <p class="nonindent">Bir yaradılış var mıydı? Olduysa ne zaman oldu ve ona sebep olan neydi? Hiçbir şey varoluş bilmecesinden daha zor ve derin değildir. Dinlerin çoğu her şeyin nasıl başladığına ilişkin bir şeyler söyler, modern bilim de. Bu kitapta ben yaradılış muammasını en son evrenbilimsel keşiflerin ışığında irdeleyeceğim. Bu bölümde bir bütün olarak evrenin kökenini ele alacağız. “Evren” kelimesini geçmişte güneş sistemini veya Samanyolu galaksisini tanımlamak için kullananlar oldu. Ben daha yaygın olan “var olan tüm fiziksel şeyler” anlamıyla kullanacağım; bununla galaksiler içerisinde ve arasında dağılmış olan bütün madde, bütün enerji biçimleri, karadelikler ve kütleçekim dalgaları gibi bütün maddi olmayan şeyler ve ayrıca sonsuzluğa dek uzanan (uzanıyorsa şüphesiz) uzayın bütününü kastediyorum. Yer yer “dünya” kelimesini de bu anlamda kullandığımı göreceksiniz.</p>

  <p>Fiziksel dünyanın betimlemesini sağladığını iddia eden bir düşünce sistemi dünyanın kökeni hakkında bir tespit yapmak zorundadır. Özü itibarıyla burada ılımlı bir seçim söz konusu değildir. Evren ya her zaman (şu veya bu formda) var olmuştur veya geçmişte belirli bir anda, birdenbire denebilecek bir şekilde var olmaya başlamıştır. Her iki seçenek de ilahiyatçılar, felsefeciler ve bilim insanları açısından bir tereddüt kaynağı olmuş ve sayılan mesleklerin dışında olan kimseler açısından da bariz güçlükler taşımaktadır.</p>

  <p>Evrenin zamanda bir kökeni yoksa (evren her zaman var olduysa) o halde sonsuz bir yaştadır. Sonsuzluk kavramı çoğu insan üzerinde sersemletici bir etki yaratır. Şimdiye kadar zaten sonsuz sayıda olay olmuşsa neden kendimizi şimdi yaşıyor buluyoruz? Evren ezelden beri sakin kalıp görece yakın bir zaman öncesinde mi eyleme geçti, yoksa en başından beri hareketliliği hep sürüp gitmekte miydi? Öte yandan evren <em>başlamışsa</em>, bu onun birdenbire hiçlikten ortaya çıktığını kabul etmek anlamına gelir. O halde bu geçmişte bir ilk olayın gerçekleştiğine işaret ediyor gibi duruyor. Eğer öyleyse, buna sebep olan neydi? Hatta böyle bir soru anlamlı mı?</p>

  <p>Çok sayıda düşünür bu konulardan kaçınır ve bunun yerine bilimsel kanıtlara yönelirler. Bilim bize evrenin kökeni hakkında ne söyleyebilir?</p>

  <p>Bu aralar evrenbilimci ve gökbilimcilerin çoğu bundan yaklaşık on sekiz milyar yıl önce gerçekten bir yaratılış olduğu biçimindeki, fiziksel evrenin popüler olarak “Büyük Patlama” adıyla anılan müthiş bir patlamayla ortaya çıktığı şeklindeki kurama destek veriyor. Bu hayret verici kuramı destekleyen çok sayıda kanıt var. Tüm ayrıntıları kabul edip etmemek size kalmış ama (bir çeşit yaratılış olduğuna ilişkin) temel varsayım bilimsel açıdan ikna edici görünüyor. Bunun nedeni kökenini doğrudan, fiziğin bilinen en evrensel yasası olan termodinamiğin ikinci yasasının yön verdiği geniş bir bilimsel kanıt hacminden alıyor. Bu yasa en geniş anlamıyla evrenin her gün artarak daha fazla düzensiz olduğunu söyler. Kaosa doğru bir tür aşamalı fakat acımasız gidiş vardır. İkinci yasanın örnekleri her yerde bulunur: Binalar yıkılır, insanlar yaşlanır, dağlar ve kıyı şeritleri aşınır, doğal kaynaklar tükenir.</p>

  <p>Bütün doğal etkinlikler daha fazla (uygun şekilde ölçülebilen) düzensizlik doğuruyorsa, dünyanın <em>geri dönülemez</em> biçimde değişmesi gerekir; çünkü evreni dünkü koşullarına döndürmek, düzensizliği bir şekilde önceki düzeyine çekmek anlamına gelir ve bu da ikinci yasaya aykırıdır. Yine de ilk bakışta bu yasanın birçok karşı örneği var gibi gözükmektedir. Yeni binalar dikilir. Yeni yapılar büyürler. Doğan her bebek düzensizlikten doğan düzenin bir örneği değil inidir?</p>

  <p>Bu tarz durumlarda sadece ilgilendiğiniz hedefe değil toplam sisteme baktığınızdan emin olmalısınız. Evrenin bir bölgesindeki düzen yoğunlaşmasının bedeli, her zaman başka bir yerde düzensizliğin artışı olur. Yeni bir binanın inşaatını düşünelim. Kullanılan malzemeler kaçınılmaz olarak dünyanın kaynaklarını tüketir, inşaat sırasında harcanan enerji de telafi edilmez bir şekilde kaybedilir. Kesin bilanço çıkartıldığında kazanan her zaman düzensizlik olur.</p>

  <p>Fizikçiler düzensizliği niceliklendirmek için entropi adı verilen bir matematiksel nicelik icat ettiler ve yapılan çok sayıda hassas deney bir sistemdeki toplam entropinin asla azalmadığını kanıtladı. Bir sistem kendisini çevreleyen her şeyden izole edilmişse, sistem içerisinde gerçekleşen herhangi bir değişiklik entropiyi amansızca, daha yüksek olamayacak hale gelinceye dek yukarı çekecektir. Bundan sonra daha başka bir değişiklik olmaz: Sistem termodinamik denge durumuna ulaşmış olacaktır. İçinde çeşitli kimyasallar olan bir kutu buna iyi bir örnektir. Kimyasallar tepkimeye girecek, bir miktar ısı oluşacak, kimyasal maddelerin moleküler biçimleri değişecektir vs. Tüm bu değişiklikler kutunun içerisindeki entropiyi arttırır. En sonunda kutunun içindekiler nihai kimyasal formları içerisinde düzgün bir sıcaklığa ulaşarak sakinleşecek ve bundan sonra başka bir şey olmayacaktır. Kutunun içindekileri ilk hallerine döndürmek olanaksız değildir; fakat bu gerçekleşmiş değişiklikleri tersine çevirmek için kutuyu açmak ve enerji ve malzeme tüketmek anlamına gelir. Böylesi bir işlem kutunun içerisindeki entropi azalmasına karşılık gelenden çok daha fazla entropi üretecektir.</p>

  <p>Evren sonlu bir düzen stokuna sahipse ve geri dönülemez biçimde düzensizliğe doğru (en sonunda da termodinamik dengeye ulaşacak şekilde) değişiyorsa, buradan çok derin anlama sahip iki çıkarım yapılabilir: Birincisi evren sonunda, kendi entropisi içinde deyim yerindeyse debelenerek ölecektir. Bu fizikçiler arasında evrenin “ısı ölümü” olarak adlandırılır. İkincisi evren ezelden beri var olmuş olamaz, çünkü bu durumda sonsuz bir süre önce son denge durumuna ulaşmış olurdu. Sonuç: Evren hep var olmadı.</p>

  <p>Çevremizde aşina olduğumuz tüm sistemlerde termodinamiğin ikinci yasasının işlediğini görürüz. Örneğin dünya her zaman var olmuş olamaz, aksi halde çekirdeği soğumuş olurdu. Radyoaktivite araştırmaları dünyanın yaşının yaklaşık 4,5 milyar olduğunu gösteriyor; ayın ve birçok meteorun yaşı da bu civardadır.</p>

  <p>Güneşe gelirsek, onun da ilelebet neşeyle parlamaya devam edemeyeceği açıktır. Her geçen yıl yakıt rezervleri azalmaktadır; öyle ki gün gelecek o da soğuyacak ve sönecektir. Aynı şekilde ondaki yangın da sonlu bir zaman önce başlamış olsa gerektir: Sınırsız enerji kaynaklarına sahip değildir. Tahminler güneşin yaşının dünyanınkinden birazcık daha büyük olduğunu gösteriyor ki bu da güneş sisteminin tümünün tek bir birim olarak biçimlendiği şeklindeki şu an var olan astronomik kuramlarla uyuşmaktadır. Her şeye karşın güneş sistemi evrenin çok küçük bir bileşenidir ve sadece dünya ve güneşe bakarak fazla genel sonuçlar çıkarmak acelecilik olur. Öte yandan güneş tipik bir yıldızdır ve sadece bizim galaksimiz yaşam döngüleri astronomlarca incelenebilen milyarlarca başka yıldız içerir. Evrimlerinde değişik aşamalarda olan yıldızların var olması yıldızların doğum, yaşam ve ölümlerinin ayrıntılı bir resmini oluşturmamıza olanak verir.</p>

  <p>Yıldızlar, keza gezegenler yıldızlararası devasa büyüklükteki, çok seyrek, esasen hidrojen içeren gaz bulutlarının büzüşme ve bölümlenmelerinin bir sonucu olarak biçim kazanırlar. Günümüzde yıldız doğumunun gerçekleştiği galaksi bölgelerini tespit etmek zor değildir. Bunlardan biri olan Orion’daki Büyük Bulutsu çıplak gözle görülebilir. Yıldızların hepsi bir kerede toptan oluşmamıştır. Örneğin şu an yaklaşık beş milyar yaşında olan güneşimiz galaksideki en yaşlı yıldızın yaşının yarısına ancak ulaşmıştır. Güneş sisteminin oluşumu Samanyolu’nda yüz milyarlarca kez gerçekleşmiş olan, halen devam eden ve gelecekte de devam edecek olan bir sürecin ürünlerinden biridir sadece. Bu yüzden yıldızlar ve gezegenlerin oluşumu açısından hiç de gerçek anlamda bir yaratılma yoktur, sadece hammaddeleri (hidrojen, helyum ve çok az miktarda daha ağır elementler) durmadan yıldızlar ve gezegenlere çeviren bir çeşit kozmik seri üretim hattı vardır.</p>

  <p>Bir yandan yıldızlar sürekli yanarak yakıtlarını tüketirken diğer yandan başka yıldızlar onların yerlerini almak için oluşuyorsa bu doğum ve ölüm döngüsü sonsuz biçimde devam etmiş olabilir mi? Termodinamiğin ikinci yasasına göre bu ne yazık ki mümkün değil. Sönen yıldızların malzemesi hiçbir zaman tam olarak geri döndürülemiyor. İhtiyaç duyulan enerji devasa uzunlukta süreler boyunca ışınım saçan yıldız ışığı formunda uzayın içerisine dağılarak harcanıyor. Yıldız malzemesinin bir kısmı da telafi edilemez bir şekilde kara deliklerde kayboluyor.</p>

  <p>Öte yandan bütün kozmik sistemin ezelden beri geri dönüşüme uğradığına inanmamız için daha doğrudan bir sebep var. Modern bilimin kurucularından biri olan Isaac Newton, kütleçekimin evrendeki bütün maddi cisimler arasında etkiyen evrensel bir kuvvet olduğunu saptadı: Bütün yıldızlar, bütün galaksiler birbirlerini kütleçekim kuvvetiyle çekerler. Astronomik cisimler uzayda serbestçe süzüldükleri için, bunların bu her yerde olan kütleçekim etkisinin bir sonucu olarak birbirlerinin üzerine düşmemeleri için ortada bir neden yokmuş gibi görünüyor. Güneş sisteminde merkezkaç etkiler gezegenlerin güneşe kütleçekim nedeniyle çarpmasına engel oluyor: Gezegenler güneşin etrafında dönüyorlar. Benzer biçimde galaksi de dönüyor. Fakat evrenin bir bütün olarak döndüğüne ilişkin bir kanıt yok. Galaksilerin her zaman bulundukları yerlerde kalamadıklarıysa bir gerçek. Dolayısıyla evren her zaman şu anki dizilimin keyfini sürmüş olmasa gerektir.</p>

  <p>Newton döneminden beri bu kozmik bilmecenin farkında olunsa da, bu konuda adım atılması 1920’li yılları buldu. Amerikalı astronom Edwin Hubble galaksilerin birbirlerinin üzerine düşmediğini, çünkü tam aksine galaksilerin birbirlerinden uzaklaştıklarını buldu. Hubble galaksilerin ışık renklerinin hafifçe bozulduğunu (mesleki dili kullanırsak “kırmızıya kaydıklarını”), bu durumun hızlı bir küçülmeye işaret ettiğini fark etti. Bunun nedeni ışığın dalgalardan oluşmasıydı, dolayısıyla tıpkı hareket eden bir aracın yaydığı ses dalgalarını büzmesi veya esnetmesi gibi, hareket eden bir ışık kaynağı da dalgaları büzebilir veya esnetebilirdi. Bir araba motoru veya bir tren ıslığı yanımızdan hızla geçerken ses perdesi çarpıcı bir biçimde düşer. Işık söz konusu olduğunda “perde” yerine “renk” kelimesini koyarsanız Hubble kırmızıya kaymasına ulaşırsınız. Ancak burada söz konusu olan hızlar olağanüstü derecede büyüktür. Uzak galaksiler bizden saniyede on binlerce kilometre hızla uzaklaşırlar.</p>

  <p>Hubble’ın keşfi bazen galaksimizin bu telaşlı uzaklaşmanın merkezinde olduğu, bütün diğer galaksilerin doğrudan bizden uzağa uçtukları biçiminde yanlış yorumlanır. Bu tamamen yanlıştır. Çünkü uzak galaksiler yakındakilerden daha hızlı uzaklaşırlar, galaksiler arasındaki mesafeler de genişler, dolayısıyla aslında her bir galaksi bütün diğer galaksilerden uzaklaşmaktadır. Ünlü “genişleyen evren” budur. Evrenin neresinden bakarsanız bakın galaksilerin dağılma örüntüsü her yerden aynı gözükecektir.</p>

  <p>Genişleyen evren uzay, zaman ve hareketin doğası konusundaki modern düşünüşle son derece uyumludur. Hıristiyanlarda Aziz Paul neyse bilimsel camiada onunla aynı toplumsal konumu paylaşan Albert Einstein akıl almaz görelilik kuramıyla bu konulara yaklaşımımızda bir devrim yaratmıştır. Einstein’ın uzay bükülmeleri ve zaman bükülmelerinin popüler imgeleme etki etmesi için altmış yıl geçmesi gerekse de, fizikçiler onun eğrisel uzayzaman konusundaki fikirlerini çok uzun zamandan bu yana kütleçekimin açıklaması olarak kabul etmişlerdir.</p>

  <p>Kütleçekim kuvveti bütün büyük ölçekli olgulara etki eder. Kütleçekim astronomik büyüklükteki cisimlerde manyetizma ve elektrik gibi kuvvetlerin hepsinden çok daha etkilidir. Galaksilere biçim verir ve galaksiler arası hareketleri kontrol eder. İş genişleyen evreni açıklamaya geldi mi, anahtar kütleçekim kuvvetidir.</p>

  <p>Einstein gayet ikna edici bir şekilde kütleçekimin uzay ve zamanı gerdiğini veya büktüğünü ve güneşin kütleçekiminin güneş yüzeyinin yanından geçen yıldız ışınlarını büktüğünün gözlemlenmesiyle bu fikrin doğrudan sınanabileceğini ileri sürdü. Göğün güneşin arkasındaki kısmı dünyadan bakıldığında çok az ama fark edilir biçimde bükülmüş görünür. Zamanın esnediği de, en doğrudan gösterimi uzayda uçan saatler aracılığıyla olmak üzere kanıtlanabilir. Zaman yukarıdaki kütleçekimsiz ortamda dünya yüzeyine oranla daha hızlı akar.</p>

  <p>Güneş uzayı gerebiliyorsa, aynısını çok sayıda güneşten oluşan galaksiler de yapabilir. Bu yüzden astronomlar galaksileri uzayın <em>içerisinden geçerek</em> hareket edecek şekilde düşünmek yerine, galaksiler arasındaki uzayın gerildiğini düşünmeyi yeğlerler. Galaksiler arası uzay “şişiriliyorsa” bu durumda her bir galaksinin kendisi için bulduğu hareket alanı her geçen gün artacaktır. Evren bu yolla genişler ve dışsal bir boşluğun <em>içerisine doğru</em> genişlemek zorunda kalmaz.</p>

  <p>Çoğu insanın anlamakta zorlandığı esnek uzay ve zaman kavramlarını şimdilik bir kenara koyalım; giderek daha büyük hale gelen bir evrenin geçmişte daha küçük olması gerektiği gün gibi ortadadır. Şu anki genişleme hızı tarih boyunca korunmuş olsaydı, bundan yirmi veya otuz milyar yıl önce gözlemlenebilen tüm evrenin tespit edilebilir hiçbir astronomik cisme sahip olmayan, fark edilemeyecek küçüklükte bir damla kadar olması gerekirdi. Fakat astronomlar genişleme hızının zamanla azaldığını keşfettiler, dolayısıyla bu son derece sıkıştırılmış durum bundan daha da yakın bir zamanda, muhtemelen on beş veya yirmi milyar yıl önce gerçekleşmiştir. (Bunu güneşin yaşı olan beş milyar yılla karşılaştırınız.) O sırada genişleme hızı çok daha yüksek olduğu için, galaktik yayılmanın ilk aşamaları yavaş bir genişlemeden çok bir patlamayla benzerlik göstermektedir.</p>

  <p>Bazı yerlerde şu an bildiğimiz evrenin bir çeşit ilksel “yumurta”nın patlamasıyla yaratıldığı söylenir; galaksiler de bu patlama sonucu uzayda halen hızla etrafa savrulmakta olan parçalardır. Bu bazı doğru özelliklere de sahip fakat yanıltıcı olabilecek bir betimlemedir. Patlayan şey küçülmüştü çünkü uzay daralarak küçülmüştü. Burada etrafı boşlukla çevrili bir “yumurta” mantığıyla düşünmek yanlıştır. Yumurtanın bir yüzeyi ve bir ortası vardır. Astronomlarsa evrenin bir kenarı veya yüzeyi ve bir özel merkezi olmadığına inanmaktadırlar.</p>

  <p>Burada hassas bir konu olan sonsuzluk meselesi ayağımıza dolanmaya başlıyor. Bu tedbirsiz davrananlar için tehlikeli tuzaklarla dolu bir konudur. Sadece genişleyen evren için değil, bilim ve dinin daha derin meseleleri yönünden taşıdığı önemi de gözeterek bu konuda birkaç söz söylemekte fayda var.</p>

  <p>Sonsuzu ölçmek her türlü paradoksu üretmeye açık olduğu için bilim insanları eskiden beri sonsuzlukla ilgili bütün değerlendirmelerini kesin biçimde formüle edilmiş matematiksel adımlarla temellendirme gerekliliğini duymuşlardır. Örneğin Elealı Zenon’a borçlu olduğumuz ünlü “tavşan ve kaplumbağa” paradoksunu düşünelim (İÖ beşinci yüzyıl). Bir yarışta kaplumbağa önde başlar, fakat daha hızlı ilerleyen tavşan bir süre sonra ona yetişip geçer. Yarışın her anında tavşanın bir yerde ve kaplumbağanın bir yerde olduğu gayet açıktır. Her ikisi de aynı zaman uzunluğu boyunca (eşit an sayısı) koşmuş olduklarına göre, büyük ihtimalle eşit sayıda yerden geçmişlerdir. Fakat tavşanın kaplumbağayı geçmesi için aynı zamanda daha büyük bir mesafeyi geçmiş olması, dolayısıyla kaplumbağadan daha büyük sayıda bir yer sayısını aşmış olması şarttır. O halde tavşan nasıl olup da kaplumbağayı geçebilecektir?</p>

  <p>Bu paradoksun çözümü (Zenon’a göre birkaç çözümünden biri) sonsuzluk kavramının usulüne uygun bir formülasyonunu gerektirir. Zaman ve uzay sonsuz biçimde bölünebiliyorlarsa o halde hem tavşan hem de kaplumbağa sonsuz sayıda yerden sonsuz sayıda anda koşar. Burada sonsuzluğun köklü özelliği, sonsuzluğun bir parçasının da bütün kadar büyük olmasıdır. Kaplumbağanın yolculuğu mesafe yönünden tavşanınkine göre daha kısa olsa da, halen daha tavşanla aynı sayıda yeri (sonsuzluğu) aşmaktadır; tavşanın kaplumbağayla tam da aynı yerleri, üstüne üstlük daha fazlasını da katettiğini biliyor olsak da fark etmez!</p>

  <p>Sonsuzlukla çalışıldığında bu tarz çok sayıda sürprizle karşılaşılır ve sonsuzluğun doğru biçimde ele alınabilmesinin kurallarının tamamen anlaşılmasına hizmet edecek mantık yapılarının oluşturulması matematikçilerin yüzyıllarını almıştır. Garip bir özellik de birden fazla türde sonsuzluk olmasıdır. Tam sayılarla tanımlanabilen şeylerin sonsuzluğu vardır (1, 2, 3… sonu yoktur) ve bir de bütün tam sayılar kümesinin bile yetersiz kaldığı daha büyük bir sonsuzluk vardır.</p>

  <div class="picture">
    <img src="../Images/r01.jpg" alt=""/> 

    <div class="caption">
      Şekil-1: Bu çizimdeki düzensiz çevre uzunluğu eşkenar üçgenlerin basamaklı bir dizilişle daha büyük üçgenlerin kenarlarına çizilmesiyle elde edilmiş. Çizimde üçüncü basamak gösteriliyor. Basamakların sayısı arttıkça çevre uzunluğu da artıyor ve daha “sivri uçlu” hale geliyor. Basamakların sayısı sonsuz biçimde arttığı için çevre uzunluğu da sınırsızca büyüyor, ancak çevre dış çemberin dışına asla taşmıyor. Bu yüzden çevrenin uzunluğu sonsuz basamak sayısının limitinde sonsuza yaklaşıyor olsa bile düzensiz çevreyle kapatılmış alan sonludur.
    </div>
  </div>

  <p>Konu geometri olduğunda sezgileriniz sizi doğru yoldan çok kötü bir biçimde saptırabilir. Örneğin belirli bir alana sahip bir tarlayı çevreleyen bir çitin uzunluğunu düşünelim. Belirli bir alandaki uzun ince bir tarlanın kare şeklindeki bir tarlaya göre daha fazla çit gerektireceğini görmek zor değildir. En az uzunlukta çit yuvarlak bir tarlada kullanılır. Peki, bir tarlanın çevre uzunluğu en fazla ne kadar olabilir? Şekil-1 basamaklı bir dizilişle çizilmiş üçgenlere dayalı üçgenlerden oluşan biraz garip bir biçime sahip bir çevre uzunluğunu gösteriyor. Her basamakla birlikte çevreleyen çit daha uzun bir hale geliyor ve kapatılan alan biraz daha artıyor. Fakat ek üçgen dolguların sayısı arttıkça çevre uzunluğu limitsizce büyümesine karşın, çevre kapalı çemberin dışına asla taşmayacağı için, alan her zaman sonlu olarak kalacaktır. Bu yüzden <em>sonlu</em> bir tarla alanını çevreleyen <em>sonsuz</em> uzunlukta bir çit tasarlamak mümkündür. (<em>Bkz</em>. Şekil-1)</p>

  <p>Tüm bunların evrenin yaratılışıyla ilgisi ne? Birincisi bu “sonsuzluk” gibi fikirlerin gelişigüzel biçimde kullanılmaması gerektiğini, aksi halde saçmalıklara yol açabileceğini gösteriyor. İkincisi elde edilen sonuçların sıkça sağduyu ve sezgiyle çeliştiğini gösteriyor. Bu bilimin temel derslerinden biridir. Dünyayı anlaşılır kılmak için çok sık biçimde soyuta (formel matematik manipülasyonlara) başvurmak gerekir. Tek başına gündelik deneyimin rehberliğine güvenilemez.</p>

  <p>Evren sonsuz büyüklükte midir? Uzayın sonsuz bir hacmi varsa onu hemen hemen düzgün bir yoğunlukla dolduran sonsuz sayıda galaksinin var olduğunu da düşünmek mümkün olur. Çok sayıda insan bu durumda sonsuz olan bir şeyin nasıl genişleyebileceği konusunda kaygı duymaktadır. Onun içerisine doğru genişlediği şey nedir? Burada sorun yok: Sonsuzluk genlik yönünden artabilir ve yine aynı büyüklükte kalabilir. (“Kaplumbağanın bize öğrettiğini” hatırlayın.) Fakat bu modeli “kozmik yumurta” aşamasına doğru geriye sardığımızda görselleştirme problemleri doğar. Galaksiler her yerdeyse, bu durumda hiçbir zaman ötesinde hiçbir maddenin olmadığı bir yüzeye sahip <em>sonlu</em> bir yumurta var olmuş olamaz. Öyleyse yumurtalardan vazgeçiyoruz.</p>

  <p>Bu tip sonsuz bir evrende çok sayıda galaksi içeren devasa bir uzay hacmini içinde hapsetmiş dev bir küre hayal edin. Şimdi Alice Harikalar Diyarında sihirli kek yedikten sonra olduğu gibi, uzayın her yerde hızla küçüldüğünü düşünün. Küre giderek daha küçük bir yarıçapa sahip olacak şekilde büzüşür; ancak ne kadar küçülürse küçülsün dışında hâlâ daha sonlanmayan uzay ve sonsuz sayıda galaksi vardır. Küre gerçek anlamıyla hiçbir şey kalmayacak kadar küçülürse, bu durumda elimizde sonsuz biçimde küçülmüş sonsuz bir evren gibi şık bir matematik problemi olur. Halen daha herhangi bir merkez veya kenar yoktur, ancak başlangıçta ne kadar büyük olursa olsun böyle bir kürenin içerdiği şeyler tek bir nokta halini alana dek sıkıştırılacaktır. Astronomlar evrenin patlamasının bu tip sonsuz biçimde küçülmüş yine de sınırsız bir durumdan gerçekleştiğine inanıyorlar.</p>

  <p>Aslında evrene ilişkin sonsuzlukların rekabetinden kaçınan başka bir olası model daha vardır ve bunu 1917 yılında bizzat Einstein önermiştir. Uzayın büküldüğü gerçeğine dayanarak Einstein uzayın çeşitli beklenmedik yollardan kendi kendisiyle bağlantılanabileceğini ileri sürdü. Dünyanın eğrisel yüzeyi bir benzetme olarak alınabilir. Dünya yüzeyi alan yönünden sonludur ama sınırsızdır: Bir yolcu hiçbir yerde bir kenar veya sınırla karşılaşmaz. Benzer biçimde uzay hacim yönünden sonludur ama herhangi bir kenar veya sınırı yoktur. Bu tip bir acayipliği çok az insan kafasında canlandırabilir, ancak ayrıntılarla bizim adımıza matematiğin ilgilenmesi mümkündür. Bu şekle hiperküre denmektedir. Evren bir hiperküreyse eğer, bu durumda bir astronot ilkesel olarak kozmik bir Magellan gibi, başlangıç noktasına ulaşana dek roketini hep aynı yönde ilerleterek evrenin etrafını dolaşabilir.</p>

  <p>Einstein’ın hiperküre şeklindeki evreni sonlu olmasına karşın yine de (tıpkı Dünya gibi) bir merkeze veya kenara sahip değildir, dolayısıyla küçülmüş halinde de bir kozmik yumurtaya benzemez. Bir kürenin sıfır yarıçapa dek küçülmesine benzer şekilde, hiperkürenin de hiç olana dek küçüldüğünü, hacminin kaybolduğunu kafalarda canlandırmak mümkündür (<em>Bkz</em>. Şekil-2).</p>

  <div class="picture">
    <img src="../Images/r02.jpg" alt=""/> 

    <div class="caption">
      Şekil-2: Üç boyutlu uzay iki boyutlu bir yüzey olarak gösterilirse, genişleyen evren modellerinden biri hiçlikten şişen bir balonu andırır. Bu modelde uzay sonludur ancak sınırsızdır: Uzaydaki bir gözlemci serbestçe tüm evrenin etrafını dolaşabilir. Noktalar galaksileri (veya galaksi kümelerini) temsil eder. Evren genişledikçe uzay gerilerek esner, böylece tüm noktalar birbirlerinden daha da uzağa hareket eder. Noktalardan herhangi birinin üzerindeki bir gözlemci diğer noktaların sistematik bir örüntü izleyerek uzaklaştığını görür ve durum ona kendisi bu dışa doğru göçün merkezindeymiş gibi gelir.
    </div>
  </div>

  <p>Uzayın esnekliği konusunda yapılan araştırmalar evren-bilimcilerin İncil’deki anlatımdan sadece ayrıntılarda diyebileceğimiz kadar farklılaşan bir yaratılış kuramı önermelerine yol açtı. Bilimsel kuramın en şaşırtıcı özelliği Büyük Patlamada yalnızca maddenin değil uzayın kendisinin ortaya çıkmış olduğunun ileri sürülmesidir. “Büzüşen balon” modelinin yerine (hiçlikten) genişleyen bir balon modeli tasarlarsanız, bu durumda modern fizik tarafından anlatılan bir Tekvin (Yaradılış) hikâyesinin taslak fikrine erişmiş olursunuz. Burada önemli nokta şudur ki sonsuz derecede daralmış aşamanın arkasında uzay kavramının sürekliliğinin korunması olanaksızdır ve bu, evren ister Einstein’ın hiperküresine benzesin (balon modeli) ister büyüklük yönünden sonsuz olsun geçerlidir. Uzayın sonsuz biçimde daralmış olduğu Büyük Patlamanın ilk anı, zaman yönünden uzayın varlığının son bulduğu bir sınır veya kenarı temsil eder. Fizikçiler bu tip sınırlara <em>tekillik</em> adını vermektedirler.</p>

  <p>Uzayın hiçlikten yaratıldığı fikri çok sayıda insanın özellikle de uzayı zaten “hiçlik” olarak düşünmeye alışmışlarsa anlamakta zorlandığı bir fikirdir. Fizikçilerse uzayı boşluktan ziyade esnek bir ortam olarak görürler. Hatta sonraki bölümlerde de göreceğiz, kuantum etkileri yüzünden en saf boşluk bile içinde bir aktiviteyi mayalandırır ve hızla yitip giden yapılarla doludur. Fizikçi açısından “hiçlik” dendiğinde bu hiç madde olmadığı anlamına geldiği gibi, uzayın da yokluğu demektir.</p>

  <p>Daha başka tuhaflıklar da var. Uzay zamana ayrılmaz biçimde bağlanmıştır ve uzay gerildiğinde veya büzüştüğünde zaman da gerilir ve büzüşür. Büyük Patlama uzayın yaratılmasını anlattığı gibi, aynı şekilde zamanın yaratılmasını da anlatmaktadır. Ne uzayın ne de zamanın ilk tekilliğin gerisine uzanması sağlanabilir. Kaba ifadeyle zamanın kendisi Büyük Patlamayla başlamıştır.</p>

  <p>Bu acayip fikirler ancak matematiğe başvurularak tam anlamıyla kavranabilir. İnsan sezgisi yetersiz bir rehberdir; bilimsel yöntemin başarısının arkasındaki temel nedenlerden biri budur. Dil olarak matematiği yerleştirmesi sayesinde bilim insanlığın hayal gücünün tamamen ötesindeki durumları betimleyebilir. Doğrusu, modern fiziğin büyük kısmı bu kategoriye girer. Fizik matematiğin sağladığı soyut betimleme olmaksızın basit mekaniğin ötesine asla geçemezdi. Elbette fizikçiler de herkes gibi atomlar, ışık dalgaları, genişleyen evren, elektronlar vb söz konusu olduğunda düşünsel modeller oluştururlar; fakat bu imgeler sıklıkla yanlış veya yanıltıcıdır. Aslında birisinin bazı fiziksel sistemleri (örneğin atomlar) doğru biçimde görselleştir<!--il-->meyi başarması mantıken olanaksızdır çünkü bunlar bizim deneyim dünyamızda var olmayan özelliklere sahiptirler. (Bunu 8. bölümde kuantum kuramını ele alırken de göreceğiz.)</p>

  <p>İnsan imgeleminin gerçekliğin çok önemli bazı özelliklerini kavramaktaki başarısızlığı uzay, zaman ve madde hakkında gündelik deneyimimizden çıkarsadığımız az düşünülmüş fikirlerle büyük dinsel hakikatleri temellendirmeyi bekleyemeyeceğimiz yönünde bir uyarıdır.</p>

  <p>Zamanın kökenine ilişkin yaşanan düşünsel zorluklar yeni değildir. Aristoteles zamanın İÖ üçüncü yüzyılda yaratıldığı fikrini reddetti, çünkü bu bir ilk olay olduğu anlamına gelirdi. İlk olaya ne sebep oldu? Hiçbir şey, bu yüzden ilk olay yoktu.</p>

  <p>Zamanın sonlu olmasının aslında bir ilk olay olduğuna işaret etmesi gerekmez. Olaylara sayılar verildiğini düşünün, sıfır da tekillik olsun. Tekillik bir olay değildir, sonsuz bir yoğunluk hali veya uzayzamanın durduğu benzer bir şeydir. Bu durumda birisi “tekillikten <em>sonraki</em> ilk olay nedir?” diye sorarsa, bu sorunun “sıfırdan büyük en küçük sayı nedir?” sorusundan farkı yoktur. Böyle bir sayı yoktur, çünkü ne kadar küçük olursa olsun her kesir her zaman ikiye bölünebilir. Benzer şekilde bir ilk olay da yoktur.</p>

  <p>Sorun Immanuel Kant’ın da vurguladığı üzere sonsuz zamanın da aynı ölçüde kafa karıştırıcı olmasıdır:</p>

  <blockquote>
    <p>Dünyanın zamanda bir başlangıcı olmadığını varsayarsak bu durumda her verili ana gelene dek sonsuz bir zaman akıp gitmiş ve şeylerin birbirini izleyen durumlarının sonsuz bir serisi dünyaya veda etmiştir. Serilerin sonsuzluğu birbirini izleyen sentezler yoluyla asla tamamlanamama gerçeğinden ibarettir. Buradan sonsuz bir dünya için serilerin geride bırakılmış olmasının imkânsız olduğu ve bu yüzden dünyanın bir başlangıcı olmasının dünyanın varoluşu için gerekli koşul olduğu sonucu çıkar.<a class="noteref" href="../Text/notlar.xhtml#n021" id="ref1">1</a></p>
  </blockquote>

  <p>Bu noktada Zenon’u hatırlayarak sonsuzluğun manipüle edilmesine karşı ihtiyatlı olmalıyız. Kant’ın akıl yürütmesine göre tavşan kaplumbağayı geçmesi için kendisine gereken sonsuz adım serilerini “birbirini izleyen sentezler yoluyla” asla tamamlayamaz. Fakat hepimiz buna rağmen tamamlayacağını biliriz. Zenon’un durumunda tamamlanan zaman sonluyken Kant’ın sonsuz bir sürenin geçişine atıfta bulunmasına dikkat çekmek de geçerli bir itiraz değildir. Her iki durumda da sonsuz an söz konusudur. Tüm zamansal sonsuzluğun içerdiği anların diyelim ki bir dakikanın içerdiği anlardan fazla olmadığını herhangi bir matematikçi gösterebilir. Her iki durumda da sonsuz bir sayı vardır ve bu sonsuzluk “sonsuz germe” yoluyla daha büyük bir hale getirilemez.</p>

  <p>Kant’ın gerekçelendirmesine bir diğer itiraz zamanın “akıp gittiği” varsayımıdır ve akan veya hareket eden bir zamanı ima eder. Pek az sayıda fizikçi zamanının aktığı veya hareket ettiğini kabul edecektir. Zaman tıpkı uzay gibi sadece <em>vardır</em>. (Bu konuya 9. bölümde tekrar döneceğiz.)</p>

  <p>Sonuç olarak, ne sonsuz bir evren ne de geçmişte bir tekillik tarafından sınırlanmış sonlu yaştaki bir evren fikrinde korkunç derecede hatalı bir şey varmış gibi görünmüyor.</p>

  <p>İkincisinin doğru olduğunu kabul edersek bu bilimin Kutsal Kitap’ın yaradılış yorumunu desteklediği anlamına mı gelir?</p>

  <p>Kutsal Kitap’taki Tekvin (Yaradılış) anlatısına verilecek değer konusunda Hıristiyanlar arasında da bir ortaklık yoktur. 1951 yılında Papa XII. Pius Roma’da Papalık Bilimler Akademisine modern bilimsel kozmoloji konusundaki seslenişinde<a class="noteref" href="../Text/notlar.xhtml#n022" id="ref2">2</a> Büyük Patlama kuramını zikrederek “her şey evrenin sonlu zamanlarda aziz bir başlangıcı olduğuna işaret ediyor gibidir” demiştir. Söyledikleri şiddetli bir tepki doğurmuş (bilim insanları da buna dahildir) ve günümüzün ilahiyatçıları halen Büyük Patlamanın Eski Ahit yazarlarına vahiy edildiği varsayılan yaradılış olayı olup olmadığı konusunda görüş birliği sağlayamamışlardır. Bu yüzden ABD’deki Notre Dame Üniversitesinden Ernan McMullin yakın bir zamanda “kozmoloji teolojiye nasıl bağlanmalı?” başlığı altında yazarken şu sonuca varmaktadır: “Birincisi Hıristiyan yaradılış doktrinin Büyük Patlama modelini ‘desteklediği’ veya ikincisi Büyük Patlama modelinin yaradılış doktrinini ‘desteklediği’ söylenemez.”<a class="noteref" href="../Text/notlar.xhtml#n023" id="ref3">3</a> Hal böyleyken bu aralar Eski Ahit’in çoğunu hayal ürünü olarak reddetme zorunluluğu duyan çok sayıda laik kimse, modern bilimsel kozmolojinin Yaradılış öyküsüne açık bir destek vermesinde rahatlama buluyorlar.</p>

  <p>Uzay ve zamanın Büyük Patlamada gerçekten yoktan var olduğunu kabul edersek bu durumda açıkça bir yaratılma olmuştur ve evren sonlu bir yaşa sahiptir. Termodinamiğin ikinci yasası paradoksu da bu sayede hemen çözülmüş olur. Evren halen termodinamik dengeye erişmemiştir çünkü kendi düzenini bozmaya başlayalı henüz daha yaklaşık on sekiz milyar yıl olmuştur ve bu önümüzde sürecin tamamlanmasının yanına bile yaklaşmaya yetmeyecek kadar uzun bir süre var demektir. Dahası bütün galaksilerin neden birbirlerinin üzerine düşmediklerini de anlayabiliriz artık. Patlamanın şiddeti onları birbirinden uzağa fırlatmış ve uzaklaşma hızları azalsa bile henüz düşmelerine yetecek kadar bir zamanları olmamıştır.</p>

  <p>Büyük Patlama kuramı sadece Hubble ve Einstein’ın çalışmalarına dayalı olsaydı şu anda sahip olduğu geniş desteği elde edemezdi. Bereket versin ki bu kuramı doğrulayan ikna edici bazı kanıtlar vardır.</p>

  <p>Doğumuna eşlik eden çarpıcı şiddetin, evrenin yapısında çok sayıda iz bırakmış olması gerekir ve ilksel aşamanın bazı kalıntılarının bugüne ulaşmış olmasını bekleyebiliriz. Yaratılışın kalıntılarını aramak bugünlerde en popüler bilimsel girişimlerden biridir ve inanması güç gelebilir belki ama bunun arkasında önemli finansal nedenler vardır. İlksel evren, bu uç nitelikteki fiziksel koşulların en ayrıntılı bilimsel donanımlarla bile dünyada bir benzetiminin kurulamayacağının fark edilmesiyle beraber ideal bir doğal laboratuar özelliği taşıyor. Bu uç koşullar altında maddenin hareketi hakkındaki kuramlarını sınamak için fizikçiler yeni-yaratılmış evrenin kozmolojisine başvurmak zorundalar. Bugünkü evrenin varoluşun ilk kısa parlayışı sırasında gerçekleşmiş fiziksel süreçler hakkında izler veya ipuçları içermesi umuluyor. Ardından yapılan hesaplamalar da bu süreçlerin kuramcıların maddenin uç koşullar altındaki hareketi konusundaki beklentileriyle uyuşup uyuşmadığını görmek için kullanılabiliyor.</p>

  <p>İlksel evrenin açık arayla en önemli görülen yadigârı 1960’ların ortalarında kazara bulundu. Bell Telefon Şirketi için çalışan iki fizikçi tesadüfen uzaydan gelen gizemli bir ışımayla karşılaştılar. Dikkatli bir analiz tüm evrenin üzerine yağan bu ışımanın ilksel ısının bir kalıntısı, evrenin ateşten doğumunun solan son parıltısı olduğunu ortaya çıkardı. Büyük Patlama bütün patlamalar gibi dev miktarda bir ısı yarattı. Kozmik gazların güneşin yüzeyinde tespit edilen türden sıcaklıkları soğutması bile 100.000 yılı buldu. Şimdi on sekiz milyar yıl sonra sıcaklık çok aşağılara, mutlak sıfırın (-273°C) sadece üç derece üstüne düştü. Her şeye karşın halen ısı ışımasının içerisine hapsedilmiş olağanüstü miktarda bir enerji vardır.</p>

  <p>Kalıntı ısı ışımasının şu anki sıcaklığını bildiğinizde onun değerini tüm çağlar için hesaplamak basit bir ölçekleme konusudur. Evrenin tipik bir bölgesinin boyut itibariyle kendisini her ikiye katlayışında sıcaklık yüzde elli düşer. Geriye doğru giderek buradan kolayca örneğin yaratılıştan bir saniye sonra sıcaklığın on milyar derece olduğu çıkarsaması yapıldı. Bu size oldukça sıcak gibi görünebilir ancak bu sıcaklık laboratuar deneyimi sınırları içerisindedir. Hatta yüksek enerjili çarpışmalar yaratmak için modern parçacık hızlandırıcılar kullanılarak ilksel patlamada başlangıçtan bir saniyenin milyon çarpı milyonda biri sonrasındaki, sıcaklığın milyon çarpı milyar derecelerde dolaştığı anlık koşulları simüle etmek mümkündür. Bu sayede astrofizikçiler bu ilk parlama anından sonra gerçekleşmiş olması gereken fiziksel süreçlerin birçoğunu belirli bir güvenilirlikle modelleyebilmektedirler.</p>

  <p>Bu tip modeller kullanılarak evrenin patlayışından bu yana geçen her çağda kozmik malzemenin biçimini hesaplamak olanaklıdır. Örneğin yaklaşık bir saniye ile beş dakika arasında koşullar nükleer tepkimelerin oluşması için uygun olur. En önemli süreç hidrojen çekirdeklerinin helyumu ve bir miktar döteryumu şekillendirmek üzere füzyona uğraması olacaktır. Hesaplamalar helyumun hidrojene nihai oranının kütle cinsinden yaklaşık yüzde yirmi beş olması gerektiğini öngörüyor ve bu tahmin bu iki elementin bugün gözlenen göreli kozmik bolluğuna çok yakındır. (Hidrojen ve helyum beraberce evrendeki malzemenin yüzde doksan dokuzundan fazlasını oluştururlar.) Bu tarz çarpıcı uyuşmalar sıcak Büyük Patlama kuramının temel fikirlerinin doğru olduğu konusunda bir güven yaratıyor.</p>

  <p>Bir saniyeden önceki dönemler çok sıcak olmaları nedeniyle çok yüksek enerji fiziğinin devreye girmesini gerektiriyor. Bu sıcaklıklarda madde tamamen parçalanır ve onun birincil yapıtaşları (11. bölümde ele alacağız) açığa çıkar. Bu çok erken evre (varoluşun ilk bir saniyesi) şu an kuramsal fizikçilerin yoğun çalışma konusudur ve içlerinden kimileri evrenin çok sayıda özelliğinin o esnada gerçekleşen süreçlerle açıklanabileceğine inanmaktadır. Bu görece yeni gelişmelerden bir sonraki bölümde bahsedeceğiz.</p>

  <p>Büyük Patlama kuramına astrofizikçiler artık kesin gözüyle bakıyorlar ve helyum bolluğu hesaplamaları çoktandır standart evrenbilimin bir parçası haline geldi. Bu yüzden bu ilk başarıların son derece çarpıcı doğasını göz ardı etmek kolaydır. Bir on dokuzuncu yüzyıl arkeoloğu Cennet Bahçesini keşfettiğini ve ilk gün esnasında Tanrı’nın yaptıklarının kesin kanıtını gösteren bir kalıntıya ulaştığını iddia etmiş olsa, bu iddia büyük bir sansasyon yaratırdı. Helyum birçok insana tanıdık gelmeyebilir ancak piyasada rahatlıkla satın alınması mümkündür. Bu alelade laboratuar maddesine sadece ilk gün içerisinde de değil varoluşun ilk birkaç dakikasında, ilksel fırında şekil verildiği düşüncesi olağanüstü bir düşüncedir.</p>

  <p>Şu anki bilimsel düşünüş yaradılış kuramına çok güçlü bir destek sunmasına rağmen, evrenin neden sonsuz bir yaşta olamayacağını açıklayan mantıklı bir nedenin var olmadığını anlamamız önem taşır. Karşılaşılan temel fiziksel zorluk daha önce de gördüğümüz gibi termodinamiğin ikinci yasasıdır. Fakat değişik zamanlarda bu zorluğu aşmak için değişik mekanizmalar önerilmiştir. Bunlardan birisi Hermann Bondi, Thomas Gold ve Fred Hoyle’un ileri sürdüğü durağan evren kuramıdır. Bu kuramın bütün versiyonlarında evren sonsuz bir yaştadır, hiç durmadan düşük entropili yeni madde yaratıldığının postüle edilmesiyle de termodinamik ısı ölümünden kaçınılır. Bu durumda maddenin tümünün bir hamlede bir ilksel patlama sonucu ortaya çıkması yerine, madde sonsuzluk içerisinde gitgide, azar azar veya belki de düzensiz aralıklarla küçük patlamalar sonucunda ortaya çıkar. Yeni maddenin doğumunun ortalama hızı öyle ayarlanmıştır ki (muhtemelen bir geri besleme mekanizmasıyla), evren genişledikçe ve var olan maddenin yoğunluğu seyreldikçe yeni yaratılan madde boşlukları doldurur ve hemen hemen sabit bir yoğunluğu kalıcı hale getirir. Böylece galaksilerin dağılarak uzaklaşması genişleyen boşlukta yeni galaksilerin yaratılmasıyla öyle bir biçimde telafi edilir ki dönemler farklılaşsa da evrenin genel görünümü hemen hemen aynı kalır. Toplamda bir şey değişmez (<em>bkz</em>. Şekil-3). Büyük Patlama modelindeyse aksine galaksilerin yoğunluğu durmaksızın azalır ve evren yapı ve düzeni itibariyle evrimleşir.</p>

  <div class="picture">
    <img src="../Images/r03.jpg" alt=""/> 

    <div class="caption">
      Şekil-3: Çizim genişleyen uzayın bir bölgesinin Büyük Patlama ve durağan evren modellerinde birbiri ardına üç “fotoğrafını” karşılaştırmaktadır. Büyük Patlamada (üstteki) verili bir uzay hacmindeki galaksilerin sayısı (noktalar) değişmeden kalır. Bu yüzden genişleme devam ettikçe noktaların yoğunluğu azalır. Durağan evren modelinde (alttaki) galaksilerin yoğunluğu tüm çağlar boyunca değişmeden kalır ancak genişleyen uzayın doğurduğu boşlukları doldurmak için sürekli yeni galaksilerin yaratılması şarttır.
    </div>
  </div>

  <p>Hoyle süreklileşmiş madde oluşumunu açıklamak için eksi enerji taşıyan yeni tipte bir alan icat etme yoluna başvurdu. Bu alanın istikrarlı biçimde pekişmesi madde oluşumu için gereken artı enerjiyi sağlar. (Enerjiden madde yaratılmasını bir sonraki bölümde ele alacağız.) Bu yüzden Tanrı durağan evren modelinde tamamen hükümsüzdür. Birincisi maddenin oluşumu için gereken ilksel enerjinin yaratılması gerekmez; bunun karşılığında bir başka sisteme eksi enerji yatırmak yeterli gelir. İkincisi uzay ve zaman yaratılmaz, her zaman var olmuştur.</p>

  <p>Durağan evren modeli onun şıklık ve sadeliğinden etkilenmiş çok sayıda fizikçi için büyük bir felsefi çekiciliğe sahipti. Fakat astronomideki ilerlemeler kuramın bütün basit versiyonlarını boşa düşürdü ve 1965 yılında kozmik ardalan ısı ışımasının keşfedilmesi de mezarına son çiviyi çaktı. Yine de önemli bir fikir olma niteliğini korumaktadır çünkü ne ani yaratılışa ne de ısı ölümüne başvurmayan, içerisindeki tüm süreçlerin, maddenin oluşumu dahil, doğal mekanizmalara dayandırıldığı bir evrenin mantıken olası olduğunu göstermektedir.</p>

  <p>Modern evrenbilimin yaratılış için sağlam fiziksel kanıtlar sağlaması olgusu dinsel düşünürler için büyük bir memnuniyet kaynağıdır. Fakat bir yaratılmanın olmuş olması yeterli değildir. Kutsal Kitap bize evreni Tanrı’nın yarattığını söyler. Bilim Büyük Patlamaya neyin sebep olduğunu aydınlatma yolunda ilerleyebilir mi? Bu bir sonraki bölümün konusunu oluşturacak.</p>
</body>
</html>