<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>15. EVRENİN SONU</h1>

  <div class="epigraf">
    <span><em>Sic transit gloria mundi</em><a class="noteref" href="#f17" id="fref17">17*</a></span>
  </div>

  <div style="clear: both;"></div>

  <p class="nonindent">Evren Tanrı tarafından tasarlanmışsa o halde evrenin bir amacı olmak zorundadır. Bu amaca hiç ulaşılmamışsa Tanrı başarısız olmuş olacaktır. Amaca ulaşıldığındaysa evrenin devamlılığı gereksiz olacaktır. Evren, en azından bildiğimiz evren sona erecektir.</p>

  <p>Dinler kozmik sonun zamanını ve biçimini ele alışlarında büyük farklılıklar göstermektedir. Bazıları dünyadaki günahkârların sert bir biçimde cezalandırılacakları pek yakında gerçekleşecek bir felaket sonucu kopacak kıyametin yaklaşmakta olduğu uyarısında bulunur. Diğerleri bildiğimiz acı ve güvenilmez dünyanın yerini almak üzere Cennetin Krallığının gelmekte olduğunu vaaz eder. Bazı Doğu dinleri döngüsel bir sisteme meylederek bu dünyanın sonunun benzer başka bir dünyanın doğuşuna ebelik edeceğini söyler.</p>

  <p>Peki, modern bilim evrenin sonu hakkında ne der?</p>

  <p>2. Bölümde termodinamiğin ikinci yasasının evrenin düzenini kaosa yaklaştıracak şekilde azaltarak ne kadar acımasızca işlediğini aktarmıştık. Baktığımız her yönde, kâinatın her köşesinde entropi geri dönülmez bir biçimde artıyor ve kozmik düzenin engin stoku ağır ağır ama kesin biçimde tüketiliyor. Evrenin yazgısında parçalanmaya devam etmek, artık dikkat çekici hiçbir şeyin olmayacağı bir termodinamik denge ve maksimum düzensizlik durumuna doğru akmak var gibi görünüyor. Fizikçiler yüzyıldan fazla bir süredir tartıştıkları bu iç karartıcı ihtimale “ısı ölümü” adını veriyorlar.</p>

  <p>Termodinamiğin ikinci yasası fizikte öyle temel bir yer tutuyor ki onun geçerliliğini sorgulayan fizikçi yok denecek kadar az. 9. Bölümde gördüğümüz gibi ikinci yasa aynı zamanda dünyaya geçmiş ile gelecek arasında bir ayrım yaratan bir zaman asimetrisi dayatıyor. İkinci yasanın ihlali zamanın yönünü tersine çevirmekle aynı anlama geliyor.</p>

  <p>Fakat ikinci yasa bize evreni nihai en üst düzensizlik durumuna doğru itecek olan kozmik felaketlerin doğası konusunda hiçbir şey söylemiyor. Son otuz yılda modern astronomideki hızlı gelişimle birlikte dünyamızın hassas faaliyeti ve karmaşık düzenini karşı konulamaz biçimde imha edecek olan olayların bazı ayrıntılarına vâkıf olmamız mümkün oldu.</p>

  <p>Evrende bulunduğumuz yerel bölge açısından baktığımızda dünyanın kaderi güneşin kaderine çok yakından bağlı durumda. Dünya üzerindeki yaşam güneş ışığından besleniyor ve güneşin mevcut sükûnetinin bozulması tam bir felaket anlamına geliyor. Dünyayı yaşanabilir olmaktan çıkartacak şekilde güneşin yerinden kıpırdaması olasılığı da yok değil. Güneşin yaydığı sabit ısıdaki bir farklılaşma dünyanın hassas iklim dengesini allak bullak ederek bizi feci bir buz çağına sürükleyebilir. Güneş rüzgârıyla (güneşin yüzeyinden uzaya sürekli parçacık akışıyla) bağlantılı olarak güneş sisteminin manyetik örüntülerindeki değişiklikler de aynı şiddette değişikliklere sebep olabilir. Yakınlardaki bir yıldızın patlaması bizi ölümcül bir ışıma yağmuruna tutabilir veya bir kara deliğin güneş sisteminden geçişi gezegenleri yörüngelerinden edebilir.</p>

  <p>Fakat dünyanın tüm bu nahoş olasılıklardan kaçabildiğini varsaysak bile işlerin “sonsuza dek” hep şimdi nasılsa öyle devam etmeyeceği de açık. Güneşin bu verimli enerji ışımasının karşılığı nükleer yakıtla ödeniyor ve ileride bu yakıt rezervleri öyle veya böyle tükenmeye yüz tutacak. Astrofizikçiler daha en az dört veya beş milyar yılımız olduğu tahminini yapıyorlar ve bu hiç de fena bir süre değilmiş gibi görünüyor. Ancak evrenin yaşının on sekiz milyar yıl, güneşinse dört buçuk milyar yıl olduğunu düşünürsek şimdiden yolun yarısına ulaştığımız görülüyor.</p>

  <p>Yakıt azalmaya başladığında güneş şişmeye başlayacak ve uzaybilimcilerin kırmızı dev dediği cinsten bir yıldıza dönüşecektir. Çaresizce enerji üretimini aynı seviyede tutmaya uğraşan güneşin merkezi, kuantum etkileri istikrara kavuşturmak üzere devreye girene dek giderek büzüşecektir. Bu aşamada güneşin şişkinliği o kadar artacaktır ki dünyadan daha içerideki gezegenler çekilip yutulacak, dünyanın atmosferi ortadan kalkacak ve sert kayalar erimiş hatta buharlaşmış hale gelecektir. Ardından güneş yeni ve düzensiz bir yolculuğa adım atacak, bugün bu kadar verimli olan hidrojen yakıtının nükleer yanmasının yerini, önce ondan daha verimsiz olan helyumun ve ardından 13. bölümde belirtildiği üzere giderek daha ağır elementlerin yanması alacaktır.</p>

  <p>En sonunda bütün yakıt tükendiğinde güneş demir gibi daha da ağır elementlerden oluşacaktır. Bundan sonraki çekirdek füzyonları enerji salınımıyla sonuçlanmayacaktır. Demir en kararlı nükleer biçimdir ve termodinamiğin ikinci yasasına göre bütün sistemler en kararlı hallerine ulaşmaya çalışırlar. Bu evre esnasında güneşin merkezi sıcaklığı istikrarlı biçimde artarak bir milyar dereceye doğru ilerleyecektir. Bütün yakıtın harcandığı bu durumda iç basınç azalacak ve kütleçekim idareyi ele alacaktır. Yaralı güneş kendi ağırlığı altında büzülmeye başlayacak ve içerisindeki malzemeyi öyle bir şiddetle ezecektir ki yoğunluk santimetre küp başına bir milyon grama dek yükselecektir. Yakıtını tüketerek büzüşmüş güneş, dünyanın büyüklüğüne dek inecek ve eylemsiz biçimde bu halde kalarak sayısız milyar yıl boyunca ağır ağır solacak ve soğuyacak, siyah bir cüce yıldız olarak yolculuğunun sonuna ulaşacaktır. Aynı istikrarsızlık, şişme, yakıt yetersizliği ve çöküş modeli galaksimizde ve tüm galaksilerde tekrarlanacaktır. Yıldızlar tek tek aynı nükleer döngüden geçecek, kütleçekim kuvvetinin acımasızlığına karşı kendi ağırlıklarını savunamayacak duruma gelerek yollarının sonuna ulaşacaktır.</p>

  <p>Bazı yıldızlar süpernova örneğinde olduğu gibi daha görkemli bir son yaşayacak, çekirdeklerinin feci biçimde patlayarak olağanüstü bir enerji yaymasıyla paramparça olacaklar. Bu kamikaze yıldızların tutuşmasından geriye kalan artıklar, bir güneş kütlesinin sadece birkaç kilometre çapındaki bir küresel hacme sıkıştırılmasına denk derecede aşırı çökmüş bir madde topağını çevrelemekte olan dağınık enkazdan ibaret olacak. Böyle bir cismin kütleçekimi öyle yoğundur ki oradaki bir çay kaşığı kadarcık madde dünyadaki bütün kıtaların ağırlığından daha ağır olacaktır. Bu atomların bile karşı duramayacağı kadar şiddetli bir etkidir ve atomlar içe doğru çökerek bir saf nötron denizi oluşturmak zorunda kalırlar. Astronomlar süpernova patlamaları sonrasındaki enkazın arasında bu türden nötron yıldızlarını bulmaya alışkındırlar.</p>

  <p>Daha ağır ölü yıldızlar nötron toplarına dönüşseler bile kütleçekimin ezici kuvveti karşısında kendilerine istikrar kazandırmayı başaramazlar. Bu tür yıldızlar artan bir hızla büzüşmeye devam ederek en sonunda kara deliklere dönüşürler.</p>

  <p>Evrenbilimci Edward Harrison evrenin ağır ağır bozulmasını şu sözlerle betimliyor:</p>

  <blockquote>
    <p>Yıldızlar yanan mumlar gibi solmaya başlar ve tek tek söner. Uzayın derinliklerinde çağların hatırasını taşıyan devasa göksel şehirler, galaksiler yavaş yavaş ölmektedir. Koyulaşan karanlıkta on milyarlarca yıl geçer. Kozmik gecenin bastırışını nadir gerçekleşen ışık titreşimleri deler ve etkinlik hamleleri galaktik bir mezarlığa dönüşmeye mahkûm bir evrenin infazını sadece ötelediğiyle kalır.<a class="noteref" href="../Text/notlar.xhtml#n151" id="ref1">1</a></p>
  </blockquote>

  <p>En yüksek entropi durumunu ararken fiziksel sistemler bazı acayip yollar da izleyebilir. Galaksimizin düzeni yıldızların kaçınılmaz yanıp tükenişiyle bozulmaya başlayacaktır. Güneş gibi yıldızlarda bu birkaç milyar yıl sürecek ve bu zaman zarfında yıldızlararası gazlardan yeni yıldızlar şekillenmeye devam edecektir. Daha küçük yıldızların ölümü binlerce kat daha uzun sürebilir. Fakat en sonunda yıldızlarda hapsolmuş düzenli enerji, ışıma biçiminde tüm evrene kaotik biçimde dağılmış olacak ve galaksi sönükleşerek soğuyacaktır. Diğer galaksilerin başına da aynısı gelecektir.</p>

  <p>Ölü yıldızlar açısından önlerinde birçok başka etkinlik olasılığı mevcuttur fakat zaman ölçeği son derece artmıştır. Yanmadan geriye kalan artıklar galakside boş boş dolanırken zaman zaman çarpışmalar gerçekleşecektir. Kara delikler karşılaştıkları yıldızları veya başka malzemeleri yutma eğilimindedir ve eğer kimi gökbilimcilerin inandığı gibi galaksimizin merkezinde dev bir kara delik varsa bu kara delik dereceli biçimde artarak büyüyecektir. Yıldızların yörüngeleri, bütün kütleli cisimlerin yörünge enerjisini zayıflatan dalga hareketi sergileyen uzay dalgacıkları anlamına gelen kütleçekim ışıması yayınımı yüzünden yavaşça bozunacaktır. Çok büyük bir sürenin ardından yıldız kalıntılarının galaksinin merkezine doğru sürüklenmesi giderek artacak ve en nihayet kendilerini doymak bilmez dev deliğe feda edeceklerdir. Bazı ölü yıldızlar diğer yıldızlarla galaksi dışına atılmalarına sebep olan tesadüfi çarpışmalarının bir sonucu olarak bu kaderden kaçacak ve galaksiler arası uzayın enginliğinde yalnız başına kaldıkları tecrit cezası gereği aylak aylak dolanacaklardır.</p>

  <p>Kaçan yıldızların veya kara delik ölümünden kurtulan gaz ve tozların infaz ertelemesi geçicidir sadece. Büyük birleşik kuram doğruysa bu kozmik enkazın nükleer malzemesi kararsızdır ve yaklaşık 10<sup>32 </sup>yıl sonra buharlaşarak yok olacaktır. Nötron ve protonlar pozitron ve elektronlara bozunur, daha sonra da bunlar birbirlerini ve ortaya çıkan başka elektronları yok etmeye başlar. Böylece bütün katı maddeler parçalarına ayrışır. Bu kırımın sonucunda ortaya çıkacak şey evrenin gerçek genişleme hızına bağlıdır. Daha hızlı olduğu yönündeki tahminler doğruysa elektronlar ve pozitronların genişleme nedeniyle birbirlerinden uzaklaşmaları birbirlerine doğru olan hareketlerinden daha hızlı olacak, dolayısıyla tamamen imha gerçekleşecektir. Şüphesiz her zaman geriye bazı parçacıklar kalacaktır. İmha olanlar gama ışıması üretir ve bu ışıma kozmik genişlemeyle birlikte yavaşça zayıflar. Ek olarak Büyük Patlamadan bugüne kalmış nötrinolar ve ısı ışıması olacaktır. Tüm bu bileşenler aşamalı olarak ancak farklı hızlarda mutlak sıfır sıcaklığına doğru soğuyacaktır. Cisimler (elektronlar ve pozitronlar) ışımadan daha hızlı soğuyacaktır. Bu yüzden her ikisi de sıcaklık farkları düşecek şekilde mutlak sıfıra doğru ilerlese de her şeye rağmen her zaman aralarında ilkesel olarak bir serbest enerji (negatif entropi) kaynağı olarak etkide bulunacak bir sonlu sıcaklık farkı olacaktır. Bu nedenle dibe doğru hızla çözülen bu evrenin entropisi maksimum değere çok yakın olsa da ona hiçbir zaman ulaşamayacak ve bu sınırlı bağlamda gerçek bir ısı ölümü asla gerçekleşmeyecektir.</p>

  <p>Evren daha yavaş genişliyor olsaydı, elektron ve pozitronların imhası daha fazla gerçekleşirdi. Fakat karşılıklı imha basit tesadüfi çarpışmaların sonucunda gerçekleşmez. Elektriksel kuvvetler elektronları pozitronlara çeker ve onların pozitronyum adıyla bilinen “atomları” oluşturmalarını sağlar. Hesaplamalar yavaş biçimde genişleyen bir evrende parçacıkların çoğunun 10<sup>71</sup> yıl sonra pozitronyum oluşturacaklarını göstermektedir. Fakat bunlar büyüklükleri trilyonlarca ışık yılı olan son derece acayip “atomlardır”! Parçacıklar birbirleri çevresinde o kadar yavaş dönerler ki tek bir santimetre ilerlemeleri bir milyon yıl sürer. Pozitronyum kararsızdır ve bu uçsuz bucaksız yörüngeler çok düşük enerji fotonlarının yayınımı yoluyla son derece yavaş biçimde bozunurlar. Pozitronyumun çoğu ancak 10<sup>116</sup> yıl sonra çökecek ve parçacıkların temas yoluyla ani yok oluşları gerçekleşecektir. Bozunum esnasında her bir pozitronyum “atomu” tarafından en az 10<sup>22</sup> foton salınacaktır; bu dev bir entropi artışı anlamına gelir.</p>

  <p>Kara delikler de eylemsiz kalmaz. 13. bölümde kısaca ele aldığımız kuantum etkileri kara deliklerin tam anlamıyla kara olmadığını, soluk bir ısı ışıması yaydıklarını gösterir. Güneşin kütlesine sahip bir kara delikte sıcaklık mutlak sıfırın ancak bir derecenin on milyarda biri kadar üzerindedir; süper kara deliklerdeyse bundan da azıdır. Evrenin ardalan sıcaklığı bunun üzerinde kaldığı sürece kara delikler ısı emilimi yoluyla son derece yavaş biçimde büyümeye devam ederler. Kara delikler başka cisimler veya kara deliklerle çarpıştıkça yine bazı hareketlilikler gerçekleşecek ve dönen kara delikler dönme hızlarının düşmesiyle gittikçe yavaşlayacaktır. Ancak gerçekleşecek olan en büyük değişiklik giderek uzayın sıcaklığının kara deliklerin sıcaklığının altına düşmesiyle başlayacaktır.</p>

  <p>Çevresine oranla daha sıcak olan bir kara delik ısı ve dolayısıyla enerji kaybeder ve bu onun küçülmesine neden olur. Bu durum sıcaklığı bir miktar arttırarak yayınımın hızlanmasına sebep olur. Böylece kara delik denetimsiz bir buharlaşmanın kaygan zeminine girer. Çağlar geride bırakıldıkça küçülme hızı artar, öyle ki muhtemelen 10<sup>108</sup> yıl sonra geçmişte çok sayıda galaksinin kütlesine sahip ağırlıktaki dev kara delikler bile yok olacak kadar küçülürler.</p>

  <p>Kimse sonunda bir kara deliğin nasıl öldüğünü bilmiyor ama olası senaryo mikroskobik boyutlara dek büzüşmesi ve madde yaratacak kadar sıcak bir hal kazanması gibi gözüküyor. Bu aşamada artık geriye sadece birkaç milyar yıllık yaşama süresi kalmıştır. En sonunda kara delik muhtemelen bir gama ışını yağmuru içerisinde patlamakta ve geriye daha önceki varoluşundan tek bir iz bırakmamaktadır.</p>

  <p>Bu çalışmalar şu an tüm ihtişamı ve hareketliliği içerisinde gördüğümüz evren için son derece kasvetli bir son öngörmektedir. Bahsi geçen sürelerin uzunluğu insanın hayal edebileceğinin ötesinde olmasına karşın (10<sup>100</sup>’ün 1’in ardından yüz sıfırın gelmesi demek olduğunu hatırlayın) şundan emin olduğumuzu söyleyebiliriz: Şu an gözlemlenen yapıların hepsi sonunda yok olmaya ve artlarında sadece birkaç izole nötrino ve foton bırakacak kadar az bir yoğunlukta, soğuk, karanlık, genişleyen, neredeyse boş uzay dışında hiçbir şeyin kalmamasına mahkûm gibi gözüküyor. Bu çok sayıda bilim insanının son derece iç karartıcı bulduğu bir senaryodur.</p>

  <p>Fakat alternatif bir kader de var. Yukarıdaki sonuçlara ulaşırken yapılan varsayım evrenin sonsuza dek genişlemeye devam edeceği yönünde. Bu pek net değil. Kütleçekim galaksilerin yayılmasını sınırladıkça genişleme hızının düştüğü biliniyor ve bazı uzaybilimciler günün birinde bu genişlemenin sonlanacağına inanıyor. Bunun gerçekleşip gerçekleşmemesi evrenin kütleçekim gücüne ve bu da içerdiği malzemenin yoğunluğuna bağlı. Bu malzemenin içerisinde nötrinolar ve kara delikler gibi görülmemiş maddeler, ayrıca kütleçekim dalgaları gibi görülmemiş enerjiler de yer aldığı için toplam yoğunluğun ne kadar olacağını değerlendirmek neredeyse imkânsız oluyor.</p>

  <p>Genişleme sona ererse evren durağan bir halde kalmayacak, genişleme evresinin zaman yönünden ayna görüntüsü denebilecek bir hareketle daralmaya başlayacaktır. Büzüşme ilk önce yavaş olacak, ancak aradan milyarlarca yıl geçince ilerleme hızı artacaktır. Şu an birbirlerinden uzaklaşan galaksiler bu kez birbirine yaklaşmaya başlayacak ve giderek hız kazanacaklardır. Böylelikle yaklaşan çok büyük felaket için sahne hazır hale gelecektir.</p>

  <p>Evren şu anki boyutlarının yüzde birine ulaşacak kadar küçüldüğünde basınç etkisi sıcaklığı suyun kaynama noktasına yükseltmiş olacak ve dünya (güneşin ölüm sancılarını atlatmayı başarmışsa) üzerinde yaşanamaz hale gelecektir. Galaksiler arası uzayın kapanması nedeniyle artık birbirleriyle birleşmeye başlamış oldukları için galaksiler gözlem yoluyla tek tek ayırt edilemeyecek durumda olacaklar. Büzüşme ilerledikçe sıcaklık gökyüzünün bir fırın gibi kızıllaşmaya başlayacağı bir noktaya gelecek ve bu beyaz sıcak uzaya gömülü yıldızlar kaynamaya ve ardından da patlamaya başlayacaklar.</p>

  <p>Artık olayların akışı hızlanmıştır. Bütün yapılar buharlaşmış ve atomları dağılmış durumda. Sadece birkaç yüz bin yıl sonra (daha fazla değil) çekirdekler de yükselen sıcaklığın içerisinde parçalarına ayrılacak. Olayların zaman ölçeği artık çılgınca bir hal kazanmıştır. Biriken kütleçekim kozmik büzülmeyi içe doğru kontrolsüz bir patlamaya çevirdikçe evren önce dakikalar, ardından saniyeler, daha sonra mikro saniyeler içerisinde gözle görülür derecede küçülüyor. “Büyük Çöküş” yaşanıyor.</p>

  <p>Olayların insanı dehşete düşüren bu müthiş seyri şair Norman Nicholson’a şu satırların ilhamını vermiş:</p>

  <div class="poem">
    <p>Ve eğer evren</p>

    <p>Koyarak her şeyini ortaya</p>

    <p>Dönerse tersine</p>

    <p>Şimdi gördüğümüz bu ışık</p>

    <p>Akarsa kendi içine ve</p>

    <p>Gökyüzünden kar gibi</p>

    <p>Yağarsa aşağıya galaksiler</p>

    <p>Geceler tutuşur, yanar</p>

    <p>Güneşten daha parlak</p>

    <p>Ve insan kör olur</p>

    <p>Gözlerindeki bu</p>

    <p>Beyaz sıcak karanlıkla<a class="noteref" href="../Text/notlar.xhtml#n152" id="ref2">2</a></p>
  </div>

  <p>Evrenin ölümüne artık mikro saniyeler kalmıştır. Büyük Çöküş Büyük Patlamanın tersi gibidir. Nükleer parçacıklar kuarklara bölünür, kısa bir an için her türden çekirdek altı parçacık oluşur ama göz açıp kapamaya fırsat kalmadan bütün bir evren bir atomdan daha küçük bir uzayın içine büzüşür ve uzayzaman parçalarına ayrılıp dağılır.</p>

  <p>Çok sayıda fizikçi Büyük Çöküşün fiziksel evrenin sonu olduğuna inanıyor. Evrenin (bütün uzay, zaman ve maddenin) bir Büyük Patlamayla var olmaya başladığına nasıl inanıyorlarsa, aynı şekilde bir Büyük Çöküşle de yok olacağına inanıyorlar. Bu tamamen yok olmadır. Geriye hiçbir şey kalmaz. Hiçbir yer, hiçbir an, hiçbir şey. Varoluşun kütleçekimin sonsuz yıkıcı gücüne karşı koyamamasıyla son bir “tekillik” olur ve ardından o da kaybolur. Evrenin ebesi olan kütleçekim onun cenazesini de kaldırmaktadır.</p>

  <p>Fakat bilim insanları içerisinde evrenin bu gösterişli ölümünü kabul etmeye hazır olmayanlar da vardır. Kimileri bilinmeyen fiziksel kuvvetlerin Büyük Çöküşün akıl almaz bir yoğunluktayken durmasına sebep olacağını, evrenin dışa doğru “sekerek” yeni bir genişleme ve büzüşme döngüsüne gireceğini, bunu bir başkasının, sonra bir başkasının vs sonsuza dek izleyeceğini ileri sürmektedir. Bu 12. bölümde bahsi geçen salınan evren modelidir. Konuyu ancak çok yüksek enerjiler fiziğinin bir sonuca bağlaması mümkün görünüyor.</p>

  <p>Bilim evrenin kaderi hakkında çok çeşitli senaryolar ileri sürse de hepsi bugün bildiğimiz haliyle evrenin bir sonu olduğuna işaret ediyor. Bu bağlamda dinsel eskatologyayla<a class="noteref" href="#f18" id="fref18">18*</a> da bir kesişme söz konusu. Ancak ilgili zaman ölçekleri o kadar hayal edilmeyecek ölçüde büyük ki kâinatın ölümü ile insan faaliyetleri arasında bir bağlantı kurmak olanaksız. Eğer şu anki çağın yaratılıştan ayırt edilemeyecek şekilde gözükeceği kadar uzak bir gelecekte var olan bilinçli yaratıklar olacaksa, bunlar insanlar olmayacaklar. Bunu ancak trilyonlarca yıllık bir evrim ve teknolojik gelişme sağlayabilecek.</p>

  <p>İlk bakışta “yapay” zekânın gelişimi, insanoğlunun düşünen makineler karşısında entelektüel üstünlüğünden feragat ettiğine işaret ediyor olabilir. Hatta bu şimdi de sınırlı anlamda gerçekleşmektedir. Önümüzde yeni gelişmeler sağlanması için son derece geniş bir zaman olduğu düşünüldüğünde makinelerin insan beyninin yapabildiği şeyleri yapamaması ve geçmemesi için bir neden yok gibi gözüküyor. Bu tür makinelerde boyut sınırlaması olmadığı için de ileride şu anki kavrayışımızın çok ötesinde bir entelektüel güce sahip muazzam süper yapay beyinlerin olabileceğini düşünmek hayal sayılmaz. Üstelik elektronik aletlerin birbirlerine doğrudan bilgi aktarabilme becerileri de makine beyinler sentezinin gerçekleşmesinin önünü açıyor. Hatta bütün evrendeki sayısız yerleşik süper beyni birbirine bağlayarak tek bir mükemmel beyinde birleştiren müthiş bir radyo iletişim ağının varlığını bile düşleyebiliriz.</p>

  <p>Genetik çalışmalarındaki ilerleme de düşünen makineler kavramına yeni bir yön kazandırabilir. Şu ana dek biyolojik zekânın gelişimi doğal evrimsel kuvvetlerin lütfuyla gerçekleşti ancak fiziksel ve düşünsel özelliklerimizi belirleyen moleküler yapılar üzerinde denetim sağladıkça var olan organizmaları geliştirmek, hatta yenilerini icat etmek mümkün olmaya başlayacak. Bu şimdiden melezleme ve mutasyon tetikleme yoluyla sınırlı şekilde olsa bile yapılabiliyor. Moleküler mühendislik yoluyla sipariş edilecek beyinlerin “yetiştirilebildiği” zamanların da gelmemesi için özel bir neden yok gibi gözüküyor. Bu durumda doğal ve yapay zekâ arasındaki ayrım ortadan kalkacak. İnsanların yarattığı bu üstün beyinler genetik olarak manipüle edilmiş biyolojik organizmalar veya katı haldeki donanımlar yerine organik donanımlar kullanan ileri bilgisayarlar olarak değerlendirilebilir. Organik beyinlerin katı haldeki devrelere “bağlanabilmesi” veya gelecekte karşımıza çıkacak süper çiplerin beyinlere bir tür “destek teçhizatı” olarak eklenebilmesi biçiminde her ikisinin ortakyaşar durumunu hayal etmek bile mümkün. Tersinden daha konvansiyonel düşünen makinelerdeki bazı yarı iletken kristallerin yerine organik bileşenlerin kullanılması da düşünülebilir. Elbette kimse bu olasılıkların herhangi birinin yakın bir gelecekte olabileceğini söylemiyor ama diyelim ki bir milyon yıl süren bir bilimsel araştırma sonrasında bunlara ulaşılamayacağına inanmamız mümkün mü? Peki ya bir milyar? Bir trilyon yıl sonra? Bilimin sadece birkaç yüz yaşında olduğunu hatırlayalım.</p>

  <p>Evrenin ve içerisinde yaşayanların uzak geleceğini ilgilendiren bir başka bağlantılı ilginç konu da zeki yaratıkların doğal dünya üzerinde uygulayabileceği denetim derecesinin bir sınırı olup olmadığıdır. Gördüğümüz evren şiddetli nükleer etkileşimler ve kütleçekimin uzun erimli etkileri gibi büyük kozmik kuvvetlerce şekillendirildi. Fakat yapay çevrenin izlerini de görüyoruz: Yönleri değiştirilen ve üzerlerinde barajlar kurulan nehirler, yaratılan ve yıkılan ormanlar, işlenen çöller, dümdüz edilen dağlar. Dünya yüzeyinin pek az bir kısmı insan faaliyetlerinden muaftır. Teknoloji ve bilimsel kavrayış ilerledikçe bizden sonraki kuşakların daha da büyük ve karmaşık fiziksel sistemler üzerinde kontrol kazanmalarını bekleyebiliriz. Freeman Dyson mümkün olan en yüksek enerjiyi elde etmek ve kullanmak için kendi yıldızlarını çevreleyen küresel bir malzeme kabuğu yaratarak gezegen sistemlerinin yapısını çarpıcı biçimde dönüştüren ileri teknolojik toplumların olabileceğini hayal etmişti. Gezegenleri parçalarına ayırmak için gereken teknoloji düzeyi sonsuza dek fantezi dünyasında kalabilir ancak böyle bir girişim beceriden ziyade öncelikle zaman, para ve kaynak sorunudur.</p>

  <p>Bu yüzden merak uyandırıcı bir olasılıkla yüz yüzeyiz. Teknolojik teşebbüsler için neredeyse sınırsız zamana sahip olunan bir evrende fiziğin yasalarıyla uyumlu olan <em>herhangi bir şey</em> için olmaz deyip geçebilir miyiz? Son birkaç bin yılda insanlık birkaç santimetrelik el aletlerinden kilometrelerce büyüklükteki dev mühendislik projelerine (köprüler, tüneller, barajlar, kentler) kadar ilerledi. Bu ilerleme hızı azalarak bile olsa sürerse bütün dünya, ardından güneş sistemi ve en sonunda yıldızlar üzerinde “teknoloji uygulanan” zamanlar gelecek. Galaksimiz bile güdümleme yoluyla yeniden şekillendirilebilecek, yıldızlar yörüngelerinden edilebilir, gaz bulutlarından yaratılabilir veya yapay istikrarsızlıklarla yok edilebilir hale gelecek. Kara delikler kozmik toplumun enerji kaynakları ve/veya atıklardan kurtulma aletleri olarak isteğe bağlı biçimde oluşturulabilecek ve yönetilebilecek.</p>

  <p>Galaksiler oluyorsa, neden evren olmasın?</p>

  <p>Bu tür kestirimler saçma gelebilir ama önemli bir felsefi noktaya işaret etmektedirler. Doğal ile yapay, kör kuvvetler ile akıllı denetim arasındaki ayrım, eğer varsa, nedir? Özgür irade ve belirlenimcilik tartışmasının yeni bir açısı da budur.</p>

  <p>Bir sistem akıllı denetim altına girdiğinde de fizik yasalarına uyar. Büyük bir yapay yapının herhangi bir fiziksel ilkeyi çiğnediğinin kanıtı (tartışmalı zihin-beden etkileşimi düzeyi hariç) yoktur. Örneğin bir demiryolu ağı veya bir nükleer güç santralinin kendiliğinden ortaya çıkmadığı doğrudur ama inşa faaliyeti hâlâ doğa yasaları çerçevesinde gerçekleşir. Bu yolla elde edilen düzen de inşa sürecinde yaratılan sarmal entropiyle dengelenir.</p>

  <p>6. Bölümde tartıştığımız üzere beynin işleyişinde donanım düzeyinde fizik yasaları cinsinden bir betimleme olduğu gibi yazılım düzeyinde de düşünceler, duygular, fikirler, kararlar vs cinsinden eşdeğer, tutarlı bir betimleme vardır. Benzer biçimde bir sistemin “teknoloji uygulanmış” olduğunu söylemek fiziksel yasaların otoritesini reddetmek değil, işleyişini betimlemede donanım dilini kullanmaktır. O halde bir evrenin iyi tanımlanmış fizik yasaları uyarınca evrimleşmesi ile akıllı denetime bağlı olması arasında bir çelişki yoktur.</p>

  <p>Bu düşünmeyi kışkırtan bir sonuçtur. Kozmik düzeni açıklamak için Tanrı’ya başvuranların kafasında genellikle dünyaya doğa yasalarını çiğneyerek etki eden bir <em>doğaüstü</em> aktör bulunur. Evrende karşılaştığımız her şeyin olmasa da çoğu şeyin fizik yasaları içerisinde, tamamen doğal türde bir akıllı yönetimin ürünü olması da kesinlikle mümkündür. Örneğin galaksimiz dikkatle yerleştirilmiş kütleçekim etkisine sahip cisimleri, kontrollü patlamaları ve bir uzay çağı yıldız mühendisinin diğer tüm teçhizatlarını kullanarak ilksel gazları yeniden düzenlemiş güçlü bir zihin tarafından oluşturulmuş <em>olabilir</em>. Fakat böyle bir süper zekâ da Tanrı olmaz mı?</p>

  <p>Buradaki ayrım önemsiz değil. Tanrı genellikle bütün evrenin (uzay ve zaman dahil) yaratıcısı olarak düşünülür, galaktik bir mimar olarak değil. Sadece daha önceden var olan yasaları işleterek fiziksel evren <em>içerisinde</em> çalışmak zorunda olan bir varlığın da evrensel yaratıcı olarak görülemeyeceği açıktır. Yine de bu süper yıldız mühendisinin güçlerinin bütün galaksileri kapsayacak şekilde genişlediğini varsayın. Kütle-çekimi kullanarak uzay ve zamanı bükebildiğini düşünün.</p>

  <p>Buna rağmen o, uzay ve zamanı gerçekten var edip yok edemediği için Tanrı olmaz. Fakat yeni fizik burada ilginç bir bakış açısı sağlıyor. Yeterli enerji ve kaynak olursa insanoğlunun gücü de bir kara delik oluşturmak için gereken kütleçekimsel malzemeyi biriktirmeye yetebilir. Kara deliğin merkezinde, tekillik denen yerde uzay ve zaman <em>ortadan kalkar</em>. Dolayısıyla <em>biz</em> bile uzayzamanı ortadan kaldırabiliriz.</p>

  <p>Uzayzaman yaratmak daha zordur. Fakat bunun fizik yasalarınca yasaklanan, tamamen <em>olanaksız</em> bir şey olduğundan emin olabilir miyiz? Olamayız. Hatta 3. bölümde Büyük Patlamada uzay “kabarcıklarının” yaratılışı üzerine son dönemdeki bazı kuramları aktardık. Dahası ya uzay ve zaman popüler Büyük Patlama kuramının iddialarının aksine ebediyse? Eğer uzay ve zaman her zaman var olmuşsa, zaten evrenin zamanda yaratılmış olduğundan bahsetmek de anlamsız olur. Dolayısıyla Tanrı’nın evrenin içindeki işlevi maddeyi işlemek ve düzenlemekle sınırlı olur ki bunu tamamen doğal yollarla başarması da mümkündür. (Burada bazı termodinamik problemleri bir kenara koyuyoruz.) Bu tarz bir görüşe göre Tanrı ebedi, sonsuz ve evrendeki en güçlü varlıktır. Her şeye kadir olamaz çünkü doğa yasalarının dışında hareket edemez. Gördüğümüz her şeyin yaratıcısı olabilir, önceden var olan enerjiden maddeyi yapmış, onu uygun biçimde düzenlemiş, yaşamın gelişmesi için gereken şartları oluşturmuş vs olabilir ama Hıristiyan doktrininin gerektirdiği gibi hiçlikten (<em>ex nihilo</em>) yaratma becerisine sahip değildir. Bu varlığa doğaüstü değil doğal bir Tanrı diyebiliriz.</p>

  <p>Böyle bir doğal Tanrı’nın var olduğuna ilişkin hangi kanıtlara sahibiz? Bu kanıtlar doğaüstü bir Tanrı’ya oranla daha mı iyi, daha mı kötü?</p>

  <p>Doğal bir Yaratıcı postüle edilmesiyle hazır biçimde açıklanacak doğal bir dünya söz konusuysa bu konuda da çok sayıda bilinmeyen var. Örneğin galaksilerin kökeni için hâlihazırda başarılı bir açıklama yok. Hayatın kökeni de bir başka zor bilmece. Fakat bu iki sistemin de fizik yasaları çiğnenmeksizin akıllı bir süper varlık tarafından bilinçli olarak inşa edildiğini düşünmemiz mümkün. Ancak böyle bir açıklama da günümüzdeki bilimsel kavrayışın ötesine taşan her şeyi Tanrı’ya atfetme tuzağına düşüyor (“Boşlukların Tanrısı”). Din taraftarları bir olguya işaret edip “İşte bu Tanrı’nın varlığının kanıtı” demenin ne kadar riskli olduğunu, daha sonra bilimsel ilerlemeler son derece mantıklı bir açıklama sağladığında bundan zararlı çıkarak gördüler. Açıklanmamış şeylerin tümünü örten bir şal olarak Tanrı’ya başvurmak, sonunda yanlışlanmayı davet etmek ve Tanrıyı cehalete dost yapmaktır. Tanrı gerçekten bulunacaksa bu kesinlikle dünya hakkında keşfettiklerimiz aracılığıyla olacak, keşfetmeyi başaramadıklarımızla değil.</p>

  <p>Bununla beraber doğal bir Tanrı bu sav karşısında doğaüstü bir Tanrı’ya göre daha iyidir. Doğal bir Tanrı’nın fizik <em>yasaları</em> içerisinde hayatı yarattığı şeklindeki varsayım en azından, sadece yaşamın insanlarca laboratuarda yaratılmasının (uzak olsa da) bir olasılık olması nedeniyle, fiziksel dünyayı bilimsel kavrayışımızla uyumlu ve olası olarak görülebilir.</p>

  <p>Yaşamın (veya diğer yüksek derecede düzenli sistemlerin) kökenine ilişkin söz konusu iki açıklamanın güvenilirliğini nasıl ölçebiliriz? Yaşam bir süper varlığın, belki de üstün varlığın (Tanrı) akıllı ve ama doğal güdümlemesinin mi bir ürünü, yoksa yaşam (Jüpiter’in atmosferindeki düzenli konveksiyon örüntülerinin ortaya çıkışı gibi) akılsız özdüzenlemeli süreçlerin nihai bir ürünü mü? İki açıklama da sorunsuz değil.</p>

  <p>Bu sorunun yanıtı, zihnin evrende ne kadar önemli bir kuvvet olduğuna inandığımıza dayalı olmak durumundadır. İnsanların çoğu uzak bir gelecekte evrenin daha da büyük bölgelerinin akıllı denetim altına gireceği şeklindeki bir bilim-kurgusal senaryoyu kabullenmeye hazırdır. Önümüzdeki sayısız trilyon yıl içerisinde şu an gözlemlediğimiz evrenin hepsine “teknoloji uygulandığı” hayal edilebilir. O halde bizden önce böyle bir süper zekânın var olmuş olabileceğine inanmak neden bu kadar zordur?</p>

  <p>Burada geleneksel yaklaşım, zekânın sadece evrimsel değişikliklerin halkalarından her biri maddenin düzen derecesini arttıran uzun bir zincirinin nihai sonucu olarak ortaya çıkabileceği düşüncesidir. Kısacası önce madde, sonra zihin gelir. Peki, bunun böyle olması kaçınılmaz mıdır? Zihin daha önce gelmiş, daha ilkel bir varlık olamaz mı?</p>

  <p>Bilim insanları içerisinde ne zihnin ne de maddenin organik maddeyle sınırlanmaması gerektiği yönündeki kavrayış giderek artıyor. Yakın bir süre önce yayımlanan ve son derece tartışmalı ama düşünmeyi tetikleyen bir kitapta -<em>Life Beyond Earth</em> [<em>Dünyanın Ötesindeki Hayat</em>]- fizikçi Gerald Feinberg ve biyokimyacı Robert Shapiro dünya dışı yaşam olasılıklarını yeniden ele alıyorlar. Kitapta plazmalara, elektromanyetik alan enerjisine, nötron yıldızlarındaki manyetik alanlara ve başka bir dizi garip sisteme dayanan yaşam iddiaları değerlendiriliyor. Bilinç ve zekâ yazılım kavramlarıdır; önemli olan örüntünün ifade edilme aracı değil sadece örüntüdür (düzendir), demiştik. Bu yaklaşımı mantıki sonuçlarına götürdüğümüzde her şeyin tamamen fizik yasaları çerçevesinde gerçekleşeceği biçimde, doğanın bütün temel alanlarını kapsayan ve anlamsız bir Büyük Patlamayı şimdi gözlediğimiz karmaşık ve düzenli evrene çevirme görevini kendi üzerine almış, yaratılıştan bu yana var olan bir süper zihni tasavvur etmek mümkündür. Bu her şeyi doğaüstü yollardan yaratmış bir Tanrı olmaz; kâinata yayılmış ve belirli bazı amaçlara ulaşması için doğa yasalarını işleten, yöneten, denetleyen bir evrensel zihin olur. Bu durumu betimlemek için doğanın kendi teknolojisinin bir ürünü olduğunu ve evrenin bir zihin <em>olduğunu</em> söyleyebiliriz: Kendi kendisini gözlemleyen, aynı zamanda kendi kendisini düzenleyen bir sistem. Kendi zihinlerimiz böylece bir zihin denizi içerisindeki yerel bilinç “adaları” olarak görülebilir. Bu fikir, Tanrı’nın insan zihninin de uygun ruhsal gelişim düzeyine eriştiğinde bireysel kimliğini kaybederek içine katıldığı her şeyin birleştirici bilinci olarak görüldüğü Doğunun mistisizm görüşünü andırmaktadır.</p>

  <p>Daha ileriye de gitmek mümkün. Zihnin en azından bazı fizikçilere göre kuantum faktörü bağlamında özel bir konuma sahip olduğunu hatırlayalım. Zihin eğer “kuantum zarını ayarlayabiliyorsa” o halde evrensel bir zihin ilkesel olarak her bir elektronun, her bir protonun, her bir fotonun vs hareketini yönetme yoluyla gerçekleşen her şeyi kontrol edebilir. Böyle bir düzenleyici güç mikroskobik maddeleri gözlemlediğimizde gözümüze çarpmaz, çünkü belirli bir parçacığın tuhaflıkları bize yine tamamen rastgele olarak gözükür. Organizasyonun görünür olması sadece devasa sayıda atomun kolektif hareketiyle mümkün olur ve biz sistemin gizemli biçimde özdüzenlemeli olduğunu ilan etmek durumunda kalırız. Böylesi bir Tanrı betimlemesi çoğu inançlıyı tatmin etmeye yeterli olacaktır.</p>

  <p>İlkel dinlerin çoğunda tanrıların güçlerine göre derecelere ayrıldığı çoktanrılı bir şema vardır. Bu fikir uzaylıların zekâları hakkındaki modern spekülasyonlarda kendisine bir karşılık bulmuştur. Kimi yazarlar insan türünden yukarıya doğru uzanan bir entelektüel ve teknolojik güç hiyerarşisinin varlığını hayal etmiştir. Kudretleri bizim onların yaptıklarını doğa faaliyetlerinden ayırt edemeyeceğimiz kadar büyük kimi yaratıkların varlığı da hayal edilebilir. Bu hiyerarşide en büyük güç ve zekâyı elinde tutan bir üstün varlık da olacaktır. Böylesi bir varlık Tanrı’nın uyması gereken geleneksel şartların çoğunu karşılar.</p>

  <p>Diyelim ki böyle bir zihnin var olduğuna ikna olduk (ki bilimsel açıdan <em>mümkün</em> senaryoların hiçbiri buna dair herhangi bir gerçek kanıt sağlamamaktadır), bu varlık evrenin sonunu engelleme becerisine sahip olur muydu?</p>

  <p>Eğer üstün varlık (kuantum kuramının izin verdiği daha esnek yasalar da olsa) fizik yasaları çerçevesinde davranmak zorundaysa, yanıt hayır olmak zorundadır. Termodinamiğin ikinci yasası teknolojisi ne kadar ileri ve kavrayışı ne kadar derin olursa olsun kimsenin entropideki durmak bilmez artışı tersine çevirmesine izin vermez.</p>

  <p>Maddeyi atomik düzeyde manipüle edebilen bir varlığın zayıf düzeni yeniden kurma yoluyla evreni “geriye sardırma” yeteneğine sahip olacağı düşünülebilir. Aslında bu geçen yüzyılda Maxwell’in bulduğu ve genellikle Maxwell’in cini paradoksu olarak adlandırılan eski bir fikirdir. Sürgü aracılığıyla devreye sokulabilen bir çeperle ortadan ikiye ayrılmış kapalı bir kutu düşünün. Kutu çeperin her iki tarafına yayılmış özdeş sıcaklık ve basınçtaki bir gazla doldurulmuştur. Termodinamik dengedeyken sistem işe dönüşecek bir enerji rezervi olmayan maksimum entropi durumundadır. Gaz moleküllerinin rastgele sıçrayışları haricinde ilgimizi çeken farklı bir şey gerçekleşmez.</p>

  <p>Şimdi kutunun içinde sürgü mekanizmasını çalıştırabilen küçük bir cinin olduğunu varsayalım. Moleküllerin kaotik hareketlerinin bütün hız ve yönlerini tespit edebiliyor olsun. Bazı moleküller daha hızlı, bazıları daha yavaş hareket eder. Gazın sıcaklığını belirleyen etmense <em>ortalama</em> hızdır. Bu değişmez. Fakat tek tek moleküllerin hız ve yönü komşularına veya kutunun duvarlarına her çarpışlarında değişir. Bu durumda cin şu stratejiyi hayata geçirir. Kutunun sağ tarafından ne zaman hızlı bir molekül yaklaşsa sürgüyü açar ve molekülün kutunun sol tarafına geçmesine izin verir. Diğer yönden yaklaşan yavaş moleküllerin de kutunun sağ tarafına geçişi sağlanır. Bir süre sonra kutunun sol tarafı (ortalama olarak) daha hızlı hareket eden moleküllerle, sağ tarafı da daha yavaş moleküllerle dolar. Bu yüzden sol taraf sağdan daha yüksek bir sıcaklıkta olacaktır. Cin tek tek molekülleri çabuk ve ustaca yönlendirmesi sayesinde iki oda arasında bir sıcaklık farkı yaratmıştır. Artık denge yoktur, dolayısıyla entropi düşmüştür. Şimdi artık sıcaklık farkını faydalı enerji bir kez daha harcanıp denge kurulana dek faydalı bazı işler yapmak için kullanmak (örneğin bir ısı motorunu çalıştırmak) mümkündür. Sonra cin eylemini tekrarlar ve basit bir daimi hareket düzeneği emrimize amade olur. Her yerde her an olan bir cin kozmik düzeyde bu tür bir gruplara ayırma stratejisi işleterek evrenin ısı ölümüyle sonlanmasının önüne geçebilir.</p>

  <p>Ne yazık ki daha yakından yapılan bir inceleme Maxwell’in cininin işe yaramayacağını gösteriyor. Leo Szilard 1920’li yıllarda cinin yaptıklarını en ince ayrıntısına dek ele aldı. Her şeyin başarıyla işlemesi için cinin yaklaşan moleküllerin hızı hakkında kesin bilgiye sahip olmak zorunda olduğuna işaret etti. Bu bilgi ancak bir bedel ödeyerek kazanılabilir ve bu bedel de termodinamik entropi cinsinden ödenir. Örneğin yaklaşan bir molekül güçlü bir ışık akışı ve hız ölçümlerinde polis radarlarında kullanıldığında olduğu gibi Doppler etkisi sayesinde aydınlatılabilir. Fakat bu yapılırken harcanan faydalı enerji gazın entropisini gruplara ayırma etkisinin sonucunda düştüğünden daha fazla arttırır. Dolayısıyla ikinci yasanın moleküler düzeyde akıllı yönlendirmelerle aşılamayacağı kanıtlanmaktadır.</p>

  <p>Bu termodinamik fikirler doğruysa zeki veya başka türlü hiçbir doğal eylemci evrenin sonunu sonsuza dek erteleyemez. Daha önce gördüğümüz gibi evren eğer genişlemeye devam ederse kesin bir termodinamik dengeye asla ulaşamaz. Bununla beraber mevcut durumda gördüğümüz düzen, evrenin şu anki canlı evresiyle hiçbir benzerlik taşımayan bir düzeye doğru gerilemeye kaçınılmaz olarak mahkûmdur. Buna gerçek anlamda sadece doğaüstü bir Tanrı engel olabilir.</p>

  <div class="footnotes">
    <p class="footnote" id="f17"><a class="backref" href="#fref17">17*</a> [Lat.] “İşte böyle geçiyor dünyanın ihtişamı…”—çn.</p>

    <p class="footnote" id="f18"><a class="backref" href="#fref18">18*</a> <em>Eskatologya</em>: (fel.) İnsanın ve dünyanın sonunu, öbür dünyayı anlatmaya çalışan tanrıbilim kolu—çn.</p>
  </div>
</body>
</html>