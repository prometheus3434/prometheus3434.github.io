<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>17. FİZİKÇİLERİN DOĞA KAVRAYIŞI</h1>

  <div class="epigraf">
    <span>“Doğa basitliğe ve bu yüzden büyük bir güzelliğe sahip.”</span> <cite>Richard Feynman</cite> <span>“Sade ve basit güzelliğe ulaşırsanız Tanrı’nın icat ettiği en iyi şeye yaklaşırsınız”</span> <cite>Robert Browning</cite>
  </div>

  <div style="clear: both;"></div>

  <p class="nonindent">Önceki bölümlerde bilimdeki son gelişmeler, özellikle de yeni fizikte yaşanan ilerlemelerden dine dönük çıkarımlar yapmaya çalıştık. Modern bilimin görkemli başarısına rağmen, bu ilerlemelerle Tanrı’nın varlığı, evrenin amacı veya doğal ve doğaüstü düzende insanlığın rolü hakkındaki temel sorulara yanıt verildiğini varsaymak aptalca olur. Zaten bilim insanları bile çok çeşitli dinsel inançlara sahipler.</p>

  <p>Kendilerini farklı konulara adadıkları için bilim ve dinin barış içinde bir arada yaşayabileceği iddiasına çok rastlanır. Dinsel doktrinlerin (ahlak veya teslis kavramı gibi) soruları, bilimsel sorulardan (kütleçekimin en iyi matematiksel betimlemesine karar vermek gibi) temel olarak farklıdır. Yine de bilimin dinsel konularda söyleyebileceği şeyler olduğu reddedilemez. Zamanın doğası, maddenin ve yaşamın kökeni veya nedensellik ve belirlenimcilik gibi başlıklarda dinsel soruların sorulduğu kavramsal çerçevenin kendisi bilimsel ilerlemeler tarafından değiştirilebilir. Birkaç yüzyıl öncesinin en önemli teolojik konularından bazıları (cennet ve cehennemin yeri gibi) modern evrenbilim ve uzay ve zamanın doğasını kavrayışımızdaki ilerleme tarafından artık anlamsız hale getirildi.</p>

  <p>Çok sayıda kişi bilim ile din arasındaki çatışmayı “doğru ve yanlış” cinsinden ele alma eğilimindedir. Hem bilim hem de dinin el yordamıyla bulmaya doğru ilerlediği nihai bir gerçeğin (nesnel bir gerçekliğin) var olduğuna inanmak gayet cezbedici olabilir. Bu fazlasıyla akla yatkın konumlanışa göre “Tanrı var mı?,” “Doğaüstü mucizeler var mı?,” “Yaradılış gerçek mi?,” “Evrende bir amaç var mı?,” “Yaşam kaza eseri mi ortaya çıktı?” gibi soruların hepsinin, biz bilmesek bile “evet” veya “hayır” biçiminde yanıtları vardır.</p>

  <p>Bilimsel kuramların esas gerçekliğe yaklaştırımlar olduğu görüşüne de çok sık rastlanmaktadır. Kavrayışımız geliştikçe kuram ile gerçeklik arasındaki uyum da gelişmektedir. Bu bakışa göre doğanın “gerçek” yasaları deney ve gözlem verilerinin içerisinde gömülü, ısrarlı ve canlı araştırmalarla çıkarılmayı beklemektedir. Günün birinde, bu felsefeye göre, şu anki okul kitaplarında yer alan güvenilir ama kusurlu yasa kopyalarının esası olan <em>doğru</em> yasaları açığa çıkarmayı bekleyebiliriz. Savunucularının “gerçek” yasaları bütünlüğü içerisinde bünyesinde bulunduracak bir denklemler kümesinin keşfedilmesini beklediği süper-kütleçekim programının amacı da esasen budur.</p>

  <p>Ancak “gerçek” hakkında konuşmanın anlamlı olduğuna inanmayan fizikçiler de vardır. Bu alternatif felsefeye göre fizik gerçekle değil modellerle ilgilidir: Bir gözlemi bir diğeriyle sistematik biçimde ilişkilendirmemize yardım eden modellerle. Fiziğin bize evrenin nasıl <em>olduğunu</em> değil, evren hakkında ne <em>bilebileceğimizi</em> söylediğini belirten Niels Bohr pozitivist olarak adlandırılan bu yaklaşımı özetler. 8. Bölümde açıklandığı üzere kuantum kuramı çok sayıda fizikçinin “nesnel” bir gerçekliğin olmadığını açıklamasına sebep olmuştur. Tek gerçeklik gözlemlerimiz yoluyla açığa çıkarılandır. Bu yaklaşım kabul edildiğinde belirli bir kuramın “doğru” veya “yanlış” olduğunu bildirmek olanaklı değildir, yalnızca faydalı mı faydasız mı olduğunu söyleyebilirsiniz. Faydalı bir kuram da çok çeşitli olguları tek bir betimleyici şemada yüksek bir hatasızlıkla birbirine bağlayan kuramdır. O halde böyle bir yaklaşım, taraftarlarının nihai gerçeğe inandığı dinle taban tabana zıttır. Dinsel bir önerme deneyimlerimizin bir tür modeli olarak değil genellikle ya doğru ya da yanlış olarak kabul görür.</p>

  <p>Fizikçilerin daha iyi bir kuram lehine belli bir beğeni gören kuramdan vazgeçmeye gönüllü olmaları buradaki yaklaşım farkını sergilemektedir. Robert Merton’un ifade ettiği gibi: “Kurumların çoğu koşulsuz inanç ister ama bilim kurumu şüpheciliği bir erdem haline getirir.” Einstein görelilik kuramını keşfettiğinde Newton’ın uzay, zaman ve mekanik kuramının ışık hızına yakın hızlarda hareket eden cisimlerin davranışını betimlemede yetersiz olduğu fark edildi ve dolayısıyla yerini diğerine bıraktı. Newton’ın kuramı aslında yanlış değildir, sadece sınırlı bir geçerlilik aralığına sahiptir. Özel görelilik kuramı daha faydalı bir kuramdır (Newton’ın kuramını hızların düşük olduğu durumlara indirger) ve yüksek hızlı sistemler için daha kesin bir açıklama sağlar. Bu kuramın yerini de genel görelilik kuramı almıştır ve ileride genel görelilik kuramının da geliştirileceğinden emin olmayan pek az fizikçi vardır. Artık geliştirilmeyecek kadar mükemmel “son” bir kuram olup olmayacağı sorusunuysa kimi fizikçiler mükemmel bir resim veya mükemmel bir senfoni fikri kadar anlamsız görmektedir.</p>

  <p>Bilimsel yöntemin yeni keşiflerin ışığında değişime uyum sağlama becerisi bilimin en güçlü yönlerinden biridir. Kendisini gerçekten ziyade yararlılıkla temellendirmesiyle bilim kendisini dinden keskin biçimde ayırır. Dinin temeli, kesin gerçeği temsil iddiasında olan dogma ve vahye dayalı kabullerdir. İkincil önemdeki doktriner konularda zaman içerisinde uyum sağlanarak değişiklikler yapılabilmesine karşın, daha kesin bir gerçeklik “modeli” lehine bir dinin temel dogmasının terk edilmesi düşünülemez. Kilise yeni kanıtlar ışığında Mesih’in diriltilmemiş olduğunun ortaya çıktığını duyursaydı bu durumda Hıristiyanlığın herhangi bir biçim altında varlığını sürdürebilmesi çok zor olurdu. Eleştiride bulunanların bazıları yeni gerçek ve fikirlerin bilime kan taşımasına rağmen, dogmatik katılığın her yeni keşif ve her alışılmadık fikrin dine bir tehdit oluşturma ihtimali taşıması anlamına geldiğini iddia etmişlerdir. Dolayısıyla bilim ile dinin çatışmaya girmesinin sebebi yıllar ilerledikçe gerçekleşen bu bilimsel keşiflerdir.</p>

  <p>Dinin geriye doğru vahiy edilmiş gerçeğe, biliminse ileriye doğru yeni olaylar ve keşiflere bakması gerçeğine rağmen her iki etkinlik de uygulayıcılarında bir huşu duygusu ve tuhaf bir alçak gönüllülük ile kibir karışımı yaratır. Bütün büyük bilimciler anlamaya çalıştıkları doğal dünyanın incelik ve güzelliğinden ilham alır. Her yeni atomaltı parçacık, beklenmeyen her astronomik cisim bir haz ve şaşkınlık doğurur. Zarafetin esrarlı kavramları, kuramlarını kurarken evrenin temel olarak güzel olduğu inancındaki fizikçilere sık sık yol gösterir. Zamanın ve onunla beraber bu sanatsal zevkin, ilk bakışta gözlemsel gerçeklerle çelişiyor bile olsa sonuç veren bir yol gösterici ilke olduğu ve doğrudan yeni keşiflere rehberlik ettiği ispatlanmıştır.</p>

  <p>Paul Dirac şöyle der:</p>

  <blockquote>
    <p>Denklemlerde bir güzelliğin olması deneylerle uyumlu olmalarından daha önemlidir… Çünkü uyuşmazlık yeterince dikkate alınmamış küçük özellikler yüzünden ve kuramın ilerideki gelişimiyle ortadan kalkacak olabilir… Denklemlerde güzellik elde etme yaklaşımıyla çalışıyorsanız ve gerçekten sağlam bir sezgiye sahipseniz kesin bir gelişim çizgisindesiniz demektir.<a class="noteref" href="../Text/notlar.xhtml#n171" id="ref1">1</a></p>
  </blockquote>

  <p>Bu Bohm’un da kısa ve öz bir şekilde aktardığı bir fikirdir: “Fizik bir sezgi formu ve bu itibarla bir sanat formudur.”<a class="noteref" href="../Text/notlar.xhtml#n172" id="ref2">2</a></p>

  <p>Einstein kişisel bir Tanrı fikrinden duyduğu şüpheyi aktarırken bile “bizim mütevazı biçimde ve sadece kusurlu tarzda kavrayabildiğimiz düzen ve uyumun mantıksal sadeliğinin güzelliğine” duyduğu hayranlığı ifade eder.</p>

  <p>Fizikçilerin güzellik anlayışının merkezinde <em>uyum, basitlik</em> ve <em>simetri</em> yatar. Sözü yine Einstein’a verelim:</p>

  <blockquote>
    <p>Bütün bu çabaların temelinde varoluşun tamamen uyumlu bir yapıya sahip olması gerektiği inancı yatar. Bugün bizi bu harika inançtan uzaklaşmaya zorlayan temel her zamankinden daha az. Kütleçekim alanı denklemleri gibi bir karmaşıklığa sahip denklemler yalnızca mantıksal olarak basit bir matematiksel şartın keşfedilmesi yoluyla bulunabilir.<a class="noteref" href="../Text/notlar.xhtml#n173" id="ref3">3</a></p>
  </blockquote>

  <p>Bu sezgiyi daha yakın bir zamanda ifade eden kişiyse Wheeler oldu:</p>

  <blockquote>
    <p>Fizik yasalarında güzellik, sahip oldukları enfes basitliktir… Tüm bunların arkasındaki nihai matematiksel düzenek nedir? Bunun hepsinin en güzeli olduğu kesin.<a class="noteref" href="../Text/notlar.xhtml#n174" id="ref4">4</a></p>
  </blockquote>

  <p>Bugün süper kuvvet arayışını güdüleyen de bu yol gösterici ilkedir. Süper-kütleçekimin matematiğindeki gelişimle ilgili bir değerlendirmede bu çalışmanın önde gelen iki savunucusu şu tespiti yapmaktadır: “Yerel simetrinin ortak gerekliliğinden bütün kuvvetlerin türetilmesinde derin tatmin sağlayan bir düzen görülebilmektedir.”<a class="noteref" href="../Text/notlar.xhtml#n175" id="ref5">5</a></p>

  <p>Fizikçiler güzellik ve simetriden bahsettiklerinde bu kavramların ifade edildiği dil matematiktir. Matematiğin genel olarak bilimde, özel olarak da fizikte taşıdığı önem ne kadar vurgulansa azdır. Bu konuda Leonardo da Vinci şöyle yazar: “Eğer matematiksel olarak gösterilemiyorsa insanın hiçbir araştırmasına gerçek bilim denilemez.” Bu günümüzde muhtemelen on dokuzuncu yüzyılda olduğundan daha doğrudur.</p>

  <p>Sıradan insanların çoğunun fizik bilimlerine yabancılık duymalarının başlıca sorumlusu yaşadıkları nevrotik matematik korkusudur. Bilimsel keşiflerin önemini yeterince anlamalarını engelleyen ve zorlu araştırmalar sonucunda açıklığa kavuşturulan çeşitli doğa alanlarının tadını almalarını engelleyen bir duvardır bu. Roger Bacon’ın değerlendirdiği gibi: “Matematik bilimlerin kapısı ve anahtarıdır… Çünkü bu dünyadaki şeyler matematik bilgisi olmaksızın bilinir hale gelemez.”<a class="noteref" href="../Text/notlar.xhtml#n176" id="ref6">6</a></p>

  <p>Birçok fizikçi doğa yasalarının matematiksel basitlik ve şıklığından o kadar derinden etkilenmiştir ki bu yasaların varoluşun temel bir özelliğini gözler önüne serdiğini düşünmektedir. Sir James Jeans bu konuda “Tanrı bir matematikçidir” diyerek görüşünü açıklamıştı. Fakat Tanrı fikirlerini matematiksel formda yürürlüğe koymayı niçin seçsin?</p>

  <p>Matematik mantığın şiiridir. Hiçbir yasa ifadesi, basit ve kesinliği tartışılmaz mantıksal temellere dayalı olandan daha ikna ve tatmin edici olamaz. John Wheeler’ın sözleriyle:</p>

  <blockquote>
    <p>Bu yüzden eğer doğa betimlemesi sizi sonunda mantığa, matematiğin merkezindeki uhrevi yuvaya götürürse buna şaşırmamak gerekir. İnanıldığı gibi tüm matematik mantığın matematiğine indirgenebiliyor ve tüm fizik de matematiğe indirgenebiliyorsa o halde tüm fiziğin mantığın matematiğine indirgenebilmesi dışında bir alternatif var mı? Mantık “kendisi hakkında düşünebilen” tek matematik dalıdır.<a class="noteref" href="../Text/notlar.xhtml#n177" id="ref7">7</a></p>
  </blockquote>

  <p>Doğanın mantık yoluyla anlatımındaki çekici yönlerden biri, doğanın tümünün değilse de çoğunun deneysel kanıttan değil, mantıksal çıkarımdan çıkarsanabilmesidir. İkinci Dünya Savaşından önce hem Arthur Eddington hem de E. A. Milne tümdengelimli evren kuramları inşa etmeyi denediler (fazla başarı elde edemediler). Bu fikir ilgi çekici bir olasılığı akla getiriyor. Evrenin mevcut şeklinde olmasının nedeni mantıksal gerekliliğin <em>kaçınılmaz</em> bir sonucu olabilir mi? Büyük Fransız bilimci Jean d’Alembert ne diyordu: “Evreni birleşmiş bir görüş noktasından kavrayabilen birisi için tüm bir yaratılış eşsiz bir gerçek ve gereklilik olarak görünürdü.” Bu Tanrı’nın her şeye kadir olması konusuna ilginç bir yaklaşım getirecek bir fikirdir. 10. Bölümde her şeye kadir bir yaratıcının evreni istediği şekle sokabileceği vurgulanmıştı. Hıristiyanlar sonsuz alternatif genişliği içerisinden bizim bilmediğimiz nedenlerle alınmış bu özel evrenin Tanrı’nın seçimiyle açıklanabileceğini iddia ediyorlar. Fakat her şeye kadir bir Tanrı bile mantık kurallarını çiğneyemez. Tanrı 2=3 yapamaz veya bir kareyi bir çember kılamaz. Tanrı’nın istediği <em>herhangi bir evreni</em> yaratabildiği şeklindeki aceleci varsayım, mantıksal olarak tutarlı olma sınırlamasıyla vasıflanmak zorundadır. O halde mantıksal olarak tutarlı sadece <em>bir</em> evren varsa Tanrı’nın hiç de etkin bir seçim yaptığı söylenemez. Einstein ne demişti: “Benim asıl ilgilendiğim, Tanrı evreni daha farklı bir biçimde yapabilir miydi, diğer bir deyişle mantıksal basitlik gerekliliği buna bir özgürlük tanıyor muydu sorusudur.”<a class="noteref" href="../Text/notlar.xhtml#n178" id="ref8">8</a></p>

  <p>Mümkün olan yaradılış türü sadece tekse o halde niçin bir yaratıcıya ihtiyaç duyalım? İşin başlaması için “düğmeye basmak” haricinde hangi işlevi olabilir? Zaten böyle bir işlev de bir <em>zihin</em> gerektirmez; yalnızca bir tetikleme mekanizması da yeterlidir, hatta bir önceki bölümde gördüğümüz gibi kuantum fiziği dünyasında buna bile ihtiyaç yoktur. Öyleyse evrenin temel mantıksal-matematiksel denkleminde tek bir fiziksel çözümün olduğu bu felsefe Tanrı’nın varlığını reddediyor mu? Hayır. Yaratıcı-Tanrı fikrini lüzumsuz hale getiriyor ama bu emsalsiz fiziksel evrenin bir parçası olarak var olan evrensel bir aklı hükümsüz kılmıyor: Doğaüstü değil doğal bir Tanrı. Elbette bu bağlamda “parçası” ifadesinin “uzayda bir yerde konumlanmış” şeklindeki yorumu, zihinlerimizin uzayda konumlanabilmesinden farksız bir anlamda kullanılıyor. Bu Tanrı’nın “atomlardan oluşması” da zihinlerimizin (beyinlerimizin değil) atomlardan oluşmasından farksız. Beyin insan zihninin kendisini dışa vurma aracıdır. Benzer biçimde tüm fiziksel evren de doğal bir Tanrı’nın zihninin kendisini dışa vurmasının aracı olacaktır. Bu bağlamda Tanrı üstün bütüncü kavramdır ve muhtemelen insan zihninin çok sayıda betimleme düzeyi üzerindedir.</p>

  <p>Bu tür fikirler kabul edilirse fiziksel evrenin kökenini ve kaderini bilmek çok kritik bir önem kazanır. Çünkü zihin düzeni gerektirir, varoluşu termodinamiğin ikinci yasası tarafından tehdit edilmektedir. Evren kendi entropisi tarafından yavaşça boğularak öldüğünde Tanrı da ölecek midir? Alternatifi (fiziksel evrenin tümden tahribine yol açacak şekilde bir tekillik içerisine kütleçekimsel çöküş) daha da az umut vaat etmektedir. Görünüşe göre yalnızca döngüsel veya durağan türde bir evren doğal bir Tanrı’nın hem sonsuz hem de ebedi olabilmesine bir alan açmaktadır.</p>

  <p>Şu ana dek fizikçilerin doğa kavrayışı hakkındaki tartışmamızda indirgemeci yaklaşım üzerinde durduk. Fizikçiye yeni yasalar ve modeller arayışında bu kadar ilham veren güzellik ve basitlik duygusu evreni oluşturan temel yapılar (kuarklar ve leptonlar gibi atomaltı parçacıklar ve onların arasında işlerlikte olan temel kuvvetler) söz konusu olduğunda daha da önem kazanır. Fakat Tanrı’ya bütüncü yaklaşım bize, fizikçi evrenin nelerden yapıldığını ve bunların nasıl bir araya getirildiğini ne kadar iyi anlarsa anlasın, bütüncü özelliklerin saf bir indirgemeci kavrayışla kapsanamayacağını tekrar hatırlatır.</p>

  <p>Richard Feynman bunu şu şekilde ifade etmişti:</p>

  <blockquote>
    <p>Evreni tartışmak için kullanabileceğimiz yollardan biri de onun çeşitli hiyerarşiler veya düzeylerde olduğundan bahsetmektir. Evreni kati düzeylere bölerek çok kesin davrandığımı iddia etmiyorum ama fikirler hiyerarşisiyle neyi kastettiğimi bir fikirler kümesini betimleme yoluyla açıklayacağım.</p>
  </blockquote>

  <p>Örneğin bir uçta temel fizik yasaları bulunuyor. Daha sonra nihai açıklamalarının temel yasalar cinsinden olduğuna inandığımız yaklaşık olan başka kavramlar icat ediyoruz. Örneğin “ısı.” Isının hafifçe sallanıyor olması gerekir ve sıcak bir şey için kullanılan kelime tam da hafifçe sallanan atomların kütlesi için kullanılan kelimedir. Fakat ısı hakkında konuştuğumuzda bazen atomların hafifçe sallandığını bir an için unuturuz; tıpkı buzul hakkında konuştuğumuzda başlangıçta yağan altıgen buz ve kar tanelerini her zaman düşünmememiz gibi. Bunun bir başka örneği de tuz kristalidir. Temel açıdan bakıldığında bu çok sayıda proton, nötron ve elektrondur, fakat “tuz kristali” sözüne sahibiz ve bu söz temel etkileşimlerin bütün örneklerini zaten taşıyor. Basınç fikri için de aynısı geçerlidir.</p>

  <p>Bundan daha yukarıya doğru gidersek maddelerin özelliklerine ulaşırız: Örneğin ışığın bir şeyin içerisinden geçerken nasıl büküldüğünü anlatan “kırınım indeksi” veya suyun kendisini çekerek toparlama eğiliminde olmasını anlatan “yüzey gerilimi” gibi özelliklerin her ikisi de sayılarla betimlenir. Bunun atomların çekişi vs olduğunu bulmak için birkaç yasa aşağıya gitmek zorunda olduğumuzu hatırlatalım. Fakat yine de “yüzey gerilimi” deriz ve yüzey gerilimini tartıştığımızda sürekli iç işleyişi konusunda kaygılanmayız.</p>

  <p>Hiyerarşide yukarıya doğru giderek devam edelim. Suyla beraber dalgalarımız olur ve fırtına denen bir şey gerçekleşir, “fırtına” kelimesi muazzam bir olgular yığınını ifade eder; şeylerin birikimi olan “güneş lekesi” veya “yıldız” da öyledir. Ve bir şeyi ele alırken onu sürekli geriye doğru düşünmeye değmez. Aslında bunu yapamayız, çünkü ne kadar yukarıya çıkarsak arada giderek daha fazla basamak olur ve her biri daha zayıftır. Henüz hepsini aşağıdan yukarıya düşünmedik bile.</p>

  <p>Bu karmaşıklık hiyerarşisinde yukarıya çıktıkça kas kasılması veya sinirsel itki gibi şeylere ulaşıyoruz ki bunlar fiziksel dünyada olağanüstü karışık, son derece yoğun karmaşıklıkta bir düzenlemenin gerçekleştiği şeylerdir. Ardından “kurbağa” gibi şeyler gelir.</p>

  <p>Devam ederiz ve “insan” gibi, “tarih” gibi veya “siyasi çıkar” gibi daha yüksek düzeyde şeyleri anlamak için kullandığımız bir dizi söz ve kavrama geliriz.</p>

  <p>Devam eder ve kötülük, güzellik ve umut gibi şeylere ulaşırız.</p>

  <blockquote>
    <p>Dinsel bir metafor kullanırsam acaba hangi uç Tanrı’ya daha yakındır? Güzellik ve umut mu, yoksa temel yasalar mı? Benim düşünceme göre doğru yol elbette bakmamız gereken şeylerin bütünsel yapısal bağlantılılığı olduğunu söylemektir; bilimlerin hepsi, sadece bilimler değil her türden düşünsel çaba hiyerarşilerin bağlantılarını görme, güzelliği tarihe bağlama, tarihi bir insanın psikolojisine bağlama, insanın psikolojisini beynin işleyişine bağlama, beyni sinirsel tepkiye, sinirsel tepkiyi kimyaya ve yukarı ve aşağı, her iki yönde böyle devam etme çabasıdır. Ve bugün bu şeyin bir ucundan diğer ucuna uzanan bir çizgiyi dikkatle çizemiyoruz ve çizebileceğimize inanmanın da bir faydası yok, çünkü göreli bir hiyerarşinin olduğunu görmeye henüz daha yeni başladık.</p>

    <p>Ve ben iki uçtan birinin Tanrı’ya daha yakın olduğunu düşünmüyorum.<a class="noteref" href="../Text/notlar.xhtml#n179" id="ref9">9</a></p>
  </blockquote>

  <p>Daha önceki bölümlerde vurgulandığı üzere doğadaki yapısal hiyerarşiye bilimciler arasında verilen önem giderek artıyor: Yaşam, düzen ve akıl gibi bütüncü kavramlar elbette anlamlıdır ve bunlar, atomlardan veya kuarklardan veya bileşik kuvvetlerden “başka bir şey değil” denerek açıklanamazlar. Bütün doğal olguların kalbinde yatan temel basitliği anlamak ne kadar önemli olursa olsun her şey bundan ibaret olamaz. Karmaşıklık da aynı ölçüde önemlidir.</p>

  <p>Modern fiziğin çözülmemiş temel problemlerinden biri, bir fiziksel sistemin bütüncü özelliklerinin temel kuvvetler ve parçacıkların temel yasalarına indirgenemeyen ilave bütüncü yasalara gerek duyup duymadığıdır. Şu ana dek gerçekten bütüncü fizik yasaları için herhangi bir kanıta sahip değiliz. Örneğin termodinamik ortak davranış sergileyen muazzam sayıda molekül içeren gazlar gibi bütüncü sistemleri ele alır. Tekil moleküller düzeyinde sıcaklık ve basınç gibi kavramlar anlamsızdır. Yine de büyük toplamlara istatistiksel yoldan uygulanan alt düzey moleküler hareket yasalarından gaz yasalarının hepsi çıkarsanabilir. Gerçekten bütüncü bir yasa, örneğin kökenini bileşenleri oluşturan tekil parçalardan almayan yeni bir kuvvet veya düzenleyici bir etkinin kolektif düzeyde ortaya çıktığı durumlarda karşımıza çıkabilir. Hayatın açıklanması amacıyla ileri sürülen dirimselcilik varsayımı böyleydi.</p>

  <p>Bütüncü bir fizik yasasına daha çarpıcı bir örnek olarak psikokinezi veya telepati verilebilir. Paranormal olayların varlığını savunanlar insan zihninin uzaktaki maddelere kuvvet uygulayabildiğini iddia etmektedirler. Anlaşılan bu kuvvetler indirgemeci düzeyde bilinmiyor: Nükleer, kütleçekimsel veya elektromanyetik değiller. Bu psişik kuvvetlerin en doğrudan sergilendiği örnek görülmeye değer uzaktan metal bükme olaylarıdır; bunlarda kişinin metalik bir cismi fiziksel bir temas olmadan sadece zihin gücüyle deforme ettiği görülür. Bu kitabın yazarı hileyi imkânsızlaştırmak için içerisindeki havanın gizli bir soy gaz kombinasyonuyla değiştirildiği cam muhafazaların içerisine yerleştirilmiş metal çubuklar kullanarak bu olguya dair son derece kesin bir test gerçekleştirmiştir. Yakın zamanda yapılan bir denemede metallerde kavis yaratan bu bükücülerin biri bile ölçülebilir bir deformasyon yaratmayı başaramamıştır.</p>

  <p>Daha öncesinde fiziksel dünyanın mevcut yapısının belki de yalın matematiksel biçimde ifade edilmiş aşırı derecede basit mantık ilkelerinin işleyişinin kısmen veya tamamen ürünü olabileceğine değinmiştik. Bu fikri kabul etmede yaşanan zorluklardan biri karmaşıklık problemidir. Gerçekten, örneğin hayat ve zihnin bütüncü kuvvetlerden değil, yalnızca mantık kurallarından kaynaklandığına inanabilir miyiz?</p>

  <p>İlginç ve karmaşık faaliyetlerin akla hayale gelebilecek en basit mantık kurallarının işleyişi yoluyla yaratılabildiğini gösteren güzel bir örnek var. Cambridge matematikçilerinden John Conway’in icat ettiği Hayat adı verilen şema, çok sayıda kareye (hücreye) bölünmüş bir panoda oynanan tek kişilik bir oyundur. Karelerden bazılarının üzerine siyah taşlar yerleştirilmiştir ve taşların dizilimi bir dizi kural uyarınca şekil değiştirir:</p>

  <p class="extract">1) Çevresinde 2 veya 3 taş olan her taş, bir sonraki kuşağa (bir sonraki harekete) kalır.</p>

  <p>2) Çevresinde 0 veya 1 taş olan her taş (yalnızlıktan) “ölür”; 4 veya daha fazla taş olan her taş da (aşırı nüfustan) ölür.</p>

  <p>3) Çevresinde tam olarak 3 dolu hücre olan her boş hücre yeni bir taşa hayat kazandırır.</p>

  <p class="extract">Bu basit doğum, hayatta kalma ve ölüm kurallarıyla Conway ve arkadaşları belli bazı taş dizilimlerinin evrimindeki hayret verici zenginlik ve çeşitliliği keşfettiler. Özellikle iki özellik çok çarpıcıdır. Bunlardan birincisi basit şekillerin karmaşık yapılara evrilebilmesidir. Şekil-25’te gösterilen “tohumu” ele alalım; büyüyerek bir çiçeğe dönüşür, solar, ölür ve geride dört küçük “tohum” bırakır.</p>

  <div class="picture">
    <img src="../Images/r25.jpg" alt=""/> 

    <div class="caption">
      Şekil-25: John Conway’in oyunu <em>Hayat</em>’ta yukarıdaki örüntü dizisi oluşur. (Ara bazı basamaklar atlanmıştır.) Şekiller tesadüfen bir çiçeğin yaşam döngüsünü hatırlatmaktadır.
    </div>
  </div>

  <p>Daha da ilginci, bazı şekillerin <em>davranışa</em> benzer bir faaliyet göstererek tutarlılıklarını koruduğunun keşfedilmesidir. En basit örneği, bütünlüğünü koruyarak tahta boyunca hareket eden “planördür” (<em>Bkz</em>: Şekil-26). “Uzay gemisi” denilen daha büyük gruplaşmalar hareket ettiklerinde “kıvılcımlar” biçiminde bir iz bırakırlar. Çok daha büyük “uzay gemileri” ise, büyük uzay gemisinin önlerine attığı ve yemedikleri durumda onun yolunu tıkayarak parçalanmasına sebep olacak çer çöpü yemek üzere daha küçük “eşlikçilerin” etrafında toplanmasına ihtiyaç duyar.</p>

  <div class="picture">
    <img src="../Images/r26.jpg" alt=""/> 

    <div class="caption">
      Şekil-26: “Planör” adı verilen beş taşlık düzenleme, pano boyunca çaprazlama hareket ederken bütünlüğünü aynen koruyabilme gibi ilginç bir özelliğe sahiptir. Sekiz taştan oluşan daha büyüğüne “uzay gemisi” denir ve o da bütünlüğünü korur, ancak ilerlerken “kıvılcımlar” salar.
    </div>
  </div>

  <p>Conway’in oyunu bilgisayarların yardımıyla kendisini yeniden üreten makineler ve diğer soyut mantıksal-matematiksel bulmacalar hakkındaki tahminleri sınamak için kullanılabilir. Bu seri üretim halinde başka şekiller yaratabilen şekillerin imal edilmesini kapsar. Bunun için her otuz hareket sonrasında yeni bir planör üreten bir “planör tabancası” örneğini verebiliriz. Böyle bir aygıt on üç planör çarpışmasının sonucunda ortaya çıkan enkazdan inşa edilebilir! Planör tabancalarının dikkatlice konumlandırılmasıyla planörlerin kesişen kirişleri her 300 harekette bir 1 uzay gemisi üreten bir fabrika ortaya çıkartır. Bütün bu “davranış” <em>otomatiktir</em>. Seçilmiş başlangıç kurulumu verili olduğunda oyunun kendisi yapıları ve faaliyeti yaratmaktadır: İnsani bir girdi yoktur. Ve tüm bunlar birkaç basit mantık kuralından doğmaktadır.</p>

  <p>Benim görüşüme göre fizik asıl katkısını indirgemecilik yoluyla yapar. Bütüncü yaklaşımlar bilişsel bilimlere ve sistem kuramı, oyun kuramı, sosyoloji ve siyaset gibi konulara daha uygun düşer. Bu fiziğin bütüncülük hakkında söyleyecek sözü olmadığı anlamına gelmez, çünkü açık ki vardır. Termodinamikte, kuantum kuramında ve özdüzenlemeli sistemlerin fiziğinde bütüncü kavramlar devreye girer. Yine de fiziğin örneğin amaç veya ahlak gibi sorunların üstesinden gelebileceği inancında değilim.</p>

  <p>Bana yer yer fizikçilerin temel süreçlerin incelenmesi yoluyla doğanın iç işleyişine ilişkin edindikleri sezgilerin Tanrı’nın evren konusundaki planını aydınlatıp aydınlatmadığı veya iyi ile kötü arasındaki mücadeleyi açığa çıkarıp çıkarmadığı sorulur. Hayır, bunu yapmaz. Kuarkların birleşerek protonları ve nötronları oluşturmalarında veya kuantanın soğurulması ve salınmasında, maddenin uzayzamanı bükmesinde, temel parçacıkları birleştiren soyut simetrilerde vs iyi veya kötü bir şey yoktur. Doğada, örneğin farklı kuvvetlerin dengesi ile etkileşimi arasında epey bir rekabet olduğu doğrudur. Bir yıldız karşıt kuvvetlerin bir savaş alanıdır. Yıldızı ezmeye çalışan kütleçekim kuvveti, onu patlatmaya uğraşan ısıl basınç ve elektromanyetik ışıma kuvvetlerine karşı mücadele eder ki bu kuvvetler de nükleer etkileşimler yüzünden enerji salınması yoluyla üretilmiştir. Bu mücadele evrenin dört bir bucağında sürer. Öte yandan bu karşıt kuvvetler hemen hemen eşit biçimde eşleşmemiş olsaydılar bütün fiziksel sistemler şu veya bu kuvvet tarafından istila edilir ve hareketlilik bir süre sonra sona ererdi. Evren tam da bu çatışmalar çağlar boyunca sürdüğü için karmaşık ve ilgi çekicidir.</p>

  <p>Devasa zaman dilimleri içerisinde gözler önüne serilen bu büyük dramayı sağlayan şey kozmik düzeyde kazanan veya kaybedenin olmamasıdır. Kazara gibi görünen, Freeman Dyson’un deyimiyle bu “beklemede kalma” durumunda bir gizem saklıdır:</p>

  <blockquote>
    <p>Evren enerji derecesinin azami ölçüde düştüğü son ölüm haline doğru tek yönlü bir kayış içerisindeyken akla hayale sığmayacak kadar uzun bir süre boyunca Kral Charles misali ölümden uzakta kalmayı nasıl başarıyor?<a class="noteref" href="../Text/notlar.xhtml#n1710" id="ref10">10</a></p>
  </blockquote>

  <p>Evrenin astronomik bir süre boyunca tam bir kaos içerisine girişini erteleyebildiği bu tesadüfi istikrar 13. bölümde tartıştığımız “rastlantıların” bir diğer yönüdür.</p>

  <p>Boyut yönünden bir beklemede kalma var ve bu evrenin kendi kütleçekiminin altında ani çöküşünü engelliyor; içe doğru patlamalı bir büyük çöküşe serbest düşme zamanı, kozmik maddenin aşırı derecede ferah dağılımı yüzünden milyarlarca yıl sürecektir. Sonra spin yönünden beklemede kalma var ki bu da galaksi ve gezegen sistemlerine istikrar getirerek kendi kendilerinin üstüne düşmelerini engelliyor. Merkezkaç kuvveti kütleçekim kuvvetinin içe doğru çekişini dengelemek üzere yardıma koşuyor. Son olarak da nükleer beklemede kalmalar var ve bunlar da yıldızlardaki nükleer yakıt tüketiminin hızının çok düşük olmasını sağlıyor.</p>

  <p>Bu beklemede kalmalar sonsuza kadar sürmezler. Sona erişleriyle birlikte çoğu zaman bir şiddet patlak verir. Evren şiddetli faaliyetlerle doludur: Yıldızların patlaması, dengesiz galaksiler ve kuasarlardan kaynaklanan dev enerji patlamaları, korkunç büyüklükte cisimler arasındaki dehşetli çarpışmalar, kütleçekim kuvvetiyle paramparça olan, kara deliklerde ezilerek kaybolan cisimler. Dehşete düşürücü bir şiddet. Buna rağmen bir fizikçi bu şiddette kötü bir yan görmez. Zincirlerinden boşanmış bir enerji kıyametinin ortasında doğa gelecekteki sükunetin tohumlarını atmaktadır. Sakin gezegenimizi oluşturan ağır elementler, uzun zaman önce bir süpernovanın patlaması ve ateşi içerisinden doğmuştur. Bütün bir evren emsalsiz, sınırsız bir şiddet patlaması içerisinde doğdu. Fizikçi için şiddetli olaylar ahlaken yansız olan doğa yasalarının özel bir ifadesinden başka bir şey değildir. İyi ve kötü sadece zihni ilgilendirir, maddeyi değil.</p>

  <p>Ardımızda bıraktığımız bölümlerde Tanrı arayışımız için modern fiziğin menzili içerisinde (uzay ve zaman, düzen ve düzensizlik, zihin ve madde konusunda yeni fikirler) bir tarama yaptık. Aktardıklarımızın çoğu kuşkusuz kimilerince taşınan bilimin dine affedilmez şekilde karşıt olduğu ve dinsel doktrinlerin çoğunun dayanaklarına bir tehdit oluşturmaya devam ettiği görüşünü doğrulayacak. Tanrı, insanlık ve evrenin doğası hakkındaki birçok geleneksel dinsel fikrin yeni fizik tarafından geçersiz kılınarak silindiğini reddetmek aptalca olur. Fakat araştırmamız birçok olumlu gösterge de ortaya çıkardı. Örneğin zihnin bedenden ayrı olma yeteneğine bile sahip bir soyut, bütüncü, düzenleyici yapı olarak varoluşu, hepimizin hareket eden atom öbeklerinden başka bir şey olmadığımızı söyleyen indirgemeci felsefeyi çürütüyor.</p>

  <p>Bununla beraber benim bu kitaptaki amacım kadim dinsel sorulara kolay cevaplar sağlamak değildi. Yapmak istediğim geleneksel dinsel konuların tartışıldığı bağlamı genişletmekti. Yeni fizik uzay, zaman ve madde konusunda eskiden genel kabul gören o kadar çok yaklaşımı alaşağı etti ki bunu hiçbir ciddi din düşünürü göz ardı edemez.</p>

  <p>Tanrıyı ararken bilimin dine göre daha güvenilir bir yol sunduğu iddiasını ortaya atarak başlamıştım. Derin inancım odur ki evreni yalnızca bütün yönleri içerisinden (indirgemeci ve bütüncü, matematiksel ve şiirsel, kuvvetler, alanlar ve parçacıklar üzerinden olduğu kadar iyi ve güzel üzerinden) anlama yoluyla, kendimizi ve bize ev sahipliği yapan bu evrenin arkasında yatan anlamı kavramayı başaracağız.</p>
</body>
</html>