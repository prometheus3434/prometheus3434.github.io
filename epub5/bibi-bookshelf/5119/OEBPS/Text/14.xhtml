<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>14. MUCİZELER</h1>

  <div class="epigraf">
    <span>“Tanrı mucizelerini hiçbir zaman ateistleri ikna için gerçekleştirmedi, zaten yaptığı olağan işler onları ikna ediyor.”</span> <cite>Francis Bacon</cite> <span>“Tarihte asla kendi içlerinde herhangi bir aldanma yaşamadıklarına bizi temin edecek kadar tartışılmaz bir sağduyuya, eğitime ve bilgi birikimine sahip yeteri sayıda insanın şahit olduğu bir mucize bulunamaz.”</span> <cite>David Hume</cite>
  </div>

  <div style="clear: both;"></div>

  <p class="nonindent">Ne kadar ikna edici görünürlerse görünsünler evrenbilime veya doğa düzenindeki tasarım varsayımlarına dayanan Tanrı gerekçelendirmeleri en iyi durumda bile dolaylıdır. Buna rağmen bazı insanlar mucizeler aracılığıyla Tanrı’nın etkinliğine fiziksel dünyada doğrudan şahit olunabileceğini iddia etmektedir. Dünyanın bütün büyük dinleri mucizelerle ilgili halk söylencelerine sahiptir. İncil bu türden birçok aktarım içerir, hatta günümüzde bile yer yer mucize haberleriyle karşılaşmaktayız.</p>

  <p>Bu türden kanıtların önemini değerlendirmeye çalışırken ilk sorun mucize derken tam olarak neyin kastedildiğidir; bu konuda genel bir kabul yoktur. “Modern bilimin mucizesi,” alışılmadık ve görülmeye değer bir şeyin var olduğu izlenimini verir ancak kimse bu tip bir durumda kelimenin sözlük anlamıyla kullanıldığını düşünmez. Aquinas mucizeyi “şeylerin genel olarak izlediği düzenden farklı olarak tanrısal bir güç tarafından yapılan” biçiminde tarif eder. Modern jargonda bu Tanrı’nın koyduğu doğa yasalarının ihlali anlamına gelir. Başka bir deyişle Tanrı, dünyasının işleyişine doğrudan müdahale etmekte ve “kuralları çiğneme” yoluyla bir şeyleri değiştirmektedir. Böylesi olaylar kesin biçimde doğrulanabilseydi hem Tanrı’nın varlığının hem de dünyayla ilgilendiğinin güçlü kanıtlarına sahip olmuş olurduk.</p>

  <p>Bazen daha hafif şeylerin de mucize olarak kabul edildiğine şahit oluruz. Yaşadığı çok sayıda “mucizevi kurtulma” şanslı bir insanı Tanrı’nın iyilikseverliğine ikna eder. Bir uçak kazasından sağ kurtulan tek kişi, aynı olay diğer yolcuların anlamsız felaketine sebep olmasına rağmen kendi kurtuluşunu bir mucize olarak değerlendirebilir.</p>

  <p>Sıra dışı olaylara getirilen bu “koruyucu melek” yorumu, doğa yasalarının açıkça çiğnenmesinden çok daha farklı bir kategoriye girmektedir. Kimse bir uçak kazasından sağ çıkmanın fizik yasalarından şüphe duymayı zorunlu kıldığını ileri sürmez. Bu tarz olaylar fiziksel süreçlerin normal işleyişi içerisindeki dikkat çekici tesadüflerden ibarettir. Bozuk paraşütüyle ot yığınının üzerine düşen paraşütçünün ünlü öyküsü, sadece düştüğü yer açısından şanslı olmasıyla ilgilidir. Olaya doğrudan bir tanrısal müdahale gerçekleşmiş gibi gözükmemektedir.</p>

  <p>Mümkün gözükmeyen tesadüfler ve şans eseri kurtuluşlara kutsal bir önem atfedenler, aslında alışıldık olmasa da gayet açık bir biçimde doğal olan olaylara teistçe<a class="noteref" href="#f14" id="fref14">14*</a> bir yorum yüklemektedirler. Fakat şanslı kişi “Allah’ın kendisini koruduğuna” ne kadar inanmış olursa olsun bu tür olaylardan yola çıkarak Tanrı’nın varlığını destekleyen nesnel bir iddia oluşturmak zordur. Futbol bahislerinden servet kazanan bir adam, tamamen oyunun kuralları gereği birisinin kazanmak durumunda olduğunu düşünebilir. Savaş alanında hasımlarını Tanrı’nın yardımıyla bozguna uğrattığını düşünen askerler, düşman askerleri kendisine ihtiyaç duyduğunda Tanrı’nın nerede olduğunu düşünebilirler.</p>

  <div class="notice">
    <div class="page-area">
      <p><span class="name">İnançlı</span>Bence mucizeler Tanrı’nın var olduğunun en iyi ispatı.</p>
    </div>

    <div class="page-area">
      <p><span class="name">Şüpheci</span>Mucizenin ne olduğundan ben pek emin değilim.</p>
    </div>

    <div class="page-area">
      <p><span class="name">İnançlı</span>Olağanüstü ve beklenmedik bir şey işte.</p>
    </div>

    <div class="page-area">
      <p><span class="name">Şüpheci</span>Büyük bir göktaşının düşmesi veya bir yanardağ patlaması olağanüstü ve beklenmediktir. Onlara da mucize demiyorsun, değil mi?</p>
    </div>

    <div class="page-area">
      <p><span class="name">İnançlı</span>Elbette demiyorum. Böylesi olgular doğal olaylardır. Mucizeler <em>doğaüstüdür</em>.</p>
    </div>

    <div class="page-area">
      <p><span class="name">Şüpheci</span>Doğaüstü derken ne demek istiyorsun? Mucizevi kelimesinin yerine kullandığımız bir kelime değil mi bu? (Oxford sözlüğünü açar.) Burada da diyor: “Doğaüstü. Neden ve sonucun olağan işleyişinin dışında.” Hımm. Her şey “olağan” sözüyle neyi kastettiğine bağlı.</p>
    </div>

    <div class="page-area">
      <p><span class="name">İnançlı</span>Olağan iyi tanınan, bilinen, anlaşılan demek.</p>
    </div>

    <div class="page-area">
      <p><span class="name">Şüpheci</span>Elektromanyetizmayı bilmeyen atalarımız dinamo veya radyoyu bir mucize olarak görürlerdi.</p>
    </div>

    <div class="page-area">
      <p><span class="name">İnançlı</span>Bence de herhalde bu aletleri mucize olarak görürlerdi ama bu hatalı olurdu çünkü bunların doğa yasaları uyarınca işlediklerini biliyoruz. Gerçek bir doğaüstü olayın nedeni, hiçbir <em>bilinen</em> veya <em>bilinmeyen</em> doğa yasasında bulunamaz.</p>
    </div>

    <div class="page-area">
      <p><span class="name">Şüpheci</span>Bunun işe yaramaz bir tanım olduğu açık değil mi? Hangi yasaların bilinmeyen nitelikte olabileceğini nereden bileceksin? Henüz izine rastlamadığımız tamamen acayip ve beklenmedik yasalar olabilir. Bir kayanın havada süzüldüğünü gördün diyelim. Bunu bir mucize olarak mı değerlendireceksin?</p>
    </div>

    <div class="page-area">
      <p><span class="name">İnançlı</span>Duruma bağlı. Bir göz aldanması veya numara olmadığından emin olmam lazım.</p>
    </div>

    <div class="page-area">
      <p><span class="name">Şüpheci</span>Fakat hiç kimsenin kuşkulanmayacağı kadar müthiş göz yanılmaları yaratan doğal süreçler de olabilir.</p>
    </div>

    <div class="page-area">
      <p><span class="name">İnançlı</span>Ya da belki bütün deneyimimiz bir yanılsamadır ve konuşmaktan vazgeçelim istersen…</p>
    </div>

    <div class="page-area">
      <p><span class="name">Şüpheci</span>Tamam, o yola hiç girmeyelim. Fakat sen hâlâ kayayı havada tutan şeyin acayip bir manyetik veya kütle-çekimsel etki olmadığından emin olamıyorsun.</p>
    </div>

    <div class="page-area">
      <p><span class="name">İnançlı</span>Ama acayip bir manyetik olaya inanmaktansa Tanrı’ya inanmak daha kolaydır. Mesele sonuçta bir güvenilirlik meselesi.</p>
    </div>

    <div class="page-area">
      <p><span class="name">Şüpheci</span>Of! Mucize derken sen gerçekten “Tanrı’nın neden olduğu bir şeyi” kastediyorsun.</p>
    </div>

    <div class="page-area">
      <p><span class="name">İnançlı</span>Aynen öyle! Şüphesiz bazen insanları aracı olarak kullanabilir.</p>
    </div>

    <div class="page-area">
      <p><span class="name">Şüpheci</span>O zaman mucizeleri Tanrı’nın varlığının kanıtı olarak sunamazsın, çünkü gerekçelendirmen döngüsel olur. “Mucizeleri üreten bir failin varlığını mucizeler kanıtlar.” Aslında her şey senin de itiraf ettiğin gibi bir inanç meselesi. Mucizelerin herhangi bir anlama sahip olması için önceden Tanrı’ya inanıyor olman gerekir. Açık ki mucizevi olaylar kendi içlerinde Tanrı’nın varlığını kanıtlayamıyorlar. Senin mucize dediğin şeyler acayip nitelikteki doğal olaylar olabilir.</p>
    </div>

    <div class="page-area">
      <p><span class="name">İnançlı</span>Havada asılı duran kayaların mucize olup olmadığının kuşkulu olduğunu kabul ediyorum ama ünlü mucizeleri bir düşün: İsa’nın kalabalıkları doyurması örneğin.<a class="noteref" href="#f15" id="fref15">15*</a> Bana ekmek ve balıkları çoğaltan herhangi bir doğa yasası söyleyemezsin!</p>
    </div>

    <div class="page-area">
      <p><span class="name">Şüpheci</span>Kendi dinini yayma amacı taşıyan çok sayıda batıl inançlı bağnaz tarafından bundan yüzlerce yıl önce yazılmış bir hikâyeye inanmamı gerektirecek herhangi bir neden gösterebilir misin bana?</p>
    </div>

    <div class="page-area">
      <p><span class="name">İnançlı</span>Bazı değerleri aşırı rahat biçimde göz ardı edebiliyorsun. Tek başına ele aldığında ekmek ve balık öyküsü bir anlam ifade etmez. Bunu Kutsal Kitap’ın bütünü içerisinde değerlendirmen lazım. Orada aktarılan tek mucize değil bu.</p>
    </div>

    <div class="page-area">
      <p><span class="name">Şüpheci</span>Bana başka bir mucize hatırlat.</p>
    </div>

    <div class="page-area">
      <p><span class="name">Şüpheci</span>İsa suyun üzerinde yürüdü.</p>
    </div>

    <div class="page-area">
      <p><span class="name">Şüpheci</span>Havaya yükselme! Bu tarz mucizeleri “kuşkulu” diyerek reddetmiştin diye hatırlıyorum.</p>
    </div>

    <div class="page-area">
      <p><span class="name">İnançlı</span>Kaya için evet, İsa için hayır.</p>
    </div>

    <div class="page-area">
      <p><span class="name">Şüpheci</span>Neden?</p>
    </div>

    <div class="page-area">
      <p><span class="name">İnançlı</span>Çünkü İsa Tanrı’nın Oğluydu ve doğaüstü güçlere sahipti.</p>
    </div>

    <div class="page-area">
      <p><span class="name">Şüpheci</span>Kendi kendini kanıtlayan önermeye döndün yine. İsa’nın doğaüstü güçlere sahip olduğuna inanmıyorum. Suyun üstünde yürümüş olsaydı ben bunu acayip nitelikte bir doğal olay olarak değerlendirirdim. Fakat yine de hikâyeye inanmıyorum. İnanmam neden gereksin ki?</p>
    </div>

    <div class="page-area">
      <p><span class="name">İnançlı</span>Kutsal Kitap milyonlara esin kaynağı oldu. Bunu bu kadar kolay atlama.</p>
    </div>

    <div class="page-area">
      <p><span class="name">Şüpheci</span>Karl Marx’ın eserleri de öyle. Onun gerçekleştirdiği mucizelerle ilgili yazılmış bir şey olsa ona da inanmam.</p>
    </div>

    <div class="page-area">
      <p><span class="name">İnançlı</span>Kutsal Kitap’ın sözlerini kabul etmeyi reddedebilirsin belki ama halen karşımıza çıkan mucizeler yaşamış yüzlerce insanın iddialarını göz ardı edemezsin.</p>
    </div>

    <div class="page-area">
      <p><span class="name">Şüpheci</span>İnsanlar her şeyi iddia ediyor: Uzaylılarla karşılaşma, ışınlanma, geleceği görme. Bu tür saçmalıklara ancak ya aptal ya da çıldırmışsan inanırsın.</p>
    </div>

    <div class="page-area">
      <p><span class="name">İnançlı</span>Birçok çılgınca ve hayal ürünü iddianın da yapıldığını kabul ederim ama inançla iyileşme kanıtları ikna edici. Lourdes’i<a class="noteref" href="#f16" id="fref16">16*</a> düşün.</p>
    </div>

    <div class="page-area">
      <p><span class="name">Şüpheci</span>Psikosomatik! Senden bir alıntı yapayım: “Mesele sonuçta bir güvenilirlik meselesi.” Aynı fikirdeyim. Peki, birkaç acayip tıbbi olaya inanmak bir Tanrı’ya başvurmaktan daha kolay değil mi?</p>
    </div>

    <div class="page-area">
      <p><span class="name">İnançlı</span>Bütün mucizeleri psikosomatik diyerek boşa çıkaramazsın. Bu tabir zaten ne anlama geliyor? “Tıbbi olarak açıklanamaz” için kullanılan güzel bir adlandırma işte. Sadece doğal acayiplikler olsa bu kadar insan neden mucizelerin varlığına ikna olsun?</p>
    </div>

    <div class="page-area">
      <p><span class="name">Şüpheci</span>Bunların hepsi sihir döneminden kalma şeyler. Bilimin veya büyük dünya dinlerinin doğuşundan önce ilkel insanlar hemen hemen her şeyin nedeninin sihir olduğuna, alt seviyeden bir tanrı veya iblisin işi olduğuna inanıyorlardı. Bilimin açıklayıcılığı giderek arttıkça ve din tek bir Tanrı fikrine doğru el yordamıyla ilerledikçe sihir temelinde açıklamalar ortadan kalkmaya başladı. Şüphesiz kalıntıları da pek az da olsa varlığını sürdürdü.</p>
    </div>

    <div class="page-area">
      <p><span class="name">İnançlı</span>Lourdes hacılarının bir iblise taptıklarını ileri sürüyor olamazsın!</p>
    </div>

    <div class="page-area">
      <p><span class="name">Şüpheci</span>Alenen değil. Ama inançla iyileşmeye olan inanışları örneğin Afrikalı büyücü doktorlardan veya ruhlarla iletişimden farksız değil demesem de, pek az bir farklılık taşıyor. Sihir veya büyü çağından gelen atalara dayalı batıl inançlar büyük dinlerde de yerleşiklik kazanmış. Mucizelerden bahsetmek aslında büyü tellallığının sterilize edilmiş bir biçimi.</p>
    </div>

    <div class="page-area">
      <p><span class="name">İnançlı</span>İyilik ve kötülük güçleri var. Kendilerini çok çeşitli biçimlerde gösteriyorlar.</p>
    </div>

    <div class="page-area">
      <p><span class="name">Şüpheci</span>Ve sen kötü doğaüstü olayları da Tanrı’nın varlığına kanıt olarak mı görüyorsun? Kötü güçleri o da kullanıyor mu?</p>
    </div>

    <div class="page-area">
      <p><span class="name">İnançlı</span>İyi ile kötü arasındaki ilişki hassas bir teolojik konu. Senin sorularına ilişkin birçok görüş var. Esas kökeni ne olursa olsun insan ruhunun kötülüğü şeytana bir kanal olarak hizmet edebilir.</p>
    </div>

    <div class="page-area">
      <p><span class="name">Şüpheci</span>O zaman eğer varsa bu büyülü denen kuvvetlerden ille de Tanrıyı sorumlu tutmuyorsun?</p>
    </div>

    <div class="page-area">
      <p><span class="name">İnançlı</span>Şart değil, evet.</p>
    </div>

    <div class="page-area">
      <p><span class="name">Şüpheci</span>O zaman en az iki tür doğaüstü olay var: Tanrı’dan kaynaklananlar ki bunlara mucize diyorsun ve kökeni tartışmalı olan, kötü olanlar ki bunlara da büyü diyebiliriz. Bir de arada olanlar, yansız kalanlar var sanırım. Psikokinezi ve geleceği görme gibi, değil mi? Tüm bunlar bana biraz karmaşık geldi. Ben hepsinin ilkel fanteziler, sihir ve büyü çağının kalıntıları, çoktanrıcılığın izleri olduğuna inanmayı tercih ediyorum. Senin mucizelere olan inancın, nörotik ilkel batıl inançlar yelpazesinin saygıdeğer sonuna işaret ediyor ve tarif ettiğin haşmetli ve kudretli Tanrı açısından hiçbir değer taşımıyor.</p>
    </div>

    <div class="page-area">
      <p><span class="name">İnançlı</span>Doğaüstü kuvvetlerin varlığını ve çeşitli yönlerde, iyi veya kötü yönde kullanılabileceğini kabul etmek bana hiç de mantıksız gelmiyor. İnançla iyileşme de iyi tarafı.</p>
    </div>

    <div class="page-area">
      <p><span class="name">Şüpheci</span>Ve Tanrı’nın varlığına da bir kanıt mı diyorsun?</p>
    </div>

    <div class="page-area">
      <p><span class="name">İnançlı</span>Öyle olduğuna inanıyorum.</p>
    </div>

    <div class="page-area">
      <p><span class="name">Şüpheci</span>Peki öyleyse iyileşmeye yanıt vermeyen talihsizler, yaşanan başarısızlıklar ne oluyor? Tanrı onları umursamıyor mu? Yoksa kudreti ara ara duraksıyor mu?</p>
    </div>

    <div class="page-area">
      <p><span class="name">İnançlı</span>Tanrı gizemli biçimde hareket eder ama kudreti mutlaktır.</p>
    </div>

    <div class="page-area">
      <p><span class="name">Şüpheci</span>Bu bilmediğini söylemenin basmakalıp bir ifadesinden başka bir şey değil. Tanrı’nın kudreti mutlaksa mucizelere neden gerek duysun ki?</p>
    </div>

    <div class="page-area">
      <p><span class="name">İnançlı</span>Anlamıyorum.</p>
    </div>

    <div class="page-area">
      <p><span class="name">Şüpheci</span>Bütün evrene hükmeden ve her şeyi meydana getiren, kudreti her şeye yeten Tanrı’nın mucizelere ihtiyacı yoktur. Birinin kanserden ölmesini engellemek istiyorsa onu en baştan kansere kapılmaktan koruyabilir. Aslında ben olsam mucizeyi Tanrı’nın dünyadaki denetimini yitirmiş olduğunun ve zararı acemice onarmaya çalışmasının kanıtı olarak görürdüm. Tanrı’nın bütün bu mucizeleri gerçekleştirmesinin ne anlamı var?</p>
    </div>

    <div class="page-area">
      <p><span class="name">İnançlı</span>Mucizeleri aracılığıyla Tanrı kudretini gösterir.</p>
    </div>

    <div class="page-area">
      <p><span class="name">Şüpheci</span>Ama neden bu konuda bu kadar üstü kapalı davranıyor? Neden gökyüzüne açık bir duyuru yazmıyor, Ay’ı ayaklarımızın altına sermiyor veya yadsınamaz başka bir şey yapmıyor? Hiç olmazsa neden büyük bir doğal afeti engellemiyor veya ölümcül bir salgının yayılmasını önlemiyor? Lourdes’teki birkaç iyileşme ne kadar mükemmel olursa olsun, insanın sefalet birikimi muazzam. Tekrarlıyorum, senin tarif ettiğin mucizeler her şeye kadir bir Tanrı için değersiz kalıyor. Havaya yükselme, balıkları çoğaltma; bunlarda biraz sihirbazlık numarası havası var. Bunların insanın hayal gücünün çocukça ürünleri olmadığına emin miyiz?</p>
    </div>

    <div class="page-area">
      <p><span class="name">İnançlı</span>Belki de Tanrı felaketleri her zaman <em>engelliyor</em>.</p>
    </div>

    <div class="page-area">
      <p><span class="name">Şüpheci</span>Bu bir yanıt değil! Bunu herkes iddia edebilir. Örneğin ben de her sabah sihirli sözler söyleyerek dünya savaşını engellediğimi söyleyebilir ve dünya savaşının çıkmamış olmasını da bunun kanıtı olarak gösterebilirim. Aslına bakarsan bir grup UFO meraklısı da sürekli aynı türden iddialarda bulunuyor.</p>
    </div>

    <div class="page-area">
      <p><span class="name">İnançlı</span>Hıristiyanlar Tanrı’nın dünyayı var etmeye devam ettiğine inanırlar, dolayısıyla olan her şey bir anlamda mucizedir ve aslında doğal ve doğaüstü arasındaki ayrım konusundaki bütün bu tartışma dikkati başka yöne çekmekten başka bir işe yaramıyor.</p>
    </div>

    <div class="page-area">
      <p><span class="name">Şüpheci</span>Şimdi zemin değiştiriyorsun. Sanki Tanrı’nın doğa <em>olduğunu</em> söylemeye başladın.</p>
    </div>

    <div class="page-area">
      <p><span class="name">İnançlı</span>Benim söylediğim Tanrı’nın ille dünyevi anlamda olması gerekmese de doğal dünyadaki her şeyin nedeni olduğudur. Her şeyi işleyecek şekilde ayarlayıp ardından bir kenarda oturmuyor. Tanrı varlığını dünyanın dışında ve doğa yasalarının <em>üzerinde</em> sürdürüyor.</p>
    </div>

    <div class="page-area">
      <p><span class="name">Şüpheci</span>Bana burada semantik bir kelime oyunu var gibi geliyor. Doğa güzel bir yasalar kümesine sahip ve evren bu yasaların çizdiği evrim yolunda ilerliyor. Sen bu “muhafaza etme” laflarınla tam olarak aynı şeyleri teistçe ifadelerle betimliyorsun. Senin Tanrı’nın sadece lafın gelişi var olmadığından emin misin? Tanrı evreni muhafaza ediyor da ne demek? Bunun basitçe evren var olmaya devam ediyor demekten farkı ne?</p>
    </div>

    <div class="page-area">
      <p><span class="name">İnançlı</span>Evrenin var olduğu bariz gerçeğiyle yetinemezsin. Bunun bir <em>açıklaması</em> olmalı. Bu açıklamanın Tanrı olduğuna inanıyorum ve onun gücü varoluş mucizesini sürdürmek için her an devrede. Bunu çoğu durumda düzenli bir biçimde yapıyor (sen buna fizik yasaları dersin) ama zaman zaman bu düzenden ayrılıyor ve insanoğluna uyarı veya işaret olarak ya da inananlara yardım etmek için çarpıcı olaylar yaratıyor, İbraniler için Kızıldeniz’i ikiye ayırmasında olduğu gibi.</p>
    </div>

    <div class="page-area">
      <p><span class="name">Şüpheci</span>Benim anlamakta zorlandığım şey şu: Niçin bu doğaüstü mucize-işçisinin evreni yaratan, dualara yanıt veren, fizik yasalarını icat eden, yargılama gücünde olan vs varlıkla <em>aynı</em> olduğunu düşünüyorsun? Çok sayıda farklı ve çelişkili dini desteklediği görülen bu kadar çok mucize ortadayken, mucizelere inanan birisinin bir sürü doğaüstü varlığın rekabet içindeki varoluşunu kabul etmek zorunda kalacağını benim daha önceden düşünmem gerekirdi.</p>
    </div>

    <div class="page-area">
      <p><span class="name">İnançlı</span>Tek bir Tanrı çok sayıda Tanrı’dan daha basittir.</p>
    </div>

    <div class="page-area">
      <p><span class="name">Şüpheci</span>Bu mucizevi denen olayların ne kadar inanılmaz olursa olsun Tanrı’nın varlığının bir kanıtı olarak nasıl görüldüğünü hâlâ anlayabilmiş değilim. Bana öyle geliyor ki sen hepimizin içindeki iyilik meleği hissini sömürüyorsun ve “Bayan Şansı” gerçek bir varlığa çevirerek ona Tanrı diyorsun. Bu “mucizeleri” nasıl ciddiye alabilirsin?</p>
    </div>

    <div class="page-area">
      <p><span class="name">İnançlı</span>Her şeyi yaratan Tanrı’nın maddi nesneleri yönlendirmesinde şaşırtıcı bir yön görmüyorum. Onun evreninin mucizesiyle karşılaştırıldığında Tanrı’nın Kızıldeniz’i ikiye ayırmasında şaşırtıcı olan ne var ki?</p>
    </div>

    <div class="page-area">
      <p><span class="name">Şüpheci</span>Ama sen hâlâ gerekçelendirmeni Tanrı’nın var olduğu varsayımıyla temellendiriyorsun. Aynı fikirdeyim; eğer senin anlattığın türden (sonsuz, kadiri mutlak, iyiliksever vs) bir Tanrı varsa Kızıldeniz onun için bir teferruat olacaktır. Fakat var olduğunu nasıl bileceğiz?</p>
    </div>

    <div class="page-area">
      <p><span class="name">İnançlı</span>Bu tamamen bir inanç meselesi.</p>
    </div>

    <div class="page-area">
      <p><span class="name">Şüpheci</span>Aynen öyle!</p>
    </div>
  </div>

  <p>Kesin bir sonuca varmayan bu diyaloğun, konu doğaüstü meseleler olduğunda bilim ile din arasındaki zıtlığın özünü sergilediğini umut ediyorum. Mucizevi olaylar Tanrı’nın eylemi düşüncesinden rahatsızlık duymayan ve her gün etrafında Tanrı’nın yaptıklarını gören dinsel inançlı bir kişiye aykırı gelmez, çünkü bunlar Tanrı’nın eyleminin bir başka görünüşüdür sadece. Buna karşın dünyanın doğa yasaları uyarınca işlediğini düşünmeyi tercih etmiş bir bilim insanı mucizeyi doğanın zarafet ve güzelliğiyle çelişen patolojik bir olay, bir “kanunsuz hareket” olarak görür. Mucizeler çoğu bilimcinin onsuz var olmaktan hoşlanacağı şeylerdir.</p>

  <p>Mucizelerin varlığı yönündeki kanıtlar elbette son derece tartışmalıdır. Sadece var olan tanıklıklara dayanılarak kabul ediliyor olsalar, onaylayanları bol olan başka bir sürü iddiayı da (örneğin UFO’lar, kaşık bükme, akıl okuma) reddetmemek gerekebilirdi. Bir bilim insanı mucizeleri kabul etmeye ikna edilse bile mucizevi olan ile paranormal denen şeyler arasında gerçek bir ayrım çizgisi olamaz.</p>

  <p>Metal bükmekten duyu ötesi algıya (ESP) dek paranormal olaylara yönelik büyük ve artan bir ilgi var. Pek az sayıda paranormalci konusuna teolojik imalar ekliyor. İyileşme olaylarında bile bütün olaylar “Tanrısız mucizeler” olarak değerlendiriliyor. Paranormal gezintilere eşlik eden ilkel inanış ve histeriler dini küçük düşürmeye hizmet ediyor. Bir ara tanınmış bir Pazar gazetesinin eki Hz. İsa’yı Uri Geller’le karşılaştırmıştı. Ne yazık ki gerçekleştiği bildirilen mucizelerin çoğu müzikhol gösterileri tadında. Örneğin Aziz Cupertinolu Joseph ibadeti sırasında havada süzülebilme eğilimi nedeniyle kutsal kardeşlerini o kadar utandırmış ki ayinin sağlıklı sürmesi için hücre hapsine çarptırılmış!</p>

  <p>Gerçekleştiği iddia edilen doğaüstü dinsel olayların birçok sembolünün modern UFO tarikatlarında yeniden karşımıza çıkmış olması da çok ilginç. Buna örnek olarak UFO sakinleriyle karşılaştıktan veya bazen sadece bir UFO’yu gördükten sonra uzun süredir devam eden tıbbi rahatsızlıklarının aniden iyileştiğini iddia eden tanıkların hikâyelerini hatırlatabiliriz.</p>

  <p>Havaya yükselmeler de çok öne çıkıyor. Sakin ve sessizce gökyüzüne yükselen uçan dairelerin basit motorlar veya kaba kuvvet motorlarıyla değil de yerçekiminin nötralize edilmesiyle çalıştığına ikna ediliyoruz. Bazen UFO pilotları şahsen zemin seviyesinde ağırlıksız süzülüyorlar.</p>

  <p>Bu tarz hava olayları, havada süzülme ve iyileştirme güçleri insan psikolojisinde derin köklere sahip. Sihir çağında bunlar çok ve sıklıkla görülürdü. Örgütlü dinin gelişimiyle rafineleşti ve aşağıya itildi belki ama güçlü ilkel yön yüzeyin çok altına hiç inmedi. Şimdi örgütlü dinin mevzi kaybetmesiyle teknolojik bir kılıf altında yeniden yüzeye vurdu, uzay çağının sözde bilimsel dilini işe koştu, gizemli kuvvet alanları ve zihnin maddeye etkisi iddialarıyla ilkel batıl inançlar uzay çağı fiziği ile çok dilli bir senteze ulaştı.</p>

  <p>Mucizeler her zaman dinin gösteri dünyası hedeflerinde bir yer tuttu ve çoğu şeytana tapma misali yavan bir tat taşıyan diğer sözde paranormal olayların yanında zorlanmadan yerini aldı. İnançlılar iki kat zor bir görevle karşı karşıyaydılar: Şüphecileri birincisi olayın gerçekten yaşandığına inandırmak ki şahitliklerin çoğunun kuşkulu doğası göz önüne alındığında çok zor bir görevdir bu, ikinci olarak da mucizelerin doğrudan Tanrıyla bağlantılı olduğuna ikna etmek zorundaydılar. Bu ya bütün doğaüstü olayları (hiç hoş olmayanlar dahil) Tanrı’nın işi olarak kabul etmek veya bir şekilde Tanrı’nın mucizeleri ile diğerleri arasında net bir ayrım oluşturmak anlamına geliyordu. Bu bahiste ESP’nin ABC kadar bilinir olduğu bir çağda mucizelere ikna olanların çoğu paralarını Tanrı-gücüne değil akıl-gücüne yatırmaktadır.</p>

  <div class="footnotes">
    <p class="footnote" id="f14"><a class="backref" href="#fref14">14*</a> Teizm ya da Tanrıcılık, deizmden farklı olarak kişisel, mevcut ve aktif olarak evrenin kuruluş ve yönetiminden sorumlu bir Tanrı betimlemesi içeren, bu Tanrı’nın çeşitli yollarla din gönderdiğini savunan genel öğretidir. Bu yaklaşıma göre Tanrı dünya ve insanlarla sürekli ilişki içerisindedir—çn.</p>

    <p class="footnote" id="f15"><a class="backref" href="#fref15">15*</a> “İsa karaya çıktığında büyük bir kalabalıkla karşılaştı; onlara acıyıp hastalarını iyileştirdi. Akşam olunca öğrencileri yanına gelip şöyle dedi: ‘Burası ıssız bir yer, zaten vakit de ilerledi. Kalabalığı gönder de köylere gidip kendilerine yiyecek satın alsınlar.’ Fakat İsa, ‘Gitmelerine gerek yok, onlara siz yiyecek bir şeyler verin’ dedi. Onlar da, ‘Yanımızda beş somun ekmek ve iki balıktan başka bir şey yok’ dediler. İsa ‘Onları bana getirin’ dedi. Sonra, kalabalığa çimenlere oturmalarını emretti. Beş somun ekmeği ve iki balığı aldı, göğe bakıp bereket diledi. Ekmekleri böldükten sonra öğrencilerine dağıttı, onlar da kalabalığa dağıttılar. Böylece herkes yedi ve doydu. Sonra artan parçaları topladıklarında, on iki sepet doldu. Orada yemek yiyen beş bin kadar erkek vardı; yanlarında kadınlar ve küçük çocuklar da bulunuyordu.” (Kutsal Kitap - Yeni Dünya Çevirisi, Matta 14: 14-21)—çn.</p>

    <p class="footnote" id="f16"><a class="backref" href="#fref16">16*</a> Fransa’nın Lourdes kentinde Roma Katolik Kilisesinin sahip olduğu ve bir haç mekânı özelliği kazanmış tapınaktaki şifalı kutsal suyun hastaları iyileştirdiği düşünülmektedir—çn.</p>
  </div>
</body>
</html>