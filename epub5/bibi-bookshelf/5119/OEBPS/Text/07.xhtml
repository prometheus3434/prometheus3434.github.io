<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>7. BENLİK</h1>

  <div class="epigraf">
    <span>“Her benlik kutsal bir yaratıdır.”</span> <cite>Sir John Eccles</cite> <span>“Hayattaki tek pişmanlığım başka biri olmamam.”</span> <cite>Woody Allen</cite>
  </div>

  <div style="clear: both;"></div>

  <p class="nonindent">Biz neyiz? Her birimiz bilincimizin derinliklerine güçlü bir kişisel kimlik duygusu yerleştirdik. Büyüyüp geliştikçe zevk ve görüşlerimiz değişiyor, dünya perspektifimiz farklılaşıyor, yeni duygularımız su yüzüne çıkıyor. Tüm bunlar olurken yine aynı kişi olduğumuzdan hiçbir kuşku duymuyoruz. Bu farklı farklı deneyimlerin sahibi <em>biziz</em>. Deneyimler <em>bizde</em> yaşanıyor. Fakat bu deneyimlere sahip olan “biz” nedir? Benliğin çok uzun zamandan beri süren gizemi budur.</p>

  <p>Başka insanlarla bir şeyler yaparken genellikle onları bedenleriyle, daha az bir ölçüde de kişilikleriyle tanımlıyoruz ancak kendimizi tamamen farklı görüyoruz. Birisi “benim bedenim” dediğinde bu “benim evim” derken olduğu gibi sahip olma anlamında kullanılıyor. Fakat sıra zihne geldi mi bu bir <em>mal sahibinin</em> sahip olmasına pek benzemiyor. Zihnim taşınabilir bir mal değil: O <em>ben</em> demek.</p>

  <p>O halde zihin deneyimlerin ve duyguların <em>sahibi</em>, düşüncelerin merkezi veya odağı olarak görülüyor. Benim düşüncelerim ve benim deneyimlerim bana ait, seninkiler sana. İskoçyalı felsefeci Thomas Reid’in sözleriyle:</p>

  <blockquote>
    <p>Bu benlik her neyse şu kesin ki düşünen ve tasarlayan ve kararlaştıran ve eyleyen ve ceremesini çeken bir şey. Düşünce değilim, eylem değilim, duygu değilim; ben düşünen ve eyleyen ve sonuçlarına katlanan bir şeyim.<a class="noteref" href="../Text/notlar.xhtml#n071" id="ref1">1</a></p>
  </blockquote>

  <p>Öyleyse ilahiyatçıların benliği tarifi zor zihinsel nesneyle veya ruhla özdeşleştirmesinden daha doğal ne olabilir? Dahası ruh uzayda bir yere sahip olmadığı için “çekiştirilemez” veya yayılamaz, dolayısıyla benliğin bütünlüğü güvence altındadır. Çünkü algılanan “benliğin” en temel özelliklerinden biri bölünemez ve ayrık olmasıdır. <em>Ben bir</em> bireyim ve <em>senden</em> tamamen ayrıyım.</p>

  <p>Bir önceki bölümde gördüğümüz gibi zihin (veya ruh) kavramı zor bir kavram olmasıyla nam salmıştır ve tezatlar içerir. “Ben neyim?” sorusunun yanıtı basit değildir. Ryle’ın da dediği gibi “Etrafımızdaki kendi zamirlerimizle adlandırdığımız varlıkları incelemeye başladığımız ilk andan itibaren gereksiz bir mistifikasyon başlar.”<a class="noteref" href="../Text/notlar.xhtml#n072" id="ref2">2</a> Yine de ölümsüzlük fikrinin herhangi bir anlam ifade etmesi isteniyorsa şu soru yanıtlanmak zorundadır: Ölümden sonra var olmayı sürdüreceksem olmayı umabileceğim şey nedir?</p>

  <p>David Hume’a göre benlik deneyimlerin toplamından başka bir şey değildir:</p>

  <blockquote>
    <p>Kendi benliğim [<em>myself</em>] dediğim şeyin içerisine en samimi şekilde girdiğimde her zaman belirli bir algıya veya bir başkasına, sıcağa veya soğuğa, ışığa veya gölgeye, sevgiye veya nefrete, acıya veya zevke takılıyorum. <em>Kendi benliğimi</em> hiçbir zaman bir algı olmaksızın yakalayamıyorum ve asla algı dışında herhangi bir şeyi gözlemleyemiyorum.<a class="noteref" href="../Text/notlar.xhtml#n073" id="ref3">3</a></p>
  </blockquote>

  <p>Öyleyse bu felsefeyi benimsersek “Ben neyim?” sorusunun yanıtı basitçe “Düşüncelerim ve deneyimlerim neyse ben oyum” oluyor. Burada da bir tedirginlik hissi duyuyoruz. Düşünceler bir <em>düşünen</em> olmadan var olabilir mi? Ve <em>senin</em> düşüncelerini <em>benim</em> düşüncelerimden ayırt etmeyi sağlayacak şey nedir? Hatta “benim” düşüncelerim dediğimizde bu ne anlama gelir? Hume da daha sonra bu ilk değerlendirmesi hakkında şöyle yazacaktır: “<em>Kişisel kimlikle</em> ilgili kısmı daha ayrıntılı bir şekilde gözden geçirdikten sonra: Kendimi bir labirentin içine düşmüş buldum.”</p>

  <p>Fakat benlik kavramının da bulanık olduğunu ve deneyimlerin benliğin niteliğini şekillendirmekte tamamen başarısız olmasa da bir yere kadar yeterli geldiğini teslim etmeliyiz. Benliğin bazı yönleri kişisel kimliğin sınırında yer alıyor gibi gözüküyor. Örneğin duyguları (mecazi olarak) nereye yerleştireceğiz? Duygulara (bir bedene sahip olduğumuz gibi) <em>sahip</em> misin yoksa duyguların <em>senin</em> ayrılmaz bir parçan mı? Duyguların kanın kimyasal bileşimi gibi fiziksel etkilerden güçlü bir biçimde etkilendiği gayet iyi biliniyor. Hormon dengesizlikleri çeşitli duygusal bozukluklara neden olabilir. Uyuşturucular (her alkol tüketicisinin bildiği üzere) çeşitli zihinsel hal ve duygusal eğilimleri üretebilir veya baskılayabilir. Daha sert bir örnek olarak beyin ameliyatları çok temel kişilik değişikliklerine neden olabilir. Tüm bunlar bizleri ruhun üstünü kişilik tuzağıyla haddinden fazla kaplamaya gönülsüz kılar. Öte yandan bütün duygular ortadan kalktığında geriye ne kalır? Örneğin Hıristiyanlar negatif duygulardan vazgeçmeyi kabul edebilirler belki ama ruhun sevgi ve hürmet duygularını muhafaza etmesini isterler. Can sıkıntısı, zindelik ve mizah gücü gibi ahlaki yönden yansız duygularsa muhtemelen tartışmaya bağlı olur.</p>

  <p>Burada daha önemli olan hafıza sorunu ve bizim zaman algımızla ilgili konulardır. Kendimizle ilgili kavrayışımız geçmiş deneyimlerimizin hatırasına sıkı sıkıya bağlıdır. Hafızanın yokluğunda benliğin herhangi bir anlam taşıyıp taşımayacağı çok belirsizdir. Bellek kaybı (amnezi) yaşayan bir kişinin de “ben kimim?” sorusunun yanıtını öğrenmek isteyeceği itirazı gelebilir ancak bu kişi “kim”in ait olduğu bir “ben”in var olduğundan bir an için bile kuşku duymaz. Hatta belleğini yitirmiş birisi de hafızasından tamamen mahrum değildir, örneğin çay tabağı ve fincanı, otobüs ve yatak gibi gündelik nesnelerin kullanımını bilmekte bir sorun yaşamaz. Dahası kısa dönemli hafızası etkilenmeden kalır: Bahçede dolaşmaya karar verirse hemen kısa bir süre sonra orada ne yaptığına hayret etmez.</p>

  <p>Eğer bir kişi birkaç saniye önceki deneyimlerini bile hatırlama becerisini yitirmişse bu durumda kimlik duyusu tamamıyla dağılacaktır. Tutarlı olarak davranmayı ve eyleme geçmeyi başaramayacaktır. Beden hareketleri herhangi bir bilinçli eylem örüntüsüyle eşgüdüm sağlayamayacaktır. Algıladıklarından bir anlam çıkarmaktan tamamen aciz olacak, dünyadan kendisi için deneyimlediklerini bir düzene sokmaya bile başlayamayacaktır. Algıladığı dünyadan ayrı olarak <em>kendi benliğine</em> sahip olduğu düşüncesi tamamen kaotik bir hal alacaktır. Olaylarda herhangi bir örüntü veya intizam görünür olmayacak ve herhangi bir devamlılık kavramı, özellikle de kişisel devamlılık muhafaza edilemeyecektir.</p>

  <p>Dolayısıyla ancak hafıza yoluyla bir kişisel kimlik duyusuna ulaşabilir ve kendimizin her gün <em>aynı</em> birey olduğumuzun ayırdına varırız. Yaşamımız boyunca tek bir bedende yaşarız ancak beden çok ciddi değişimler geçirebilir. Atomları metabolik etkinliğin bir sonucu olarak sistematik biçimde değiştirilir; beden büyür, olgunlaşır, yaşlanır ve sonunda ölür. Kişiliklerimiz de büyük değişimlere uğrar. Bu kesintisiz başkalaşımı yaşamamıza karşın hep bir ve aynı kişi olduğumuza inanırız. Yaşamımızın önceki evrelerinin belleğine sahip olmasaydık “aynı kişi” kavramı nasıl olur da beden sürekliliği dışında bir anlam taşıyabilirdi?</p>

  <p>Bir adamın Napoleon’un reenkarnasyonu olduğunu iddia ettiğini düşünelim. Dış görünüşü Napoleon’a benzemiyorsa onun iddiasını yargılayabileceğiniz tek ölçüt hafızası olurdu. Napoleon’un en sevdiği renk neydi? Waterloo savaşından önce kendisini nasıl hissediyordu? İddiasını ciddiye almadan önce ondan Napoleon hakkında belli bazı (ve tercihen kanıtlanabilir) bilgileri aktarmasını beklersiniz. Diyelim ki adam kendisinin Napoleon olduğu haricinde eski hayatına ilişkin tüm hafızasını kaybetmiş olduğunu açıkladı, bu durumda ne yaparsınız? Bu durumda onun “Ben Napoleon’dum” demesi ne anlam ifade eder?</p>

  <p>Belki de adam bunu şöyle yanıtlayacaktır: “Demek istediğim, bedenim ve hafızam, hatta bütün kişiliğim şimdi John Smith’inkiler olmasına rağmen, John Smith’in ruhu merhum Napoleon Bonaparte’ın ruhuyla aynı. <em>Daha önce</em> Napoleon’dum, <em>şimdi</em> John Smith’im ancak ben aynı benim. Sadece karakter özelliklerim değişti.” Bu saçma sapan değil mi? Bir kişinin zihnini bir başkasından ayırt etmek için onun kişiliği veya hafızası dışında neye sahibiz? Mistik bazı tescil işaretlerini sergileme haricinde bir özellikten yoksun bir çeşit devredilebilir etiket (ruh) olduğunu iddia etmek tamamıyla anlamsız bir varsayım olur. Onun var olduğunu reddeden birisine ne diyeceğiz? Bu şekilde her şey için (bitkiler ve bulutlar, taşlar ve uçaklar için) bir ruh icat edemez miyiz? Bu durumda birisi çıkıp söze “bu sıradan bir dizel lokomotif olarak gözüküyor” diye başlayıp “ama aslında içinde Stevenson’un orijinal buhar lokomotifi Rocket’in özünü, ruhunu taşıyor. Tasarım farklı, malzemeler farklı, performansı Rocket’le hiçbir benzerlik göstermiyor ancak tamamen yeni bir yapı, görünüş ve tasarımla bu aslında <em>aynı</em> lokomotif.” diyebilir. Peki, böyle boş bir iddianın ne faydası var?</p>

  <p>Reenkarnasyona oranla daha akla yatkın bir örnek verirsek, diyelim ki yakın bir arkadaşınız çok büyük ameliyatlar geçirsin ve bunlar öylesine kapsamlı olsun ki fiziksel olarak sonrasında tanınmaz hale gelsin. Onun aynı kişi olduğunu nereden bileceksiniz? Size daha önceki yaşamından bazı olayları anlatırsa, bazı küçük detayları ve kişisel konuşmaları hatırlatırsa ve genel olarak daha önceki halleriyle bir benzerlik gösterirse onun aynı adam olduğu sonucuna varmaya meyledersiniz. “Tamam, bu o. Bunu başka birisi bilemezdi.” Fakat cerrah, arkadaşınızın hafızasının çoğunu da silmiş veya diyelim ki zarar vermişse onun kimliği konusundaki değerlendirmenizde kendinize çok daha az güvenirsiniz. Eğer hafızası tümden gitmişse (belki kalmış bazı bedensel kanıtlar haricinde) karşınızdaki adamın arkadaşınız olduğunu söylemenizin bir temeli yoktur. Aslında hiç hafızası <em>olmayan</em> birisinin bir kişi olarak düşünülüp düşünülemeyeceği de pek açık değildir; bizlerin normalde bir “bireyle” bağlantılandırdığımız örneğin kişilik gibi bağdaşık özelliklerin hiçbirisine sahip olmayacaktır. Tepkileri ya tamamen rastlantı veya saf refleks olacak ve bu halde davranışları görece kötü programlanmış bir otomattan fazla farklı olmayacaktır.</p>

  <p>Burada ruhun hayatta kalmasına inanan bir düalistin karşılaşacağı zorluk çok açıktır. Ruh belleğin depolanması için beyne bağlı durumdaysa, o halde ruh bedenin ölümünden sonra olan şeyleri nasıl hatırlayabilir? Bir şey hatırlayamıyorsa o zaman ona kişisel bir kimlik atfetmeye ne hakkımız var? Yoksa ruhun beyne paralel işleyen ama kendi başının da çaresine bakabilen bir çeşit maddi olmayan yedekleme hafıza sistemi olduğunu mu varsaymamız gerekiyor?</p>

  <p>Bu kördüğümü çözme denemeleri kapsamında kimi zaman ruhun zamana aşkın olduğu ileri sürülür. Ruh nasıl uzayda bir yere yerleştirilemiyorsa, aynı şekilde zamanda da bir yeri yoktur. Ancak bir önceki bölümde gördüğümüz gibi bu manevra beraberinde bir dizi yeni sorun getirir.</p>

  <p>Birçok felsefecinin işaret ettiği bir noktaya dikkat edersek benliğin anlaşılmasına biraz daha yaklaşabiliriz: İnsan bilinci yalnızca farkındalıktan ibaret değildir, kendinin farkındalığını da içerir: bildiğimizi <em>biliriz</em>. John Locke bunu 1690 yılında “bir kimsenin algıladığını <em>algılamadan</em> bir şeyi algılaması olanaksızdır” diyerek vurgulamıştır.<a class="noteref" href="../Text/notlar.xhtml#n074" id="ref4">4</a> Oxford’lu felsefeci J.R. Lucas bunu şöyle ifade eder:</p>

  <blockquote>
    <p>Bilinçli bir varlığın bir şey bildiğini söylediğimizde, sadece onu bildiğini değil, onu bildiğini bildiğini de ve onu bildiğini bildiğini bildiğini de vs söylüyoruz. Bilinç paradokslarının ortaya çıkmasının nedeni, bilinçli bir varlığın başka şeylerin yanı sıra kendisinin de farkında olabilmesinden ama onun başka şeylerin aksine parçalara ayrılarak incelenememesinden doğar.<a class="noteref" href="../Text/notlar.xhtml#n075" id="ref5">5</a></p>
  </blockquote>

  <p>A.J. Ayer de benzer bir çizgide şöyle yazmıştır: “Birisinin benliğini birini kapattığında hemen diğerini görebildiğin bir Çin kutusu seti olarak düşünmenin bir cazibesi söz konusu.”<a class="noteref" href="../Text/notlar.xhtml#n076" id="ref6">6</a></p>

  <p>Kendine-gönderim kalitesinin zihnin gizeminin çözümünde anahtar bir rol oynadığına hiç kuşku yok. Daha önce Prigogine’in özdüzenleme kapasitesine sahip yitirgen yapılarında geri besleme ve kendini eşleştirmenin önemiyle karşılaşmıştık ve görünüşe göre bir karmaşıklık ve özdüzenleme hiyerarşisi olarak cansızdan canlıya, oradan bilinçliye doğru uzanan bir doğal ilerleme var. Fakat bu ilerlemede başka bir hiyerarşi de saklı: bir önceki bölümde tartıştığımız kavramsal düzeyler hiyerarşisi. Hayat bütüncü bir kavram, indirgemeci bakış açısıysa sadece içimizdeki cansız atomlara ışık tutuyor. Benzer biçimde zihin de betimlemenin bir sonraki düzeyinde yer alan bütüncü bir kavram. Hücreleri atom bileşenlerine gönderme yaparak ne kadar anlayabiliyorsak zihni de beyin hücrelerine gönderme yaparak en fazla o kadar anlayabiliriz. Tekil beyin hücreleri içerisinde zekâ veya bilinç aramak boşuna olur; bu kavramlar bu düzeyde anlamsızdır. Dolayısıyla kendinin farkında olmak bütüncüdür ve beyindeki belli elektrokimyasal mekanizmalarda izi bulunamaz.</p>

  <p>Kendine-gönderim konusu sadece felsefedeki kendinin farkındalığı sorununda değil güzel sanatlarda, hatta mantık ve matematik düzeyinde de her zaman biraz paradoks esintisi taşımıştır. Yunan bilgin Epimenides kendine-gönderimli önermelerdeki sorunlara dikkat çekmiştir. Normalde her anlamlı önermenin ya doğru ya da yanlış olması gerektiğini kabul ederiz. Bir de Epimenides’in biraz değiştirerek aktardığımız şu (A olarak adlandırdığımız) önermesini düşünelim:</p>

  <p class="extract">A: Bu önerme yanlıştır.</p>

  <p class="extract">A doğru mudur, yanlış mıdır? Eğer doğruysa, bu durumda bizzat önerme bize kendisinin yanlış olduğunu bildirmektedir; eğer yanlışsa, önerme doğru olmalıdır. Fakat A hem doğru hem yanlış olamaz, dolayısıyla “A doğru mudur, yanlış mıdır?” sorusunun cevabı yoktur.</p>

  <p>3. Bölümdeki Russell paradoksunda da benzer bir sorunla karşılaşıyoruz. Her iki durumda da son derece masum önermeler veya kavramlar bir döngüye sokulup kendi üstlerine doğru yönlendirildiklerinde bir saçmalık doğuyor. A’ya denk bir biçim şöyle:</p>

  <p class="extract">A: Bir sonraki önerme doğrudur. A1</p>

  <p>Bir önceki önerme yanlıştır. A2</p>

  <p class="extract">Bu biçimde Al ve A2 bağımsız önermelerinin her biri tamamen dosdoğru ve paradokstan uzaktır, ancak birleştirilip kendine-gönderimli bir döngüye sokulduklarında görünüşe göre mantıksal açıdan bir saçmalık oluşturmaktalar.</p>

  <p>Hofstadter etkileyici kitabında Hollandalı sanatçı M.C. Escher’in çalışmalarında paradoks döngüsüne giren “yerel olarak” mantıklı kavramların “küresel olarak” nasıl dramatik bir sanatsal temsil özelliği kazandığına dikkat çekiyor. Örneğin onun <em>Waterfall</em> adlı çalışmasını düşünelim. Suyun çevrimdeki yolunu izlediğimizde her bir aşamada suyun davranışı tamamen normal ve doğal görünmektedir ama birden bir şok hissiyle kendimizi başladığımız yere dönmüş buluruz. Bir bütün olarak alındığında tüm çevrim gayet açık ki olanaksızdır yine de çevrimdeki yolun hiçbir noktasında bir şeyler “yanlış” gitmez. Tamamen küresel veya bütüncü görünüm paradoksaldır. Hofstadter ayrıca Bach’ın füglerinde de bu “garip döngülerin” müziksel dengini bulur.</p>

  <p>Matematiğin mantıksal temelleriyle ilgilenen matematikçi ve felsefeciler kendine-gönderim araştırmaları alanında önemli işler yaptılar. Bu programın belki de en şaşırtıcı başarısı, Alman matematikçi Kurt Gödel’in 1931’de kanıtladığı tamamlanmamışlık teoremi olarak bilinen ve Hofstadter’in kitabının bağlantı temasını oluşturan sonuç oldu. Gödel’in teoremi matematikçilerin matematiğin üzerinde yükseldiği mantıksal temeli açıklığa kavuşturmak için akıl yürütme sürecini sistematize etme çabasından doğdu. Örneğin Russell’ın paradoksu da kavramları (feci sonuçlar veren tarzda) “kümelerine” ayırarak olabilecek en genel ve tarafsız biçimde düzenleme çabalarından doğmuştu.</p>

  <p>Gödel önermeleri kodlamak için matematiksel nesneleri kullanma fikrini keşfetti. Bu kendi başına yeni veya çığır acıcı bir şey değildir. Numaralandırılmış bir sözleşme okumuş olan herkes uygulamaya aşina demektir. Gödel’in keşfettiği özgün yön matematikle ilgili önermeleri kodlamak için matematiğin kullanılmasıydı; anlayacağınız yine kendisine gönderme yapma durumuyla karşı karşıyayız. Belki de kaçınılmaz olarak Epimenides’in paradoksuna benzer bir şey, ama matematik hakkında, hatta demode 1, 2, 3… sayıları hakkında bir önerme olarak ortaya çıktı. Gödel teoreminde sabit bir belitler kümesi temelinde sayılar hakkında her zaman doğru mu yanlış mı oldukları <em>asla</em>, ilkesel olarak bile kanıtlanamayacak olan (yukarıdaki A gibi) önermelerin var olduğunu gösterdi. Belitler kanıt olmaksızın doğru kabul ettiğimiz şeylerdir (örneğin 1 = 1). Dolayısıyla sayılar kuramı gibi görece basit bir matematik sistemi bile önermeleri ne kadar karmaşık ve çok sayıda olursa olsun, sabit bir varsayımlar kümesi temelinde kanıtlanamayan (veya çürütülemeyen) özellikler taşır!</p>

  <p>Gödel’in tamamlanmamışlık teoreminin taşıdığı önem, özne ve nesneyi birbirine karıştırma yoluyla mantıksal analizin temel düzeyinde bile kendine-gönderimin nasıl paradoks ya da sonuçsuzluk yaratabildiğini sergilemesinde yatar. Bunun bir kimsenin kendi zihnini asla, ilkesel olarak bile tamamen anlayamayacağına işaret ettiği düşünülmüştür. Hofstadter şu sonuca varır: “Gödel’in tamamlanmamışlık teoremi ‘kendini bilme peşinde koşmak hiçbir zaman tamamlanmayacak bir yolculuğa kalkışmaktır’ uyarısında bulunan eski peri masallarını andırıyor.”<a class="noteref" href="../Text/notlar.xhtml#n077" id="ref7">7</a></p>

  <p>Gödel’in teoremi zihnin mekanik olmayan doğasını tartışmak için de kullanıldı. “Minds, Machines and Gödel” [Zihinler, Makineler ve Gödel] başlıklı bir makalede Lucas bilgisayarların insan zekâsına asla ulaşamayacaklarını iddia eder: “Gödel’in teoremi bana göre mekanikçiliğin yanlış olduğunu, diğer bir ifadeyle zihinlerin makineler olarak açıklanamayacağını kanıtlıyor.” Savının özü bizlerin, insanlar olarak sayılar hakkındaki, sabit bir belitler kümesi içerisinde çalışmaya programlanmış ve bu yüzden Gödel’in teoremine bağlı bir bilgisayarın durumu gereği kanıtlayamayacağı matematiksel gerçekleri keşfedebileceğimizdir:</p>

  <blockquote>
    <p>Yaptığımız makine ne kadar karmaşık olursa olsun o-sistemde-kanıtlanamayacak bir formül bulma konusunda Gödel sürecine maruz kalacaktır. Makine bu formülün doğru olduğunu tespit edemeyecek ama bir zihin onun doğru olduğunu görebilecektir. Dolayısıyla makine zihnin yerini almaya yetecek bir model olamayacaktır.<a class="noteref" href="../Text/notlar.xhtml#n078" id="ref8">8</a></p>
  </blockquote>

  <p>Mekanik olmayan zihnin veya “ruhun” varlığına kanıt olarak gösterilen sevgi, güzellik duygusu, mizah vs varken zihnin üstünlüğünün ancak küçük bir grupça bilinen matematikle temellendirilmesinden rahatsız olan birçok kişi çıkacağına hiç kuşku yoktur. Lucas’ın savına başka yönlerden de eleştiriler gelmiştir. Örneğin Hofstadter karmaşık matematik gerçeklerin keşfedilmesinde insan zihninin kapasitesinin pratikte sınırlı olduğuna dikkat çekerek belirli bir insanın sayılar konusunda tüm hayatı boyunca keşfedebileceği her şeyi başarıyla kanıtlayacak bir bilgisayarın programlanabileceğini belirtir. Dahası Epimenides tarzı önermeler yüzünden <em>bizlerin</em> de Gödel eksikliği karşısında bilgisayarlarla aynı zayıflıkta olduğumuza inanmak zor değildir; dünya hakkında, Smith tarafından asla kanıtlanamayacak Smith’i de içeren mantık doğruları inşa etmek mümkündür!</p>

  <div class="picture">
    <img src="../Images/r10.jpg" alt=""/> 

    <div class="caption">
      Şekil-10: Ünlü Möbius şeridi bir şeridin ters bükülerek iki ucunun bir halka oluşturacak şekilde birleştirilmesiyle yapılır. Yapılan dikkatli bir inceleme şeridin artık sadece tek bir taraf ve yüze sahip olduğunu gösterecektir.
    </div>
  </div>

  <p>Daha önce belirtildiği gibi bilinç, özgür irade fikri ve kişisel kimlik algısı, hepsi bir kendine-gönderim unsuru içerir ve paradoksal yönler taşıyabilir. Bir kişi bir şeyi (örneğin bir fiziksel nesneyi) algıladığında, duyusal mekanizmalar yoluyla ona eşlenmiş olsa da gözlemci tanım gereği gözlemlenen nesneye dışsaldır. Fakat içgözlem sırasında (bir gözlemcinin kendisini gözlemlemesi) özne ve nesne oldukça kafa karıştırıcı bir biçimde örtüşür. Gözlemci kendisinin hem içinde hem dışında gibidir.</p>

  <p>Bu tuhaf zihin topolojisinin ilgi çekici gösterimleri mümkün. Örneğin ünlü Möbius şeridini ele alalım (<em>bkz</em>. Şekil-10). Şeridi ortaya çıkarmak için malzemeyi bir kez tersten büküp ardından iki ucunu kapalı bir döngü haline getirerek birleştirmeniz yeterlidir. Şeridin üzerindeki belirli bir nokta şeridin hem ön hem arka tarafında gibi gözükecektir. Fakat döngü boyunca bir rota izlerseniz aslında tek bir yüz olduğunu görürsünüz. Yerel olarak iki (özne ve nesneyle benzeştirilebilecek) kategoriye bölünme varmış gibi görünür ancak küresel yapıya bir kez baktığınızda aslında bir adet olduğunu görürsünüz.</p>

  <p>Fikir verici bir başka kendine-gönderim gösterimini Hofstadter garip döngüleri açıklarken yapar:</p>

  <blockquote>
    <p>Beyinlerimizde “beliren” olguların açıklamasının (örneğin fikirler, umutlar, imgeler, benzetmeler ve nihayetinde bilinç ve özgür irade) bir tür garip döngüye, üst düzeyin tekrar alt düzeye inerek ulaşıp onu etkilerken aynı anda alt düzey tarafından belirlendiği düzeyler arasındaki bir etkileşime dayalı olduğuna inanıyorum… Benlik varlığını kendisini yansıtma kuvvetine sahip olduğu anda kazanmaktadır.<a class="noteref" href="../Text/notlar.xhtml#n079" id="ref9">9</a></p>
  </blockquote>

  <p>Benliğin daha iyi anlaşılması yolunda el yordamıyla ilerleyen tüm bu girişimlerin ortak özelliği hiyerarşik düzeylerin sarmallaşmasıdır. Donanım düzeyi olan beyin hücreleri ve elektrokimyasal düzenekler yazılım düzeyi olan düşünce, fikir ve kararları destekliyor, böylece bunlar da tekrar nöral düzeyle eşleşerek bir miktar değişikliğe uğruyor ve kendi varoluşlarını devam ettiriyorlar. Beyin ile zihnin, beden ile ruhun ayrılmasına yönelik denemeler, sarmallaşmış bu iki düzeyin (Hofstadter’in deyimiyle “dolanık hiyerarşi”) birbirinden ayrılması çabalarından doğmuş bir kafa karışıklığıdır. Bu anlamsız bir girişimdir çünkü bizi <em>biz</em> yapan şey tam da düzeylerin bu dolanıklığıdır.</p>

  <p>Bir yerlerde bedenden ayrılmış varoluşunu sürdürmek için maddi karşılığından kopuk biçimde oradan oraya sürüklenen geleneksel bağımsız ölümsüz ruh fikri yerine Mesih vasıtasıyla tüm insanlığın dirilişine yaptığı vurguyla modern Hıristiyan doktrininin bu bütünleşik beyin ve zihin betimlemesine doğru çok önemli bir yol kat etmiş olması son derece dikkat çekicidir.</p>

  <p>Fakat zihin hakkında söylenenlerin hiçbiri özellikle insanlar için geçerli olacak şekilde sınırlandırılmamıştır. İnsanın içerisinde herhangi bir özel nitelik olduğuna ilişkin hiçbir bilimsel kanıt yok ve gelişmiş bir elektronik makinenin de ilkesel olarak bizlerin taşıdığına benzer bilinçlilik duygularını tatmaması için temel bir neden yok gibi gözüküyor. Bu elbette bilgisayarların ruhu olduğunu söylemek değil, bizim zihin olarak ifade ettiğimiz şeyi üreten sarmal düzenlerin karmaşık dolanıklığının çeşitli sistemlerde ortaya çıkabileceği anlamına gelmektedir.</p>

  <p>Benliğin alt düzey belirlenimci betimlemeyle çelişik gibi görünen bir yönü daha kaldı ve bu da <em>irade</em>. Bütün insanlar izleyebilecekleri çeşitli eylem rotaları arasında sınırlı bir biçimde seçim yapabilme becerisine sahip olduklarına inanıyor. Eylem başlatmak gibi bariz bir özgürlük bir bilgisayarda programlanabilir mi hiç?</p>

  <p>Hofstadter ilkesel olarak bunu yapabileceğimizi söylüyor. Bizim özgür irade duygumuzu kendini bilme ve kendini bilmeme arasındaki hassas bir denge olarak betimliyor. Hofstadter bir bilgisayar programına uygun ölçüde kendine-gönderim eklenmesiyle onun da kendi iradesine sahipmiş gibi davranmaya başlayacağını iddia ediyor. Kendi iç hareketliliğini izleme becerisine sahip olan bütün sistemlerde kaçınılmaz olarak ortaya çıkan Gödel tarzı bir eksiklik ile irade arasında bağlantı kurmaya çalışıyor. (Özgür irade ve belirlenimcilik konusu 10. bölümde çok daha ayrıntılı bir biçimde ele alınacak.)</p>

  <p>İnsan beyinlerinin fevkalade karmaşık elektrokimyasal makineler olduğu ve bilgisayarlar gibi diğer yapay mekanizma türlerinin özgür irade ve insana benzer duygulara sahip olacak şekilde programlanabileceği savlarının bizi ikna ettiğini düşünelim. Bu insan zihninin değerini düşürür mü? “Başka bir şey değilcilik” kapanını hatırlayın. Beynin bir makine olduğunu iddia etmek, zihnin ve coşkunun daha yüksek bir betimlemeye gönderim yapan gerçekliğini dıştalamaz (karınca kolonisi, romanın konusu, yapbozdaki resim, Beethoven senfonisi). Beynin bir makine olduğunu söylemek, zihnin mekanik süreçlerin ürününden <em>başka bir şey olmadığını</em> söylemek demek değildir. Beyin faaliyetinin belirlenimci doğasının özgür iradeyi bir yanılsamaya dönüştürdüğünü iddia etmek, altında yatan cansız atom süreçleri yüzünden hayatın da bir yanılsama olduğu iddiası kadar yanlıştır.</p>

  <p>Zihne sahip makineler fikrini geliştiren bir dizi bilim kurgu yazarı oldu; bunlar içerisinde en dikkat çekenleri robot-bilim hikâyeleriyle Isaac Asimov ve <em>2001: A Space Odyssey</em> romanıyla Arthur C. Clarke’dır. Benliğin tanımını açıklığa kavuşturma girişimi çerçevesinde hayalinde “zihin nakillerini” canlandıran kimi yazarların gerçekleştirdiği daha çarpıcı analizler de oldu.</p>

  <p>Örneğin beyninizin yerinden çıkarılıp bir “beyin destek sistemi” içerisine yerleştirilebildiğini ve bir çeşit radyo iletişimi aracılığıyla bedeninize eşleşmiş halde kaldığını düşünün. (Bu tür bir işlem elbette öngörülebilir teknoloji kalıplarının epey ötesindedir ama başarılamaması için de mantıki bir engel yoktur.) Gözleriniz, kulaklarınız ve diğer duyularınız her zamanki gibi işlemeye devam eder. Bedeniniz bir engel olmadan çalışır. Aslında hiçbir şey eskisinden farklı görünmez (belki bünyede bir hafifleme hissi olabilir!), tek fark kendi beyninize bakabilmeniz olur. Soru şu; Bu durumda siz <em>nerede</em> olursunuz? Bedeniniz bir tren yolculuğuna çıkarsa deneyimleriniz, beyniniz kafatasınızda olarak yolculuğa çıkmış olsanız yaşayacağınız deneyimlerle tam olarak aynıdır. Kendinizi tam olarak trendeymiş gibi <em>hissedeceğiniz</em> kesindir.<a class="noteref" href="../Text/notlar.xhtml#n0710" id="ref10">10</a></p>

  <p>Şimdi bir de beyninizin başka bir bedene nakledildiğini hayal edersek, insanın kafasını bulandıran durum iyice çapraşıklaşır. Bu durumda <em>sizin</em> yeni bir bedene sahip olduğunuzu veya söz konusu <em>bedenin</em> yeni bir beyne sahip olduğunu söylemek doğru olur mu? Kendinizi farklı bir bedendeki aynı kişi olarak görebilir miydiniz? Belki de görürdünüz. Peki, varsayalım ki beden farklı bir cinsiyette veya bir hayvanın bedeni olsaydı? <em>Sizi</em>, sizin kişiliğinizi, becerilerinizi vs oluşturan şeylerin çoğu, bedenin kimyasal ve fiziksel şartlarına bağlıdır. Peki ya aktarım sırasında hafızanız silinseydi? O zaman yeni bireyi <em>siz</em> olarak görmenin bir anlamı olur muydu?</p>

  <p>Benliğin kopyalanması üzerinde düşündüğümüzde de yeni sorunlar doğar. Beyninizin bütün bilgi içeriğinin bir yerlerdeki dev bir bilgisayara koyulduğunu ve sizin özgün beden ve beyninizin öldüğünü varsayalım. Bu durumda <em>siz</em> bilgisayarın içinde hayatta kalmış olur musunuz?</p>

  <p>Zihinleri bilgisayarların içerisine yerleştirme fikri, sizin çok sayıda suretinizin başka bilgisayarlarda kopyalanması olasılığını doğurur. Zaten zihinsel “çoklu kişilik” bozuklukları ve hastaların beyinlerinin sol ve sağ yarımküreleri arasındaki bağlantıların koptuğu ve kaba bir ifadeyle sol elin ne yaptığını sağ elin gerçekten bilmediği zihin durumlarına sebep olan vakalar hakkında yazılmış epey fazla şey de var.</p>

  <p>Bu fikirlerin bazıları bayağı korkutucu gözükse de zihnin esas bileşeninin <em>bilgi</em> olduğunu vurguladıkları için bize bilimsel anlamda ölümsüzlüğe ulaşabilme umudunu vaat ediyorlar. Bizi biz yapan beynin kendisi değil, beynin içerisindeki örüntüdür. Tıpkı orkestra çalmayı bitirdiğinde Beethoven’in Beşinci Senfonisinin varoluşunun sona ermemesi gibi, zihin de bilginin başka bir yere aktarılmasıyla varlığını devam ettirebilir. Yukarıda zihnin ilkesel olarak nasıl bir bilgisayara yerleştirilebileceğini düşündük ancak zihin temelde “organize edilmiş bilgi” ise o zaman bu bilginin ifade aracı her şey olabilir; belirli özel bir beyin, hatta bir beyin olması bile gerekmez. “Makinelerdeki hayaletlerden” ziyade bizler daha çok “devrelerdeki mesajlar” gibiyiz ve mesajın kendisi, ifadesinin araçlarının ötesine geçmektedir.</p>

  <p>MacKay bu yaklaşımı bilgisayar dilinde ifade ediyor:</p>

  <blockquote>
    <p>Verili bir programı işleten bir bilgisayar alev alsa ve zarar görerek kullanılamaz hale gelse, bunun kesinlikle programın bu cisimleşmiş halinin sonu olduğunu söylerdik. Fakat aynı programın yeni bir cisimleşme üzerinden çalışmasını isteseydik, özgün bilgisayar parçalarını kurtarmamız, hatta özgün mekanizmayı aynen taklit etmemiz bile gerekmeyecekti. Aynı yapı ve ilişkiler silsilesinin ifadesi olacak etkin bir araç (hatta kalem kâğıtla yapılan müdahalelerle) ilkesel olarak aynı programı kendisinde cisimleştirebilirdi.<a class="noteref" href="../Text/notlar.xhtml#n0711" id="ref11">11</a></p>
  </blockquote>

  <p>Varılan bu sonuç, bunun “programın” daha sonraki bir tarihte başka bir bedende tekrar çalışması mı (reenkarnasyon), fiziksel evrenin bir parçası olmadığını düşündüğümüz başka bir sistemde olması mı (Cennette?), yoksa sadece bir biçimde “depolanmış” mı olduğu (Araf?) sorusunu doğurur. Zaman algısı açısından bakıldığında, zaman akışına herhangi bir anlam atfedilmesinin yalnızca programın işlemekte olduğu esnada (bir senfoninin canlı çalınışında olduğu gibi) mümkün olduğunu göreceğiz. Programın varlığı, senfoninin varlığı gibi bir kez yaratıldıktan sonra esasen zamansızdır.</p>

  <p>Bu bölümde bilişsel bilimlerdeki araştırmaların insanlardaki zihin ile makinelerdeki zihin arasındaki benzerliklere işaret etme eğiliminde olduğu ve bunun din üzerindeki karmaşık sonuçları tartışıldı. Bu çalışmalar bir yandan geleneksel ruh fikrinin alanını daraltırken öte yandan kişiliğin hayatta kalma olasılığının önünü açık bırakıyorlar.</p>

  <p>Karmaşık bir yapıya sahip olan zihin, basit temel şeyler üzerinde indirgemeci düzeyde en iyi biçimde çalışan fizik alanı içerisinde genellikle incelenmiyor. Fakat fizikçilerin gizemlerle uğraşmaya başlaması pahasına yeni fizik zihnin temel düzeyde kapsama altına alındığı önemli bir alana sahip. Buna kuantum kuramı adı veriliyor ve bizi dinin geleneksel çerçevesini tam ortadan kesen bir Alice Harikalar Diyarının içerisine sokuyor.</p>
</body>
</html>