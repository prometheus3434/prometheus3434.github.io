<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>13. KARA DELİKLER VE KOZMİK KAOS</h1>

  <div class="epigraf">
    <span>“Kaos her yerdedir.”</span> <cite>John Barrow</cite>
  </div>

  <div style="clear: both;"></div>

  <p class="nonindent">Evrenimiz zamanı geldiğinde yaşamın ve nihayetinde zihnin mucizevi biçimde çiçek açacağı çok özel bir halde büyük bir dikkatle mi yaratıldı? Yoksa tamamen rastgele gerçekleşmiş, korkunç derecede büyük ve anlamsız bir olay, hiçlikten gelen bir kozmik patlamanın ortasında mı yaşıyoruz? Günümüzün gökbilimcileri üzerinde varoluşun bu temel sorusu kadar baskı yaratan başka bir konu daha kesinlikle yoktur.</p>

  <p>Geçtiğimiz bölümde termodinamiğin ikinci yasasının koyduğu zorunluluklara rağmen kozmik düzenin büyük bir bölümünün, tamamen kaotik ve fiziksel dünyanın rastgele ve tesadüfi bir şekilde başlamasıyla tamamen uyumlu bir ilksel evrenden doğal ve sıradan bir biçimde ortaya çıkmış olabileceğine işaret eden savları ele aldık. Hesaba kütleçekim de katıldığındaysa genel görünüm tamamıyla değişir.</p>

  <p>Kütleçekim doğa kuvvetlerinin en zayıfıdır ama gücünün birikerek çoğalmasından dolayı büyük ölçekte baskın bir rol oynar. Yıldız kümeleri ve galaksilerin yapısını, keza genişleyen evrenin küresel hareketinin özelliklerini açıklamak için kütleçekime başvururuz. Kütleçekimin doğası Einstein’ın uzay ve zaman bükülmelerini içeren genel görelilik kuramıyla gayet iyi açıklanmasına karşın, konu kütleçekimsel <em>düzen</em> kavramına geldiğinde fizik alanında yalpalamalar başlar. Kütleçekimle hareket eden sistemlerin termodinamiği konusunda bir görüş ve anlayış birliği henüz sağlanamamış ve kütleçekim alanının entropisi gibi kavramlar da halen daha net biçimde formüle edilememiştir.</p>

  <p>4. Bölümde açıkladığımız üzere kütleçekimsel entropinin paradoksal yönü, bize daha düzenli bir durum gibi görünenin aslında daha az düzenli bir durumdan daha yüksek bir entropide olmasıdır. Örneğin başlangıçta özdeş olan bir yıldız dağılımı, hızlı hareket eden kütleçekimin merkezine yakın yıldızların daha yüksek bir yoğunlukta, onun etrafını çevreleyen daha yavaş yıldızların daha dağınık bir nüfusa sahip olduğu daha karmaşık bir organizasyona doğru çözülmektedir (<em>Bkz</em>. <a href="../Text/04.xhtml#sekil7">Şekil-7</a>). Kütleçekim etkisi altındaki sistemlerin bu kendiliğinden şekillenişi özdüzenlemenin iyi bir örneğidir. Bunu kütleçekim kuvvetlerinin göz ardı edilebilir olduğu bir gazın hareketiyle kıyaslayabiliriz. Gaz homojen bir sıcaklık ve yoğunluk dağılımının olduğu bir özdeşlik haline doğru eğilim gösterir. Fakat kütleçekim etkisi altındaki sistemler kümeli yığınlardan oluşmuş homojen olmayan bir hal alırlar.</p>

  <p>Diğer kuvvetlerin yokluğunda kütleçekim etkisi altındaki bütün sistemler tamamen çöker. Örneğin dünya kendi ağırlığına karşı (köken itibariyle nihayetinde elektriksel olan) malzemesinin sertliği sayesinde karşı koyar. Benzer biçimde güneşi patlamadan koruyan sadece çekirdeğindeki nükleer fırının yarattığı devasa merkezi basınçtır. Bu içsel kuvvetler olmasa bu iki cisim de artan bir hızla, dakikalar içerisinde büzüşerek küçülür. Bu gerçekleşirken kütleçekimleri yükselir ve büzüşme hızla artar. Kısa bir süre sonra artan bir zaman bükülmesi girdabının içerisine çekilir ve kara deliklere dönüşürler. Dışarıdan bakıldığında zaman durmuş gibi görünür ve herhangi bir başka değişiklik fark edilmez. Kara delik maksimum entropiye karşılık gelir ve kütleçekim etkisi altındaki bir sistemin nihai denge durumunu temsil eder.</p>

  <p>Genel olarak kütleçekim etkisi altındaki bir sistemin entropisi bilinmese de, Jacob Bekenstein ve Stephen Hawking’in kuantum kuramının kara deliklere uygulandığı çalışması bize bu cisimlerin entropisi için bir formül sağlamıştır. Beklendiği üzere sonuç örneğin aynı kütleye sahip bir yıldızın entropisinden olağanüstü ölçüde daha büyüktür. Entropi ile olasılık arasındaki ilişkinin kütleçekim etkisi altındaki durumlarda da geçerli olduğunu varsaydığımızda bu sonuç ilginç bir biçimde ifade edilebilir. Maddenin (kütleçekim etkisi altındaki) rastgele dağılım koşullarında bir yıldız veya dağınık bir gaz bulutu yerine bir kara delik oluşturması ezici derecede yüksek bir olasılıktır. Bu yüzden evrenin düzenli mi yoksa düzensiz bir durumla mı yaratıldığı sorusuna yeni bir bakış açısıyla yaklaşmak mümkün olabilir. Başlangıç durumu rastgele seçilmiş olsaydı Büyük Patlamanın dağınık gazlardan değil de kara deliklerden doğmuş olması son derece muhtemeldir. Maddenin görece düşük yoğunlukta, seyrek tarzda, yıldızlar ve gaz bulutları biçiminde dağıldığı madde ve enerjinin şu anki dizilimi, görünüşe göre ancak başlangıç koşullarının çok özel bir biçimde seçilmesi sonucunda gerçekleşebilir. Roger Penrose bir kara delik evreninin <em>a priori</em> temelde çok daha olası olduğu bu koşullar altında gözlemlenen evrenin rastlantı eseri ortaya çıkma olasılığını hesaplamıştır. Tahmini l’e 10<sup>1030</sup> civarında bir rakamdır.<a class="noteref" href="../Text/notlar.xhtml#n131" id="ref1">1</a></p>

  <p>Tek sorun kara deliklerin yokluğu (veya en azından çoğunlukta olmamaları) da değildir. Evrenin büyük ölçekli yapısı ve hareketi de aynı ölçüde dikkat çekicidir. Evrenin birikmiş kütleçekimi genişlemesini kısıtlama yönünde etki etmekte ve zamanla hızının yavaşlamasına sebep olmaktadır. İlksel evrede genişleme bugünkünden çok daha hızlıydı. Dolayısıyla evrenin Büyük Patlamanın patlama şiddeti ile parçaları yeniden bir araya getirmeye çalışan kütleçekim kuvveti arasındaki rekabetin bir ürünü olduğunu söyleyebiliriz. Son yıllarda astrofizikçiler bu rekabetin ne kadar büyük bir dikkatle dengelendiğini fark etmeye başladılar. Büyük Patlama daha zayıf olsaydı evren bir süre sonra büyük bir çöküşle tekrar kendi üzerine düşerdi. Öte yandan daha güçlü olsaydı kozmik malzeme galaksilerin biçimlenemeyeceği kadar hızlı dağılırdı. Her iki durum da evrenin gözlemlenen yapısının patlamanın şiddeti ile kütleçekim gücünün hassas biçimde eşleşmesine son derece duyarlı bir biçimde bağlı olduğunu gösteriyor.</p>

  <p>Ne kadar duyarlı olduğu hesaplamayla da açığa çıkarılmış durumdadır. Planck zamanı dediğimiz uzay ve zaman kavramlarının bir anlama sahip olduğu en erken an itibariyle (10<sup>-43 </sup>saniye) eşleşme 10<sup>60</sup>’ta 1 basamak kesinliğindeydi. Bu, patlamanın şiddeti sadece 10<sup>60</sup>’ta 1 oranında farklılaşmış olsaydı şu an algıladığımız evrenin var olmayacağı anlamına gelmektedir. Bu sayıları anlamlandırmak için gözlemlenebilir evrenin diğer ucundaki, yirmi milyar ışık yılı uzaklıktaki iki buçuk santimlik bir hedefi vurmak istediğinizi varsayalım. Hedef alışınız bu aynı 10<sup>60</sup>’ta 1 kesinliğe sahip olmak zorundadır.</p>

  <p>Bu genel eşleşmenin olağanüstü kesinliğini bir kenara koyduğumuzda bile evrenin neden hem madde dağılımı hem de genişleme hızı yönünden bu kadar sıra dışı ölçüde özdeş olduğu gizemiyle karşı karşıya kalırız. Patlamaların çoğu kaotiktir ve Büyük Patlamanın şiddet derecesinin değişik yerlerde farklı farklı olmasını beklemek doğaldır. Ama böyle olmamıştır. Evrenin kozmik yönden bize yakın bölgelerdeki genişlemesi en ücra köşelerindeki genişlemeden hız yönünden bir farklılık göstermez.</p>

  <p>Bütün evrendeki bu davranış uyumluluğu ışık ufukları hesaba katıldığında iyice çarpıcı bir hal alır. Işığın evren boyunca yayılırken genişleme tarafından birbirlerinden uzaklaştırılan galaksilerin peşinden ilerlemesi gerekir. Bir galaksinin geri çekilme hızı onun gözlemciden uzaklığına bağlıdır. Uzak galaksiler daha hızlı uzaklaşır. Yaratılış anında belirli bir yerden salınan bir ışık parlamasını düşünün. Işığın şu ana dek yirmi milyar ışık yılı civarında ilerlemiş olması gerekir. Evrenin bundan daha uzak bölgelerine henüz ışığın ulaşmamış olması gerekir. Oralardaki gözlemciler ışık kaynağını henüz göremiyor olacaklardır. Diğer taraftan ışık kaynağına yakın gözlemciler de bu bölgeleri göremiyor olacaklardır. Buradan evrende hiçbir gözlemcinin şu anda yirmi milyar ışık yılının ötesini göremediği sonucu çıkar. Uzayda kendisinin ötesinde yer alan her şeyi gizleyen bir tür ufuk vardır. Hiçbir sinyal veya etki ışıktan daha hızlı hareket edemeyeceği için de buradan evrenin birbirlerinin ufuklarının ötesinde yer alan bölgeleri arasında hiçbir fiziksel bağlantı olamayacağı sonucu çıkar.</p>

  <p>Teleskoplarımızı gözlemlenebilir evrenin iki ayrı dış sınırına doğru çevirdiğimizde gözlemlediğimiz bölgelerin birbirleriyle hiç teması yokmuş gibi görünür. Dünyadan bakıldığında gökyüzünün iki ayrı tarafında yer alan bu uzak bölgelerin bu kadar ayrı olmalarının nedeni birbirlerinin ufuklarının ötesinde olmalarıdır. Durum bildiğimiz ufuklara çok benzerdir. Bir gemiden bakıldığında ufuk çizgisinin yakınlarında iki ayrı geminin (biri geminin önünde diğeri arkasında) varlığını ayırt etmek mümkün olabilir ama bu gemiler aralarındaki mesafe daha büyük olduğu için birbirlerine görünmezler. Benzer şekilde gökyüzünün zıt köşelerinde yer alan uzak galaksiler birbirlerinin ışık ufkunun dışındadır. Fiziksel etki ve iletişimlerin tümü ışık hızıyla sınırlandığı için bu galaksilerin hareketlerini koordine etmiş olmaları mümkün değildir.</p>

  <p>Gizem, evrenin birbiriyle bağlantısız bu bölgelerinin yapı ve hareket açısından bu kadar benzer olmalarında yatar. Neden birbirlerinden aynı hızda uzaklaşan aynı ortalama büyüklük ve biçimdeki galaksilere sahiptirler? Bu hareket şeklinin galaksilerin ilk şekillendiği zamanlardan kalma olduğunu fark ettiğimizde gizem daha da artar. Geçmişte ışık yaratılıştan o esnaya dek daha az yolculuk etmişti, dolayısıyla ufuklar daha yakındı. Bir milyonuncu yılda bir milyon ışık yılı, yüz yılda yüz ışık yılı ilerlemişti vb. Tekrar Planck zamanına dönersek ufukların büyüklüğü ancak 10<sup>-33</sup> santimetreydi. Evrenin genişlediği kabul edilse bile bu kadar küçük bölgeler standart kurama göre şu anda görünebilir bir boyuta ulaşacak kadar şişemezler. Görünüşe göre gözlemlenebilir bütün evren o dönemde en az 10<sup>80</sup> bağlantısız bölgeye ayrılmış durumdaydı. İletişim olmadan bu işbirliğini açıklamak nasıl mümkün olabilir?</p>

  <p>Bununla bağlantılı bir başka sorun da aşırı derecede bir kozmik yönbağımsızlığının<a class="noteref" href="#f12" id="fref12">12*</a> varlığıdır: Uyum sağlamayı içeren bir özdeşlik. Dünyadan bakıldığında evren hangi yönü seçersek seçelim büyük ölçekte aynı görünümü sergiler. Kozmik ardalan ısı ışıması kalıntılarının dikkatli ölçümleri bize ulaşan akışın bütün yönlerden bine bir oranında tam olarak aynı olduğunu gösteriyor. Büyük Patlama rastlantısal bir olay olsaydı, bu tür olağanüstü bir düzenlilik neredeyse imkânsız derecede olanaksız olurdu.</p>

  <p>Sonuç olarak evrenin kütleçekim yönünden düzeni şaşırtıcı bir biçimde düzgün ve düzenlidir. Evrenin neden çılgına dönerek kaotik ve düzensiz bir biçimde genişlemediği ve devasa kara delikler oluşturmadığı sorusunun net bir yanıtı yok gibi gözüküyor. Patlayıcı şiddeti bu kadar düzenli ve düzgün bir hareket örüntüsüne kanalize etmek bir mucize gibi görünüyor. Öyle mi? Bu soruya verilen bir dizi yanıtı inceleyelim.</p>

  <h2>1. Saklı İlke</h2>

  <p class="nonindent">Bir niceliğin değerinin sıfıra çok yakın olduğu bulunduğunda fizikçiler bazı köklü nedenlerden dolayı bunun tam olarak sıfır olabileceğinden kuşkulanma eğilimindedirler. Niceliğin tam olarak sıfır olmasını zorunlu kılan bir temel ilke arayışına girerler. Örneğin elektronların taşıdığı elektrik yükleri arasında fark edilebilir bir fark yoktur. Bu yüzden yüklerin tam olarak aynı, bir başka deyişle farklarının sıfır olduğu kabul edilmiştir. Bu fizikteki elektronların ayırt edilemezliği ilkesinin bir sonucudur. Bir başka örnek, beraber bırakılan bütün cisimlerin (hava direncinin yokluğunda) yere aynı anda çarpmasıdır. Varış zamanlarındaki farkın tam olarak sıfır olduğu kabul edilir; bu eşdeğerlik ilkesi olarak bilinen ve bir cismin kütleçekime olan tepkisinin o cismin doğasından bağımsız olduğunu söyleyen temel bir kütleçekim ilkesi nedeniyledir.</p>

  <p>Elbette örneğin Büyük Patlamanın patlama şiddetinin kütleçekim etkisini her yerde <em>tam olarak</em> karşılamasını ve böylece uzaklaşan galaksilerin kendi kütleçekimlerinden ucu ucuna kaçabilmelerini sağlayan bir ilke (veya ilke kümesi) hayal edilebilir. Bu, evrenin tam olarak kozmik malzemenin tamamen dağılması ile genişlemenin nihai olarak durması ve ardından gelen çöküş arasındaki ayrım çizgisi üzerinde olacak şekilde genişlemesi anlamına gelir. Böyle bir ilke Büyük Patlama sonrasında evrenin kara deliklerle değil, düzgün dağılımlı malzemeyle ortaya çıkmasını da güvence altına alır. Aynı zamanda böyle bir ilke genişlemenin her yönde tam olarak düzgün olmasını da güvence altına alabilir. Bu ilkelerin ne olabileceğine dair hiçbir fikrimiz olmasa bile farklı bölgeler ve farklı yönlerdeki genişleme hızlarının sıfıra çok yakın olması gerçeğinden hareket ederek bu farkların tam olarak sıfır olmasını zorunlu kılan bir doğa ilkesinin varlığını öne sürmek oldukça çekici gözüküyor.</p>

  <p>Ne yazık ki işler bu kadar basit yürümüyor. Evren <em>tam olarak</em> düzgün olsaydı bu durumda zaten hiçbir galaksi oluşmazdı. Şu anki kavrayışımıza göre galaksilerin ilksel gazlardan ortaya çıkışı, yaratılıştan bu yana geçen zamanda ancak galaksilerin ilkel halleri başlangıçta var olsaydı mümkün olabilirdi. Kozmolojik genişlemeyle baş etmek zorunda kaldığında çevreleyen evrenden katılım sonucu malzeme birikimi çok yavaş kalır. Galaksiler ancak önceden başlama avantajına sahip olsalardı genişlemenin yayılma eğilimini alt etmeyi başarabilirlerdi. Temel bir ilke var olsaydı eğer bunun düzgünlükten galaksilerin büyümesine ucu ucuna izin verecek kadar çok ama kara delikler üretmeyecek kadar az olmak zorunda olduğu görülüyor. Oldukça ince ve karmaşık bir eylem olduğu açık!</p>

  <h2>2. Dağılma</h2>

  <p class="nonindent">Kozmik genişlemenin tekdüzeliği için olası bir açıklama, evrenin son derece düzgün-olmayan bir hareketlilikle başlayıp bir şekilde bu çalkantıyı dağıttığını varsaymaktır. Hatta kuramsal çalışmalar da bir yöne doğru diğer yönlere oranla çok daha hızlı genişleyen bir evrenin çeşitli mekanizmalar yüzünden bir frenlenme etkisiyle karşı karşıya olduğunu ileri sürmektedir. Örnek vermek gerekirse genişleme enerjisinden maddenin doğuşu (<em>bkz</em>. 3. Bölüm), hareketin hızlı yöndeki canlılığını tüketir ve onu diğer yönlerle eşitleme eğilimi taşır. Frenleme süreçlerinin başka örnekleri de bilinmektedir.</p>

  <p>Bu senaryoya iki itiraz geliştirilmiştir. Birincisi ilksel çalkantının dağılması ne kadar etkili olursa olsun, sönümlenmeye rağmen geride iz kalacak şekilde ağır biçimde bükülmeye uğramış başlangıç durumlarının varlığını tespit etmek her zaman mümkündür. En iyi halde sadece evrenin dikkat çekici bir başlangıç durumları sınıfına ait olması gerektiğinin gösterilmesinde başarı elde edilebilir.</p>

  <p>İkinci itiraz bütün dağılmaların entropi yaratmasıdır. İlksel çalkantının şiddeti ilksel ısı ışımasının gözlemlediğimiz miktarının çok ötesinde devasa miktarlarda bir ısıya dönüşecektir. Fakat bu itirazda bir boşluk vardır. Evrende böyle bir ısı miktarı kendi başına anlamsız bir kavramdır. Bir ölçü veya standart uyarınca ölçülmüş olması gerekir. Eldeki tek karşılaştırma maddeyledir, bu yüzden evrenbilimciler atom başına ısı, daha doğrusu proton başına ısı cinsinden düşünürler. Büyük bir uzay hacmindeki toplam ısıyı hesap eder, bu hacimdeki madde kütlesini tahmin eder ve buna denk düşen proton sayısını hesaplarlar. Proton başına ısının oldukça küçük olduğu görülmüştür. Herhangi bir eşleşme sağlanması için elde edilen ısı miktarının yaklaşık olarak milyon çarpı milyar kere büyütülmesi gerekir. İtirazın devamında bu alçakgönüllü değerin ilksel evrenin hareketsiz doğasının bir göstergesi olduğu söylenir. Uzay çalkantılı olmuş olsaydı şimdi yoğun bir ısı ışımasıyla dolu olurdu. Fakat buradaki boşluk ısının değerinin ölçülmesinde protonların kullanımında gizlidir. Protonlar karşılaştırmaya sabit bir ölçü sağlamak için gereken dayanıklı parçacıklar olmayabilirler. Protonlar temel kuvvetlerin büyük birleşik kuramları denen kuramlar uyarınca bozunabilmektedir. Aynı zamanda da (aksi yönde bir süreçle) yaratılabilirler. 3. Bölümde protonların ilksel enerjiden nasıl yaratıldıklarını ve büyük birleşik kuramların proton başına düşen ısıyı bu kuramın parametreleri cinsinden (doğru olarak) öngördüğünü görmüştük. Bu kuramlar proton miktarını eldeki ısıya uyacak şekilde otomatik olarak uyarladıkları için proton başına ısı, çalkantının dağılmasıyla bırakılan ilksel ısının miktarı her ne olursa olsun her zaman sonunda aynı sonucu verecektir. Bu yüzden evrenin devinimsiz, son derece tekdüze bir durumda mı yoksa aşırı bir çalkantı ve düzensizlikle mi başladığı konusu, belki de proton bozunumunun ispatıyla büyük birleşik kuramların ileride gerçekleşebilecek doğrulanmasına dayanmaktadır.</p>

  <h2>3. Antropik ilke</h2>

  <p class="nonindent">Kara deliklerle veya çalkantılı büyük ölçekli hareketlerle dolu bir evrenin yaşamaya pek müsait olmamasından kaynaklı evrenin tekdüzeliğinin antropik açıklaması ciddi bir alternatif özelliği taşımaktadır. Zayıf antropik ilke kullanıldığında başlangıçtaki olası bütün genişleme hareketleri ve madde dağılımları seçeneklerini kapsayan bir evren topluluğu tasarlanabilir. Yaşam ve gözlemciler sadece gözlemlenen evrenin düzenine yakınlaşılan o anlık kesitte biçimlenir. Eş-yönsüz<a class="noteref" href="#f13" id="fref13">13*</a> veya yüksek derecede inhomojen evrenler görülmez.</p>

  <p>Bu açıklamanın başarılı olması için düzensizlikteki çok küçük bir artışın bile yaşamın ortaya çıkışına engel olduğunun gösterilmesi gerekir. Evrende şu anki fiziksel koşulların ilksel durumdaki çok küçük değişikliklere duyarlılığı çok büyük olacaktır. Örneğin protonlar bozunmuyorsa ilksel eşyönsüzlüğün çok küçük bir miktarı bile yaşamın ortaya çıkmasını olanaksız kılacak kadar büyük bir ısı üretebilir. Kozmik ardalan sıcaklığındaki yüz misli bir artış bile bildiğimiz hayat için bir felaket anlamına gelir. Yine de ayrıntılı hesaplamalar yapılmış değildir ve antropik sav önceki bölümde aktardığımız eleştirilere açıktır.</p>

  <h2>4. Şişme</h2>

  <p class="nonindent">Çok yakın bir süre önce kozmik tekdüzelik sorununa yönelik tamamen yeni bir yaklaşım geliştirilmiştir. Bu yaklaşım büyük birleşik kuramlardan yola çıkmakta ve büyük oranda tartışmalı, en azından ispatı zor olan ultra-yüksek enerjili maddeler hakkında bir dizi varsayıma dayanmaktadır. Her şeye rağmen temel fizikteki bir ilerlemenin evrendeki düzenin kökenine ilişkin tüm değerlendirmemizi nasıl değiştirebileceğini çok canlı bir biçimde göstermektedir.</p>

  <p>Evren soğuduğunda üç doğa kuvvetinin (elektromanyetizma, zayıf ve yeğin nükleer kuvvetler) başlangıçtaki farklılaşmamış evrelerinden çıkarak şu anki ayrık biçimlerine “donduklarını” hatırlayalım. Bu evre geçişi buhardan suya veya sudan buza dönüşüme benzetilebilir. İki evre sadece kuvvetlerin doğası yönünden değil, aynı zamanda kütleçekim etkileri açısından da farklıdır. Büyük birleşik kuvveti elektromanyetik ve nükleer bileşenlerine ayıran mekanizma aynı zamanda dev bir itici kütleçekim kuvveti yaratılmasından da sorumludur.</p>

  <p>Kendisi bu fikri hiç sevmemesine ve bu yönde bir astronomik kanıt olmamasına karşın bu tür bir kozmik itici kuvvetin olabileceğini ilk keşfeden kişi 1917 yılında Einstein oldu. Her şeye karşın sıcak ilksel aşamada, yaklaşık olarak 10<sup>-35</sup> saniyeden daha öncesinde, evren inanılmaz yüksek bir sıcaklık olan 10<sup>28</sup> K mutlak derecedeyken kozmik bir itkinin ister istemez var olmak zorunda olduğu büyük birleşik kuramlar tarafından ileri sürmektedir. Massachusetts Institute of Technology’den Alan Guth bu kuvvetin varlığının ilksel evrenin yapısı üzerinde dramatik ve derin bir etkide bulunmuş olması gerektiğine dikkat çekmektedir.</p>

  <p>Evren genişleyip soğudukça itici kuvvetin olağan çekici kütleçekimin etkilerini bastırması ve evrenin şiddetli ve denetimsiz bir şişme evresine girmesi mümkün gözükmektedir. Bir saniyenin en küçük anlık kesri içerisinde uzayın mikro ölçeğin de altındaki bir bölgesi üssel olarak kozmik oranlarda şişmekte ve boyutları yaklaşık her 10<sup>-35</sup> saniyede bir ikiye katlanmaktadır. Bu pervasızca şişerek genişleme, bir noktada evren kuvvetlerin ayrıştığı ve itkinin ortadan kalktığı diğer “donmuş” evresine dönene dek devam etmektedir. Sürükleyici bir kuvvetin yokluğunda bu üssel büyüme bir ısı patlamasının ortasında titreyerek sonlanmakta ve evren günümüzde de gördüğümüz, alışılmış hızı giderek azalan genişlemesine geri dönmektedir.</p>

  <p>Şişen evren senaryosu birkaç büyük evrenbilimsel problemi bir hamlede çözmektedir. Örneğin evrenin neden bu kadar tekdüze olduğunu açıklamaktadır. Başlangıçtaki düzensizliklerin hepsi muazzam şişme tarafından çarpıcı ölçüde “seyreltilmektedir.” Bir protondan daha büyük olmayan bir uzay kabarcığı evrenin şu anki gözlemlenebilen hacminin katbekatı kadar şişebilmektedir. Evrendeki proton ölçeğindeki ve üzerindeki düzensizlikler bu yüzden bizim gözlemlenebilir evrenimiz içerisinde önemsiz olacak şekilde esnetilebilir.</p>

  <p>Şişme kuramı Büyük Patlamanın patlayıcı şiddeti ile kozmik malzemenin kütleçekim etkisi arasındaki aksi halde mucizevi olarak değerlendirilen dengeyi de açıklamaktadır. Guth’a göre genişleme hızındaki bütün fazlalık veya azlıklar üssel genişleme hâkim olduğunda silinir ve bu aynı zamanda ilksel evrede devasa kara deliklerin oluşumunu engelleme etkisine de sahiptir. Evren üssel büyümeden çıktığı zaman da eşleşmeden sapma sıfıra çok yakın bir değere dek düşecektir. (Galaksiler şekillenebildiğine göre tam olarak sıfır olmadığı elbette açıktır.)</p>

  <p>Son olarak şişme ufuk problemini de çözmektedir. Gökyüzünün zıt taraflarındaki rastlantısal olarak bağlantısız olduğu düşünülen evren bölgeleri aslında şişme evresinin öncesinde bir an için geçici temastaydılar. Gözlemlediğimiz (ve ötesi) her şey, şişmenin başlangıcında mikroskobik bir uzay bölgesine sıkıştırılmış durumdaydı. Ufuk (en azından düşündüğümüz yerde) var olmamaktaydı. Varlığının tahmin edilmesi evrenin hızının yaratılıştan bu yana düzenli biçimde azalması varsayımına dayalıydı ve üssel genişleme dönemini reddetmekteydi.</p>

  <p>Şişme kuramı evrenbilimin uzun süredir var olan bilinmezlerinden birkaçına derli toplu açıklamalar getirmedeki başarısına karşın sorunlardan bağımsız değildir. Temel kusuru “zarif çıkış” problemidir. Şişmenin sihrini konuşturması için üssel büyüme döneminin evrenin onun çok sayıda üssü kadar şişmesine yetecek kadar uzun bir süre devam etmesi gerekmektedir. Aniden yaşanan müthiş bir genişleme sıcaklığın neredeyse hemen mutlak sıfıra çok yakın bir değere düşmesine neden olur. “Donmanın” aynı anda gerçekleşmesini ve dolayısıyla hareket haline geçmeden önce şişmeyi yakalamasını durduracak hiçbir şey yokmuş gibi gözüküyor.</p>

  <p>Kuramın ilk versiyonlarından birinde Guth evrenin belki de süper soğuma adı verilen bir dönem geçirdiğini ileri sürdü. Bu fizikçilerin daha sıradan bağlamlarda karşılaştığı bir olgudur. Örneğin su eğer safsa katı hale gelmeksizin dikkatle donma noktasının altına taşınacak şekilde soğutulabilir. Ancak çok hafif bir müdahale birden buza geçişe sebep olacaktır. Kozmik durumda süper soğuma, evrenin şişme döneminin sürmesi için gereken süre boyunca yüksek sıcaklık (birleşik kuvvet) evresinde kalmasını mümkün kılabilir. Sorun soğuma gerçekleştiğinde doğar. Yeni (“donmuş”) evrenin “baloncuklarının” rastgele ortaya çıkarak ışık hızında büyümeye başlaması muhtemel görünmektedir. Baloncukların içerisinde şişme yoktur ve şişerek büyümenin enerjisi onun yerine baloncuk duvarlarına aktarılır. En sonunda baloncuklar kesişmeye yetecek kadar büyürler. Ardından yüksek enerjili baloncuk duvarlarının çarpışması tam da senaryonun geliştirmek üzere tasarlandığı özellikleri, büyük bir çalkantı ve düzensizliği üretir.</p>

  <p>Şişmenin kazanımlarını tahrip eden bu allak bullak karışıklıktan nasıl kaçınılabileceği konusunda çalışmalar devam etmektedir. Fikirlerden biri baloncukların bütün evreni ve hatta daha fazlasını çevreleyecek kadar büyüyebilmesidir; böylece gözlemlediğimiz evrenimiz çok büyük ölçekte düzensiz ve çalkantılı bir evren içerisindeki görece düzenli ve sakin bir vaha olabilecektir. İleri sürülen başka bir fikir, baloncukların ardından gelen süper soğuma yerine donmanın çok aşır işleyen bir süreç olması ve evre geçişi seviyesine ulaşmadan önce görece uzun bir şişme dönemine izin verilmesidir. Bu ayrıntıların çoğu modele son derece bağımlı bir nitelik taşımaktadır ve zarif çıkış probleminin başarılı bir biçimde çözüldüğünü söylemek için henüz çok erkendir.</p>

  <p>Bu teknik zorluklara rağmen şişme senaryosunun genel başarısı çok sayıda fizikçi ve evrenbilimcinin beğenisini kazanmıştır. Eğer doğruysa bu evrenin çok özel, düzenli bir durumda yaratılmış olması gerekliliğini ortadan kaldırmaktadır. Başlangıçtaki kütleçekimsel düzensizlikler şişmeyle temizlenirken onu izleyen genişleme başlangıçtaki yapısız kozmik malzemeden karmaşık yapı ve organizasyonların evrilmesine olanak sağlamaktadır. Bu sayede karmaşık kozmik düzenin kökeni tamamen doğal süreçlerin bir sonucu olarak açıklanmış oluyor.</p>

  <h2>5. Tanrı</h2>

  <p class="nonindent">Büyük birleşik kuramlar başarısız olur ve antropik ilke kabul edilmezse bu durumda evrenin büyük ölçekte son derece düzenli doğası yaratıcı bir tasarımcının varlığına kanıt olarak kullanılabilir. Ancak bu yalnızca negatif bir kanıt olur. Erken evrenin fiziğini kavrayışımızda ileride yaşanacak ilerlemelerin kâinatın düzenliliğini mükemmel bir başarıyla açıklamayacağından hiç kimse emin olamaz. Tıpkı güneş sistemi gibi karmaşık düzenli yapıların oluşumunun zamanında tanrısal bir varlığa atfedilirken daha sonra standart astrofiziğin kapsamına girmesi gibi, büyük ölçekteki kozmik düzenin gizemleri de doğaüstü değil tamamen doğal yollardan açıklanmaya ve anlaşılmaya başlayabilir.</p>

  <p>Ulaşmamız gereken zorunlu sonuç, kozmik düzenin (negatif entropi anlamında) herhangi bir tasarımcısı ve yaratıcısının var olduğu yönünde hiçbir pozitif bilimsel kanıtın olmadığıdır. Aksine var olan fizik kuramlarının ileride bu özellikleri son derece başarılı biçimde açıklayacağına ilişkin güçlü bir beklenti vardır.</p>

  <p>Ancak doğa dediğimizde bundan sadece onun karmaşık düzenini ve matematiksel yasaları anlamıyoruz. Üçüncü bir şeyin daha açıklanması gerekiyor: Bunlara doğanın “temel sabitleri” diyoruz. Bir büyük tasarımın en şaşırtıcı kanıtlarını da bu alanda buluyoruz.</p>

  <p>Temel sabitler derken fizikçiler fizikte temel bir rol oynayan ve evrenin her yerinde ve zamanın her anında aynı sayısal değerlere sahip olan belirli nicelikleri kastederler. Fikri anlatmak için birkaç örnek yeterli olacaktır. Bir hidrojen atomu dünyada neyse uzak bir yıldızda da aynıdır. Aynı boyutlara, kütleye ve iç elektrik yüklerine sahiptir. Fakat bu niceliklerin değerleri bizler açısından tamamen akıl sır ermez niteliktedir. Hidrojen atomunun içindeki proton neden elektrondan 1836 kat daha ağırdır? Neden bu sayı? Elektrik yükleri neden başka bir değer değil de sahip oldukları değeri taşımaktadır?</p>

  <p>Doğanın bütün kuvvetleri etkinlik ve erimlerini belirleyen bunun gibi sayılar taşırlar. Günün birinde belki de bu sayıları daha temel bir fikir uyarınca açıklayan bir kurama sahip olacağız. Öyle bile olsa bu niceliklerin üstlendiği gerçek değerlerin fiziksel dünyanın yapısı açısından çok büyük bir önem taşıdığı ortadadır.</p>

  <p>Freeman Dyson’ın verdiği basit bir örneği ele alalım. Atomların çekirdeklerini bir arada tutan şey 11. bölümde aktardığımız kuark ve gluonlardan çıkışını alan yeğin nükleer kuvvettir. Bu kuvvet olduğundan daha zayıf olsaydı atom çekirdekleri kararsızlaşacak ve parçalanacaktı. En basit bileşik çekirdek döteryumunkidir (ağır hidrojen) ve bir nötrona bağlanmış bir protondan oluşur. Bu çifti birbirine yeğin nükleer kuvvet yapıştırır ama bu bağlanma çok seyrek bir biçimdedir. Nükleer kuvvet sadece yüzde birkaç oranında daha zayıf olsaydı bu bağlantı kuantum bozulması gereğince kopardı. Ve bu çok çarpıcı bir sonuç doğururdu. Güneş ve hatta yıldızların çoğu parlamalarını sürdürmek için döteryumu bir nükleer tepkime zinciri içerisindeki bağlantı olarak kullanırlar. Döteryumu çıkarırsanız yıldızlar söner ya da ısılarını yaratmak için yeni bir nükleer yol bulur. Her iki durumda da yapılarında çarpıcı bir değişime gitmek zorunda kalırlar.</p>

  <p>Nükleer kuvvet biraz daha yeğin olsaydı yine aynı vahamette sonuçlar doğardı. Bu durumda iki elektronun karşılıklı elektrik itkilerini yenmesi ve birbirleriyle birleşmesi mümkün olurdu. Büyük Patlama sırasında protonlar nötronlara göre çok daha boldu. İlksel malzeme soğuduğunda nötronlar birleşecek protonlar aradılar. Ortaya çıkan döteryum kısa süre sonra başka sentezlerden geçerek helyum elementini oluşturdu. Fakat eşleşmeyen protonlardan arta kalanlar zarar görmeden kalarak yıldızların hammaddesini oluşturdular. Bu protonlar çiftler şeklinde birbirine yapışabilseydi her çiftin bir üyesi bir nötrona bozunacak ve diprotonu döteryuma ve oradan da helyuma dönüştürecekti. Dolayısıyla nükleer kuvvetin yüzde birkaç oranında daha yeğin olduğu bir evrende Büyük Patlamadan geriye hemen hemen hiç hidrojen kalmamış olacaktı. Ne güneş gibi kararlı yıldızlar ne de sıvı su var olabilecekti. Nükleer kuvvetin sahip olduğu yeğinliğe neden sahip olduğunu bilmesek de, buna sahip olmasaydı evren tamamen başka bir biçimde olacaktı. Yaşamın var olup olmayacağı da şüphelidir.</p>

  <p>Çok sayıda bilim insanını etkileyen esas şey, temel sabitlerin değerlerindeki değişikliklerin fiziksel dünyanın yapısını değiştirmesinden ziyade gözlemlenen yapının bu tip değişikliklere bu derece duyarlı olmasıdır. Kuvvetlerin yeğinliklerindeki çok küçük bir kayma yapıda devasa bir değişiklik doğurmaktadır.</p>

  <p>Bir diğer örnek olarak maddedeki elektromanyetik ve kütleçekim kuvvetlerinin göreli yeğinliklerini ele alalım. Her iki kuvvet de yıldızların yapısını şekillendirmede temel bir rol oynar. Yıldızları kütleçekim bir arada tutar ve kütleçekim kuvvetinin yeğinliği yıldızların içerisindeki basınç gibi şeylerin belirlenmesine yardımcı olur. Öte yandan enerji yıldızlardan dışarıya elektromanyetik ışıma yoluyla akar. Bu iki kuvvetin karşılıklı etkileşimi karmaşıktır ama oldukça iyi anlaşılmıştır. Ağır yıldızlar daha parlak ve sıcak olur ve çekirdeklerinde yaratılan enerjinin yüzeye ışık ve ısı ışıması formunda taşınmasında zorluk yaşamazlar. Öte yandan hafif yıldızlar daha soğuktur ve iç yapıları enerjilerini sadece ışıma yoluyla yeterli bir hızda elden çıkartamaz: Konveksiyon yardıma koşmak zorundadır ve bu yüzey katmanlarının pişmesine sebep olur.</p>

  <p>Bu iki yıldız türü (sıcak ve radyoaktif veya soğuk ve konvektif) mavi devler ve kırmızı cüceler olarak adlandırılır. Yıldız kütleleri içerisinde çok dar bir aralığı oluşturmaktadırlar. Yıldızların içerisindeki kuvvet dengeleri öyle bir şekilde oluşmuştur ki neredeyse bütün yıldızlar mavi devler ile kırmızı cüceler arasındaki bu çok dar aralık içerisinde yer almaktadır. Ancak Brandon Carter’ın da işaret ettiği gibi<a class="noteref" href="../Text/notlar.xhtml#n132" id="ref2">2</a> bu mutlu tesadüf tamamen doğanın temel sabitleri arasındaki fevkalade bir sayısal çakışmanın sonucudur. Kütleçekim kuvvetinin yeğinliğinde sadece 10<sup>40</sup>’ta 1 oranındaki bir değişiklik bu sayısal çakışmayı geçersiz kılmak için yeterlidir. Böyle olsaydı evrendeki bütün yıldızlar ya mavi dev ya da kırmızı cüce olurdu. Ne güneş gibi yıldızlar ne de büyük olasılıkla güneş tipi yıldızlara varlığını borçlu olan herhangi bir yaşam formu var olabilirdi.</p>

  <p>Gözlemlediğimiz evrenin yapısı için gerekli gözüken sayısal “tesadüflerin” listesi burada ele alamayacağımız kadar uzun. (Daha kapsamlı bir tartışma için okurların <em>The Accidental Universe</em> [<em>Rastlantısal Evren</em>] kitabıma bakmalarını tavsiye ederim.) Bu tesadüflerin önemi konusunda fizikçiler arasında farklı görüşler var. Çünkü çoklu evrenlerde evrenin çeşitli tasarlanmış başlangıç koşulları temel alınarak temel sabitlerin bazı nedenlerle farklı değerler alabildiği antropik fikir ve varsayımlara da başvurulabilir. Yaşam ve gözlemciler de bunlardan sadece sayıların doğru olduğu evrenlerde ortaya çıkar.</p>

  <p>Bir alternatif de sayısal tesadüflerin tasarımın varlığının kanıtı olarak değerlendirilmesidir. Sabitlerin değerlerinde çeşitli fizik dallarının içiçe geçmesini sağlayacak kadar isabetli yapılmış zarif ince ayarlar Tanrı’ya atfedilebilir. Evrenin sayılardaki küçük değişikliklere bu kadar duyarlı olduğu görülen şu anki yapısının dikkatli biçimde düşünülmüş olduğu izlenimine direnmek zordur. Böyle bir vargı elbette ancak öznel olabilir. Sonuçta bu bir inanç meselesidir. Kozmik bir tasarımcının varlığına inanmak, zayıf antropik ilkenin işlemesi için gerekli olan çoklu evrenlerin varlığına inanmaktan daha mı kolaydır? Her iki varsayımın da bilimsel anlamda nasıl test edilebileceğini görmek zor. Bir önceki bölümde ifade edildiği gibi eğer biz diğer evrenleri ziyaret edemiyor veya doğrudan deneyimleyemiyorsak, bu evrenlerin var olma olasılıkları tıpkı Tanrı’ya iman gibi bir inanç meselesi olarak kalmak zorundadır. Belki de gelecekte bilimdeki gelişmeler başka evrenlerin varlığına daha doğrudan kanıtlar sağlayacaktır fakat o zamana kadar doğanın temel sabitlerine tahsis ettiği sayısal değerlerin mucizevi kesişimi kozmik tasarıma ilişkin en ikna edici kanıtlardan biri olarak kalmak zorundadır.</p>

  <div class="footnotes">
    <p class="footnote" id="f12"><a class="backref" href="#fref12">12*</a> İzotropi—çn.</p>

    <p class="footnote" id="f13"><a class="backref" href="#fref13">13*</a> anizotropik—çn.</p>
  </div>
</body>
</html>