<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>5. HAYAT NEDİR? BÜTÜNCÜLÜK MÜ,<br/>İNDİRGEMECİLİK Mİ?</h1>

  <div class="epigraf">
    <span>“Tanrı insanı kendi suretinde yarattı.”</span> <cite>Tekvin 1: 27</cite> <span>“Bizler hayatta kalma makineleriyiz; genler olarak bilinen bencil molekülleri korumaya körü körüne programlanmış robot araçlarız.”</span> <cite>Richard Dawkins,<br/><em>The Selfish Gene</em> [<em>Gen Bencildir</em>]</cite>
  </div>

  <div style="clear: both;"></div>

  <p class="nonindent">Din adamına göre hayat yüce bir mucizedir ve insan hayatı Tanrı’nın kozmik büyük planının parlak başarısını temsil eder. Bilim insanına göre hayat doğadaki en hayret verici olgudur. Bir yüzyıl kadar önce canlı sistemlerin kökeni ve evrimi konusu, bilim ile din arasındaki tarihteki en büyük çarpışmanın savaş alanı oldu. Darwin’in evrim kuramı Hıristiyan doktrininin temellerini sarstı ve bu Kopernik’in güneşi güneş sisteminin merkezine yerleştirdiğini açıklamasından bu yana bilimsel analizin geniş kapsamlı sonuçlarını sıradan insanların evlerinin içine dek taşıyan en önemli açıklama oldu. Bilimin insanın kendisine ilişkin tüm bakışını ve evrenle ilişkisini değiştirebileceği görüldü.</p>

  <p>Bu öncelikle fiziği konu alan bir kitap ve burada Darwin devriminin ayrıntılarına, Kilise üzerindeki yansımalarına veya son dönemdeki “yaradılışçı” hareketle birlikte tuhaf biçimde Darwin karşıtı duyarlılığın yeniden dirilmesine girmeyeceğiz. Bu başlıkların hepsi başka yerlerde ayrıntılı olarak ele alınıyor. Bunun yerine bu bölümde fizikçilerin canlı organizmalar hakkındaki yaklaşımını ele alacak ve şu soruyu soracağız: Hayat nedir ve bize kutsal bir ruhun varlığı yönünde kanıt sağlamakta mıdır?</p>

  <p>İncil gayet net bir biçimde hayatın Tanrı’nın etkinliğinin doğrudan sonucu olduğunu söyler; hayat cennetin ve dünyanın yaradılışının ardından yerleşik kılınan olağan fiziksel süreçlerin bir sonucu olarak doğal biçimde ortaya çıkmamıştır. Aksine Tanrı ilahi gücüyle önce bitki ve hayvanları, daha sonra Âdem ile Havva’yı meydana getirmeyi seçmiştir. Elbette bugün Hıristiyanların ve Yahudilerin büyük bir çoğunluğu Yaradılışın (Tekvin bölümünün) mecazi anlamda olduğunu kabul etmek zorunda kalarak hayatın başlangıcının Kutsal Kitap’taki anlatımını tarihi bir olgu olarak savunma çabasına girmiyor. Yine de hayatın (özellikle de insan hayatının) ilahi tabiatı, çağımızdaki dinsel doktrinin merkezi bir özelliği olmayı sürdürüyor.</p>

  <p>Hayat ilahi midir? Tanrı gerçekten de fizik ve kimya yasalarını çiğneyerek ilk canlı şeyi mucizevi biçimde ortaya çıkarmak için cansız madde moleküllerini manipüle etmiş midir? Ardından bundan binlerce (veya milyonlarca) yıl önce insanı meydana çıkarmak için bu kez maymuna benzer bir yaratığın genetik yapısını manipüle etmiş midir? Yoksa hayat karmaşık da olsa tamamen doğal bir fiziksel ve kimyasal etkinliğin sonucu ve insan uzun ve dolambaçlı bir evrimsel gelişmenin son ürünü müdür? Hayat yapay olarak laboratuarda yaratılabilir mi yoksa yaşayabilir olmadan önce ek bir katkı maddesi (ilahi bir kıvılcım) içermek zorunda mıdır?</p>

  <p>Yaşam nedir? Fizikçilere göre canlı sistemlerin ayırt edici iki özelliği <em>karmaşıklık</em> ve <em>organizasyondur</em>. İlkel bile olsa basit bir tek hücreli canlı bile insan yaratıcılığının herhangi bir ürünüyle karşılaştırılamayacak benzersiz bir karmaşıklık ve duyarlılık gösterir. Örneğin düşük dereceli bir bakteriyi ele alalım. Yapılacak özenli bir inceleme karmaşık bir işleyiş ve biçimler ağının varlığını gösterir. Bakteri çevresiyle çeşitli biçimlerde etkileşime girer, kendisini ilerletir, düşmanlarına saldırır, dış uyarıcılara doğru veya aksi yönde hareket eder, kontrollü bir tarzda malzeme değişimi yapar. İç işleyişi organizasyon yönünden dev bir şehre benzer. Denetimin çoğu hücre çekirdeğine düşer, çekirdeğin içerisinde bakterinin çoğalmasını sağlayan kimyasal şablon olan genetik “şifre”de yer alır. Tüm bu aktiviteleri denetleyen ve yönlendiren kimyasal yapılar, karmaşık ama yine de son derece belirgin bir biçimde bir araya dizilmiş sayısı milyona ulaşan atomlarıyla molekülleri kapsayabilir. Yaşamın kimyasal temelinin esası, ünlü “çift sarmal” mimarileriyle nükleik asit molekülleri RNA ve DNA’dır.</p>

  <p>Bir biyolojik organizmanın tamamıyla olağan atomlardan yapılmış olmasının değerini bilmek gerekir. Metabolik işlevinin bir bölümü de çevreden yeni maddeler edinmek ve dejenere ve istenmeyen maddelerden kurtulmaktır. Canlı hücre içerisindeki bir karbon, hidrojen, oksijen veya fosfor atomu dışarıdaki benzer bir atomdan farksızdır ve bu tarz atomlar istikrarlı bir akım biçiminde biyolojik organizmaların içinden geçer ve dışına çıkarlar. O halde hayatın bir organizmayı oluşturan parçaların belli bir özelliğine indirgenemeyeceği açıktır. Hayat, örneğin ağırlık gibi kümülatif bir olgu değildir. Bu yüzden bir kedinin veya bir geraniumun<a class="noteref" href="#f5" id="fref5">5*</a> yaşıyor olduğundan kuşku duymasak da, boşu boşuna tekil bir kedi –atomu veya geranium– atomunun yaşadığına dair bir işaret ararız.</p>

  <p>Bu bazen paradoksal görünür. Cansız atomların toplamı nasıl canlı olabilir? Kimileri yaşam olmayan yerden yaşamın gelişmesinin olanaksız olduğunu, dolayısıyla bütün canlı şeylerin içerisinde ek bir maddi olmayan bileşen (bir hayat kuvveti) veya nihayetinde kökenini Tanrı’ya borçlu olan bir ruhani öz olmak zorunda olduğunu ileri sürer. Bu, kadim dirimselcilik öğretisidir.</p>

  <p>Dirimselciliği desteklemek için sıkça kullanılan bir sav davranışla ilgilidir. Canlı şeylerin karakteristik bir özelliği, sanki belirli bir amaca doğru maksatlı davranıyor gibi gözükmeleridir. Bu amaca yönelmiş veya “teleolojik” nitelik en bariz olarak yüksek yaşam formlarında görülür fakat bir bakteri bile besin edinilmesi gibi belirli basit görevleri başarmak için uğraşıyormuş izlenimini verebilir.</p>

  <p>1770’li yıllarda Luigi Galvani bir çift metal çubukla dokunulduğunda bir kurbağanın kasının aniden seğirdiğini keşfetti ve bu “hayvan elektriğinin” gizemli hayat ruhunun kendisini dışa vurması olduğu sonucuna vardı. Elektriğin hayat kuvvetiyle bir şekilde bağlantılı olduğu inancı, elektrikli bir tertibin çatırtıyla boşalması sırasında insan yapımı bir canavarın dirildiği Frankenstein öyküsünde de karşımıza çıkar.</p>

  <p>Daha yakın yıllarda paranormal denilen alanda araştırma yapan bazı kişiler psişik güç ile gelişmiş teknolojinin olanaklı gözükmeyen bir beraber kullanımı yoluyla bu gizemli hayat kuvvetini doğrudan tespit ettiklerini iddia ettiler. Çeşitli canlı şeylerden (bunlara insan elindeki parmaklar dahil) yayılan bulutsu veya ipliksi ışın ve lekeleri gösteren bulanık fotoğraflar ortaya saçıldı.</p>

  <p>Ne yazık ki bu bulanık sanılar için herhangi bir gerçek bilimsel destek bulmak zordur. Görünüşe göre varsayımsal hayat kuvvetinin kendisini tek gösterme yolu hayat yoluyladır; canlı şeyler hayat kuvveti gösterir, cansızlar göstermez. Fakat bu da hayat kuvvetini yaşamın açıklaması yapmaz, sadece bir kelimeye indirger. Bir kimsenin, bir balığın veya bir ağacın hayat kuvvetine sahip olduğunu söylemek ne anlam ifade eder? Bu onun yaşadığı anlamına gelir sadece. Hayat kuvvetinin muğlak ve gizemli “deneylerle” sergilenmesine gelince, bu vakalar tekrarlanamayacak olmalarıyla nam salmışlardır ve hilekârlık itirazına o kadar açıktırlar ki pek az profesyonel bilim insanı tarafından ciddiye alınırlar.</p>

  <p>Bir hayat kuvvetine başvururken yapılan hata, çok bileşenli bir sistemin tek tek bileşenlerinde olmayan veya anlam taşımayan kolektif niteliklere sahip olabileceği gerçeğinin göz ardı edilmesidir. Başka bir örnek olması için gazetede resim olarak basılmış sayısız küçük noktalardan oluşan bir yüzü düşünelim. Ne kadar dikkatle bakarsak bakalım tek tek noktaların hiçbiri bize bir yüzü göstermeyecektir. Resim ancak biraz geriye çekilip daha kaba bir ölçekten noktaların toplamına bir bütün olarak bakarsak ortaya çıkar. Yüz noktaların <em>tek tek</em> mülkiyeti değil, hepsinin <em>toplamının</em> mülkiyeti veya özelliğidir; bileşenlerde değil örüntüde karşımıza çıkar. Benzer şekilde hayatın sırrı atomların kendisinde değil, birleşmelerinin örüntüsünde bulunacaktır; keza bir araya getirilme biçimleri de moleküler yapılarının içerisinde şifrelenmiş bilgide bulunur. Kolektif olgunun varlığı kabul edildiğinde hayat kuvvetine duyulan ihtiyaç ortadan kalkar. Atomların hayat vermek için “canlandırılmış” olmaları gerekmez, sadece münasip karmaşık bir biçimde düzenlenmiş olmaları gerekir.</p>

  <p>Burada yapılan ayrım yer yer “indirgemeciliğin” karşısına “bütüncülüğün” koyulması olarak adlandırılır. Son üç yüzyılda Batı bilimsel düşüncesinin ana itilimini sağlayan indirgemecilik oldu. Hatta “analiz” kelimesinin en geniş bağlamda kullanımı, bilim insanının bir problemi çözmek için ayrı olarak ele alma şeklindeki neredeyse sorgulanamaz alışkanlığının güzel bir göstergesidir. Elbette bazı problemler (yapbozlar gibi) sadece parçalar bir araya getirilerek çözülebilir; doğaları gereği sentetik veya “bütüncü”dürler. Bir yapbozdaki resim, gazetedeki benekli yüz resmi gibi, ancak tekil parçalarından daha yüksek bir yapı düzeyinde anlaşılabilir; bütün, parçalarının toplamından daha büyüktür.</p>

  <p>Bilimsel indirgemecilik ciddi anlamda on dokuzuncu yüzyıl fiziği ve maddenin atom kuramının gelişimiyle başladı. Daha yakın zamanda yaşamın moleküler temelini ortaya çıkarmakta çok dikkat çekici başarılar kazanan biyologların ilerlediği bir yol oldu. Tempo kazanan bu ilerlemeler insanın incelenmesinin birçok başka alanında da indirgemeci bir yaklaşımın gelişimini teşvik etti.</p>

  <p>Fakat aşırı indirgemeciliğin kötü sonuçları da keskin eleştirilere hedef olmayı sürdürdü. Yazar Arthur Koestler diyor ki: “Bilinmeyen kuvvetlerin etkileşimi içinde değerler, anlam ve amaca bir yer vermeyi reddetmesiyle indirgemeci tutum bütün bir kültürel hatta siyasal iklimimizi etkileyerek gölgesini bilimin sınırlarının ötesine düşürdü.”<a class="noteref" href="../Text/notlar.xhtml#n051" id="ref1">1</a> Bugün bu yaklaşımı eleştiren çok sayıda kişi, canlı organizmaların rastgele tesadüflerin sonucu olarak gereksiz yere oluşmuş anlamsız atom kümelerinden başka bir şey olmadığı şeklinde açıklanması çabasının kendi varoluşumuzu ciddi biçimde değersizleştirdiği konusunda şikâyetçidir.</p>

  <p>Hıristiyan doktrininin tanınmış bir savunucusu olan Britanyalı nörobiyolog Donald MacKay günümüzün biyologları içerisinde epey yaygın olan kendi ifadesiyle bu “başka bir şey değilci” tutuma karşı çıkıyor. Savını sergilemek için <em>Clockwork Image</em> kitabında bir mesajı vermek için sırayla yanıp sönen yüzlerce elektrik lambası içeren aşina olduğumuz reklam panolarından bahsediyor. Bir elektrik mühendisi elektrik devreleri kuramı aracılığıyla her bir ışığın tam olarak neden ve nasıl yandığını açıklayarak bize bu sistemin tam ve kesin bir betimlemesini sağlayabilir. Yine de reklam gösterisinin bu yüzden karmaşık bir devredeki elektrik titreşimlerinden başka bir şey olmadığı iddiası saçma olur. Doğru, elektriksel betimleme kendisine özgü betimleme düzleminde ne yanlış ne de eksiktir ama mesaja ilişkin bir ifadeye de sahip değildir. Mesajın taşıdığı fikir, mühendisin iş tanımının dışındadır. Mesaj ancak panonun işleyişi <em>bir bütün</em> olarak düşünüldüğünde görünür hale gelir. Mesajın devreler ve lambalardan daha yüksek bir yapı düzeyinde olduğunu söyleyebiliriz: Bu bütüncü bir özelliktir.</p>

  <p>Canlı sistemlere gelirsek, hiç kimse bir organizmanın atomlardan oluştuğunu reddetmeyecektir. Hata, onun atomların toplamından başka bir şey olmadığını varsaymaktır. Bu iddia Beethoven’in bir senfonisinin notaların toplamından başka bir şey olmadığını veya Dickens’ın bir romanının kelimelerin toplamından başka bir şey olmadığını söylemek kadar gülünç olur. Hayata sahip olma, bir bestenin melodisi veya bir romanın konusu “beliren” olarak adlandırdığımız özelliklerdir. Sadece yapının kolektif düzeyinde belirir, ortaya çıkarlar ve bileşen düzeyinde anlamsızdırlar. Bileşen betimlemesi bütüncü betimlemeyle çelişmez; her biri kendi düzeyinde geçerli olan bu iki bakış açısı birbirini bütünleyicidir. (Kuantum kuramına geldiğimizde tek bir sistemin iki farklı bütünleyici betimlemesi fikriyle yeniden karşılaşacağız.)</p>

  <p>Bilgisayar operatörleri düzey ayrımının taşıdığı öneme aşinadırlar. Modern bir elektronik bilgisayar, karmaşık bir elektrik titreşimleri silsilesinin geçtiği karışık bir elektriksel devre ve anahtarlar ağına sahiptir. Bu betimlemenin donanım düzeyidir. Öte yandan aynı elektriksel etkinlik bir matematik denklemleri kümesinin sonucunu veya bir füze yörüngesinin analizini sağlayabilir. Donanımdan daha yüksek bir düzey olan bu tip bir betimleme, donanım düzeyinde anlamsız olan programlar, operasyonlar, semboller, girdi, çıktı, sonuç gibi kavramlar kullanır. Örneğin bir karekökün hesaplanması için bilgisayarın içindeki bir bileşen anahtarı ateşlenmez. Harekete geçer çünkü voltaj doğrudur ve fizik yasaları onu harekete geçmek zorunda bırakır. Bilgisayar işleyişindeki yüksek düzey program betimlemesine yazılım düzeyi denir. Yazılım ve donanım betimlemelerinin her ikisi de bilgisayarın içerisinde ne olduğunu anlatır, her ikisi de kendi tarzlarında ama tamamen farklı kavramsal düzeylerde tutarlıdırlar.</p>

  <p>Muazzam yapıtı <em>Gödel, Escher, Bach</em>’ta Douglas Hofstadter indirgemecilik ile bütüncülük arasındaki gerilimi son derece ikna edici bir biçimde gözler önüne sermiştir. Onun büyüleyici “karınca fügü” bir karınca kolonisinin başına gelecekleri inceleyerek düzeylerin karıştırılmasının doğuracağı tehlikeleri açık seçik bir biçimde ortaya koyar. Karıncalar işbölümü ve kolektif sorumluluğa dayalı son derece örgütlü ve ayrıntılı bir toplumsal yapıya sahiptir. Tek tek her bir karıncanın sahip olduğu davranış repertuarı belki de bazı modern mikroişlemci makinelerden bile daha aşağıda ve çok sınırlı olsa da, bir bütün olarak koloni oldukça çarpıcı bir amaç ve zekâ düzeyi gösterir. Koloni yuvasının inşası karmaşık bir ileri mühendislik projesinden farksızdır. Tek başına hiçbir karıncanın büyük tasarımın düşünsel kavrayışını taşımadığı açıktır. Her karınca basit bir faaliyet kümesini yerine getirmeye programlanmış bir otomattır. Bununla betimlemenin donanım düzeyi arasında bir benzerlik kurabiliriz. Koloniyi bir bütün olarak düşündüğünüzdeyse karşımızda karmaşık bir örüntü belirir. Bu bütüncü düzeyde (bilgisayarlardaki yazılım betimlemesine karşılık gelir) amaçlı davranış ve örgütlenme gibi beliren özellikler görünür hale gelir. Kolektif olarak bir örüntü ortaya çıkar. Hofstadter bu iki betimleme düzeyinin uzlaşmaz karşıt olmadığını ileri sürer. “Dünya bütüncülük yoluyla mı, indirgemecilik yoluyla mı anlaşılmalı?” sorusunu geçersiz bularak reddeder. Her şey ne bilmek istediğinize bağlıdır. Hofstadter bu yaklaşımın Doğuda çok uzun sürelerden beri kabul edildiğine ve doğuya özgü gizemli Zen felsefesinde ifade bulduğuna dikkat çeker.</p>

  <p>Bizler tekil bireyler olarak karıncaları birincil organizmalar olarak düşünmeye alışkın olsak da, bir bütün olarak koloninin de bir organizma olduğunu düşünmenin bir mantığı vardır. Hatta bedenlerimiz de kolektif bir düzende beraber çalışan milyarlarca tekil hücreden oluşan kolonilerdir aslında. Birbirleriyle bağlantıları bir kolonideki karıncalardan biraz daha sıkıdır elbette ama burada da aynı temel ilkelerin, işbölümü ve kolektif sorumluluğun varlığını görebiliriz. Fakat asıl fark edilmesi gereken nokta, nasıl bir karınca kolonisinde beliren bütüncü özellikler varsa aynı türden özelliklerin bir hücre kolonisinde de olduğudur. Bir karınca kolonisinin bir karınca toplamından başka bir şey<!--şey eklendi--> olmadığını söylemek, koloniye özgü davranış gerçekliğini göz ardı etmek anlamına gelir. Bu bilgisayar programlarının gerçek olmadığını, aslında elektrik titreşimlerinden başka bir olmadıklarını söylemek kadar saçma olur. Benzer biçimde bir insanın hücreler toplamından başka bir şey olmadığını, onların da DNA parçalarından başka bir şey olmadığını, zaten bunların da atom sicimlerinden başka bir şey olmadığını söylemek ve bu yüzden hayatın bir önemi olmadığı sonucuna varmak sersemce bir saçmalıktır. Hayat bütüncü bir olgudur.</p>

  <p>Hayatın bütüncü bir doğaya sahip olduğunun kabul edilmesi, eski hayat kuvveti fikrinin rahatlıkla terkedilmesini sağlar, çünkü o da düzeylerin karıştırılmasına dayanmaktadır. Cansız maddeyi “canlı hale getirmek” için bazı sihirli niteliklerin bağışlanmış olması gerektiği fikri, bu sistemlerin kolektif olarak çalışabilmeleri için elektrik anahtarlarına “bilgi sayma kuvveti” bahşedilmiş veya karıncalara “koloni ruhu” verilmiş olduğunu varsaymak kadar yanlış olur. Tekil atomları uygun bir örüntüde toplama yoluyla bir bakterinin yapay olarak tam anlamıyla yapılabilmesi mümkün olsaydı, bunun her bir zerresine dek herhangi bir “doğal” bakteri kadar canlı olacağına hiç kuşku yoktur.</p>

  <p>Fizikçiler çok uzun zamandan bu yana fiziksel dünyaya ilişkin saf indirgemeci yaklaşımı terk ettiler. Bu ölçme eyleminde bütüncü bir bakışın kuramın anlamlı bir yorumu için temel teşkil ettiği kuantum kuramı için özellikle geçerlidir (<em>bkz</em>. 8. Bölüm). Yine de bütüncü felsefe son yıllarda yeni yeni fizik bilimleri üzerinde daha genel bir etkiye sahip olmaya başlamıştır. Yükselişe geçen bu yaklaşım “hastanın bütününü” tedavi vurgusuyla bazı tıp çevrelerinde, psikologlar ve sosyologlar içerisinde de rağbet görmektedir. Belki de kısmen oryantal felsefe ve mistisizmle uyumlu olduğu için bütüncü bilim hızla bir tarikat olmaya doğru ilerlemektedir. Bu değişen havanın gayet iyi bir biçimde yakalandığını Fritjov Capra’nın <em>The Tao of Physics</em> [<em>Fiziğin Tao</em>’su] ve Zukav’ın <em>The Dancing Wu Li Masters</em> [<em>Danseden Wu Li Ustaları</em>] kitaplarında modern fizik ile Doğunun ruhun “tekliği” ve evrensel kader gibi geleneksel bütüncü kavramlarının paralelliklerinin istismar edilmesinden de görebiliyoruz.</p>

  <p>Bütüncü bir yaklaşımın bir hayat kuvvetine duyulan gereksinimi ortadan kaldırdığı bir kez kabul edildiğinde, bu kez karşımıza bilimden ve özelde fizikten (hayat dahil olmak üzere) bütüncü olguların bir betimlemesini sağlamasını bekleyip bekleyemeyeceğimiz sorusu çıkar. David Bohm <em>Wholeness and Implicate Order</em>’da [<em>Bütünlük ve Saklı Düzen</em>] geniş kapsamlı bütüncü bir fizik geliştirme çabasına girmiştir. Biyolojik sistemlerin ele alınışına ilişkin şöyle demektedir: “Hayatın kendisi bir anlamda bir bütünlüğe ait olarak değerlendirilmelidir.”<a class="noteref" href="../Text/notlar.xhtml#n052" id="ref2">2</a> Hayatın soluduğumuz hava gibi cansız olduğu kesin olan parçalar ve bedenlerimizin içerisinde belki de günün birinde birleşecek olan moleküller dahil olmak üzere bütün sistemin içerisine bir şekilde “kıvrılmış” olduğunu ileri sürerek devam eder.</p>

  <p>Aslında fizik bütüncü olgularla başa çıkmak için çalışmaya bundan yüzyıl önce devasa miktarlardaki molekül toplamlarının istatistiksel özelliklerinden termodinamik özellikleri çıkarsamaya girişmiş olan James Clerk Maxwell ve Ludwig Boltzmann’ın çalışmaları sayesinde termodinamik alanıyla başlamıştır. Termodinamik hayat açısından merkezi önemde bir konu ve biyolojik süreçlere sık sık paradoksal açıklamalar getirebilen bir alandır.</p>

  <p>Söz konusu paradoks canlı varlıkların özünde yatan <em>düzenle</em> ilgilidir. Daha önce gördüğümüz gibi değişiklikleri düzenleyen termodinamiğin ikinci yasasında bir artış için her zaman düzensizlik gerekir. Öte yandan hayatın gelişimi klasik bir düzen artışı örneğidir. Dünyanın tarihi boyunca canlı sistemler daha karmaşık ve ayrıntılı biçimlere evrimleştiği için düzenin düzeyi yükselmiştir. Bu ikinci yasayla uyumlu olabilir mi? Bu uyumsuzluk biyolojik organizmaların gelişimine (mucizevi biçimde) düzen yükleyen ilahi bir öznenin devrede olduğunun kanıtı mıdır?</p>

  <p>Daha yakından bir inceleme yaparsak biyoloji ile ikinci yasa arasında aslında bir çelişki olmadığı ortaya çıkar. İkinci yasa <em>toplam</em> sistemle ilgilidir. Düzenin bir yerde birikmesi başka bir yerde yaratılan entropi pahasına mümkündür. Canlı sistemlerin çok önemli bir özelliği çevrelerine karşı “açık” olmalarıdır: Dışa tam anlamıyla kapalı veya müstakil değildirler. Varlıklarını ancak çevreleriyle enerji ve malzeme değiş tokuş ederek sürdürebilirler. Bir bilanço çıkartıldığında bir organizmanın içerisindeki düzen artışının karşılığının daha geniş çevredeki entropiyle ödendiği görülür. Her durumda net bir entropi artışı vardır. Aslında cansız sistemlerde düzen birikmesinin de çok sayıda örneği vardır. Özelliksiz sıvıdan kristalin gelişimi yerel bir düzen artışına denk düşer ama dikkatli bir inceleme onu karşılayan bir ısı üretimi olduğunu ve onun da etraftaki malzemelerin entropisini yukarı çektiğini gösterir.</p>

  <p>Canlıların enerjiye ihtiyaç duyduğu şeklinde popüler bir inanç var ama bu tam olarak doğru değildir. Fizik bize enerjinin korunduğunu söyler; enerji yaratılamaz veya yok edilemez. İnsan metabolizmasına yiyecek girdiğinde vücudun içine bir miktar enerji bırakır ancak bu daha sonra ya çevreye yayılan ısı ya da gerçekleştirilen iş yoluyla harcanır. Kişinin vücudundaki toplam enerji aşağı yukarı aynı kalır. Burada yaşanan, bedende bir enerji <em>akışının</em> gerçekleşmesidir. Bu akış, tüketilen enerjinin düzenliliği veya negatif entropisi tarafından dürtülenir. O halde yaşamı sürdürmenin hayati bileşeni negatif entropidir. Büyük kuantum fizikçisi Erwin Schrödinger <em>What is Life?</em> [<em>Yaşam Nedir?</em>] kitabında bunu şöyle dile getiriyor:</p>

  <blockquote>
    <p>Bir organizma kendisi üzerinde bir “düzen akımı” yoğunlaştırma gibi şaşırtıcı bir yeteneğe ve bu sayede atomik kaosa karışmaktan kaçınabilme şansına sahiptir; bu elverişli yerlerden “düzen elde edebilme” yeteneğidir.<a class="noteref" href="../Text/notlar.xhtml#n053" id="ref3">3</a></p>
  </blockquote>

  <p>Hayatın fiziğin temel yasalarına aykırı olmadığına ikna olmamız elbette fizik yasalarının hayatı açıkladığı anlamına gelmez, sadece hayatla çelişmediği anlamına gelir. Çok az sayıda fizikçi elimizdeki atomik ve moleküler süreçlerin yasalarının bilgisiyle sadece bu yasaları kullanarak yaşamın var olduğunu çıkarsayabilmemizin mümkün olduğunu iddia eder. Fakat bu “hayat kuvvetine” ihtiyaç duyma kapanına düşmeyi de gerektirmez:</p>

  <blockquote>
    <p>Sadece ısı motorlarına aşina olan bir mühendisin bir dinamonun yapısını inceledikten sonra ulaşmaya hazırlıklı olacağı sonuç dinamonun anlamadığı ilkeler doğrultusunda çalıştığıdır… Yapıdaki farklılık mühendisi tamamen farklı bir işleyişe hazırlamaya yeter. Ocak ve buhar olmadan bir düğmeye basılınca çalışmaya koyulduğu için dinamoyu harekete geçirenin bir hayalet olmasından şüphelenmeyecektir.<a class="noteref" href="../Text/notlar.xhtml#n054" id="ref4">4</a></p>
  </blockquote>

  <p>Benzer biçimde canlı organizmalar tekil bileşenlerinin fiziği (atomlar ve moleküllerinin) anlaşılabilir olsa bile henüz tam manasıyla anlaşılmamış olan fizik yasa ve süreçleri gereğince çalışıyor olabilirler. Tekrarlayalım; kolektif davranış bileşenleri üzerinden anlaşılır olmayabilir. Bu durumda canlı ve cansız maddelerin aynı fizik yasalarına bağlı olduğunu varsayarsak, esrarengiz olan tek bir yasalar kümesinin bu kadar temelden farklı davranışları üretebilmesidir. Sanki madde iki ayrı yola sapıyor gibidir; biri (canlı) gittikçe daha düzenli durumlara doğru evrimleşirken, ikincisi (cansız) termodinamiğin ikinci yasasının etkisi altında giderek daha düzensiz hale gelmektedir. Yine de her iki durumda da temel bileşenler (atomlar) özdeştir.</p>

  <p>Son yıllarda kolektif düzenin ortaya çıkışını kontrol eden ilkelerin tespiti açısından belli bir gelişim gösterildi. Keza kendiliğinden özörgütlenmeye ulaşmayı başaran cansız sistemlerin incelenmesi yoluyla da hayat “mucizesi” daha az gizemli bir görünüm kazandı. Çok sayıda örnek biliniyor. Basit bir örnek verirsek; bir yatay sıvı tabakası alttan ısıtılırsa kritik bir sıcaklığa ulaşılır ve ardından sıvı kendisini çok büyük sayıda molekülün fark edilebilir bir akış örüntüsünde uyumlu hareket ettikleri, düzenli bir konvektif hücreler örüntüsü biçiminde düzenler.</p>

  <p>Sıvı araştırmaları bize sistemin termodinamik dengeden uzaklaşmakta zorlandığında düzenin başlamasıyla ilgili bir dolu örnek sunar. Sıvı akışında girdapların görülmesi bu örneklerden biridir. Dünya üzerinde bu, hortumlara ve diğer atmosfer olaylarına yol açan akım örüntülerine sebep olur. Benzer süreçler Jüpiter’de karakteristik ayrıntıları olan güzel yüzey özelliklerinin ortaya çıkışına neden olur.</p>

  <p>Bazı kimyasal tepkimeler de kendiliğinden düzen gelişiminin son derece çarpıcı örneklerini sunar. Belousov-Zhabotinski tepkimesi denen reaksiyonda bir kimyasal karışım bir test tüpünde yatay şeritler çizerken düz bir tabakta nefis spiral biçimler ortaya çıkabilir. Düzenli kimyasal davranış organik (ancak cansız) maddelerde belirli koşullar altında sıklıkla gözlemlenir, birçok durumda da bazı “geri besleme” ve “kataliz” unsurlarını da içeren son derece karmaşık zincirleme tepkimeler ortaya çıkar.</p>

  <div class="picture">
    <img src="../Images/r09.jpg" alt=""/> 

    <div class="caption">
      Şekil-9: Bir sıvının ince bir tel üzerinden akışı Jüpiter gezegenindeki yüzey özelliklerini andıran incelikli girdapları ortaya çıkartır. (Dr. David Tritton’a teşekkür ederiz.)
    </div>
  </div>

  <p>Nobel ödüllü kimyacı Ilya Prigogine ve onun Brüksel Üniversitesindeki kalabalık araştırma grubu kendi kendisini düzenleyen sistemlere ilişkin sistematik bir çalışma gerçekleştirmiştir. Ayrıca Manfred Eigen’ın öncü çalışmasından da bahsetmek gerekir. Prigogine sadece özörgütlenmenin mekanizmalarını keşfetmeyi değil betimlenmeleri için kesin bir matematiksel yaklaşım sağlamayı da amaçlıyordu. Gelişmiş biyolojik sistemlerde basit davranış örüntülerini betimleyen denklemler çoğu durumda inorganik kimyasal tepkimelerde geçerli olanlarla aynıdır. Prigogine yaşamın sırrını taşıyan ilkelerin bu basit sıvı hareketleri ve kimyasal karışım örneklerinde kendisini dışa vurabileceğine inanıyordu. Tüm bu örneklerdeki bağlantı halkası, ele alınan sistemlerin termodinamik dengeden uzaklaşmaları, bundan dolayı kararsız hale gelerek kendiliğinden biçimde kendilerini büyük ölçekte düzenlemeleriydi.<!--[sic]--> Bu örgütlenmeyi betimlemek için “yitirgen yapılar” kavramını kullanıyordu: “Yitirgen yapıların gerçekleşmesi genellikle sistemin boyutlarının kritik bir değeri aşmasını… (ve) sistemin <em>bir bütün</em> olarak hareket edeceği <em>uzun erimli bir düzene</em> ulaşmasını gerektirir.”</p>

  <p>Prigogine’in çalışmasının denge durumundan çok uzak fiziksel yapıların ve canlı organizmaları andıran cansız sistemlerdeki örüntülerin anlaşılmasına büyük bir katkı yapmış olduğuna hiç kuşku yoktur. Fakat bu bulgulardan çok büyük sonuçlara sıçramak da aptallık olur. Ortak davranış ortak açıklama anlamına gelmez. Bir benzen molekülünün halka şekli, akla yağ satarım bal satarım oynayan çocukları getiriyor olabilir ama insan davranışını açıklama amacıyla bu karşılaştırmaya başvurulması çok zordur. Özörgütleyici sistemlerin araştırılmasının bize gösterdiği, biyolojik sistemlerin karmaşık düzeninin bir hayat kuvvetine veya ilahi kıvılcıma gerek duyulmaksızın gayet akla yatkın bir biçimde (nasıl olduğu tam olarak aydınlatılmamış olsa da) denge durumundan son derece uzak fiziksel süreçlere atfedilebileceğidir.</p>

  <p>Dinsel inanca sahip birçok insan, dünyada hayat bir kez ortaya çıktıktan sonra onun yayılma ve gelişiminin Darwin’in evrim kuramıyla birleşik olarak fizik ve kimya yasalarıyla başarıyla açıklanabileceğini kabul etmek durumunda kalır. Örneğin üreme, DNA kendisini kimyasal olarak sarmal biçimde eşlediğinde karmaşık da olsa anlaşılır bir mekanik süreç görünümü kazanır. Peki, bunun yaşamın <em>başlangıcıyla</em> bağlantısı nedir?</p>

  <p>Yaşamın başlangıcı en büyük bilimsel gizemlerden biridir. Başlıca bilinmeyen eşik sorunudur. Organik moleküller ancak çok yüksek bir karmaşıklık düzeyine ulaştıklarında, istikrarlı bir biçim içerisinde devasa miktarda bilgiyi kodlamaları ve sadece kopyalama şablonunu değil bu kopyalamayı gerçekleştirmek için gereken araçları depolama becerisini göstermeleri anlamında “canlı” olarak tanımlanabilmektedir. Problem bu eşiğin doğaüstü vasıtaların yardımı olmaksızın alelade fiziksel ve kimyasal süreçlerle nasıl aşılabildiğinin anlaşılabilmesindedir.</p>

  <p>Dünya yaklaşık 4,5 milyar yaşındadır. Fosil kayıtlarında gelişkin yaşam izlerinin varlığı en az 3,5 milyar yıl geriye doğru uzanmaktadır ve bazı ilkel yaşam formları büyük olasılıkla bundan öncesinde de var olmuştur. O halde jeolojik terimlerle konuşursak güneş sisteminin doğum travması atlatıldıktan sonra henüz soğumuş olan gezegenimizde hayat kendisini oluşturmakta elini epey çabuk tutmuştur. Bu, hayatın oluşumundan sorumlu mekanizmalar her neyse bunların oldukça etkili olduğu anlamına gelir ve bu gözlem kimi bilim insanlarının hayatın verili doğru fiziksel ve kimyasal koşullarda neredeyse kaçınılmaz olduğu sonucuna sıçramalarına sebep olmuştur.</p>

  <p>“İlksel çorba” yaşamın başlangıcına ilişkin en çok tercih edilen senaryodur. İlkel dünya, atmosferdeki kimyasal tepkimeler sonucu biçimlenmiş basit organik bileşiklerle zenginleşmiş bol su kaynaklarına, içerisinde çok çeşitli kimyasal süreçlerin gerçekleşeceği çok sayıda su birikintisi ve göle sahip olsa gerekti. Milyonlarca yıl içerisinde giderek daha büyük karmaşıklıkta moleküller oluşmuş ve sonunda eşiğin aşılmasıyla yaşam karmaşık organik moleküllerin tamamen rastlantısal özörgütlenmesi sonucu ortaya çıkmış olmalıydı.</p>

  <p>Bu senaryoya destek 1953 yılındaki ünlü Miller-Urey deneyinden geldi. Chicago Üniversitesinden Stanley Miller ve Harold Urey ilksel dünyada hüküm sürdüğüne inanılan koşulları canlandırma girişiminde bulundular: metan, amonyak ve hidrojenden oluşan bir atmosfer, bir su havuzu ve (elektrik akımı boşaltılarak taklit edilen) bol yıldırımlı bir fırtına. Deneyi yapanlar birkaç gün sonra su “havuzlarının” kırmızı bir renk aldığını ve bugün yaşamda önem taşıyan kimyasal bileşiklerin çoğunu (örneğin aminoasitleri) içerdiğini gördüler.</p>

  <p>Her ne kadar bu sonuçlar cesaret verici olsa da, kendi haline bırakıldığında böyle bir çorbanın aradan milyonlarca yıl geçtiğinde bile kimyasal düzenlemelerin neredeyse bütün kombinasyonlarını tek tek deneyerek yaşamı kendiliğinden üreteceğini varsaymak için bir neden yoktur. Aradan fazla zaman geçmeden yapılan basit istatiksel hesaplamalar çorba moleküllerinin rastlantısal bağlanmaları sonucunda DNA’nın (genetik şifreyi taşıyan karmaşık molekülün) kendiliğinden toplanması olasılığının komik derecede (neredeyse düşünülemez derecede) küçük olduğunu ortaya koydu. O kadar çok sayıda molekül kombinasyonu mümkündür ki doğru olanın şans eseri denk gelmesi olasılığı neredeyse sıfırdır.</p>

  <p>Yine de Prigogine’in çalışması birçok sistemin termodinamik dengeden zorla uzaklaştırılırsa kendisini kendiliğinden organize ettiğini göstermektedir. Dolayısıyla kendi halinde hareketsiz kalmayıp karışmasıyla ilksel çorba, termodinamik dengeyi bozan bazı dış etkilerin doğurduğu çok daha karmaşık bir özörgütleyici tepkimeler silsilesine sürüklenmiş olabilir. Bu etkiyi sağlayan da Güneş olmuş olabilir ki zaten ondan kaynaklanan kuvvetli radyasyon akışı bugün dünyanın biyosferini hareket ettiren dengesizliği (negatif entropiyi) üretmektedir. Şüphesiz başka bir şey de olabilir, bunu bilmiyoruz. Fakat DNA bu silsilenin son ürünü olabilir.</p>

  <p>Toparlarsak, dış etki sonucunda birbirine kenetlenerek kendi kendisini örgütleyen ve güçlendiren “geri besleme” döngülerine dönüşen ve bu yolla düzeni bir noktada toplayarak yaşam eşiğinin geçilmesi olasılığını fantastik biçimde arttıran, biyolojinin gereken bütün bileşenlerini içeren bir prebiyotik çorbanın varlığını hayal etmek zor değildir. Fakat Miller-Urey deneyiyle tam gelişmiş kendi kendini üreten moleküller arasındaki ara basamakların anlaşıldığı gibi bir varsayıma sıçramamız da doğru olmaz. Yaşamın başlaması bilimciler arasında bile gizemini korumaya ve tartışma konusu olmaya devam ediyor. 1950’li yılların başında DNA’nın moleküler yapısını çözmesi yüzyılın keşfi olarak görülen Francis Crick bile ihtiyatlı davranmaktan vazgeçmiyor:</p>

  <blockquote>
    <p>Burada yaşamın başlamasının çok nadir gerçekleşen bir olay mı yoksa gerçekleşmesi neredeyse kaçınılmaz bir olay mı olduğuna karar vermemiz imkânsızdır… Pek olası görünmeyen bir olaylar silsilesinin olasılığına <em>herhangi bir</em> sayısal değer vermek neredeyse imkânsızdır.<a class="noteref" href="../Text/notlar.xhtml#n055" id="ref5">5</a></p>
  </blockquote>

  <p>Tüm bunlara karşın, anlayamamak bir mucizenin varlığına işaret etmez ve gelecekteki keşifler eksik olan birçok ayrıntıyı elde etmemizi sağlayabilir.</p>

  <p>İleride yapılacak çalışmalar hayatın doğal başlangıcının fantastik bir kaza eseri olduğunu gösterse bile sonsuz sayıda gezegen içeren sonsuz bir evrene inanan insanların istatistikten korkmamaları gerekir. Sonsuz bir evrende olası olan <em>bir</em> şey bir yerlerde tamamen şans eseri gerçekleşmek <em>zorundadır</em>. Bizim tam bu fantastik olayın olduğu yerde olduğumuz sonucuna ulaşacağımız da gayet açık.</p>

  <p>Yaşamın araştırılması (başlangıcı ve işleyişi) bize Tanrı’nın varlığına ilişkin herhangi bir kanıt sağlıyor mu? Modern bilimcilerin yaşamı bir mekanizma olarak değerlendirdiklerini ve bir hayat kuvvetinin veya madde dışı bir niteliğin varlığı yönünde herhangi bir kanıt bulamadıklarını gördük. Her ne kadar kendi kendisini düzenleyen sistemler üzerine yapılan son çalışmalar biyogenezin mekanik bir türünü kimileri için inandırıcı kılıyor olsa da, yaşamın başlangıcı tamamen anlaşılmış değildir. Yaşamın negatif entropiyi bir noktada toplama gibi çarpıcı bir yeteneğe sahip olması nihayetinde termodinamiğin ikinci yasasının çiğnenmesi anlamına gelmez ve biyolojik fonksiyonları denetleyen ve yönlendiren fiziksel yasalar bize endamının henüz pek azını göstermiş olsa da, canlı sistemlerin bilinen fizik ve kimyayla gerçekten çeliştiğine ilişkin herhangi bir kanıt yoktur.</p>

  <p>Bunların hiçbiri elbette yaratıcı olarak bir Tanrıyı geçersiz kılmaz ancak biyolojide kutsal müdahaleye duyulan ihtiyacın diyelim ki Satürn’ün halkalarını veya Jüpiter’in yüzey özelliklerini üretmekte duyulandan daha fazla olmadığını öngörmemizi sağlar. Tanrı’nın varlığının kanıtlarını ya her yerde görürüz ya da hiçbir yerde görmeyiz. Görünüşe göre yaşam diğer karmaşık organize yapılardan kuraldışı biçimde farklı değil, sadece belki bir derece farkı söz konusu. Yaşamın başlangıcına ilişkin cehaletimiz kutsal açıklamalar için epey bir alan sağlıyor fakat “boşlukların Tanrısına” sadece daha ileri bir tarihte bilimsel ilerleme karşısında geri çekilmek üzere riske etmek için başvurmak tamamen negatif bir tutumdur. Bunun yerine yaşamı aksi durumda saat gibi işleyen bir evrendeki ayrıksı bir mucize olarak değil, kozmik mucizenin ayrılmaz bir bütünleyici parçası olarak görebiliriz.</p>

  <p>Yaşamın maddenin umulmadık olsa da doğal bir hali olduğu yönündeki bilim insanları arasında görülen genel inanış, evrenin başka yerlerinde yabancı yaşam formlarının varlığı konusundaki spekülasyonları besledi. Bu elbette tartışmalı bir konudur ve burada bunu incelemeye girişmeyeceğiz. Mars Viking uzay aracının deneylerinden birinde olası bir biyokimyasal tepkime olduğu iddialarının ortaya atılmasına karşın, şu ana dek elimizde dünya dışı biyolojinin varlığı yönünde herhangi bir pozitif kanıt yok. Yine de sadece bizim galaksimizde muhtemelen milyarlarca gezegen var ve bazı bilim insanları evrenin yaşamla dolu olduğuna ikna olmuş durumda. Hatta hem Hoyle hem de Crick dünyadaki yaşamın uzaydan gelmiş olabileceği yorumunu savundular.</p>

  <p>Uzaylı yaşam olasılığı insanlardan çok daha yüksek bir zekâya sahip yaratıkların varlığı beklentisini de doğurdu. Dünyanın yaşı evrenin yaşının yarısından daha az olduğu için, zeki yaratıkların evrimleşmesine bundan milyarlarca yıl önce ev sahipliği yapmış gezegenler de olabilir. Onların zekâ ve teknolojileri bizden hayal edemeyeceğimiz kadar üstün olabilir. Böylesi gelişkin becerilere sahip varlıklar bizler onların eylemlerine ilişkin hiçbir kanıtı kavrayamasak da pekâlâ evrenin geniş bölgelerinin denetimini elde etmiş olabilirler.</p>

  <p>Dünya dışı akıllı yaşamın varlığı Tanrı’nın insanoğluyla özel bir ilişkiye sahip olduğu biçimindeki geleneksel yaklaşımı paramparça ederek din üzerinde çok derin bir etki yaratabilir. Görevi dünya üzerindeki insanlığa kurtuluş sağlamak olan İsa Mesih’in Tanrı’nın cisimleşmiş hali olduğunu öne süren Hıristiyanlığın karşılaşacağı zorluklar özellikle büyüktür. Yerel yaratıkların fiziksel biçimi içerisinde üzerinde yaşam olan her gezegeni sistematik biçimde ziyaret eden “uzaylı Mesihlere” ev sahipliği yapma ihtimali, oldukça saçma bir bakış açısı gibi görünüyor. Yine de başka türlü uzaylıların kurtarılması nasıl mümkün olacaktır?</p>

  <p>Bu kadar çok sayıda insanın UFO’ların gerçekliğini kabul ettiği bu uzay çağında dünyanın önde gelen dinlerinin “uzaylı boyutuna” yeterince dikkat göstermediği ortadadır. Bu konuyu ele alan az sayıdaki teologdan biri olan Ernan McMullin’e göre: “Tanrı ile evren arasındaki ilişkilere yaklaşımında uzaylı bireylere ayıracak bir yer bulmaktan aciz bir din, gelecekte giderek insanoğlunun rızasına hükmetmekte zorlanacaktır.”<a class="noteref" href="../Text/notlar.xhtml#n056" id="ref6">6</a> Uzaylı bir teoloğun bu konuda ne diyeceğini bilmek ilginç olurdu.</p>

  <p>Tanrıyı arama yolculuğumuzda yaşamın varlığı bize, ister doğal biçimde açıklanabilsin ister mucizevi müdahale gerektirsin, evrende bir çeşit amacın olduğuna ilişkin kuvvetli bir kanıt sağlıyor. Fakat hayat da karmaşıklık hiyerarşisinde sadece bir aşamadır. Yaşam akıl için bir atlama tahtası veya araç olduğu için önem taşır ve şimdi bu konuyu ele alacağız.</p>

  <div class="footnotes">
    <p class="footnote" id="f5"><a class="backref" href="#fref5">5*</a> Turnagagası adı verilen otsu bir bitki—çn.</p>
  </div>
</body>
</html>