<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>4. EVREN NEDEN VAR?</h1>

  <div class="epigraf">
    <span>“Doğada bir şeyin var olmamak yerine var olmasının bir nedeni olmalıdır.”</span> <cite>Leibniz</cite> <span>“Evren ne kadar çok anlaşılabilir görünürse, bir o kadar da anlamsız görünüyor.”</span> <cite>Steven Weinberg</cite>
  </div>

  <div style="clear: both;"></div>

  <p class="nonindent">Kendi özgür iradesiyle evrenin varlık kazanmasına neden olmuş bir Yaratıcı-Tanrı fikri Hıristiyan-Yahudi kültürünün köklerinde sağlam bir yere sahiptir. Buna karşın bu tip bir varsayımın nasıl çözdüğünden daha fazla yeni sorun yarattığını ve yüzyıllar boyunca teologlarca ciddi ciddi sorgulandığını gördük. Zorluk zamanın doğasıyla ilgilidir. Bugün zamanın uzaya ayrılmaz biçimde bağlı olduğunu ve bu uzayzamanın madde nasılsa aynı şekilde fiziksel evrenin bir parçası olduğunu biliyoruz. 9. Bölümde de göreceğimiz gibi zamanın kendi değişim ve hareket yasaları vardır ve gayet açık biçimde fiziğin bir parçasıdır.</p>

  <p>Zaman fiziksel evrene ait ve fizik yasalarına bağlıysa o halde Tanrı’nın yarattığı varsayılan evrenin içine dahil edilmesi gerekir. Fakat alışılmış nedensellik anlayışımızla bir nedenin sonucundan önce gelmesi gerektiğine göre, Tanrı’nın zamanın varoluş kazanmasına neden olduğunu söylemek ne anlama gelir? Nedensellik zamansal bir faaliyettir. Herhangi bir şeyin nedeni oluşmadan önce zamanın zaten var oluyor olması gerekir. Zaman var olmuyorsa, herhangi bir “öncesi” yoksa, evrenden <em>önce</em> var olan naif Tanrı imajı açıktır ki saçma olur.</p>

  <p>Bu güçlükleri biz nasıl görüyorsak beşinci yüzyılda Aziz Augustine de görebiliyordu. Ondan bir yüzyıl sonra özellikle Boethius bunları tek tek sıralayarak bugün hâlâ sıradan insanların çoğunun aşina olduğundan çok daha zor anlaşılan ve soyut bir “yaradılış” kavramı geliştirdi. Bu inceltilmiş görüşe göre Tanrı uzay ve zamanın tamamen dışında var olur; doğadan önce değil bir anlamda “üstündedir.” Zamansız bir Tanrı kavramı kolay bir kavram değildir ve bu konunun esas itibarıyla tartışılmasını zamanın doğasını daha derinlikli bir şekilde ele aldığımız 9. bölüme dek erteleyeceğim.</p>

  <p>Zamanın dışında olan Tanrı’nın evreni “yaratması” daha çok “her an onu varlıkta tutma” anlamında anlaşılır. Tanrı’nın sadece evreni başlatması (teizmden farklı, deizm olarak adlandırılan bir inanç) yerine, zamansız bir Tanrı bütün anlarda eyler. Kozmik uzaktan yaratıcıya bu nedenle daha büyük bir yakınlık bahşedilir (burada ve şimdi eylemektedir) fakat bu bir miktar anlaşılmazlık pahasına olur, çünkü Tanrı’nın zamanın üstünde olması fikri çözümü güç bir fikirdir.</p>

  <p>Tanrı’nın zamanın içerisinde yaradılışa sebep olan bir Tanrı ile evreni (zaman dahil) varlık durumunda tutan zamansız bir Tanrı şeklindeki alternatif rolleri şematik olarak da gösterilebilir.<a class="noteref" href="../Text/notlar.xhtml#n041" id="ref1">1</a> Her biri nedensel olarak kendisinden öncekine bağlı bir olaylar dizisi hayal edin. Bunlar zamanda geriye doğru giden… E<sub>3</sub>, E<sub>2</sub>, E<sub>1</sub>, şeklinde bir seri olarak gösterilebilir. E<sub>1</sub>’in nedeni E<sub>2</sub>’dir, onun nedeni E<sub>3</sub>’tür vb. Bu nedensel zincir şöyle gösterilebilir:</p>

  <div class="block">
    <p class="center">L L L</p>

    <p class="center">…→E<sub>4</sub>→E<sub>3</sub>→E<sub>2</sub>→E<sub>1</sub></p>
  </div>

  <p>Buradaki L’ler bize bir olayın diğerine fizik yasalarının (L) işlemesi yoluyla sebep olduğunu hatırlatmaktadır.</p>

  <p>Bu durumda (bir önceki bölümde ayrıntılarıyla ele aldığımız) nedensel bir Tanrı kavramı, G harfiyle göstereceğimiz Tanrı’nın bu nedenler dizisinin ilk öğesi yapılması yoluyla gösterilebilir:</p>

  <div class="block">
    <p class="center">L L L</p>

    <p class="center">G→… →E<sub>4</sub>→E<sub>3</sub>→E<sub>2</sub>→E<sub>1</sub></p>
  </div>

  <p>Buna karşın eğer Tanrı zamanın dışındaysa bu durumda bu nedensel zincire hiç ait olamaz. Zincirin üstündedir, onu her bağlantıda ayakta tutmaktadır:</p>

  <div class="block">
    <p class="center">G G G</p>

    <p class="center">↓ ↓ ↓</p>

    <p class="center">L L L</p>

    <p class="center">… →E<sub>4</sub>→E<sub>3</sub>→E<sub>2</sub>→E<sub>1</sub></p>
  </div>

  <p>Bu görüntü, nedenler zinciri bir ilk üyeye (zamanda bir başlangıca) sahip olsun veya (sonsuz yaşta bir evrende olduğu gibi) olmasın eşit derecede geçerlidir. Bu görüntüyü aklımızda tutarak söyleyebiliriz ki Tanrı bir <em>açıklama</em> olarak evrenin nedeni sayılamaz.</p>

  <p>Bu fikirlerin kavranması kolay değildir. Kabaca söylersek fizik yasalarının bizdeki karşılığı şeylerin gerçekleşmesi bakımından bir düzenliliktir: Gezegenlerin yörüngelerinde son derece hassas hareketi, bir elementin tayfındaki çizgilerin düzenli örüntüsü… Hareket eden bir arabada fren pedalına bastığımızda arabanın yavaşlamasını bekleriz. Barutu ateşlediğimizde patlamasını bekleriz. Ateşin bir buz kalıbını eritmesini, sert bir zeminin düşen bir vazoyu parçalamasını bekleriz. Dünya rastgele ve kaotik değil, en azından belli bir dereceye dek öngörülebilir ve düzenlidir.</p>

  <p>Uzayzaman dahilindeki sınırlı bakış açımızla bu düzenlilikleri neden ve sonuç bakımından yorumlarız: Güneşin kütleçekimi dünyanın yörüngesinin kavislenmesine neden olur vb. Fakat başka bir olasılık daha vardır: Her olayın nedeni aslında Tanrı’dır, Tanrı dışarıdan evrenimizi yönetmekte, olayları düzenlilik arz etmeleri için dikkatle ayarlamaktadır.</p>

  <p>Burada bir benzetmenin yardımına başvurabiliriz. Bir hedef tahtasına nişan alan bir makineli tüfek kullanıcısı düşünün. Silahını hedefini sabit bir hızla bir taraftan diğer tarafa süpürerek ateşlesin. Sonuç eşit aralıklara sahip bir kurşun delikleri örüntüsüdür. Bu durumda hedef tahtasının düz yüzeyinde kalıcı biçimde yaşamak zorundaki iki boyutlu bir yaratık bu olaylar dizisini kendi dünyasında deliklerin düzenli bir biçimde ortaya çıkışı olarak kavrayacaktır. Dikkatli bir gözlemle deliklerin rastgele değil periyodik bir biçimde şekillendiğini, dahası geometrik açıdan basit bir biçimde aralarında eşit uzaklık olacak tarzda düzenlendiğini çıkarsayacaktır. Düz ovada yaşayan bu kişi kendinden emin bir şekilde düz ova fiziğinin yeni bir yasasını ilan edecektir: Delik yaratımı yasası. Her bir deliğin ortaya çıkışının sıradaki deliğin ortaya çıkışına düzenli bir biçimde <em>sebep olduğu</em> sonucuna varacaktır. Neticede bu basit dizide bir deliği her zaman bir başka delik izlemektedir. Kendi iki boyutlu dünyasının sınırlı perspektifinden düz ovalımız deliklerin aslında birbirlerinden <em>tamamen bağımsız</em> ve dizilişlerindeki düzenliliğin tamamen makineli tüfek kullanıcısının eylemi yüzünden olduğu gerçeğini görememektedir. Aynı şekilde kâinatın düzenli işleyişi daha geniş bir perspektiften uzayzaman içerisindeki her olayı düzenli bir biçimde yaratan Tanrı aracılığıyla açıklanabilir. Daha yüksek boyutlu bir uzay mı? Uzay olmayan bir fiziksel yapı mı? Yoksa kesinlikle fiziksel olmayan bir yapı mı? (Artık her ne demekse…)</p>

  <p>Bu inancın gerekçesi nedir? Etrafınıza bakın. Evrenin karmaşık yapısı ve incelikli düzenini görün. Fizik yasalarının matematiksel formülasyonları üzerine kafa patlatın. Fırıl fırıl dönen galaksilerden atomun arı kovanına benzer hareketliliğine dek maddenin düzenlenişi karşısında hayrete düşün. Bu şeylerin niçin bu şekilde olduklarını sorun. <em>Bu</em> evren, <em>bu</em> yasalar kümesi, madde ve enerjinin <em>bu</em> dizilimi neden böyle? Hatta herhangi bir şey niçin mevcut halinde?</p>

  <p>Fiziksel evrende her şey ve her olay açıklanması için kendisi dışında bir şeye dayanmak zorundadır. Bir olgu açıklandığında, bu açıklama <em>başka bir şey</em> aracılığıyla yapılır. Fakat bu olgu varoluşun tümüyse (bütün <em>fiziksel</em> evrense) bu durumda açıktır ki evrenin dışında onu açıklayacak fiziksel bir şey (tanımı gereği) yoktur. Dolayısıyla yapılacak herhangi bir açıklama fiziksel olmayan ve doğaüstü bir şey cinsinden olmak zorundadır. Bu şey Tanrı’dır. Evren mevcut haldedir çünkü Tanrı bu şekilde olmasını <em>uygun görmüştür.</em> Tanımı gereği sadece fiziksel evrenle ilgilenen bilim, bir şeyi bir başka şey cinsinden ve onu daha başka bir şey cinsinden vb başarılı bir biçimde açıklayabilir; ancak fiziksel şeylerin bütünü <em>kendisi dışından</em> bir açıklamaya gereksinim duyar.</p>

  <p>Bütün fiziksel şeylerin başka bazı şeylere bağlı olduğu iddiasını temel alan bu akıl yürütme biçimi olumsallık savı olarak bilinir ve Tanrı’nın varlığı yönündeki kozmolojik savın ikinci türüdür. Kozmolojik savın diğer türüne karşı getirilmiş olan eleştirilerden bazıları buna da yöneltilmiştir (bir önceki bölümde tartışılan nedensel argüman).</p>

  <p>Olumsallık savı bir anlamda kendi başarısının kurbanı olur; çünkü varsayalım ki “evren” tanımını Tanrıyı da içerecek şekilde genişlettik. Bu durumda Tanrı artı uzay, zaman ve maddenin fiziksel evreninden oluşan toplam sistemin açıklaması nedir? Kısacası Tanrıyı ne açıklar? Teolog yanıt verir: “Tanrı <em>gerekli</em> bir varlıktır, açıklanmaya ihtiyaç duymaz; Tanrı kendi içinde kendi varlığının açıklamasını taşır.” Peki, bu bir anlam taşır mı? Söylenenin bir anlamı varsa neden aynı argümanı evreni açıklamak için kullanamıyoruz? Evren gereklidir, kendi varoluşunun nedenini kendi içerisinde taşır. Bir önceki bölümde aktardığımız Wheeler’ın pozisyonu da bu olsa gerektir.</p>

  <p>Kendisinin açıklamasını içeren bir fiziksel sistem fikri sıradan kişilere paradoksal gelebilir ama bu fizikte belli bir geçmişi olan bir fikirdir. Her olayın bir şeye bağlı olduğunu ve açıklamasının başka bir olaya dayandığını (kuantum etkilerini göz ardı ederek) kabul ettiğimizde, buradan serinin zorunlu olarak ne sonsuza kadar devam ettiği ne de Tanrı’da sonlandığı sonucu çıkar. Bir döngü şeklinde kapanmış olabilir. Örneğin dört olay veya dört nesne veya dört sistem E<sub>1</sub>, E<sub>2</sub>, E<sub>3</sub>, E<sub>4</sub> birbirlerine şu şekilde bağlanmış olabilirler:</p>

  <div class="picture">
    <img src="../Images/g2.jpg" alt=""/>
  </div>

  <p>Bir ara maddenin yapısını açıklama çabası gösteren bazı parçacık fizikçileri arasında tam da bu tür bir kuram popüler olmuştu. İşte size iyi bilinen bir açıklama zinciri: Madde moleküllerden oluşur, moleküller atomlardan, atomlar elektronlar ve çekirdeklerden, çekirdekler de protonlar ve nötronlardan oluşur. Bu açıklama zincirinin bir yerde sonlanacağı (Antik Yunandan bu yana) yaygın bir inançtır; buna göre ileride bir yerlerde alt parçaları olmayan ve bütün maddelerin yapıtaşı olacak olan az sayıda ve gerçekten temel parçacıklar karşımıza çıkacaktır. Hele bir atomun içerisindeki her zamankinden daha küçük bölgeleri araştırabilelim, er veya geç bu temel, yapısız parçacıklar keşfedilecektir. Şu anda bu kuram kuark kuramı adı verilen şekliyle güçlü bir deneysel destek kazanmış durumdadır (<em>bkz</em>. 11. Bölüm).</p>

  <p>Kuantum kuramının garip özellikleri üzerinden giden alternatif bir betimleme ise (daha sonraki bölümlerde açıklık getirmek üzere kabaca ifade edelim) temel parçacıkların hiç olmadığıdır. Bunun yerine her parçacık (en azından her atomaltı parçacık) bütün diğer parçacıklardan oluşmuştur. Hiçbir parçacık temel veya birincil değildir, fakat her biri bütün diğerlerinin kimliğinden bir şeyler taşır. Kendi içinde tutarlı bir açıklama döngüsünde kendilerini yaratan parçacıklardan oluşan bir sistem fikri, bir bataklığa düşüp ayağındaki çizme kayışlarını çeke çeke kendisini dışarı çıkaran gencin öyküsünü andırmaktadır, bu yüzden fizikçiler bu tür açıklamalara “önyükleme”<a class="noteref" href="#f4" id="fref4">4*</a> adını verirler. Bir “önyükleme evreni” tamamıyla doğal fiziksel etkileşimler üzerinden kendi açıklamasına sahip olan bir evren olarak düşünülebilir.</p>

  <p>Kuşkusuz Tanrı, diye karşılık verir teolog, sonsuz kudrete ve sonsuz bilgiye sahip ve bu yüzden hayal edilebilecek <em>en sade</em> varlık olduğu için onun kendi varoluşunun nedenini içermesi çok sayıda özelliği itibarıyla <em>karmaşık ve özel</em> bir nitelik taşıyan evrenin içermesine oranla daha olasıdır:</p>

  <blockquote>
    <p>Eğer bir Tanrı varsa onun evrenin sınırlılık ve karmaşasından bir anlam çıkarma olasılığı yüksektir. Bir evrenin sebepsiz yere var olması pek mümkün değildir, Tanrı’nın sebepsiz var olmasıysa daha olasıdır. Evrenin varoluşu tuhaftır ve zor anlaşılır. Ona Tanrı’nın sebep olduğunu kabul edersek anlaşılabilir hale getirilebilir. Bu kabul, nedensiz bir evren varoluşu kabulüne göre daha basit bir açıklama başlangıcı koyutlar; ilk kabulün doğru olduğuna inanmanın dayanağı da budur.<a class="noteref" href="../Text/notlar.xhtml#n042" id="ref2">2</a></p>
  </blockquote>

  <p>Verilen bu karşılık çok ikna edicidir. Bu kadar çok özgün ve tesadüfi özelliğe sahip bu girift evrenin öylesine var oluverdiğine inanmak yürek ister. Bunu nedeni anlaşılmaz, mantığa sığmaz bir gerçek olarak kabul edebilir miyiz? Sonuçta tek, basit, sonsuz bir akıl (varoluşunun mantığı bile bize kafa karıştırıcı gelse de), ihtiyaç gereği var olan bir şey için daha inandırıcı bir aday olarak gözüküyor.</p>

  <p>Öte yandan bilim insanı sonsuz bir aklın (Tanrı) evrenden daha basit olduğu kabulüne meydan okuyabilir. Deneyimlerimiz aklın sadece belli bir karmaşıklık eşiğinin üzerindeki fiziksel sistemlerde var olduğunu gösteriyor. Beyin son derece karmaşık bir sistemdir. (6. Bölümde akıl veya zihnin “bütüncü” bir kavram, bir faaliyet örüntüsü olarak düşünülmesi gerektiğini göreceğiz.) Bedenden ayrılmış bir akıl veya zihin hayal etmek mümkün olmakla beraber, örüntünün ifadesi olan bazı araçların olması gerekir ve örüntünün kendisi karmaşıktır. Dolayısıyla sonsuz bir aklın sonsuz karmaşık olduğu ve dolayısıyla çok sayıda parçası karmaşıklık yönünden akıl taraftarı olmamız için fazlasıyla yetersiz kalan evrene göre, olasılığının çok daha düşük olduğu ileri sürülebilir.</p>

  <p>O halde belki de Tanrı bir akıl değil, daha basit bir şey olabilir mi? Zaten sonsuz bir biçimde var olan bir akıldan bahsetmek ne kadar anlamlı? Düşünceler, kararlar ve benzerleri zamanda gerçekleşen şeyler değil mi? Fakat Tanrı <em>karar veremiyorsa</em> (veya umut edemiyor, yargılayamıyor ve konuşamıyorsa) evrenin doğası ve varoluşundan ne anlamda sorumlu olacak? Böylesi bir varlık Tanrı olarak kabul edeceğimiz bir şey olur mu? Bu kuşkulara rağmen yine de evrenin karmaşıklık ve özgünlüğünün nedenini açıklama gereğiyle karşı karşıyayız. Neden <em>bu</em> evren?</p>

  <p>Bu soruya 12. bölümde devam edeceğim, ama burada kendisinin nedeni olan bir evrenin, açıklanması için Tanrı’ya gerek duyulması karşısında, göreli olarak daha inandırıcı bulunmasında merkezi önem taşıdığına inandığım bir şeye değineceğim. Az önceki tartışmada evrenin çok karmaşık olduğu ve Tanrı’nın onun özellikleri için hazır bir açıklama sağladığı kabul ediliyordu. Fakat evren her zaman karmaşık mıydı? Bu karmaşıklık tamamıyla olağan fizik yasalarından doğmuş olamaz mı?</p>

  <p>İlksel evren konusunda sahip olduğumuz en ileri bilimsel kavrayışa göre, gerçekten de evren sanki görülebilecek en basit durumdan başlamış (termodinamik denge) ve şu an gözlemlenen karmaşık yapılar ve girift hareketlilik daha sonra ortaya çıkmış gibi görünüyor. O halde ilksel evrenin aslında hayal edebileceğimiz en basit şey olabileceği düşünülebilir. Dahası eğer başlangıçta bir tekillik olduğu öngörüsü göründüğü gibi değerlendirilirse, evren sonsuz bir sıcaklık, sonsuz bir yoğunluk ve sonsuz bir enerji durumunda başlamıştır. Bu en azından sonsuz bir akıl kadar inandırıcı değil mi?</p>

  <div class="picture">
    <img src="../Images/r06.jpg" alt=""/> 

    <div class="caption">
      Şekil-6: Evrende kaostan düzenin nasıl ortaya çıktığı gizemini koruyor. Düzenin zamanla artmayıp azaldığını söyleyen termodinamiğin ikinci yasasına açıkça aykırı bir biçimde mevcut düzenli yapılar ve karmaşık hareketlilik bir biçimde Büyük Patlamanın özelliksiz mayasından ortaya çıktı. Paradoksun çözümü kütleçekimin tuhaf özellikleriyle ilişkili olabilir.
    </div>
  </div>

  <p>Bu son savın başarısı, kozmik karmaşıklık ve düzenin gerçekten kendiliğinden bir biçimde basit ilksel durumdan ortaya çıkıp çıkmadığının gösterilmesine son derece bağlıdır. İlk bakışta bu iddia termodinamiğin ikinci yasasıyla açıkça çelişiyor gibi görünüyor; yasa tam tersini gerektiriyor, düzen yerini düzensizliğe bırakır, dolayısıyla karmaşık yapılar son durum olarak düzensiz bir basitlik durumuna bozunma eğilimindedirler. Bu yüzden E. W. Barnes 1930’larda şöyle yazmıştır:</p>

  <blockquote>
    <p>Başlangıçta maksimum bir enerji organizasyonu olmak zorunda… Aslında Tanrı’nın saati (diğer deyişle kozmik mekanizmayı) çalıştırdığı bir zaman vardı ve O tekrar çalıştırmazsa saatin duracağı bir zaman da gelecek.<a class="noteref" href="../Text/notlar.xhtml#n043" id="ref3">3</a></p>
  </blockquote>

  <p>Bugün bunun yanlış olduğunu biliyoruz. Başlangıç durumu bir maksimum organizasyon durumu değil, basitlik ve denge durumuydu. Bu gerçeğin ikinci yasayla olan bariz çelişkisi ancak yakın bir zamanda çözülebildi.</p>

  <p>Sorun, ikinci yasanın tam anlamıyla sadece yalıtık sistemlerde geçerli olmasıdır. Herhangi bir şeyi kütleçekim kuvvetinden izole etmek fiziksel olarak olanaksızdır; kütleçekim kalkanı gibi bir şey yoktur, olsaydı bile söz konusu sistem kendi kütleçekiminden kaçamazdı. Genişleyen evrende kozmik malzeme kozmolojik kütleçekim alanının, diğer bir ifadeyle evrenin geri kalanının birikimli kütleçekiminin etkisi altına girer. Bu kütleçekim bağlantısı kütleçekim alanı tarafından kozmik malzeme içerisine düzen getirilmesinin önünü açar. Bir dış enerji arzının olduğu koşullarda bir sistemde düzenin bir başka sistemde düzensizlik yaratma pahasına kurulabildiğini biliyoruz. Bu yüzden güneşten gelen ısı ve ışık akışı dünya biyosferinin son derece karmaşık düzenini doğurur ama bu güneş çekirdeğinin sınırlı yakıt kaynaklarının geri dönülemez biçimde feda edilmesiyle mümkün olur. Aynı yolla genişleyen bir evren kozmik malzemede düzen doğurabilir.</p>

  <p>Evrenin genişlemesinin “saati çalıştıracak” olan Tanrı’nın yerine nasıl kullanılabileceğine ilişkin çok basit bir örnek verebiliriz. İlksel kozmik maddenin çok sıcak olduğunu ancak evrenin genişlemesinin onun soğumasına neden olduğunu biliyoruz. Basit bir ölçekleme çıkarımı bize genişlemenin her evresinde maddenin sıcaklığını verir. Fakat sıcaklık belli bir ölçüye dek maddenin doğasına da bağlı olacaktır. Işıma ısısı durumunda (elektromanyetik enerji) sıcaklık uzayın tipik bir genişleyen bölgesinin büyüklüğüne orantılı olarak düşer: Büyüklüğü iki katına çıkarırsanız sıcaklık yarı yarıya düşer. Öte yandan malzeme maddesi, örneğin hidrojen gazı çok daha hızlı, yaklaşık olarak büyüklüğün karesi kadar soğur. Bu şu anlama gelir; ışıma ısısından hidrojen gazı ayrıştıkça genişleyen evren kozmik maddenin bu iki bileşeni arasında bir sıcaklık farkının açılmasına sebep olur. Tüm mühendislerin bildiği gibi sıcaklık farklılaşması faydalı enerji için ideal bir kaynaktır ve esas itibarıyla güneşin dünyada hayata sebep olma gücünün sırrıdır. Böylelikle evrenin genişlemesi daha önce olmayan bir yerde düzen yaratma yeteneğine sahip olmaktadır.</p>

  <p>Buna benzer analizler kullanarak bugün gözlemlediğimiz evrendeki düzenli yapıların çoğunun kökeninin izini geriye doğru adım adım, ilksel dönemde evrenin genişlemesine dek sürmek mümkündür.<a class="noteref" href="../Text/notlar.xhtml#n044" id="ref4">4</a> Yukarıda verdiğimiz örnek aslında en önemli örnek de değildir. Bugünkü düzenli enerjinin en büyük kaynağı açık arayla, kozmik malzemenin yaklaşık yüzde yetmiş beşini oluşturan son derece reaktif hidrojen gazıdır. Bütün normal yıldızların yakıtını hidrojen sağlar. Yakıldığında (nükleer birleşme tepkimelerinde) demir gibi daha ağır elementlere dönüşür. Demir nükleer çöpten başka bir şey değildir; içerisinde yararlı nükleer enerji depolanmamıştır. Bu yüzden yıldızlardaki düzenin varlığını hidrojenin demire ağır basmasına borçluyuz.</p>

  <p>Bu durum kozmik genişlemeyle açıklanabilir. İlksel evre bileşik çekirdeklerin (demir gibi) var olamayacağı kadar sıcaktı. Sadece hidrojen çekirdekleri (tekil protonlar) –en basit varlık– hayatta kalabilirdi. Devam eden genişleme ve soğumayla birlikte hidrojenin daha ağır elementlere dönüşümünün önü açıldı ve bir önceki bölümde ele aldığımız üzere kozmik malzeme kendi yolunda bir ilerleme gösterdi. Fakat çok uzağa da gitmedi. Yaklaşık yüzde yirmi beşi helyuma (en basit bir sonraki element) ve onun çok az bir miktar ötesine ulaştı. Yarıda kalan yolculuğun faturası genişlemeye kesilebilir. Genişleme malzemeye demir gibi ağır, bileşik çekirdeklerin sentezlenmesinin gerektirdiği bütün karmaşık nükleer tepkimelere girmesi için yeterli zamanı vermeyecek kadar hızlıydı. Birkaç dakikalık “pişirmenin” ardından sıcaklık nükleer tepkimelerin ateşlenmesi için gereken eşiğin altına düştü. Nükleer yangın söndü ve malzemenin çoğunu hidrojen veya helyum formunda “donmuş” halde bıraktı. Ancak çok daha sonra gerçekleşen yıldızların oluşumuyla birlikte yerel sıcak noktalar yaratıldı ve yolculuk yeniden başlayabildi.</p>

  <p>Sonuç olarak genişleyen bir evrende düzenli enerjinin kendiliğinden, başlangıçta var olma gereği olmadan ortaya çıkabileceği görülüyor. O halde kozmik düzeni (düşük entropiyi) ne bir Tanrı’nın eylemine ne de başlangıç tekilliğinde organizasyona dahil olan bir girdiye atfetmenin gereği vardır. Tekillik tamamıyla rastlantısal ve kaotik bir enerji ortaya çıkarmış olabilir, bu da sonrasında genişleyen evrenin etkisi altında kendiliğinden organize olarak kendisini şu anki düzenlemeye kavuşturmuş olabilir. An itibarıyla sadece maddenin kökenini genişleyen uzaya atfetmiş olmakla kalmayıp organizasyonunun kökenini de aynı nedene bağlamış olduğumuza dikkat ediniz.</p>

  <p>Fakat tüm hikâye bundan ibaret değildir. Kozmik patlama yoluyla düzen üretmekten nihai olarak sorumlu olan kütleçekim alanı bunun sonucunda büyük olasılıkla düzensizleşme eğilimine girer. Dolayısıyla maddi şeylerin düzenini bütün sorumluluğu kütleçekime yükleyerek açıklayabiliriz fakat bu durumda kütleçekim alanındaki düzenin ilk nasıl ortaya çıktığını da açıklamak zorunda kalırız. Çekirgenin sıçraması nerede durur?</p>

  <p>Mesele gelip termodinamiğin ikinci yasasının hem kütleçekime hem maddeye uygulanıp uygulanamayacağına dayanır. Bunun aslını kavrayan yok. Kara delikler üzerinde yapılan son çalışmalar bunun doğru olduğunu ileri sürüyor ama fizikçiler birbirlerine zıt yönde sonuçlara sahipler (<em>bkz</em>. 13. Bölüm). Bazıları, örneğin Roger Penrose büyük ölçekli kozmik kütleçekim alanının çok düşük entropili (yüksek derecede düzenli) bir durumda olduğu, dolayısıyla yaratılışta bir düzen girdisine ihtiyaç olduğu sonucuna varır. Stephen Hawking gibi başkalarıysa kozmik kütleçekimin son derece düzensiz olduğunu ve başlangıçtaki tekillikten doğan tamamıyla rastlantısal ve yapılanmamış etkilerin beklenen sonucu olduğunu iddia eder. Bir uzay bükülmesinin düzenliliğinin (diğer bir ifadeyle kütleçekimin) nasıl ölçüleceğini henüz kimse bilmediği için mesele bir sonuca varmadan kalmaktadır. Yine de bu tartışma önemli bir noktayı göstermektedir. Kuramsal fizikte gelecekte yaşanacak ilerlemeler söz konusu kavramlara açıklık kazandırabilir ve evrenin düzenle mi düzensiz mi yaratıldığına ilişkin kesin bir hükme ulaşılabilir. Böylece bilim günün birinde, teolog ve felsefecileri çok uzun zamandan beri meşgul eden sorunun yanıtını elde edebilir.</p>

  <p>Kütleçekimin entropisini ölçme üzerine olan tartışmanın sonucu her ne olursa olsun şimdiden ilginç bir sonuç ortaya çıktı bile. Kütleçekimin göz ardı edilebilecek kadar küçük olduğu gaz kutularına benzer sistemlerde düşük entropi (düzenli) durumları karmaşık, yüksek entropi (düzensiz) durumlarıysa basittir. Örneğin bütün gaz moleküllerinin köşelerde toplandığı bir kutuda durumun, gazın tüm kutuya düzgün dağıldığı denge (maksimum entropi) durumuna göre daha karmaşık bir düzenlemeye sahip olduğu açıktır. Buna karşın kütleçekimi düşük entropili olan bir sistem, yüksek entropili bir duruma göre geometrik olarak çok daha <em>basittir</em>. Kütleçekim yapılar geliştirmeye kendiliğinden meyillidir. Dolayısıyla maddenin (yıldızların veya gazın) düzgün dağılımı, yıldız kümeleri ve yoğun birikmeler oluşturarak zamanla yığınsal olarak artma eğilimindedir. Özetlersek, kütleçekim kuvveti etkimeyen sistemler için düzen karmaşıklık, düzensizlik basitlik demektir. Kütleçekimdeyse durum tersidir (<em>bkz</em>. Şekil-7).</p>

  <div class="picture" id="sekil7">
    <img src="../Images/r07.jpg" alt=""/> 

    <div class="caption">
      Şekil-7: Düzen kavramı kütleçekimin göz ardı edilip edilemediğine yakından bağlıdır, (a) kutusu kütleçekimin göz ardı edilebildiği bir gaz içermektedir. Yüksek derecede düzenli moleküler dizilimi bir süre sonra moleküler kızışma ve çarpışmaların sonucunda yerini özelliksiz bir düzensizliğe (maksimum entropi) bırakır. Son durum (b)’de gösterilmektedir. Buna karşın kütleçekimi olan bir “gaz,” örneğin yıldızlardan oluşan bir sistem tam tersine sebep olacaktır. Başlangıçtaki düzgün gruplaşma (c) bozulacak ve yıldızlar bir araya toplanıp kendilerini yıldız kümeleri şeklinde organize ettikçe küme ve yığınlardan oluşmuş bir hal alacaktır (galaksilerle karşılaştırınız). Bu kümeleşmenin nihai sonucu kara deliklerin oluşması olacaktır.
    </div>
  </div>

  <p>Evren gerçekten de yüksek düzenli, düşük entropili bir kütleçekim alanıyla yola koyulmuşsa bu alan pürüzsüz ve düzgün olsa gerektir. Böylece kütleçekimin özel durumda hem basitlik gerekliliğini hem de düşük başlangıç entropisi (düzen) gerekliliğini karşılamasının mümkün olduğunu görüyoruz. Bu <em>en basit</em> evreni (düzgün bir evren) daha sonra muazzam bir karmaşıklık yaratma potansiyeli içeriyor olarak görebileceğimiz anlamına gelir. Bu çok memnuniyet verici bir sonuçtur. Evrenin nedensiz ortaya çıktığına inanmamız bekleniyorsa eğer, madde ve kütleçekimin olası en basit yerleşiminin, hem de daha sonra karmaşık ve ilginç bir biçim alma becerisinden hiç ödün vermeksizin elimizde olmasından daha iyi ne olabilir?</p>

  <p>Bu başarıya rağmen evrenin <em>durumu</em> dışında şeylerin de düşünülmesi gerekir. <em>Yasalar</em> ne olacak? Evrenin çok basit bir durumda olduğunu, en azından ilk başlangıçta, kabul etsek bile halen birçok ve özel fizik yasasının olduğuna kuşku yoktur. Bu yasalar olumsal değil mi? Alternatif yasalar düşünemez miyiz? Dahası evrenin <em>yapıtaşları</em> olan protonlar, nötronlar, mezonlar, elektronlar vb ne olacak? <em>Bu parçacıklar</em> neden var? Neden sahip oldukları bu kütle ve yüklere sahipler? Bu atomaltı parçacık türlerinden neden daha fazla veya daha az yok? Teologların hazır yanıtı var. Tanrı böyle yarattı. Sonsuz basitlik demek olan Tanrı ilginç bir evren oluşsun diye fizik yasalarını ve maddenin karmaşık çeşitlilikteki yapıtaşlarını yaratmayı seçti.</p>

  <p>Bilim insanlarının da buna bir yanıt düşünmeye başlamalarının üzerinden henüz fazla zaman geçmiş değil. Yeni ilerlemeleri sağlayan kuramsal çalışma, doğanın kuvvetlerini tek bir betimleyici şemada birleştirmeyi amaçlıyor. Daha sonraki bölümde daha ayrıntılı aktaracağımız bu kuramsal şemaya göre fizik yasalarının şu anki bolluğu tamamen bir düşük sıcaklık olgusudur. Maddenin sıcaklığı yükseldikçe ona etki eden çeşitli kuvvetlerin kimlikleri birleşmeye başlıyor ve sonunda 10<sup>32</sup> K gibi (bu yüz bin milyar milyar milyar derece demek) sersemletici düzeyde bir sıcaklıkta doğanın bütün kuvvetleri çarpıcı basitlikte bir matematiksel formla tek bir süper kuvvette birleşiyor. Dahası birbiriyle benzeşmeyen tüm atomaltı parçacıklar da kimliklerini kaybediyor ve türlü çeşitli özellikleri bu yanıcı ısı içerisinde görünmez oluyor. Bu basitliğe yakınsamanın kanıtı yıllarca süren yüksek enerji fiziği çalışmaları sonucunda elde edilmiş durumda (yüksek enerji bu bağlamda yüksek sıcaklıkla aynı şey anlamına geliyor). Fizikçilerin bulguları enerji yükseldikçe karmaşık atomaltı yapıların parçalanarak daha basit bileşenlerine ayrıldığı ve karmaşık kuvvetlerin daha basit işler hale geldiği yönündedir.</p>

  <p>Bu fikirler doğruysa eğer (işaretlerin verdiği cesaretle daha fazla sonuca varmak için henüz çok erken) bunun Büyük Patlama kuramı için çok önemli sonuçları olacak demektir. Yaratılışın sınırsız sıcaklığında yanında birkaç basit parçacık türüyle birlikte sadece süper kuvvet işleyebilirdi. Şu anki farklı kuvvetler ve parçacıklar da ancak evrenin soğumasıyla ortaya çıkabilirdi. Dolayısıyla evrenin durumu, fizik yasaları ve maddenin bileşenleri, hepsi son derece basit bir biçim içerisinde başlamışa benziyor.</p>

  <p>Yine de kuşkucu teolog söze girip bu noktada tek bir süper kuvvet ve birkaç basit parçacık olsa bile bunların da bir açıklaması olması gerektiğini söyleyecektir. Neden bu özel süper kuvvet de, başkası değil? Hatta herhangi bir <em>yasa</em> olsun?</p>

  <p>Bu bizim son bölümde geri döneceğimiz bir konudur. Doğanın temel yasalarının basitliğinden esinlenen bazı fizikçiler belki de en yüksek yasanın (bu durumda süper kuvvet) mantıksal olarak olabilecek tek tutarlı fizik ilkesi olarak tanımlanmış bir matematiksel yapıya sahip olabileceği fikrini tartışmaya açmıştır. Bu fiziğin de teologların Tanrı’nın gerekli olduğunu ilan etmeleriyle aynı şekilde bir “gereklilik” ilan etmesi anlamına geliyor. O halde bizim de bazı fizikçiler gibi <em>Tanrı’nın fizik olduğu</em> sonucuna mı varmamız gerek?</p>

  <p>İçlerinden en göze batanı Stephen Hawking olmak üzere birkaç fizikçi gerçekten de evrenin dikkat çekici basitlikte bir başlangıç durumuna sahip olmasının beklendiği şeklinde bir tartışma açtı.<a class="noteref" href="../Text/notlar.xhtml#n045" id="ref5">5</a> Bunun nedeni 2. bölümde kısaca değindiğimiz başlangıçtaki tekillikle ilgiliydi. Bir tekilliğin en önemli özelliği onun uzayzamanın ve dolayısıyla varsayıma göre fiziksel evrenin kenarı veya sınırı gibi olmasıdır. Tekillik için verilen bir örnek Büyük Patlamanın başlangıcına damgasını vuran sonsuz yoğun, sonsuz kompakt durumdur. Tekilliklerin kara deliklerin içerisinde ve muhtemelen başka yerlerde de gerçekleşmesi beklenmektedir.</p>

  <p>Şu ana kadarki bütün fizik kuramlarımız uzay ve zaman bağlamında formüle edildiği için uzayzamanın bir sınırının olması, böyle bir şeyin ötesinde doğal fiziksel süreçlerin devam edemeyeceğini öne sürmektedir. Bir tekillik bu bakışa göre temel anlamıyla doğal evrenin dış sınırlarını temsil eder. Bir tekillikte madde fiziksel dünyaya girebilir veya çıkabilir ve bunun fizik bilimlerinin öngörme gücünü ilkesel olarak bile aşan etkileri ortaya çıkabilir. Tekillik bilimin doğaüstü bir vasıta bulmaya en yakın olduğunu söyleyebileceğimiz şeydir.</p>

  <div class="picture">
    <img src="../Images/r08.jpg" alt=""/> 

    <div class="caption">
      Şekil-8: Bir tekillik (nokta) bilimde nihai olarak bilinemeyeni temsil eder. Maddenin ve etkilerinin fiziksel evrene hiç öngörülemez biçimlerde giriş çıkış yapabildikleri bir uzayzaman kenarı veya sınırıdır. Bir tekillik eğer “çıplak” ise, görünüşe göre daha öncesinde bir fiziksel nedensellik olmaksızın ondan her şey ortaya çıkabilir. Bazı evrenbilimciler evrenin bir tür çıplak tekillikten arkasında herhangi bir neden olmaksızın ortaya çıktığına inanmaktadır. Bu fikirler doğruysa eğer tekillik doğal olan ile doğaüstü olanın ara yüzüdür.
    </div>
  </div>

  <p>Yıllarca tekilliklerin kullanılan kütleçekim modelinin aşırı idealleştirilmesinden doğan bir yapay olgu olduğu düşünüldü. Ardından bir dizi nefis ve kapsamlı matematiksel teoremle Penrose ve Hawking kütleçekimin yeterince kuvvetli olduğu durumlarda tekilliklerin oldukça genel ve tüm mantıklı fiziksel koşullar altında kaçınılmaz olduğunu ispatladılar. Büyük Patlamada yeterince kuvvetli olduğu da kesindi.</p>

  <p>Ciddiye alınmaları zorunlu olduğu için de tekilliklerin nasıl işleyebileceğine ilişkin birçok düşünce ortaya atıldı. Seçenekler azaltıldıkça billurlaşan sonuç şu: Tekilliğin ürünleri ya tamamen kaotik ve yapısız veya tutarlı ve düzenlidir. İlk durumda Büyük Patlama tekilliği ortaya birden herhangi bir düzen göstermeyen rastgele yayılmış bir evren çıkartır, ikinci durumdaysa evren gergin ve eyleme hazır belli bir organizasyon derecesine sahip bir şekilde ortaya çıkar.</p>

  <p>Hawking bir “bilinemezlik ilkesi” önermiştir; buna göre tekillik nihai olarak bilinemez olandır ve bu yüzden bilgiden tamamen mahrum olmalıdır.<a class="noteref" href="../Text/notlar.xhtml#n046" id="ref6">6</a> [Fizikte bilgi kabaca düzenle (entropinin negatifiyle) aynı anlama gelir.] Bu yüzden bir tekillikten ortaya çıkan her şey tamamen rastlantısal ve kaotiktir. Bu ilksel evrenin en yüksek düzensizlik durumunda olduğu (termodinamik denge) inancıyla da uyumludur.</p>

  <p>Bu fikirlerin çoğu modern kuramsal fiziğin ön cephesinde yer almaktadır ve ancak ilerideki gelişmelerle açıklığa kavuşacaktır. Fizikçiler arasında ne uzayzaman tekilliklerinin statüsü hatta ne de ilksel evrenin kesin durumu hakkında kesin bir anlaşma vardır. Yine de bilimsel kozmolojideki son gelişmelerin doğurduğu fikir akışı Tanrı ve evrenin var oluşu hakkındaki tartışmaya yeni bir eğim yaratmış ve kazandırmıştır.</p>

  <div class="footnotes">
    <p class="footnote" id="f4"><a class="backref" href="#fref4">4*</a> Kelime anlamı “çizme kayışlarından çekmek” olan ve kendi çabasıyla başarmak anlamına gelen “bootstrapping” için fizik alanında Türkçede “önyükleme” ifadesi kullanılmaktadır; bir kuantum kuramının biçimini tespit etmek için parçacıkların tayfına dayalı bazı varsayımlardan yola çıkarak çok genel tutarlılık ölçütleri kullanmak anlamını taşımaktadır—çn.</p>
  </div>
</body>
</html>