<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p5">Zafer Yunanların olur. Troya surları önünde onca yıl süren kuşatmadan, vuruşmadan sonra kent nihayet düşmüştür. Yunanlar kenti alt etmekle, ele geçirmekle yetinmemişler, yağmalamış, yakıp yıkmışlardır; bunların hepsi de bir kurnazlık sayesinde olmuştur: Tanrılar için güzel bir hediye diye Troya kentine sokulan tahta at. Atın içinden öncü birlikler çıkmış, kentin kapılarını açmış, böylece Yunan ordusu kente girip önlerine geleni katletmiştir. Erkekler öldürülmüş, kadınlar, çocuklar tutsak alınmıştır. Artık geriye sadece bir harabe kalmıştır. Yunanlar bir zaman bu işin artık bittiğini düşünürler, ama işte o anda savaş macerasının öbür yüzü belirmeye başlar. Yunanlar işledikleri suçların, zafer kazanmış da olsalar, yaptıkları taşkınlıkların, <span class="t13">hubris</span>&rsquo;in, yağmaların hesabını öyle ya da böyle vereceklerdir. Baştan beri Agamemnon ile Menelaos arasında bir anlaşmazlık oluşmuştu. Menelaos hemen yola koyulup en kısa sürede geri dönmeyi istiyordu. Oysa Agamemnon orada kalmayı, Tanrılar katında davalarını savunmuş, kendilerine zaferi bağışlamış Athena&rsquo;ya adak adamayı düşünüyordu. On iki gemiyle birlikte Odysseus hiç beklemeden İthake&rsquo;ye doğru yol almaya karar verir. Menelaos&rsquo;la birlikte yaşlı Nestor&rsquo;un da bulunduğu gemiye binerler. Ancak Tenedos adasında Odysseus, Menelaos&rsquo;la kavga eder, Agamemnon&rsquo;a katılmak için Troya&rsquo;ya geri döner. Onunla birlikte yola çıkacaklar, Yunanistan&rsquo;a beraberce döneceklerdir. Ama Tanrıların kararı farklıdır. Rüzgârlar, fırtınalar, tayfunlar birbirini izler. Filo dağılır; içlerinde denizcileri, savaşçılarıyla birlikte gemilerin çoğu batar. Yunanlardan çok azı evlerine dönebilir. Denizin hışmından kurtulanlar arasında birçoğu evlerinin eşiğine ulaşamadan ölüm uçurumuna yuvarlanırlar. Agamemnon da onlar arasındadır. Vatan toprağına ayağını basar basmaz, karısı Klytaimnestra&rsquo;nın Aigisthos ile birlikte kurduğu tuzağa düşer. Agamemnon tıpkı sadık bir öküz gibi ahırına döner, ama bu iki tertipçi onu acımasızca vurup öldürür.</p>

  <p class="p5">Filonun en büyükleri olan Agamemnon&rsquo;un gemileriyle Odysseus&rsquo;unkiler fırtına yüzünden birbirlerini kaybederler. Böylece Odysseus&rsquo;un küçük filosu denizde tek başına kalır. Talihsiz arkadaşlarıyla birlikte aynı maceraları yaşar, fırtınalar atlatır. Sonunda nihayet Trakya&rsquo;da Kikonların ülkesine ayak bastığında pek hoş karşılanmaz. Odysseus kentlerini, Ismaros&rsquo;u alır. Birçok Yunan kahramanın yendiği düşmana yaptığını yapar. Kent nüfusunun çoğunu öldürür, ama birini sağ bırakır: Apollon&rsquo;un Maron adlı rahibidir bu. Maron bunun karşılığında ona birkaç tulum şarap verir; sıradan bir içki değil, Tanrısal bir nektardır bu. Odysseus tulumları gemilere yığar. Yunanlar sevinç içinde sahile kamp kurarlar, gün doğunca hareket edeceklerdir. Ancak sabah, düşmanların geldiğini haber alan köylü Kikonlar, Yunanlara saldırıp büyük kısmını öldürürler. Sağ kalanlar gemileri alelacele suya indirip arkalarına bile bakmadan kaçarlar.</p>

  <h3 class="h31"><a id="ncx234"></a><a id="a32"></a>Unutuşun ülkesinde</h3>

  <p class="p5">İşte yeniden yola koyulmuşlardır, gemiler daha da azalmıştır. Derken, Odysseus, Maleia burnuna varır, burayı geçer. Vatanı, İthake kıyıları karşısında durmaktadır. İşte tam da yolculuk bitti derken hikâyenin bir başka bölümü, bir başka macerayla başlar. Şimdiye kadar Odysseus denizlerin ötesinden, seferden dönen bir gemici, dönüş yolculuğunu yapan bir kahramandır sadece. Ancak Maleia burnunu geçtikten sonra Yunanlar ani bir fırtınaya kapılırlar. Fırtına yedi gün sürer, filoyu daha önce yol aldığı denizlerden çok farklı yerlere atar. Artık Odysseus nerede olduğunu bilmemektedir; düşman olsalar da en azından onlara benzeyen Kikonlar gibi varlıklara bile rastlayamaz. Başka deyişle, bilinen dünyanın, insan <span class="t13">oikumenos&rsquo;unun</span> sınırlarını aşmış, insana ait olmayan, başka bir dünyaya girmiştir.</p>

  <p class="p5">O andan sonra Odysseus sadece Kirke ya da Kalypso gibi nektarla, ambrosiayla beslenen yarı Tanrılara, Tepegözler, Lestrigonlar gibi insan etiyle beslenen canavarlara, yamyamlara rastlayacaktır. Yunanlara göre insanın özelliği, insanı insan yapan şey onun ekmek yemesi, şarap içmesidir; belirli bir besin türünü benimsemiş olması, konukseverlik kurallarını kabul etmesidir; evine gelen yabancıyı kesip yemez, ağırlar. Korkunç fırtınanın Odysseus ile denizcilerini fırlatıp attığı bu evren, insana özgü olağan dünyanın tam tersidir. Fırtına diner dinmez Yunanlar kıyıyı görürler, hiç tanımadıkları bu yere yanaşırlar. Odysseus kimlerin oturduğunu öğrenmek, biraz erzak almak için orada yaşayanlarla konuşsunlar diye birkaç öncü seçip gönderir. Çok büyük bir nezaketle karşılanırlar. Yerliler sürekli gülümsemektedirler. Yabancı denizcilere yiyeceklerinden sunarlar hemen. İşte bunlar, bu ülkedekilere Lotophagoi denir, yani Lotosyiyenler. Tıpkı insanların ekmekle, şarapla beslenmeleri gibi onlar da nefis bir bitki olan lotos yemektedirler. Eğer bir insan bu enfes yiyeceği yerse her şeyi unutur; artık geçmişini hatırlamaz, kim olduğunu, nereden geldiğini, nereye gittiğini unutur. Lotosyiyenler artık insanlar gibi yaşamazlar, geçmişlerini, kim olduklarını bilmezler.</p>

  <p class="p5">Odysseus&rsquo;un elçileri arkadaşlarını bulduklarında denize açılmayı istemezler, başlarına geleni söyleyemezler. Başka deyişle her tür anımsama yeteneğini yok eden bir mutluluk içinde uyuşup kalmışlardır. Geçmişi, geleceği hiç hesaba katmadan, oracıkta, oldukları gibi kalmayı isterler; içlerinde dönüş isteği kalmamıştır. Odysseus onları zorla, yaka paça gemilere bindirir, hemen uzaklaşırlar oradan. İşte ilk durakları böyledir: Unutuş ülkesi.</p>

  <p class="p5">İşte daha sonraki uzun yolculukların her anında, Odysseus ile arkadaşlarının bütün maceralarının gerisinde aslında hep aynı tehlikenin, hep aynı kötülüğün tehdidi yer alır: Vatan hatırasının, vatana geri dönüş isteğinin unutulması, silinmesi. İnsanların dünyasında olmak, güneş ışığı altında canlı kalmak demektir, diğerlerini görmek, diğerlerince görülmek demektir; bir arada yaşamak, hem kendini hem diğerlerini hatırlamak demektir. Oysa orada, gecenin güçleri, Hesiodos&rsquo;un dediği gibi Gece&rsquo;nin çocukları, ürkütücü gölgelerini yavaş yavaş Odysseus ile arkadaşlarının üstlerine sereceklerdir. Gemicilerin tepesine kara bulutlar çökmüştür, eğer dönüşü unuturlarsa kaybolup gideceklerdir.</p>

  <h3 class="h31"><a id="ncx239"></a><a id="a33"></a>&ldquo;Kimse&rdquo; Odysseus Tepegöz&rsquo;e karşı</h3>

  <p class="p5">Lotosyiyenler ülkesinden ayrılırlar. Odysseus&rsquo;un gemileri süzülerek ilerler. Birden gemilerin üstü bir sisle kaplanır, göz gözü görmez olur. Karanlık çökmüştür, denizciler ne kürek çekebilmekte ne de başlarına ne geleceğini bilmektedirler, gemiler kendi başına öylece yol almaktadır. Tam o sırada gemiler karaya oturur, denizciler karanlığa gizlenmiş karayı fark edememişlerdir. Gemileri bu görünmez adaya, bu zifiri karanlık karaya sürükleyen denizdir, Tanrılardır. Ay bile görünmez. Hiçbir şey seçilmez. Oradadırlar, ama başlarına gelenden habersizdirler. Sanki unutuş adasından sonra önlerinde karanlığın, gecenin kapıları açılmıştır. Bu dehlizde yeni maceralar bekler onları. Karaya çıkarlar. Bu küçük adada sahilin hemen yanında büyük bir tepe vardır; alınlarında bir tek gözleri olan, Tepegözler denen azman canavarların yaşadığı yerdir burası.</p>

  <p class="p5">Odysseus, gemisini bir koyda güvenceye alıp on iki adamıyla birlikte tepenin başına çıkar; burada bir mağara görür, mağarada erzak bulabileceğini düşünür. Bu koskocaman, oyuk mağaraya girerler, peynir dolu seleler görürler, yığın yığın çoban azıkları bulurlar. Tahıl yoktur ama hayvanlar, çeşit çeşit peynir, hatta biraz ileride acı şarap bile bulurlar. Elbette Odysseus&rsquo;un arkadaşlarının tek düşüncesi vardır: Biraz peynir kapıp onlara hiç de değerli görünmeyen bu mağaradan çıkmak, aşağı inip tabanları yağlamak. Odysseus&rsquo;a &ldquo;Gidelim&rdquo; derler. Odysseus reddeder. Kalmak ister çünkü mağarada kimin oturduğunu bilmek, görmek ister. Odysseus her şeyi hatırlayan insandır, ama aynı zamanda dünyanın, hatta içine düştüğü bu öbür dünyanın ona sunabileceği her şeyi görmek, tanımak, denemek isteyen insandır. Odysseus&rsquo;un merakı onu hep ileri götürür, ama bu kez mahvolma tehlikesiyle karşı karşıya kalacaktır. Aynı merak yüzünden birçok arkadaşı ölecektir. Biraz sonra keçilerle, koyunları, koçuyla birlikte Tepegöz gelir, hep birlikte mağaraya girerler.</p>

  <p class="p5">Tepegöz dev gibidir, kocamandır. Mağaranın oyuk yerlerine saklanmış, korkudan tir tir titreyen bu bit gibi insanları ilk anda fark etmez. Derken onları görür, biraz önde duran Odysseus&rsquo;a seslenerek: &ldquo;Kimsin sen?&rdquo; diye sorar. Odysseus ona maceralarını anlatır. Ona yalan söyler: &ldquo;Artık gemim yok&rdquo;, oysa gemisi aşağıda onu beklemektedir; &ldquo;gemim parçalandı, bu yüzden senin insafına sığınıyorum, adamlarımla birlikte senin konukseverliğine sığınmak için buradayız, bizler Yunanlarız, Agamemnon ile birlikte Troya kıyılarında yiğitçe çarpıştık, kentimize geri dönerken fırtınaya yakalandık, işte şimdi de sersefil buradayız.&rdquo; Tepegöz, &ldquo;İyi, tamam, anladık, bana ne sizin başınıza gelenlerden,&rdquo; der demez Odysseus&rsquo;un arkadaşlarından ikisini ayaklarından yakaladığı gibi kayalara çarpar, kafalarını patlatır, onları çiğ çiğ yutar. Diğer denizciler korkudan donakalırlar, Odysseus&rsquo;la içine düştükleri bu durumdan nasıl kurtulacaklarını düşünürler. Çıkıp kaçma ihtimali de yoktur, çünkü akşam olduğundan Tepegöz mağaranın ağzını dev bir kayayla kapamıştır; değil bir Yunan, bütün bir ordu gelse yerinden kıpırdatamaz. Ertesi akşam aynı senaryo yeniden oynanır, Tepegöz dört adamı daha yer. Böylece öncekilerle birlikte altı adamı, yani tayfanın yarısını yemiştir. Tepegöz zevkten dört köşedir. Odysseus onu pohpohlamak için yağlı ballı sözler eder, aralarında birazcık yakınlık oluşur. Odysseus ona şöyle der: &ldquo;Sana çok hoşlanacağın bir hediye vereceğim.&rdquo; Sohbet koyulaşır, aralarında kişisel bir yakınlık, ev sahibi-konuk ilişkisi gelişir.</p>

  <p class="p5">Tepegöz kendinden söz eder, adı Polyphemos&rsquo;tur. Boş laflarıyla ün yapmış, çenesi düşük biridir. Odysseus&rsquo;a adını sorar. Ev sahibi-konuk ilişkisinin oluşması için âdetlere göre her birinin diğerine kim olduğunu, nereden geldiğini, soyunu sopunu, vatanını anlatması gerekir. Odysseus adının <span class="t13">Outis, Kimse</span> olduğunu söyler: &ldquo;Arkadaşlarımla ailem bana Outis derler&rdquo;. Burada bir sözcük oyunu vardır, çünkü <span class="t13">ou-tis</span> sözcüğü <span class="t13">me-tis</span>&rsquo;in bir başka biçimidir. Yunancada <span class="t13">ou</span> ile <span class="t13">me</span> olumsuzlama biçimleridir, <span class="t13">outis</span> kimse anlamına gelir, <span class="t13">metis</span> kurnazlık ifade eder. Elbette <span class="t13">metis</span>&rsquo;ten söz edilince hemen akla Odysseus gelir, değil mi ki o bir <span class="t13">metis</span> kahramanıdır, kurnazdır, içinden çıkılmaz durumlardan kurtulandır, yalan dolanla insanları lafa tutup işin içinden kolayca sıyrılan kişidir. &ldquo;Outis mi, Kimse mi?&rdquo; der Tepegöz, &ldquo;madem adın Kimse, ben de sana bir hediye vereceğim. Seni en son yiyeceğim.&rdquo; Odysseus da karşılığında başka bir hediye verir; Maron&rsquo;un ona verdiği şarap, Tanrısal nektardır bu. Tepegöz içer, çok hoşuna gider, bir daha içer. Mideye indirdiği denizcilerden, peynirlerden karnı şişmiş, şarapla sarhoşlaşmış Tepegöz sızar kalır.</p>

  <p class="p5">Odysseus zeytin kütüğünden uzun bir kazığın ucunu sivriltip ateşte iyice kurutur. Canlı kalan denizciler hep birlikte kazığı hazırlarlar, daha sonra da kızgın kazığı Tepegöz&rsquo;ün tek gözüne sokarlar. Tepegöz acıyla bağırır. Sahip olduğu tek göz kör olmuştur. İşte o da gecenin karanlığına gömülmüştür. Bu yüzden haykırarak yardım çağırır, komşu Tepegözler koşup gelirler. Tepegözler ayrı ayrı yaşarlar, her biri kendi mağarasının efendisidir, ne tanrı, ne de efendi bilirler; ancak yine de birbirlerine yardıma koşarlar. Tepegözler mağaranın önünde toplanırlar, mağara kapalı olduğundan dışarıdan bağırırlar: &ldquo;Polyphemos, Polyphemos, ne oldu? &ndash; Korkunç bir şey, öldürüyorlar beni! &ndash; Kim öldürüyor seni? &ndash; Kimse, <span class="t13">Outis!</span> &ndash; Sana kim vuruyor? &ndash; Kimse, <span class="t13">Outis</span> &ndash; Madem kimsenin, <span class="t13">metis&rsquo;</span>in, sana bir şey yaptığı yok ne diye bağırıp çağırıyorsun o zaman?&rdquo; Öyle deyip çekip giderler.</p>

  <p class="p5">İşte böylece Odysseus uydurduğu ismin arkasına sığınarak, saklanarak, yakasını kurtarmıştır. Ama tamamen kurtulmuş sayılmaz, çünkü kocaman bir kayanın kapattığı mağaradan dışarı çıkmak gerekmektedir. Çıkmak için tek çarenin sağ kalan altı Yunan&rsquo;ın her birini bir koyunun karnına hasırla bağlamak olduğunu anlar. Kendisi de Tepegöz&rsquo;ün en sevdiği koçun kıllı karnına yapışır. Tepegöz mağaranın kapısının önüne gelir, kayayı çeker, her koyunu bacaklarının arasından geçirir, Yunanların koyun sırtında dışarı çıkmadıklarından emin olmak için koyunların sırtlarını yoklar. Yunanların altta saklandıklarını fark etmez. Odysseus&rsquo;un koçu çıkarken Tepegöz, konuştuğu tek yaratık olan bu hayvana seslenir: &ldquo;Bak gördün mü, o ahmak Kimse ne hallere koydu beni, ona bunu ödeteceğim.&rdquo; Koç çıkışa doğru ilerler, Odysseus&rsquo;la birlikte çıkarlar.</p>

  <p class="p5">Tepegöz Yunanların hâlâ içerde olduklarını sanarak kayayı çeker, mağarayı kapatır, oysa onlar çoktan dışarıdadırlar. Hızla kayalıklı patikalardan aşağıya, gemilerini sakladıkları koya doğru inerler. Gemilerine atlarlar, yelken açıp kıyıdan uzaklaşırlar. Yukarıdan mağarasının yanında durmuş, koca koca taşları rasgele onlara doğru fırlatan Tepegöz&rsquo;ü görürler. İşte o anda Odysseus kasım kasım kasılmaktan, şişinmekten geri durmaz. Şöyle bağırır: &ldquo;Tepegöz, eğer gözünü kimin kör ettiğini sorarlarsa de ki Laertesoğlu Odysseus&rsquo;tur, İthake&rsquo;li Odysseus, kentin direği, Troya kahramanı, bin bir düzenli Odysseus.&rdquo; Rüzgâra karşı tükürürseniz yüzünüze yapışır elbette. Çünkü Tepegöz de bütün dalgaların büyük Tanrısı, ama aynı zamanda yeraltında olanların da Tanrısı Poseidon&rsquo;un oğludur; fırtınaları, depremleri Poseidon yaratır. Tepegöz, Odysseus&rsquo;a ağır bir beddua savurur; bu beddua yöneltildiği kişinin adı söylendiği zaman yerine gelebilen türdendir. Eğer &ldquo;Kimse&rdquo; demiş olsa beddua etkisiz kalacaktır, ama Tepegöz, Odysseus&rsquo;un adını babası Poseidon&rsquo;a söyler, öcünü almasını diler: Odysseus, İthake&rsquo;ye bin bir acıdan sonra dönebilsin, bütün adamları telef olsun, gemisi batsın, tek başına kalsın, kaybolsun, felakete uğrasın ister. Eğer bu maceralardan yine de kurtulursa yabancı bir gemiyle bir yabancı gibi varsın yurduna, ocağına; kendi gemisiyle evine dönemesin, onu karşılayan da olmasın.</p>

  <p class="p5">Poseidon, oğlunun bedduasını duyar. İşte Odysseus&rsquo;un sonraki maceralarının tümünde Poseidon&rsquo;un parmağı olacaktır; karanlıklara, ölümün en ucuna sürüklenmesi, başına en kötü işlerin gelmesi hep Poseidon yüzündendir. Odysseus&rsquo;u koruyan büyük Tanrıça Athena&rsquo;nın da söyleyeceği gibi Poseidon, oğlu Tepegöz&rsquo;e yapılan kötülüğü kabul edememiş, bu yüzden de Athena araya girememiş, ancak en sonda, yolculuklar bitip de her şey neredeyse düzene kavuştuğunda ortaya çıkabilmiştir. İşte bu yüzden dönüş yolculuğu bol maceralı olmuştur; Odysseus, Polyphemos&rsquo;un gözünü oyup kör ettiği için kendisi de dönüş yolunda hep geceyle, karanlıkla, korkuyla karşılaşacaktır.</p>

  <h3 class="h31"><a id="ncx248"></a><a id="a34"></a>Kirke ile aşk</h3>

  <p class="p5">Gemi Polyphemos&rsquo;un adasından uzaklaşıp Aiolos Adasına varır. Odysseus buraya da uğramıştır; adanın nerede olduğunu bulmaya çalışanlar olmuştur, ama adanın özelliği hiçbir zaman bulunamamasıdır. Aiolos adasının çevresinde başka hiçbir ada yoktur; yüksek kayalıklar üstünde, tunçtan bir halka gibi surlarla çevrilidir. İşte Aiolos orada ailesiyle birlikte yaşar, dış dünyadan tamamen kopmuştur. Aioloslular kendi içlerinden evlenerek çoğalırlar. Tamamen yalnızdırlar, tamamen ayrılmışlardır. Ada, deniz yollarının çakıştığı noktada, denizdeki yönlerin düğüm noktasını oluşturur. Aiolos rüzgârların efendisidir, şu ya da bu yönden estiklerinde deniz yollarını açarlar ya da kaparlar, kimi kez de yolları karıştırır, denizcileri şaşırtırlar. Aiolos, <span class="t13">Ilyada</span>&rsquo;da anlatılan yiğitlerden biri olan Troya kahramanı Odysseus&rsquo;u büyük bir konukseverlik, büyük bir nezaketle karşılar. Odysseus ona dünyada olup bitenlerin hikâyesini anlatır, koptuğu bir evrenden kalma kırıntılardır bunlar. Aiolos rüzgârların efendisidir ama başka gücü yoktur. Odysseus konuşur, anlatır, Aiolos dinler, çok mutludur. Birkaç gün sonra Aiolos şöyle der: &ldquo;Adadan hareket edip İthake&rsquo;ye doğru sorunsuz yol alman için ne gerekiyorsa vereceğim.&rdquo; Ona bir tulum verir, ancak Maron&rsquo;un verdiği gibi şarapla dolu bir tulum değildir bu; içinde bütün rüzgârların kaynağı, bütün fırtınaların tohumu vardır. Bu tulumun ağzı sıkı sıkı bağlanmıştır, Aiolos içine bütün deniz rüzgârlarının kökünü, tohumunu koymuştur, yalnızca adadan dosdoğru İthake&rsquo;ye götürecek rüzgâr dışarıda kalmıştır. Odysseus&rsquo;a bu tuluma asla dokunmamasını tembihler. Eğer rüzgârlar dışarı çıkarsa kimse onları durduramayacaktır. &ldquo;Bak işte, evrende esen tek rüzgâr seni dosdoğru İthake&rsquo;ye götürecek rüzgâr&rdquo;, der. Tayfanın sağ kalan kısmı gemide yerlerini alırlar, İthake&rsquo;ye doğru hareket ederler.</p>

  <p class="p5">Akşam olmuştur, Odysseus uzaklarda İthake kıyılarını seçebilmektedir. Vatan toprakları gözlerinin önündedir işte. Huzur içinde uykuya dalar. Gözkapakları ağırlaşır, gözleri tıpkı Tepegöz&rsquo;ün gözü gibi kararır. İşte yeniden karanlıklar dünyasına, <span class="t13">Hypnos&rsquo;</span>a, Uyku&rsquo;nun dünyasına dönmüştür; İthake&rsquo;ye doğru süzülen gemisinin bordasında uyuyakalmıştır, nöbetini unutmuştur. Denizciler bir başlarına kalınca Aiolos&rsquo;un Odysseus&rsquo;a verdiği tulumun içindekileri merak ederler; öyle ya, mutlaka değerli şeyler olmalıdır. Sadece şöyle bir göz atıp kapatacaklardır. Derken İthake kıyılarına yaklaştıklarında tulumu açarlar, rüzgârlar dışarı fırlar, deniz kabarır, dalgalar yükselir, gemi yön değiştirir, geri dönüp geldiği yöne doğru uzaklaşmaya başlar. Odysseus şaşkınlık içinde, kendini yeniden başladığı noktada, Aiolos Adasında bulur. Aiolos ona burada ne işi olduğunu sorar. &ldquo;Suç bende değil, uyumuşum, hata ettim, uykunun karanlığına bıraktım kendimi, nöbet tutmadım, arkadaşlarım tulumu açmışlar.&rdquo; Bu kez Aiolos ona iyi davranmaz. Odysseus yalvarır. &ldquo;Bırak beni gideyim, bir şans daha ver.&rdquo; Aiolos kızar, artık onun en sondan birinci olduğunu, şanı şöhreti kalmadığını, Tanrıların ondan nefret ettiklerini söyler: &ldquo;Böyle bir iş başına geldiğine göre lanetlenmiş olmalısın, artık seni dinlemek istemiyorum&rdquo;. Odysseus ile arkadaşları umduklarını bulamadan Aiolos&rsquo;tan hareket ederler.</p>

  <p class="p5">Odysseus ile arkadaşları denizde yol alırlarken başka bir yere, Lestrygonlar adasına varırlar. Kıyıya yanaşırlar, düzenli bir liman, bir kent vardır burada. Diğerlerinden daha kurnaz olan Odysseus gemisini bu limana çekmek yerine biraz kuytu bir yere, kenardaki bir koya demirler. Başına gelenlerden ders alan Odysseus gemide kalır, adamlarından birkaçını kentte kimlerin oturduklarını öğrenmeleri için gönderir. Denizciler kente doğru tırmanırlarken yolda dev gibi bir köylü kızıyla karşılaşırlar; dev anası gibi iri yarı, denizcilerden kat kat iri, kat kat güçlü bir kızdır bu; denizciler hayran kalırlar. Kız kente birlikte dönmeyi önerir: &ldquo;Kral babam sizi ağırlayacak istediğiniz her şeyi verecektir&rdquo;, der. Denizciler pek memnun olurlar, zaten bu sevimli kızın boyundan poşundan da epey etkilenmişlerdir. Onu yalnızca biraz fazlasıyla güçlü, fazlasıyla iri bulurlar. Lestrygon kralının huzuruna çıkarlar; Kral onları görür görmez birini yakalayıp yutar. Odysseus&rsquo;un adamları sağa sola kaçışırlar, gemilerine doğru bağrışarak koşarlar: &ldquo;Canını seven kaçsın, gidelim buradan!&rdquo; Bu arada kralın verdiği emirle bütün Lestrygonlar dışarı fırlarlar. Aşağıda gemilerine doğru kaçışan, oradan bir an önce uzaklaşmak için acele eden Yunanları görürler. Lestrygonlar gemiye doğru koşuşan denizcileri düz ovada keklik gibi avlarlar, yakaladıklarını mideye indirirler. Odysseus&rsquo;un özenle sakladığı gemide bulunanlar dışında bütün denizciler can verir. Odysseus gemisinde kalan adamlarıyla yeniden yola çıkar.</p>

  <p class="p5">Tek başına yol alan gemi bir Akdeniz adası olan Aiaie adasına çıkar. Odysseus ile arkadaşları gemilerini demirleyecek bir yer bulurlar, karaya çıkıp dolaşmaya başlarlar. Adada kayalıklarla bir orman, ayrıca bol bol bitki vardır. Ancak Odysseus gibi denizciler de artık dikkatli davranırlar. Hatta içlerinden biri adaya çıkmak bile istemez. Odysseus diğerlerini adayı keşif için yüreklendirir. Yirmiyi aşkın denizci öncü olarak gider; güzel bir ev, her şeyin sakin göründüğü, çiçeklerle kaplı bir sarayla karşılaşırlar. Çevrede, bahçede çok sayıda vahşi hayvan, kurtlar, aslanlar vardır; bu durumu tuhaf bulurlar, biraz endişelenirler, ancak hayvanlar denizcilere uysalca yaklaşır, neredeyse ayaklarına sürünürler. Denizciler şaşırırlar, kim bilir, burası belki de hayvanların uysal, insanların da vahşi oldukları, işlerin tersine yürüdüğü bir yerdir. Kapıyı çalarlar, çok güzel bir kadın açar. Güzel sesiyle şarkı söyleyip kumaş dokumaktadır. İçeri buyur eder, oturtur, onlara konukseverlikle içecek verir. Ama içeceğe bir iksir katmıştır, denizciler içer içmez domuza dönüşürler. Hepsi baştan ayağa domuz kılığına girmiştir; kılları, sesleri, yürüyüşleri, ağızları, burunlarıyla tam tamına domuz olmuşlardır. İşte Kirke denen büyücü kız odur; hayvanlarının arasına kattığı bu yeni domuzları görüp sevinir. Çabucak domuz ahırına kapatır, onlara diğer domuzlara verdiği yiyecekleri verir.</p>

  <p class="p5">Öncülerin geri dönmesini bekleyen Odysseus&rsquo;la diğer arkadaşları endişelenmeye başlarlar. O zaman Odysseus adamlarım bulmak için adaya çıkar. Hermes, o hin, dalavereci tanrı, yoluna çıkar onun, olup bitenleri anlatır: &ldquo;Bir cadı adamlarını domuza dönüştürdü, belli ki sana da o içkiden içirecek, ama ben sana bir panzehir vereceğim, domuza dönüşmekten kurtulacaksın, hep Odysseus olarak kalacaksın&rdquo;. Sonra Hermes ona bir parça bitki verir. Odysseus geri dönüp arkadaşlarına adaya gideceğini söyler, hepsi vazgeçirmeye çalışır: &ldquo;Gitme. Diğerleri gelmedilerse öldüler demektir.&rdquo; Odysseus: &ldquo;Hayır, onları kurtaracağım&rdquo;, der. İşte böylece Hermes&rsquo;in verdiği bitkiyi yutar, kılıcını da alıp büyücünün evine gider. Büyücü kız onu hemen içeri alır, sırmalı minderlere oturtur. Odysseus arkadaşlarından hiç söz açmaz, hiçbir şey olmamış gibi davranır; kız gidip iksirli içeceği getirir, Odysseus&rsquo;a sunar. Odysseus içkiyi içer, kız bekler, onu izler, ama Odysseus domuza dönüşmez, karşısında duran hâlâ sevimli gülümseyişiyle Odysseus&rsquo;tur; derken Odysseus kılıcını çekip kızın üstüne atılır. Kız her şeyi anlar: &ldquo;Sen Odysseus&rsquo;sun, iksirin sana etki etmeyeceğini biliyordum, peki burada ne arıyorsun?&rdquo; diye sorar. Odysseus: &ldquo;Önce arkadaşlarımı eski haline getir&rdquo;, der.</p>

  <p class="p5">Medeia&rsquo;nın teyzesi olan bu büyücü kız ile Odysseus arasında, dolayısıyla düş dağıtıcısı, büyücü Tanrı Hermes arasında bir güç yarışı, bir karşılaşmadır sanki bu, ama sonu uzlaşmayla biter. Odysseus ile Kirke çok mutlu bir aşk yaşayacaklardır. Ama önce gidip arkadaşlarını kurtarması gerekmektedir. Kirke onları neden domuza dönüştürmüştü? Kıyısına demirleyen her yolcuyu benzer bir yazgı bekler. Neden peki? Çünkü Kirke yalnızdır, çevresinde hemen çekip gidemeyecek canlılar olsun ister. Söylendiğine göre gezginleri domuza ya da başka hayvanlara dönüştürerek onların dönüş heveslerini, geçmişlerini, insan olduklarını unutmalarını istemektedir. Aslında Odysseus&rsquo;un arkadaşlarının başına da aynı şey gelmişti; ama onların akılları biraz da olsa başlarındaydı, düşünebiliyorlardı, zira Odysseus&rsquo;u gördüklerinde çok sevinmişlerdi. İşte bir hamlede eski hallerine geri dönerler, hatta bu badireyi atlattıktan sonra çok daha gençleşmiş, daha güzelleşmiş, daha gösterişli olmuşlardır. Bir süreliğine domuza dönüşmek sanki bir geçiş törenidir; ölüm yoluna dalmak, burada yaşanılan bir maceradan sonra daha genç, daha güzel, daha canlı olarak geri dönmek gibi. İşte yeniden insan olunca onlar da bu değişimi geçirirler. Kirke onları öldürebilirdi, o zaman onlarda düşünce, <span class="t13">nom</span>, kalmazdı; ölülerse tamamen gecenin karanlığına gömülürler; onlarda artık <span class="t13">nous</span> kalmamıştır, biraz sonra anlatacağımız Teiresias hariç elbette. Ancak Odysseus&rsquo;un arkadaşları için bu durum tam anlamıyla ölüm değildir. Kısa süreliğine hayvana dönüşmüşler, insanların dünyasından ayrılmışlar, geçmişlerini unutmuşlar, ama kurtulduklarında daha da gençleşmişlerdir.</p>

  <p class="p5">Daha sonra Odysseus ile Kirke bir aşk macerası yaşarlar. Hatta kimilerinin dediği gibi çocukları bile olur, ancak bu pek kesin değildir. Sadece birbirlerini severler, sevişirler. Kirke güzel sesiyle şarkılar söyler, Odysseus gemide kalan adamlarını da çağırır, önce çekinirler ama Odysseus onları kolayca ikna eder: &ldquo;Gelin, gelin, artık tehlike kalmadı.&rdquo; Orada uzun bir süre kalırlar. Adaya çıkan bütün erkekleri domuza ya da vahşi hayvanlara dönüştüren büyücü Kirke bir cadı değildir, kötü bir büyücü de değildir. Odysseus&rsquo;una damları geldikten sonra rahat etsinler diye elinden geleni yapar. Gel zaman git zaman adamlar sıkılmaya başlar, çünkü Kirke&rsquo;nin yatağını paylaşamadıklarından Odysseus&rsquo;un tattığı zevklere uzaktırlar. Odysseus&rsquo;a artık dönme zamanının geldiğini hatırlattıklarında Kirke karşı çıkmaz, onları alıkoymak istemez. Onlara: &ldquo;Eğer gitmek istiyorsanız elbette gidebilirsiniz&rdquo;, der. Sonra, dönüş yolculuğunun rahat geçmesini sağlayacak bütün bilgileri verir. Odysseus&rsquo;a şunları tembihler: &ldquo;Bak Odysseus, gelecek durağın Kimmerler ülkesi olacak; orada hiç gün doğmaz, hep gece olur, sürekli sis vardır, bir de cehennem dünyasının kapısı burada bulunur.&rdquo; Bu kez geçmişi, insanlığı unutarak insanlığın en uç sınırına fırlatılıp atılmaktan da öte, ölüler dünyasının bile ucuna varmak söz konusudur. Kirke, Odysseus&rsquo;a izleyeceği yolu açıklar: &ldquo;Gemini falan yerde durduracaksın, yürüyerek gideceksin, bir çukur göreceksin; yanında un bulundur, bir koç bul, kes, kanını akıt; işte o zaman <span class="t13">eidola,</span> tasvirler, hayaletler, ölülerin ruhları, yukarı doğru çıkacaklar. Teiresias&rsquo;ın ruhunu tanıyıp yakalayacaksın, ona koçtan aldığın kanı içireceksin, o da cana kavuşacak, ne yapman gerektiğini bir bir anlatacak.&rdquo;</p>

  <h3 class="h31"><a id="ncx256"></a><a id="a35"></a>Adı olmayanlar, yüzü olmayanlar</h3>

  <p class="p5">Nihayet Odysseus ile arkadaşları yola çıkarlar, oraya varırlar. Odysseus söylenenleri yapar. Çukurun önündedir, unu boca eder, koçu keser, kanı içilmeye hazır eder. O zaman &ldquo;kimse&rdquo; olmayanlar, hani Odysseus&rsquo;un kendi adım deyip uydurduğu gibi <span class="t13">outis</span> olanlar, adı olmayanlar, <span class="t13">nonumnoi</span>, yüzleri olmayanlar, artık görülemeyenler, artık hiçbir şey olmayanlar yukarı doğru çıkmaya başlarlar. Eskiden birey olan ama artık adları anılmayan tekörnek varlıklardır onlar. Odysseus&rsquo;un önünde yukarı yükselen bu kitleden korkunç, tekdüze bir hırıltı çıkar. Adları yoktur, konuşmazlar, karmakarışık bir gürültüdür bu. Odysseus biraz ürperir; çünkü gözlerine görünen bu görüntüler, kulaklarına çalınan bu sesler onu da aralarına çekebilir, onun bin bir düzen kuran sözleri bu karmakarışık gürültü içinde eriyip dağılabilir, ünü, şanı, şöhreti unutulabilir; böyle bir karanlığın ortasına düşebilir, işte tehlike budur. Nihayet Teiresias belirir.</p>

  <p class="p5">Odysseus kanı içirir, Teiresias ona evine döneceğini, orada Penelopeia&rsquo;nın onu beklediğini söyler, ayrıca diğerleriyle ilgili haberler de verir. Agamemnon ölmüştür, Odysseus başka kahramanların gölgelerini de görür; annesini görür, Akhilleus&rsquo;u tanır, onunla konuşur. Odysseus&rsquo;un yanındaki kandan biraz içen Akhilleus cana gelir, dili çözülür. Yukarıdaki dünyada kahramanlıkları dilden dile dolaşırken, <span class="t13">kleos&rsquo;</span>u, şöhreti bütün dünyada parıldarken, kahramanlık timsali olarak görülürken, hatta yeraltı dünyasında bile üstün olduğu söylenirken o, Akhilleus, neler der? Dinleyelim: &ldquo;Hades&rsquo;in karanlıklarında Akhilleus olacağıma keşke çamur içinde, gübreye batmış, acınası bir köylü olaydım, gün altındaki insanların en yoksulu olaydım.&rdquo; Akhilleus&rsquo;un <span class="t13">Odysseia</span>&rsquo;da söyledikleri <span class="t13">Ilyada</span>&rsquo;da söylediklerinin tam tersidir: Akhilleus kısa, ama ün dolu bir yaşam ile uzun ama ünsüz bir yaşam arasında seçim yapar, elbette seçimini yaparken hiç duraksamaz: Ün dolu yaşamı, gencecikken, kahramanca ölmeyi seçer, çünkü kısa bir yaşamı bitiren güzel bir ölümün sağladığı ün başka hiçbir şeyle değişilmezdi. Akhilleus şimdi tam aksini söylemektedir. Ölüp de yeraltı dünyasına gittikten sonra aklı başına gelir, bir şans daha verilse ölüler dünyasında Akhilleus olmaktansa Yunanistan&rsquo;ın en geri illerinin birinde yoksul, çamur içinde bir köylü olmayı yeğleyecektir.</p>

  <p class="p5">Odysseus, Akhilleus&rsquo;un itirafını dinledikten sonra yola koyulur. Yeniden Kirke&rsquo;nin adasına döner, O da onu iyi karşılar, ona, arkadaşlarına ekmekle şarap verir, sonra gidecekleri yolu söyler. <span class="t13">Planktes&rsquo;</span>in, hareket eden kayaların arasından nasıl geçeceklerini iyice anlatır; bu kayalar sabit değildir, aralarından gemi geçerken birleşiverirler. Bunlardan kurtulmak için Kharybdis ile Skylla arasından geçeceklerdir. Kharybdis onları yutabilecek bir uçurumdur, Skylla ise göğe doğru yükselen bir kayalık; bu kayalığın üstünde insanı yakalayıp yiyen bir canavar vardır. Kirke onlara sadece dev kayalarla karşılaşıp, her birinin farklı tehlikesi olan Kharybdis ya da Skylla arasında seçim yapmak zorunda kalmayacaklarını, bir de küçük bir adada Sirenlere rastlayacaklarını söyler. Adanın açığından geçerken Sirenlerin şarkısını duyup da kaybolmayan gemi yoktur, çünkü denizciler şarkının büyüsüne kapılırlar, bu arada gemileri kayalıklara çarparak parçalanır. İşte nihayet Odysseus şarkı söyleyen Sirenlerin yaşadıkları adanın açıklarına ulaşır.</p>

  <p class="p5">Ne yapar bin bir düzenli Odysseus? Yanına balmumu almıştır, kuş kadınlar ya da kadın kuşların, Sirenlerin bulunduğu küçük adayı görür görmez adamlarının kulaklarını şarkıyı duymasınlar diye balmumuyla kapattırır, ama kendi kulaklarını tıkamaya eli varmaz. Odysseus sadece geçmişe sadık, hatıra ehli biri değildir, aynı zamanda bilmemesi gereken şeyleri bilmek isteyen, meraklı biridir, hani Tepegöz macerasında olduğu gibi. Sirenlerin şarkılarını dinlemeden, nasıl şarkı söylediklerini, ne söylediklerini öğrenmeden oracıktan uzaklaşabilir mi hiç? Bu yüzden kulaklarını tıkamaz, ama kendini hiç kımıldayamayacak biçimde gemi direğine bağlatır. Gemi ilerler, Sirenlerin adasına yaklaşınca tam bir sessizlik olur, Yunanlar buna <span class="t13">galene</span> derler, işte öyle bir sessizlik, çıt çıkmaz, rüzgâr diner, gemi kımıltısız kalır, derken Sirenler şarkı söylemeye başlarlar. Şiirlerinde neler derler? Odysseus&rsquo;a seslenirler, sanki Musalardır, sanki Hafıza&rsquo;nın kızlarıdır, hani Homeros&rsquo;a şiirlerini, kahramanlık maceralarını esinleyen Tanrıçalardır. Şöyle seslenirler: &ldquo;Odysseus, Odysseus, ünlü, şanlı, sevgili Odysseus, gel, gel, dinle bizi, sana her şeyi anlatalım, kahramanların şarkılarını, senin kahramanlıklarını söyleyelim.&rdquo;</p>

  <p class="p5">Sirenler büyük H ile yazılan Hakikat&rsquo;i, yani olup biteni olduğu gibi anlatırlar, ama aynı zamanda adalarının çevresi cesetlerle doludur, güneşin altında, sahilde çürüyen cesetlerle. İşte onlar bu çağrıya kulak vermiş, hepsi de ölüp gitmiştir. Sirenler hem bilme arzusunu, hem cinsel çekiciliği, işte tastamam ayartmayı, hem de ölümü simgelerler. Odysseus&rsquo;a söyledikleri bir anlamda o artık yaşamadığın da, ışığın dünyası ile karanlığın dünyası arasındaki sınırı aştığında, yani insanların tıpkı şimdi benim yaptığım gibi hakkında hikâyeler anlattıkları Odysseus haline geldiğinde söylenecek şeylerdir. Sirenler bunları Odysseus&rsquo;a o henüz sağken anlatırlar; sanki o ölmüştür ya da sanki canlılar ile ölüler, yaşamın ışığı ile ölümün karanlığı arasındaki sınırın iyi belirlemediği, henüz belirsiz, bulanık, aşılmaz bir yer ile zaman içinde bulunmaktadır. Sirenler onun ününü taçlandıracak bir ölüme davet ederler; Akhilleus&rsquo;un artık istemediği bir ölümdü bu, gerçi daha önce, hayattayken böyle bir şanı arzulamıştı, ama bunun nedeni sadece ölümün insanlara kaybolmayacak bir ün kazandıracak olmasıydı.</p>

  <p class="p5">Gemi yavaş yavaş ilerlerken Odysseus Sirenlerin şarkısını dinler; onlara katılmak için çırpınır ama denizciler bağlarını daha da sıkılaştırırlar. Nihayet gemi uzaklaşır, Sirenleri geride bırakır, derken birbirlerine yaklaşıp çarpışan kayaların yanına gelir. Odysseus Skylla&rsquo;yı değil Kharybdis&rsquo;i seçer, sonunda olan olur, gemi geçerken altı başı, on iki ayağıyla Skylla bazı denizcileri yakalayıp diri diri yutar. Sadece birkaçı yakasını sıyırır, artık kalabalık değillerdir. Biraz sonra başka bir adaya, güneş adası olan Triklana&rsquo;ya varırlar. Gerçekten de bu ada güneşe, her şeyi gören göze aittir. Adada Tanrısal, üremeyen, ölümsüz hayvanlar bulunmaktadır. Sayıları hep aynıdır, bir yıldaki gün sayısı kadardır. Bunlara dokunmamak, sayılarını ne eksiltmeli ne de artırmalıdır. Hepsi de yüce varlıklardır; Teiresias, Odysseus&rsquo;a adayla ilgili bir öğüt vermiştir: &ldquo;Güneş Adasına geldiğinde ne olursa olsun bu kutsal sürüdeki hiçbir hayvana dokunmayacaksın. Onlara dokunmazsan evine dönme şansın olabilir. Eğer dokunursan kaybolur gidersin.&rdquo; Doğal olarak Triklana&rsquo;ya çıkmadan önce Odysseus bu öğüdü hatırlayıp tayfasını uyarır. &ldquo;Güneşin sürülerinin otladığı adaya çıkacağız, ama onlara dokunmayacaksınız. Bu hayvanlara dokunmak yasak, kutsal hayvanlar bunlar. Güneş onları titizlikle koruyor. Yemeğimizi gemide yiyelim, adaya uğramayacağız.&rdquo; Ancak denizciler bitkindir. Ciddi tehlikeler atlatmışlar, arkadaşlarından bazıları hayatlarını kaybetmiştir, tükenmişler, canları çıkmıştır; şöyle derler Odysseus&rsquo;a: &ldquo;Sen demir gibisin, dinlenmek neyine!&rdquo;</p>

  <p class="p5">Eurylokhos bütün tayfa adına söz alır: &ldquo;Adaya çıkalım&rdquo;. Odysseus: &ldquo;Peki, ancak sadece Kirke&rsquo;nin bize verdiği yiyecekleri yiyeceğiz&rdquo;, der. Büyücü kız nektarla ambrosia içiyordu, ama onlara ekmek, şarap gibi insana özgü yiyecekler vermişti. Gemi kıyıya yanaşır, adamlar karaya çıkıp yiyeceklerini yerler. Ertesi gün bir fırtına çıkar, günlerce sürer, öyle ki denizciler tekrar yola çıkamazlar. Adaya tıkılıp kalmışlardır; erzakları, yiyecekleri de yavaş yavaş tükenmiştir. Açlıktan kıvranırlar, mideleri kazınır.</p>

  <p class="p5">Açlık, Hesiodos&rsquo;a göre Gece&rsquo;nin çocuklarından biridir. <span class="t13">Limos</span>, Açlık, tıpkı Suç, Karanlık, Unutma, Uyku gibi Gece&rsquo;nin doğurdukları arasındadır. Unutma, Uyku, Açlık; bu korkunç karanlık güçleri tetikte beklemektedir.</p>

  <p class="p5">Burada ilkin açlık baş gösterir. O zaman denizciler balık tutmaya çalışırlar; zaman zaman tutarlar ama yetmez; yiyecek hiçbir şeyleri kalmamıştır. Odysseus bir şeyler yapmak amacıyla arkadaşlarından uzaklaşır, adadaki tepeye çıkar, ama oracıkta uyuyakalır. İşte bir kez daha Odysseus Tanrıların gönderdiği uykuya sarılıp karanlığa gömülmüştür. O uyurken, açlık kol gezmektedir; Eurylokhos&rsquo;la dile gelip denizcilere seslenir: &ldquo;Burada böyle açlıktan ölüp gidemeyiz, bakın şu besili ineklere, görüntüleri bile insanın ağzını sulandırıyor.&rdquo; Odysseus&rsquo;un yokluğundan, onun gece dünyasında kapalı kalmasından, orada olmamasından, herkese göz kulak olamamasından yararlanırlar; nihayet sürüyü kuşatırlar. Hayvanların çoğunu tutup kurban ederler. Peşlerinden koşarlar, sıkıştırıp yakalarlar, kesip pişirirler. Et parçalarını kazanlara koyarlar, diğer parçaları ateşte pişirirler. İşte o anda tepedeki Odysseus uyanır. Kızartılan etle yağın kokusunu alır. Birden içine bir sıkıntı çöker, Tanrılara seslenir: &ldquo;Tanrılar, gözlerime perde çektiniz, karanlık uykuyu verdiniz, zaten iyi bir uyku da değildi bu, unutuşun, ölümün uykusuydu, işte şimdi böyle bir belanın karşısındayım.&rdquo; Aşağı iner arkadaşlarına sövüp sayar, ama onlar aldıkları öğütleri, verdikleri sözleri unutmuşlar, etleri yemeye koyulmuşlardır.</p>

  <p class="p5">Bununla birlikte mucizeler olur: Kesilen, parçalanan, pişirilen bu hayvanlar canlılarmış gibi böğürmeyi sürdürürler. Ölmüşlerdir ama hâlâ yaşamaktadırlar, çünkü ölümsüzdürler. Kurban töreni yanlış, yalap şap yapılmıştır; inekleri vahşi hayvan avlar gibi avlamışlar, bu yüzden vahşi ile uygar dünya birbirine karışmıştır. İşte o zaman mucizeler artar, ama Odysseus&rsquo;un arkadaşları yemeyi sürdürürler, tıkınırlar, sonunda uykuya dalarlar. Aynı anda dalgalar diner, rüzgâr kesilir. Gemiye binerler, adadan ayrılır ayrılmaz bu kez Helios, Poseidon&rsquo;a değil Zeus&rsquo;a seslenir: &ldquo;Bak işte gördün mü yaptıklarını. Hayvanlarımı öldürdüler, öcümü almak sana düşer. Eğer öcümü almazsan ben, Güneş, Aither&rsquo;deki ölümsüz Tanrılara artık yüzümü göstermem, yeryüzünde gece ile günün birbirini izlemesine alışmış insanlara yüzümü göstermem, haberin ola! Aşağılara, ölüler dünyasına gider, orada parlarım! Hades&rsquo;e inerim, ışığımla karanlıklar dünyasını aydınlatırım. Hem Tanrılar hem de insanlar karanlıklarda kalırsınız.&rdquo; Zeus güvence verir, &ldquo;Sen bu işi bana bırak&rdquo;, der.</p>

  <p class="p5">Gözünü açık tutamayan Odysseus adamlarının hata işlemelerine, her şeyi karıştırmalarına, kutsal ile kutsal olmayanı, vahşi hayvan avı ile kurban törenini birbirine katmalarına neden olmuş, güneşin artık bir daha geceyi aydınlatmama, eskiden aydınlattığı yerleri karanlıkta bırakma tehdidini savurmasına yol açmıştır. Gemileriyle hareket ederler, ama henüz uzaklaşmışlardır ki göğün üstünden Zeus denizleri karartır. Gemi aniden karanlığa gömülür, dalgalar kabarır, geminin üstüne yıldırımlar yağar, direk kırılır, kılavuz denize düşer, kafasına direk çarpar. Kurtarma sandalı gövdeye çarpıp parçalara ayrılır. Odysseus&rsquo;un bütün arkadaşları sanki vahşi hayvanlara dönmüşlerdir, dalgalar onları çil yavruları gibi dağıtır. Bir tahta parçasına tutunan Odysseus dokuz gün suda yüzer. Derken sonunda akıntıyla bir adaya, Kalypso Adasına, tamamıyla tükenmiş bir halde ulaşır.</p>

  <h3 class="h31"><a id="ncx268"></a><a id="a36"></a>Kalypso Adası</h3>

  <p class="p5">Üstüne yıldırım düşen gemi, parçalanmış, Odysseus&rsquo;un gemideki arkadaşları denize düşmüş, dalgaların arasında kuzgunlar gibi bata çıka boğulup gitmişlerdir. Bir tek Odysseus kurtulmuştur. Gemiden kopan bir direğe tutunmuş, akıntıyla ters yöne doğru, Kharybdis&rsquo;e doğru acınası bir halde sürüklenmiştir. Buradan neredeyse bir mucize eseri kurtulur. Yine bir başına dokuz gün boyunca bitkin bir halde dalgaların üstünde kalmış, akıntıyla dünyanın bir ucuna gelmiştir. İşte orada gemisi batmış bu kazazede tam kendini derinliklere bırakacakken Kalypso Adasına varmıştır. Dünyanın ucundaki bir adadır bu, denizlerin bittiği yerden bile uzaktadır, uçsuz bucaksız sular adayı hem insanlardan hem de Tanrılardan ayırır. Hiçbir yerde değildir. Odysseus bitkin bir halde yatmaktadır, Kalypso onu kabul eder. Geçen sefer Odysseus ile adamları yardım almak için Kirke&rsquo;nin adasına çıkmışlardı, bu sefer de yardım elini Kalypso uzatır.</p>

  <p class="p5">Odysseus burada belirsiz bir süre, beş, on, on beş yıl kalacaktır; artık zaman diye bir şey olmadığından süre belirsizdir. Odysseus mekân ile zamanın dışına atılmıştır. Her gün bir öncekine benzer. Hep Kalypso ile birliktedir; onunla sürekli bir aşkı yaşar, başka hiç kimseyle görüşmez. Kalypso ile birlikte tam bir yalnızlık içindedir. Hiçbir olayın olmadığı, hiçbir şeyin geçmediği bir zamanda her gün bir diğerinin aynıdır. Odysseus, Kalypso&rsquo;nun evinde, dünyanın dışındadır, zamanın dışındadır. Kalypso ona tam bir aşk sunar, onun her dileğini gerçekleştirir. Ama Kalypso, Yunanca <span class="t13">kaluptein,</span> &ldquo;saklamak&rdquo; anlamına gelen adının da gösterdiği gibi hem her şeyden uzakta saklanan kişidir, hem de Odysseus&rsquo;u bütün bakışlardan saklayan kişi.</p>

  <h3 class="h31"><a id="ncx271"></a><a id="a37"></a>Küçük bir cennet</h3>

  <p class="p5">İşte Homeros&rsquo;uıı Odysseus&rsquo;u anlattığı hikâye de böyle başlar. Kahraman on yıldır adada saklanmaktadır. Nympha ile birlikte yaşar, macerasının, yolculuğunun sonuna gelmiştir. İşte her şey burada düğümlenir, her şey burada son bulur. Gerçekten de Odysseus&rsquo;u hırsla, kinle izleyen Poseidon&rsquo;un artık rahatlamış olmasından yararlanan Athena araya girer. Poseidon sık sık yaptığı gibi şölene katılmak üzere Aitiopiahların yanına gider; bunlar hep genç kalan, menekşe kokusu yayan, bozulmayı bilmeyen mitik varlıklardır; çalışmazlar, çünkü tıpkı Altın Çağ&rsquo;da olduğu gibi her sabah her tür bitkisel, hayvansal yiyeceği hazır, pişmiş olarak bulurlar. Dünyanın her iki ucunda, doğuyla batının en ucunda otururlar. Poseidon her iki ucu da ziyaret eder, onlarla yemek yer, eğlenir. İşte Athena onun yokluğundan yararlanıp babası Zeus&rsquo;a bunun böyle sürmeyeceğini, Troya toprağında ölmemiş, dönüş yolunda boğulmamış bütün Yunan kahramanların şimdi evlerinde olduklarını, ailelerine, evlerine kadınlarına kavuştuklarım söyler. Onlar arasında bir tek o sadık Odysseus, Tanrıçanın özel bir ilgi duyduğu o kahraman Kalypso&rsquo;nun evine tıkılıp kalmıştır. Kızı Athena&rsquo;nın üstelemesiyle, ayrıca hazır Poseidon da yokken Zeus kararını verir. Zarları atar, yazgıları belirler: Odysseus geri dönecektir. Söylemesi kolay, ama önce Kalypso&rsquo;nun onu serbest bırakması gerekir. Bu iş Hermes&rsquo;e düşer. Bu görevden pek hoşlanmaz: Kalypso&rsquo;nun evine adımını atmamıştır, bu da anlaşılır bir durumdur, zira ada hiçbir yerde olmayan bir yerdedir. Nympha Kalypso Tanrılardan, insanlardan uzaktır. Ona ulaşmak için uçsuz bucaksız tuzlu su kütlesini aşmak gerekir.</p>

  <p class="p5">Hermes sandallarını giyer, şimşek gibi hızlı, düşünce gibi ayağı tezdir. Hermes suratını asar, bu görevi sırf itaat adına, istemeye istemeye kabul etmiştir. İşte böylece Kalypso&rsquo;nun adasına çıkar. Bu hiçbir yere ait olmayan yeri görünce büyülenir: Bu küçük ada küçük bir cennet gibidir. Bahçeler, ormanlar, çeşmeler, kaynaklar, çiçekler vardır, bakımlı mağaralar vardır; Kalypso şarkı söyler, kumaş dokur, Odysseus&rsquo;la sevişir. Hermes&rsquo;in gözleri kamaşmıştır. Kalypso&rsquo;ya yaklaşır. Birbirlerini hiç görmemişlerdir ama tanırlar. Kalypso: &ldquo;Sevgili Hermes, ne işin var burada? Seni görmeye pek alışık değilim&rdquo;, der. &ldquo;Evet&rdquo;, der Hermes, &ldquo;bana kalsa gelmezdim ama Zeus&rsquo;tan emir aldım. Karar verildi, Odysseus&rsquo;u bırakman gerekiyor. Zeus, Troya kahramanları arasında bir tek Odysseus&rsquo;un evine geri dönmemiş olmasını haksızlık olarak görüyor&rdquo;. Kalypso şöyle der: &ldquo;Sen bunları külahıma anlat, Odysseus&rsquo;u neden geri vermemi istediğinizi biliyorum. Çünkü sizler, Tanrılar, acınası varlıklarsınız, insanlardan daha betersiniz, kıskançsınız. Bir Tanrıçanın bir ölümlüyle yaşamasına gönlünüz asla elvermez. Yıllardır burada, yatağımdaki bu adamla sakin bir hayat sürmem sizi rahatsız ediyor.&rdquo; Ama başka seçeneği de yoktur: &ldquo;Peki, tamam, onu göndereceğim.&rdquo;</p>

  <p class="p5">Hermes Olympos&rsquo;a döner. Artık hikâye kaldığı yerden devam edecektir. Odysseus yolculuğu sırasında insanların dünyasından uzaklaşmış, ölüler ülkesine, ışıklı dünyanın, canlılar dünyasının en uç sınırındaki Kimmerler ülkesine kadar sürüklenmiştir. Şimdiyse engin denizlerde tek başınadır, oyunun dışında kalmış, sanki Tanrısal adaya hapsolmuştur. Yolculuğu on yıla yakındır Kalypso ile birlikte yaşadığı aşk macerası yüzünden kesintiye uğramıştır.</p>

  <p class="p5">Hermes, Kalypso&rsquo;nun mağarasında dolaşırken Odysseus ne yapar? Bir tepenin başına çıkmış, enginlerde köpük köpük dalgalı denize bakar, göz pınarlarından yaşlar akıtır. Gözyaşlarıyla bütün bedeni ıslanmıştır. İçindeki bütün can suyu gözlerinden, derisinden dışarı taşar; dayanacak gücü kalmamıştır. Neden? Çünkü içinde geçmiş hayatına özlem vardır, İthake&rsquo;yi, karısı Penelopeia&rsquo;yı özler. Kalypso, Odysseus&rsquo;un hâlâ dönüşü düşündüğünü, dönmeyi aklına koyduğunu bilmiyor olamazdı. Ama ona &ldquo;dönüşü&rdquo; unutturmayı umuyordu, daha önceki hayatını artık anımsamamasını sağlayabileceğini sanıyordu. Nasıl? Odysseus ölüler ülkesine bile gitmiş, orada hayaletler arasında, ölmenin ne kadar korkunç olduğunu, yaşamdan uzak, bilinçsiz bir hayalet olmanın, adsız bir gölge olmanın ne kadar kötü bir şey olduğunu, bunun bir insanın aklına gelebilecek en berbat yazgı olduğunu Akhilleus&rsquo;un ağzından duymuştu. Yolculuğun, maceraların sonunda işte Kalypso, Odysseus&rsquo;a ölümsüz olma, sürekli genç kalma, ölümden, yaşlılıktan uzak durma fırsatını sunuyordu.</p>

  <p class="p5">Bu iki sözü verirken ne yaptığını biliyordu. Gerçekten de onun da bilmesi gereken bir hikâye vardı: Eos, Şafak, Tithonos adlı çok yakışıklı bir gence âşık olur. Birlikte yaşaması için onu kaçırır; Zeus&rsquo;a gidip bu delikanlıdan vazgeçemeyeceğini, ondan hiç ayrılmayacağını, bu yüzden onu ölümsüz yapmasını ister. Zeus alaycı bir gülümsemeyle şöyle der: &ldquo;Tamam ölümsüz olsun.&rdquo; Böylece genç Tithonos ölümsüz olur, Olympos&rsquo;ta Şafak&rsquo;ın kaldığı saraya yerleşir. Bir süre sonra bir yaşlıdan beter olur, çünkü yüz elli ya da iki yüz yıl sonra bir böcek gibi olmuştur, yaşlanmıştır, ne konuşabilmekte ne de hareket edebilmektedir, yemeğini bile yiyemez. Canlı bir hayalete döner.</p>

  <h3 class="h31"><a id="ncx277"></a><a id="a38"></a>Unutmak olanaksız</h3>

  <p class="p5">Kalypso, Odysseus&rsquo;a aynı şeyi önermez, tam bir Tanrı olmayı önerir, yani hep genç kalacak, ölümsüz olacaktır. Kirke dönüş yolunu unutsunlar diye Odysseus&rsquo;un adamlarını insandan daha düşük varlıklara, hayvanlara dönüştürmüştü. Oysa Kalypso, Odysseus&rsquo;a İthake&rsquo;yle Penelopeia&rsquo;yı unutsun diye hayvan olmayı değil Tanrı olmayı önerir. Bu hikâyenin düğümlendiği dram Odysseus&rsquo;un böyle bir açmaz içinde olmasıdır. Ölümün ne olduğunu daha önce de görmüştü: Kimmerler ülkesindeyken, cehennem kapısının önünde ölüler görmüş, ayrıca onun şöhretini söyleyen Sirenlerin akbabalarla dolu adalarında da ölümü görmüştü, işte Kalypso ona ölümsüzlüğü, sonsuz gençliği sunar, ama bu değişimin gerçekleşmesi için ödenmesi gereken bir bedel vardır. Ödeyeceği bedel orada kalması, vatanını unutmasıdır. Öte yandan Kalypso&rsquo;nun yanında kalırsa, gizlenecektir, yani kendisi olmaktan, Odysseus olmaktan, yurduna dönen kahraman olmaktan vazgeçecektir.</p>

  <p class="p5">Odysseus hatırlayan insandır; yazgısının önüne çıkardığı bütün sınavlara, bütün acılara hazırdır; nitekim insanlar dünyasının ucuna atılmış, her defasında kendine gelmeyi bilmiş, geri dönmeyi başarmıştır. Şimdiyse bütün bunlardan vazgeçmesi gerekecektir. Ona önerilen şey bir Yunan&rsquo;a göre ünsüz, şansız, şöhretsiz bir ölümsüzlüktür, yoksa adıyla sanıyla Odysseus&rsquo;un ölümsüzlüğü değil. Yaşlı bilge Mentor kılığına girmiş Athena, İthake&rsquo;ye gelip Odysseus&rsquo;un oğlu Telemakhos&rsquo;u ziyaret ettiğinde ona şöyle der: &ldquo;Biliyorsun ki baban çok kurnaz biridir, eminim geri dönecektir, hazırlan, ona yardım etmen gerekecek. Git bak, diğer Yunan sitelerinde ondan haber alan var mı? Burada böyle eli kolu bağlı durma, bir şeyler yap.&rdquo; Telemakhos önce babasını tanımadığını söyler; annesi Penelopeia ona babasının Odysseus olduğunu söylemiştir, ama o babasını hiç görmemiştir. Gerçekten de Odysseus yola çıkarken Telemakhos henüz yeni doğmuştu, birkaç aylıktı.</p>

  <p class="p5">Şimdiyse Telemakhos yirmi yaşındadır, Odysseus gideli yirmi yıl olmuştur. Telemakhos, Athena&rsquo;ya babasını tanımadığını, ayrıca Tanrıların isteği üzerine hiç kimsenin onu görmediğini, sesini duymadığını, onun artık görünmeyen, duyulmayan bir insan olduğunu söyler. Sanki onu Harpyalar kaçırmıştır, insanlar dünyasından silinip gitmiştir. Başına ne geldiğini kimse bilmemektedir. Telemakhos: &ldquo;Keşke Yunan topraklarında savaşırken ya da gemileriyle geri dönerken öleydi, o zaman adamları onu buraya getirirlerdi; bir mezar yapar, başına bir <span class="t13">sema,</span> bir taş diker, üstüne adını yazardık. Böylece hep bizimle olurdu. Hiç olmazsa bize, bana, oğluna, bütün ailesine <span class="t13">kleos aphthiton,</span> sonsuz bir ün bırakırdı. Oysa şimdi dünyadan silindi gitti, <span class="t13">akleos,</span> şansız, şöhretsiz yok oldu.&rdquo; Kalypso&rsquo;nun Odysseus&rsquo;a sunduğu şey ölümsüzlüktür, ebedi gençliktir; ama artık hiç kimse onun hakkında bir şey duymayacak, hiç kimse adını anmayacak, hiçbir ozan kahramanlıklarını anlatmayacak, sanki Odysseus karanlık bir sis içinde yok olacaktır. Pindaros&rsquo;un bir şiirinde dediği gibi, büyük bir başarı kazandıktan sonra &ldquo;gizlenmemek&rdquo; gerekir. İşte Kalypso&rsquo;ya adını veren de aynı <span class="t13">kaluptein</span> sözcüğüdür. Bu başarının sürmesi büyük bir ozanın şiirli övgüsünü gerektirir.</p>

  <p class="p5">Odysseus Kalypso&rsquo;da kalırsa <span class="t13">Odysseia</span> olmayacak, Odysseus hiç var olmayacaktır. İşte bir açmazla karşı karşıyayız: Odysseus ya adsız, belirsiz bir ölümsüzlüğü seçecek, böylece sonsuza kadar yaşayacak, Hades&rsquo;te kimliklerini yitirdikleri için adsızlar denilen ölülere benzeyecektir; ya da aksini seçecek, ölümlü olacak, ama kendini bulacak, adı anılacak, ün kazanacaktır. Odysseus, Kalypso&rsquo;ya evine dönmeyi seçtiğini söyler.</p>

  <p class="p5">On yıldır birlikte baş başa yaşadığı bu Nymphaya karşı artık <span class="t13">himeros,</span> ya da eros&rsquo;u, arzusu kalmamıştır. Onun koynuna girse bile bu sadece Nympha istediği içindir. Ama Odysseus artık bunları istememektedir. Tek isteği ölümlü yaşamına dönmektir, hatta ölmeyi bile ister. Onun <span class="t13">hime</span>ros&rsquo;u ölümlü dünyadadır, ömrünü tamamlamayı ister. Kalypso: &ldquo;Demek Penelopeia&rsquo;ya bu kadar bağlısın, onu bana yeğliyorsun, öyle mi? O benden daha mı güzel?&rdquo; der. &ldquo;Hayır elbette, sen bir Tanrıçasın, sen daha güzelsin, Penelopeia&rsquo;dan daha gösterişli, ondan daha üstünsün, bunu biliyorum. Ama Penelopeia da benim Penelopeia&rsquo;m, benim karım, orası da benim ülkem&rdquo;. &ldquo;Peki,&rdquo; der Kalypso, &ldquo;anlıyorum.&rdquo; O zaman emirlere uyar, onun bir sandal yapmasına yardım eder. Birlikte ağaçları keserler, direği olan bir sal yapmak için bunları sıkıca bağlarlar. Böylece Odysseus, Kalypso&rsquo;dan ayrılıp yeni maceralara atılır.</p>

  <h3 class="h31"><a id="ncx283"></a><a id="a39"></a>Hem çıplak hem görünmez</h3>

  <p class="p5">Odysseus salla yol alır. Her şey yolundadır. Birçok gün süren yolculuktan sonra denizin üstünde kalkan gibi duran bir ada görür: Phaiakların adası. İşte tam o sırada Aithiopialıların ülkesindeki şölenden dönen Poseidon, Olympos&rsquo;a hareket etmektedir. Göğün üstünden bakar, aşağıda bir sal görür; üstünde yiğit biri direğe yaslanmıştır, Odysseus&rsquo;tur bu. Küplere biner. O baş belası on yıldır kayıptı, şimdiyse Tanrılar kararlarından dönmüş olmalıydılar, son kararı Zeus vermiş olmalıydı. Kendini tutamaz. Bir kez daha Odysseus&rsquo;a yıldırım gönderir, Odysseus bir kez daha çıldırmış dalgalarla boğuşur, su yutar, boğulmak üzeredir. Tam o anda neyse ki bir Tanrıça, İno Leukothea onu fark eder; işte o beyaz Tanrıça, kimi büyük fırtınalarda gemicilere görünüp, onları kurtarır. Odysseus&rsquo;a yaklaşır, ona Tanrısal bir örtü, bir de kemer uzatır: &ldquo;Bunu tak, ölmeyeceksin. Ama karaya çıkmadan önce çıkar at.&rdquo; Odysseus kemeri alır, güçlükle yüzer, kıyıya yaklaşır ama tam karaya çıkacakken dalgalar onu geri atar. Nihayet kıyıda biraz uzakta küçük bir koy, ırmağın, çağlayanın döküldüğü bir yer görür. Orada dalgalar kayalara çarpmamaktadır. Oraya kadar yüzer, akşam olmuştur, artık gücü tükenmiştir, bitkindir. Sihirli kemeri atar, sürünerek ilerler, yokuşun biraz yukarısına yaprakların altına gizlenir; burada kimlerin oturabileceğini, kendisini hangi tehlikelerin beklediğini düşünür. Ne kadar bitkin olsa da gözlerini açık tutmaya karar verir. Gecelerdir uyumamış, günlerce denizde kaldığı için yıkanamamış, vücudu kir içinde kalmıştır. Bedeni tuzludur, saçları diken gibidir. Uzanır, o anda uzun süredir ortalarda görünmeyen Athena belirir, onu uyutur.</p>

  <p class="p5">Bu ada Phaiakların adasıdır; insanların dünyası olan İthake, Yunanistan ile olağanüstü dünyanın, yamyamlarla Tanrıçaların bir arada bulundukları dünyanın tam ortasındadır. Phaiakların işi de adam kaçırmaktır. Bunlar büyülü gemilere sahip denizcilerdir: Gemiler bir başlarına yolculuk ederler, çok hızlıdırlar, rüzgâr ya da kürekçiler olsun olmasın istedikleri yöne gidebilirler. Tıpkı yolculukların, bu dünyadan öbür dünyaya gelgitlerin Tanrısı Hermes gibidirler. Üstelik bu ada dış dünyayla doğrudan bağlantılı değildir. Phaiaklar &ldquo;sınırlardan insan kaçıranlar&rdquo;dır, ama kimse onların adasına gelmez, hiçbir yabancı oraya gitmemiştir. Buna karşılık Tanrıların oralarda turladıkları, hiç kılık değiştirmeden, oldukları gibi dolaştıkları olur.</p>

  <p class="p5">Odysseus yaprakların altına gizlenmiş uyumaktadır. Kralın sarayında on beş-on altı yaşında bir kızı vardır. Evlenme çağındadır, ama babasının istediklerini yerine getirecek bir talip Phaiakların ülkesinde çıkmamıştır. Geceleyin bu kız bir düş görür, kuşkusuz bu düşü ona Athena göndermiştir. Kendisine koca olabilecek biriyle ilgili bir düştür bu; sabah vakti hizmetçilerini toplayarak bütün çamaşırları nehirde yıkadıklarını, sonra güzel kumaşları, çarşafları, giysileri kayalara serip kuruttuklarını görür. Sabah olur olmaz hayvanların çektiği arabalara kirli çamaşırları doldurup nehrin kaynağına kadar götürürler. Çamaşırları yıkadıktan sonra genç kızlar top oynamaya başlarlar. Beceriksiz bir hizmetçi Nausikaa&rsquo;nın ona attığı topu kaçırır, top nehre düşer. Kızlar çığlık atarlar.</p>

  <p class="p5">Odysseus sıçrayarak uyanır, yaprakların altından çıkar, olup bitenleri izler. Çırılçıplaktır, görüntüsü çok çirkindir. Endişeli olduğu için, gözleri çakmak çakmaktır, fıldır fıldır döner. Onu gören genç kızlar ürkek kuşlar gibi kaçışırlar. Hepsi kaçar, biri hariç, en güzelleri, en uzun boyluları olan Nausikaa&rsquo;dır bu. Naipleri ortasında Artemis gibi o da diğer kızlardan bir derece üstündür. Kımıldamaz. Odysseus onu görür. O da Odysseus&rsquo;a bakar, bu korkunç adamın, bu ucubenin kim olabileceğini düşünür, ama yerinden kımıldamaz. Kralın kızıdır o. O zaman korkunç görünümlü, ama ince sözlerin erbabı olduğundan konuşunca sesi kulağa hoş gelen Odysseus şöyle der: &ldquo;Kimsin sen? Maiyetiyle birlikte dolaşan bir Tanrıça mı? Ne yazık ki gemim battı, ben de buraya sürüklendim. Seni gördüğümde aklıma bir zaman yolculuklarımdan biri sırasında Delos&rsquo;ta gördüğüm palmiye geldi; o da senin gibi dimdik yukarıya, göğe doğru yükseliyordu. Öyle görünce büyülenmiş, önünde kalakalmıştım, sen de, genç kız, onun gibisin, sana bakınca, seni görünce büyülenmiş gibi oldum.&rdquo; O zaman kız: &ldquo;Sözlerin görünüşüne hiç uymuyor, bir köylüye, <span class="t13">kakos&rsquo;</span>a, benzemiyorsun.&rdquo; Kızlarını çağırır, bu adamla ilgilenmelerini söyler. &ldquo;Onu yıkayıp giydirin.&rdquo; Odysseus nehre girer, bütün kirlerinden, derisine yapışmış bütün tuzdan arınır, yıkanır, giysiler giyer. Bu iş bitince Athena onun üzerine zarafeti, güzelliği serer. Onu daha yakışıklı, daha genç, daha güçlü kılar, üstüne <span class="t13">kharis&rsquo;</span>i, zarafeti, parlaklığı, çekiciliği döker. İşte Odysseus baştan çıkarıcı bir güzelliğe kavuşur. Nausikaa ona bakıp hizmetçilerin kulağına fısıldar: &ldquo;Dinleyin, biraz önce bu adamı pek gözüm tutmamıştı, hiçbir şeye benzemiyordu, <span class="t13">aeikelios&rsquo;</span>tu, ama şimdi <span class="t13">eikelos</span> olmuş, gökte oturan Tanrılara benzemiş.&rdquo;</p>

  <p class="p5">Nausikaa o andan sonra bu yabancının basbayağı Tanrılarca gönderilmiş bir koca adayı olabileceğini, belki de düşünde gördüğü kocanın karşısında duran bu yabancı olduğunu düşünür. Odysseus ona ne yapması gerektiğini sorduğunda, babası Alkinoos ile annesi Arete&rsquo;nin sarayına gitmesini ister. &ldquo;Oraya girerken bazı önlemler almalısın; ben katırlara çamaşır yükleyeceğim, kadınlarla birlikte saraya döneceğim, ikimizi birlikte görmemeleri gerekiyor. Şunu bil ki burada herkes birbirini tanır, hiç yabancı yoktur, eğer bir yabancı görürlerse kim olduğunu sorarlar, üstelik bir de benim yanımda görürlerse kim bilir ne düşünürler. Benim arkamdan gel, falan yere kadar takip et; sonra her mevsim çiçeklerle, meyvelerle dolu bahçelerin arasından, güzel gemilerle dolu koyun önünden saraya gir. Salona git, annem Arete&rsquo;nin ayaklarına kapan, dizlerine sarıl, ondan seni konuk etmesini iste. Saraya gelmeden önce yolda durma, kimseyle konuşma.&rdquo;</p>

  <p class="p5">Nausikaa uzaklaşır, Odysseus küçücük bir kız görür. Çocuk kılığına girmiş Tanrıça Athena&rsquo;dır bu. Ona şöyle der: &ldquo;Kralın kızının dediklerini yap, saraya varıncaya kadar kimse seni görmesin diye görünmez olmanı sağlayacağım. Başkalarının gözlerine bakma, çünkü görünmez olmak için başkasına da bakmamak gerekir.&rdquo;</p>

  <p class="p5">Odysseus bütün bu öğütlere uyar, saraya varır, kraliçenin ayaklarına kapanır. Bütün Phaiak soylularının toplandıkları salondan geçerken kimse onu görememiş, o da kral Alkinoos ile kraliçe Arete&rsquo;nin yan yana oturdukları tahta yaklaşabilmiştir. İşte o zaman Athena görünmezlik perdesini açar, Phaiaklar kraliçelerinin ayaklarına kapanmış yabancıyı görürler, şaşırır kalırlar. Arete ile Alkinoos, Odysseus&rsquo;u konuk olarak kabul ederler. Büyük bir şölen düzenlenir; şölen sırasında Odysseus hiç görülmemiş atletik hünerler sergiler. Kralın oğullarından biri onu biraz kışkırtır ama o soğukkanlılığım korur. Diski ondan daha uzağa fırlatır, üstün bir insan olduğunu, bir kahraman olduğunu kanıtlar. Bir ozan çağrılır. Odysseus kralın yanına oturur, ozan Troya Savaşı&rsquo;nı anlatmaya başlar. Odysseus&rsquo;un çoğu arkadaşının yaptığı kahramanlıkları, nasıl öldüklerini anlatır. İşte o anda Odysseus kendini tutamaz, başını eğer, ağladığını görmesinler diye koluyla gözlerini kapatır, ancak Alkinoos olan biteni fark eder; yanında oturan adamın öyküden bu kadar etkilenmiş olmasının onun bir kahraman Akha olmasından ileri geldiğini düşünür. Ozanı susturur, Odysseus ozanın bıraktığı yerden devam eder; kimliğini açıklar: &ldquo;Ben Odysseus&rsquo;um,&rdquo; der, maceralarının büyük kısmını bir ozan gibi anlatır.</p>

  <p class="p5">Kral, Odysseus&rsquo;u İthake&rsquo;ye götürmeye karar verir. Bunu yapacaktır, yapmalıdır; ancak üzülmüyor değildir, zira o da onu kızı için düşünmüştür. Odysseus&rsquo;a eğer orada onlarla, Phaiaklarla birlikte kalıp da Nausikaa&rsquo;nın yatağını paylaşırsa ideal bir damat olacağını anlatır. İleride Phaiakların kralı olacaktır. Odysseus ise vatanının, yuvasının İthake olduğunu, oraya dönmesi için yardım etmesi gerektiğini söyler. Akşama doğru bir Phaiak gemisi çeşitli hediyelerle doldurulur, Odysseus da biner. Tıpkı Kalypso&rsquo;yla, Kirke&rsquo;yle vedalaştığı gibi herkesle, kralla, kraliçeyle, Nausikaa&rsquo;yla vedalaşır. Gemi insanların dünyasına doğru yola çıkar. Gemi Odysseus&rsquo;u, insanlığın sınırlarında, ışığın, yaşamın uzağında bulunan, hiçbir yere ait olmayan bu dünyadan alıp kendi vatanına, evine, İthake&rsquo;ye doğru götürmektedir.</p>

  <h3 class="h31"><a id="ncx292"></a><a id="a40"></a>Kimliği belirsiz bir dilenci</h3>

  <p class="p5">Odysseus gemiye biner binmez uyuyakalır, gemi kendiliğinden yol alır. Phaiaklar İthake&rsquo;ye varırlar; bir zeytin ağacının, Nymphaların mağarasının girişinin, yüksek dağların göründüğü bir sahile yanaşırlar. Karşılıklı iki kayalık yamacın bulunduğu doğal bir limandır burası. Phaiaklar Odysseus&rsquo;u uyur halde sahile, zeytin ağacının altına bırakıp geri dönerler. Ama Poseidon göğün üstünden olup bitenleri görür. Bir kez daha aldatılmıştır: Odysseus dönmüştür. Tanrı, Phaiaklardan öç almaya karar verir. Gemi Phaiak ülkesine gelince, kulakları çınlatan bir sesle gemiyi taşa dönüştürür, gemi denize kök salar, kayalık bir adacığa dönüşür. Phaiaklar artık iki dünya arasında geçişi sağlayamayacaklardır. Hikâyenin başında Odysseus&rsquo;un geçtiği, dönerken açık olan kapı artık sonsuza kadar kapanmıştır. İnsanların dünyası tamamlanmış, Odysseus da bu dünyada yerini almıştır.</p>

  <p class="p5">Sabah, şafakla birlikte Odysseus uyanır, çok iyi bildiği manzaraya bakar; gençliğini burada geçirmiştir, ama hiçbir şeyi tanıyamaz. Gerçekten de Athena evine varmadan önce kahramanımızın tepeden tırnağa değişmesini sağlamıştır. Neden mi? Çünkü o yokken, özellikle son on yıldır onun öldüğünü ya da en azından kaybolduğunu düşünen talipler evine yerleşmişlerdir. Orada buluşmuşlardır, zamanlarını orada geçirmekte, yiyip içmekte, sürüleri tüketmekte, şarap küplerini, tahıl ambarlarını boşaltmaktadırlar; Penelopeia&rsquo;nın aralarından birini koca olarak seçmesini beklemektedirler, ama Penelopeia bunu yapmak istemez. Bin bir kurnazlığı denemiş, kocası ölmeden başka biriyle evlenemeyeceğini öne sürmüştür. Daha sonra kayınbabasına bir kumaş, bir kefen dokumadan evlenemeyeceğini söylemiştir. İşte böylece kendini kadınlar odasına kapatmıştır; bu arada talipler yemekten sonra, şölen yaptıkları büyük salonda, efendilerine ihanet eden hizmetçilerle yatmaktadırlar. Burada daha başka çılgınlıklar da yapmaktadırlar.</p>

  <p class="p5">Penelopeia, odasında her gün kumaş dokumakta ama gece olunca dokuduklarını sökmektedir. Böylece yaklaşık iki yıldır, işini henüz bitirmediğini söyleyerek talipleri oyalamıştır. Ancak bir gün hizmetçilerden biri taliplere gerçeği açıklar, onlar da Penelopeia&rsquo;dan artık bir karara varmasını isterler. Doğal olarak Athena, Agamemnon&rsquo;un düştüğü hataya Odysseus&rsquo;un düşmesini, yani gerçek kimliğiyle çıkıp gelerek, taliplerce gafil avlanmasını istemez. Bu yüzden Odysseus kılık değiştirmiş olarak, bir yabancı gibi gelmelidir. İnsanlar onu tanımamalıdırlar, ama onun da ilk anda vatanını tanımaması gerekmektedir. Athena gemicilerin onu bıraktıkları kıyıda Odysseus&rsquo;un gözüne görünüp durumu açıklar: &ldquo;Talipler var, onları öldürmelisin, eve dönmüş olan oğlun Telemakhos&rsquo;un, domuz çobanı Eumaios&rsquo;un, öküz çobanı Philoitios&rsquo;un desteğini almalısın, böylece onları belki yenebilirsin. Sana yardım edeceğim ama önce seni tamamen değiştireceğim.&rdquo; Odysseus öneriyi kabul eder, o anda vatanını, İthake&rsquo;yi gerçek gün ışığı altında, gerçek görüntüsüyle görür.</p>

  <p class="p5">Bulutlar dağılır, Odysseus vatanını tanır. Athena, Nausikaa ile karşılaştığında ona nasıl lütfu, güzelliği verdiyse şimdi de yaşlılığı, çirkinliği verir. Saçları dökülür, kel olur, teni kırışır, gözleri içeri çöker, iki büklüm kalır, üstü başı sefildir, kokmaktadır, her bakımdan toplum dışı, zavallı bir dilenciye benzemiştir. Odysseus&rsquo;un planı sarayına gitmek, sefil bir dilenciyi, ekmek isteyen bir yoksulu oynamak, her tür hakareti sineye çekerek durumu değerlendirip yandaşlar bulmak, sonunda yayını eline geçirmektir. Bir tek onun gerebileceği bu yayı ilk fırsatta kolayca gerecek, oklarıyla talipleri öldürecektir.</p>

  <p class="p5">Sarayın kapısına varır, domuz çobanı, yaşlı Eumaios ile karşılaşır. Ona kim olduğunu, sarayda kimlerin bulunduğunu sorar. Eumaios şöyle söyler: &ldquo;Efendim Odysseus yirmi yıl önce buradan ayrıldı, başına ne geldiğini kimse bilmiyor, korkunç bir acı, her şey altüst oldu; sarayda talipler var, evi talan ediyorlar, yiyecekleri, sürüleri yağmalıyorlar, onlar yesin diye her gün süt domuzu getiriyorum, korkunç bir durum.&rdquo; İkisi birlikte sarayın girişine doğru ilerlerler, o sırada Odysseus kapının yanında, her sabah evin çöpünün bırakıldığı yerde, çöplerin üstünde duran bir köpek görür, Argos&rsquo;tur bu. Yirmi yaşındadır, tıpkı Odysseus gibi o da iğrenç, kir pas içinde, zayıf, kımıldayamaz haldedir, Odysseus&rsquo;un kopyasıdır sanki. Odysseus Eumaios&rsquo;a: &ldquo;Bu köpek, gençken nasıldı&rdquo;, diye sorar. &ldquo;Çok iyiydi. Bir av köpeğiydi, dişlerinden hiçbir tavşan kurtulamazdı, avı yakaladığı gibi getirirdi&rdquo;. &ldquo;Demek öyle&rdquo;, der Odysseus ilerleyerek. Bu arada yaşlı Argos başını biraz kaldırır, efendisini tanır, ama hareket edecek gücü kalmamıştır. Sadece kuyruğunu, kulaklarını oynatabilir.</p>

  <p class="p5">Odysseus köpeğe bakar; bu köpek ne kadar çökmüş olsa da köpeklere özgü yeteneği, koklayarak tanıma yeteneğini kullanıp onu tanımıştır. İnsanların Odysseus&rsquo;u bunca yıldan sonra tanıyabilmeleri için <span class="t13">semataya,</span> kanıt olabilecek işaretlere, izlere ihtiyaçları vardır; bu işaretler, ipuçları sayesinde Odysseus&rsquo;un kim olduğunu çıkarabileceklerdir. Köpeğin böyle şeylere ihtiyacı yoktur, bir anda, koklar koklamaz Odysseus&rsquo;u tanır. Odysseus yaşlı köpeğini görünce yıkılır, ağlayacak gibi olur; hemen uzaklaşır. Köpek ölür, Eumaios hiçbir şeyin farkına varmaz. Yürürler. Sarayın eşiğinde bir başka dilenciyle, İros ile karşılaşır, Odysseus&rsquo;tan daha genç görünmektedir. İros gerçek bir dilencidir, aylardır oradadır, talipler şölen yaparken o da et parçalarıyla birlikte tekme tokat da yer. Birden dilenci kılığındaki Odysseus&rsquo;a seslenir: &ldquo;Ne işin var burada? Defol git, burası benim yerim, buradan sana iş çıkmaz.&rdquo; Odysseus: &ldquo;Görürüz&rdquo;, der. Birlikte içeri girerler. Talipler oturmuşlar, yemek yemektedirler; hizmetçiler boyuna yiyecek içecek taşırlar. Bir değil de bu kez iki dilencinin geldiğini görünce gülmeye başlarlar. İros, Odysseus&rsquo;la ağız dalaşma başlar, talipler güler; İros daha genç olduğu için diğerini, yaşlı dilenciyi kolayca yener diye kışkırtırlar. Odysseus önce kavgadan kaçınır, ama sonra işi kol gücüyle bitirmeye razı olur. Herkes seyreder. Odysseus harmanisini biraz aralar, talipler bu eciş bücüş ihtiyarın hâlâ sıkı baldırları olduğunu görünce kavganın sonucunun baştan belli olmadığını anlarlar. Kavga başlar, Odysseus göz açıp kapayıncaya kadar, bir hamleyle dilenciyi yere serer, herkes çığlık atıp alkışlar. Odysseus, İros&rsquo;u sarayın dışına atar, ama daha sonra birbiri ardına hakaretlere, aşağılamalara katlanacaktır: Taliplerden biri sözlerle yetinmez. Masanın bir ucundan dilenciye doğru bir kemik parçası fırlatır, kemik Odysseus&rsquo;un omzuna çarpar, omzu acır. Telemakhos oyunu durdurur: &ldquo;Bu adam benim konuğum, hakaret edilmesini, ona kötü davranılmasını istemiyorum,&rdquo; der.</p>

  <h3 class="h31"><a id="ncx299"></a><a id="a41"></a>Odysseus&rsquo;un imzası, yara izi</h3>

  <p class="p5">Odysseus desteklerini almak için bazı kişilere kimliğini açıklar. Öncelikle babasından haber almak üzere çıktığı seferden yeni dönmüş Telemakhos&rsquo;a. Telemakhos dönüşü sırasında, taliplerin kurduğu bir pusudan kurtulmuştur. Talipler, Penelopeia ile rahatça evlenebilmek için onu öldürmeye kalkışmışlardır. Penelopeia ile evlenmek demek Odysseus&rsquo;un yatağına sahip olmak, kraliçenin yatağına girmek, İthake&rsquo;nin kralı olmak demektir. Athena&rsquo;nın haber uçurduğu Telemakhos tuzaktan kurtulur, tertipçilerin onu bekledikleri yerden değil başka bir yerden karaya çıkar, ardından dosdoğru Eumaios&rsquo;un yanına gider.</p>

  <p class="p5">Telemakhos&rsquo;la Odysseus ilk orada karşılaşırlar. Eumaios, Penelopeia&rsquo;ya gidip oğlunun hayatta olduğunu söyler. Odysseus ile Telemakhos domuz çobanının kulübesinde yalnız kalırlar. Athena çıkagelir. Odysseus onu görür, köpekler de kokusunu alırlar, korkarlar, tüyleri diken diken olur, kuyruklarını indirip masanın altına saklanırlar. Telemakhos ise hiçbir şey görmez. Tanrıça, Odysseus&rsquo;u dışarı çıkarır. Sihirli değneğiyle dokunur, Odysseus eski haline döner. Artık sefil görüntüsü kalmamıştır, engin gökte oturan Tanrılara benzemiştir. Telemakhos onun kulübeye girdiğini görünce gözlerine inanamaz: Yaşlı bir dilenci nasıl Tanrı gibi olmuştur? Odysseus kendini tanıtır ama Telemakhos o bir kanıt göstermedikçe buna inanmak istemez. Odysseus herhangi bir kanıt göstermez, ama tıpkı bir babanın çocuğunu azarlaması gibi azarlar onu: &ldquo;Yeter artık! Önünde baban duruyor, sen tanımıyorsun!&rdquo; Elbette Telemakhos onu hiç görmediği için tanıyamamıştır. &ldquo;Sana Odysseus olduğumu söylüyorum.&rdquo; Bu şekilde davranarak Odysseus, Telemakhos&rsquo;un karşısında baba konumuna geçer. Telemakhos o ana kadar hiçbir şey değildi, çünkü bir erkek değildi, bir çocuk da değildi, özgür olmak istiyordu, ama annesine bağımlıydı, belirsiz bir konumdaydı. Oysa şimdi babası karşısındadır; önceleri onun yaşayıp yaşamadığını bile bilmiyor, ona söylenenin aksine belki de gerçek babasının o olmadığını düşünüyordu. Ama şimdi etiyle kemiğiyle capcanlı, onunla oğluyla konuşur gibi konuşan babasını gördüğünde hem Telemakhos kendini bir oğul olarak kabul etmiştir, hem de Odysseus da baba kimliğine kavuşmuştur. Her ikisi de toplumsal, insana özgü bir bağı kurmuş, kimliklerini tamamlamışlardır.</p>

  <p class="p5">Daha sonra Eumaios&rsquo;un, Philoitios&rsquo;un yardımlarıyla öç alma işlerine girişeceklerdir. Bu arada Odysseus&rsquo;un planları boşa çıkar gibi olur. Telemakhos Penelopeia&rsquo;ya dilenciden, dadı Eurykleia da taliplerin ona yaptıkları kötü davranışlardan söz ederler; bu yüzden Penelopeia dilenciyi görmek ister. Onunla görüşür, tıpkı her geçen yabancıya sorduğu gibi Odysseus&rsquo;u görüp görmediğini sorar. Elbette Odysseus da alışık olduğu üzere yalanlarından birini söyler. &ldquo;Bir kez gördüm, uzunca bir süre önce, yaklaşık yirmi yıl önce, Troya&rsquo;ya giderken bizim oralara uğramıştı; ayrıca kardeşim Idomeneus onunla savaşmaya gitmişti. Ben çok gençtim. Ona bir sürü hediye vermiştim.&rdquo; Kraliçe bu hikâyeyi dinler, doğru olup olmadığını düşünür: &ldquo;Söylediklerinle ilgili bir kanıt göster. Nasıl giyinmişti söyleyebilir misin?&rdquo; Elbette Odysseus ince kumaşı, özellikle Penelopeia&rsquo;nın ona verdiği, koşmakta olan bir karacayı gösteren değerli takıyı ayrıntılarıyla anlatır. O zaman Penelopeia &ldquo;Bunlar doğru, doğruyu söylüyorsun&rdquo;, der. Odysseus&rsquo;u görmüş olduğunu, ona yardım ettiğini düşünerek bu yaşlı adama karşı içinde tuhaf bir sevgi uyanır. Dadı Eurykleia&rsquo;dan onunla ilgilenmesini, ellerini ayaklarını yıkamasını söyler. İşte o zaman dadı Penelopeia&rsquo;ya bu dilencinin Odysseus&rsquo;a benzediğini söyler; gerçi Athena&rsquo;nın onu değiştirmesinden sonra bunun nasıl olabileceği sorulabilir. &ldquo;Elleriyle ayakları aynı&rdquo;, der. Penelopeia: &ldquo;Hayır tam değil, ama eğer Odysseus yaşıyorsa, yirmi yıl acı çekip yaşlandıktan sonra herhalde şimdi onun elleri de böyledir.&rdquo;</p>

  <p class="p5">Odysseus&rsquo;un kimliği sorunludur. Sadece dilenci kılığına girmekle kalmamıştır, yirmi beş yaşında evden ayrıldığı için şu anda kırk beş yaşındadır. Eller onun elleri olsa da aynı eller değildir. Hem aynı hem de başka ellerdir bunlar. Bununla birlikte dadı ona benzediğini söyler, Odysseus&rsquo;a: &ldquo;Buraya gelen bütün yolcular, dilenciler arasında en çok sen bana Odysseus&rsquo;u hatırlattın&rdquo;, der. Odysseus: &ldquo;Evet, evet, bunu bana başkaları da söyledi&rdquo;, diye yanıtlar. Eurykleia, Odysseus&rsquo;un ayaklarını yıkarken oradaki yara izini görebilir, kimliğini açığa çıkarabilir, böylece girişilen iş başarısızlığa uğrayabilirdi.</p>

  <p class="p5">Odysseus henüz gençken, on beş-on altı yaşında dedesinin yanına <span class="t13">kouros</span> olmak için, yani çocukluktan gençliğe geçmek için gitmişti; delikanlının bir mızrakla tek başına, kuzenlerinin denetimi altında büyük bir domuzla çarpışıp onu yenmesi gerekiyordu. Odysseus bunu başardı, ama önce domuz ona saldırmış, dizinin seviyesinde, baldırına bir yara açmıştı. Odysseus mutluluk içinde evine dönmüş, yarasını herkese göstermişti. Neler yaptığını, yarayı nasıl iyileştirdiklerini, ona nasıl hediyeler verdiklerini ayrıntılarıyla anlatmıştı. Elbette Eurykleia dadısı olduğu için bunları dinleyen ilk kişiydi. O doğduğunda dedesi Autolykos gelmişti; dadı çocuğu kucağından hiç bırakmıyordu; Autolykos&rsquo;a torunu için bir ad seçmesini istemişti. İşte Odysseus adını buradan alır. İlk görevi konukların ayaklarını yıkamak olan Eurykleia her tür ayak konusunda uzmanlaşmıştı. Odysseus düşünür: &ldquo;Eğer yara izini görürse, her şeyi anlar. Bu onun için bir <span class="t13">sema,</span> benim Odysseus olduğumu gösteren bir işaret, benim imzam.&rdquo;</p>

  <p class="p5">Böylece, dadı işareti görmesin diye, odanın karanlık bir köşesine çekilir. Dadı bir leğenle ılık su getirir, Odysseus&rsquo;un ayağını tutar, elleri karanlıkta dizlerine doğru kayar, yara izine dokunur, bakar, izi görür, leğeni düşürür, etrafa sular saçılır. Bir çığlık atar. Odysseus eliyle kadının ağzını kapatır: Kadın anlamıştır. Kadın, Penelopeia&rsquo;ya doğru bakar, karşılarındaki dilencinin Odysseus olduğunu bakışlarıyla anlatmak ister. Athena, Penelopeia&rsquo;nın bu bakışları görmesini engeller. Eurykleia: &ldquo;Peki ama sevgili Odysseus&rsquo;um, neden seni hemen tanıyamadım?&rdquo; diye fısıldar. Odysseus dadıyı susturur. Kadın onu tanımıştır, ama Penelopeia şimdilik bunu bilmemelidir. Odysseus domuz çobanına, öküz çobanına aynı yara izini gösterecek, kimliğini böyle kanıtlayacaktır.</p>

  <h3 class="h31"><a id="ncx306"></a><a id="a42"></a>Kralın yayını kurmak</h3>

  <p class="p5">Penelopeia, Athena&rsquo;nın telkinleriyle artık evinin yağmalanmasına son vermeyi kararlaştırır. Yarışmalarda kazanan ile evlenecektir. Bunun için odasından, Athena&rsquo;nın lütfuyla daha da güzelleşmiş olarak çıkar, gözleri kamaşan taliplere, Odysseus&rsquo;a artık bu duruma bir son vereceğini söyler. &ldquo;İçinizden hanginiz kocamın yayını kurup salona koyulacak hedefleri vurursa, benim kocam olacak, böylece bu iş burada bitecek; bunun için şimdiden düğün hazırlıklarına başlansın, ev süslensin, şölen kurulsun.&rdquo; Talipler sevinirler. Her biri yayı kendisinin kuracağına inanmaktadır. Penelopeia yayla birlikte bir sadak dolusu oku sakladığı yerden çıkarıp verir. Hemen odasına çekilip kapanır. Yatağına uzanır, Athena ona çok istediği sakin, dingin bir uyku verir.</p>

  <p class="p5">Odysseus hiç kimse dışarı çıkamasın diye büyük salonun kapılarını kapattırır, taliplerin silahlarını da uzaklaştırır. İşte o zaman o büyük yay töreni başlar. Hepsi yayı kurmayı dener ama hiçbiri başaramaz. Nihayet aralarından en iddialısı olan Antinoos da başarısız olur. O zaman Telemakhos kendisinin de deneyeceğini, eğer başarırsa Odysseus&rsquo;un yerine geçeceğini, annesinin kimseyle evlenmeyeceğini, kendi yanında kalacağını söyler. Yayı kurmayı dener, tam kuracakken o da başarısız olur. Sefil bir dilenci kılığındaki Odysseus yayı alır: &ldquo;Bir de ben deneyeyim&rdquo;, der. Doğal olarak talipler hakaretler yağdırırlar: &ldquo;Sen deli misin, aklını mı kaçırdın, kraliçeyle evlenebileceğini mi sanıyorsun?&rdquo; Penelopeia onunla evlenmenin söz konusu olmayacağını, ama yayı kurup kuramayacağını merak ettiğini söyler. Odysseus da elbette onunla evlenmek istemediğini, ama eskiden çok iyi yay kurduğunu, şimdi de aynı şeyi yapıp yapamayacağını görmek istediğini söyler. &ldquo;Sen bizimle alay mı ediyorsun&rdquo;, der talipler, ama Penelopeia üsteler: &ldquo;Bırakın, denesin, eğer başarırsa ona armağanlar veririm, onu konuk ederim, başka yerlere gitmesi için ne gerekiyorsa yaparım, dilencilikten kurtarır, ona bir hayat sağlarım.&rdquo; İşte böylece Penelopeia, bu dilencinin kocası olabileceğini bir an bile aklına getirmez. Daha fazla beklemeden kadınlar locasına geçer.</p>

  <p class="p5">Odysseus yayı alır, hiç güçlük çekmeden kurar, bir ok fırlatır, taliplerden birini, Antinoos&rsquo;u öldürür, herkes şaşırmıştır. Aşağılanmış biçimde bağrışırlar, onun sakar biri olduğunu, tehlikeli olduğunu, yay kurmayı bilmediğini söylerler. Hedeflere nişan almak yerine oradaki adamlardan birine fırlatır okunu. Odysseus&rsquo;a Telemakhos, domuz çobanıyla öküz çobanı yardım ederler, bütün talipler öldürülür. Talipler kurtulamamış, hepsi can vermiştir.</p>

  <p class="p5">Salon kanla dolmuştur. Penelopeia yukarıda, odasına çıkmış, olan biteni görmemiştir, Athena ona yeniden uyku vermiştir. Taliplerin cesetleri çıkarılır, salon yıkanıp temizlenir, her şey düzene girer. Odysseus taliplerle yatan hizmetçileri bulup cezalandırır. Serçe gibi tavana asar onları, hepsi ölür. Gece olur. Ertesi gün taliplerin aileleri oğullarının katledildiğinden kuşkulanmasınlar diye, düğün hazırlıkları yapılır. Evin düğün nedeniyle kapalı olduğu söylenir. Müzik vardır, sarayın her yeri şölen müzikleriyle çınlamaktadır. Eurykleia, Penelopeia&rsquo;yı uyandırmak için basamakları dörder dörder çıkar: &ldquo;Aşağı in, talipler öldüler, Odysseus aşağıda.&rdquo; Penelopeia inanmak istemez: &ldquo;Bu zırvaları bana başka biri söylemiş olsaydı kapı dışarı ederdim. Umutlarımla, acılarımla şaka yapma.&rdquo; Dadı üsteler: &ldquo;Yara izini gördüm, onu tanıdım, Telemakhos da tanıdı. Bütün talipleri öldürdü, nasıl oldu bilmiyorum, orada değildim, hiçbir şey görmedim, sadece seslerini duydum.&rdquo;</p>

  <p class="p5">Penelopeia karmakarışık duygular içinde aşağı iner. Bir yandan bu adamın Odysseus olmasını dilerken, bir yandan da nasıl olup da onun Telemakhos&rsquo;la birlikte tek başına yüze yakın yiğidi öldürebileceğini düşünür. Demek, Odysseus olduğunu öne süren bu adam yirmi yıl önce onunla karşılaştığını anlatırken yalan söylüyordu. Ona &ldquo;gerçeğe çok benzeyen yalanlar&rdquo; söylemişti demek. Peki şimdi de yalan söylüyor olamaz mıydı? Büyük salona gelir, ona doğru koşsa mı koşmasa mı, bilemez, donmuş kalmıştır. Sefil bir dilenci kılığındaki Odysseus karşısındadır; başını eğmiş, sessizce durmaktadır. Penelopeia konuşmaz, bu yaşlının Odysseus ile hiçbir benzer yönü olmadığını düşünür. Penelopeia&rsquo;nın durumu diğerlerinden farklıdır: Onlar, diğerleri, Odysseus&rsquo;un dönüşüyle birlikte toplumsal konumlarına tastamam kavuşmuşlardır. Telemakhos&rsquo;un bir babası olmalıydı, Odysseus ortaya çıkınca babasına kavuştu. Baba Odysseus&rsquo;un da bir oğlu olmalıydı, öyle oldu. Ya hizmetçiler, onlar da bekledikleri efendiye nihayet kavuştular; kısaca herkes kendi kimliğine kavuşmuş oldu, kimliklerini tanımlayan toplumsal bağ yeniden kuruldu, nihayet herkes kendi oldu. Oysa Penelopeia&rsquo;nın bir kocaya ihtiyacı yoktu, onun aradığı bir koca değildi; yıllardır eteklerine yapışan, ona kocalık etmek isteyen, evinin eşiğini aşındıran yüzlerce aday olmuştu. Bir koca değil, Odysseus&rsquo;u istiyordu. Sadece onu istiyordu. Onu &ldquo;gençken nasılsa öylece&rdquo; istiyordu. Diğerlerinin gözüne ikna edici görünen işaretler, yara izi, yayı kurmuş olması, onun Odysseus olduğunu göstermiyordu. Başka erkekler de aynı kanıtları sunabilirlerdi. O sadece Odysseus&rsquo;u, biricik kocasını, geçmişte ona kocalık etmiş, yirmi yıldır kayıp olan Odysseus&rsquo;u istiyordu; işte bu yirmi yıllık boşluk doldurulmalıydı. Bu yüzden sadece ikisinin bildiği gizli bir işareti ister, bir tek işaret vardır. Penelopeia, Odysseus&rsquo;tan daha kurnaz olmalıdır. O adamın daha önce de yalan söyleyebildiğini bilmektedir, o zaman o da onu tuzağa düşürecektir.</p>

  <h3 class="h31"><a id="ncx312"></a><a id="a43"></a>İkisinin bildiği sır</h3>

  <p class="p5">Aynı gün Athena, Odysseus&rsquo;u eski haline, yirmi yıl yaşlanmış doğal haline dönüştürür. Penelopeia&rsquo;nın karşısında yakışıklı bir kahraman durmaktadır. Penelopeia onunla ilgili kuşkularını hâlâ giderememiştir. Telemakhos annesine kızar. Eurykleia da kızar. Onun taş kalpli olduğunu söylerler. Ama aslında taliplerin çektirdikleri bütün acılara o taş kalbi sayesinde katlanabilmiştir. &ldquo;Eğer bu adam Odysseus ise birbirimize kavuştuk demektir, çünkü aramızda, sadece ikimizin bildiği bir sır var; sadece ikimize ait bir sır, doğruluğu kesin tek kanıt bu.&rdquo; Odysseus gülümser, her şeyin yolunda olduğunu düşünür. Penelopeia kurnazlık edip hizmetçilere odasındaki yatağı Odysseus&rsquo;un yatacağı yere taşımalarını söyler, çünkü birlikte yatmayacaklardır. O bu emri verince Odysseus kızar, tam anlamıyla küplere biner: &ldquo;Ne, yatağı buraya getirmek mi? Ama o yatak yerinden oynatılamaz ki! &ndash; Neden? &ndash; Çünkü o yatağı ben yaptım; dört ayağından biri yere çakılı, kaldıramazsınız; bu ayak toprağa kök salmış bir zeytin ağacıydı, onu kesip yontmuş, yatağı bu ağacın üstüne kendi elimle kurmuştum. Yerinden oynatamazsınız. Bu sözler üzerine Penelopeia, Odysseus&rsquo;un kollarına atılır: &ldquo;Sen Odysseus&rsquo;sun.&rdquo;</p>

  <p class="p5">Yatağın ayağı elbette çok çeşitli anlamlarla yüklüdür. Sabittir, hareketsizdir. Karıkoca yatağının sabit ayağı her ikisinin paylaştığı sırrın, kadının erdeminin, kocanın kimliğinin sabitliğinin ifadesidir. Aynı zamanda Penelopeia ile Odysseus&rsquo;u buluşturan bu yatak, kahramanın İthake kralı olduğunun da onaylanmasıdır. Bu çiftin bu topraklarda hâkimiyetlerinin, toprağa, sürülere bereket getirecek adaletli bir yönetimin yasallık kazanmasıdır bu. Üstelik, sadece ikisinin bildiği, yıllar geçse de hafızalarında sakladıkları bu gizli işaret onları birleştiren, onları çift yapan şeyi, <span class="t13">homophrosune&rsquo;</span>yi, düşünce birliğini gösterir. Nausikaa, Odysseus&rsquo;un önünde evlilikten söz edince Odysseus ona evlenecek erkekle kadın için en önemli şeyin işte bu <span class="t13">homophrosune</span> olduğunu açıklamıştı: Karıkoca arasında düşünceyle duygu birliğinin olması gerekir. İşte evlilerin yatağı bunu temsil eder.</p>

  <p class="p5">Her şey bitmiş gibi görünebilir, ama henüz değil. Bir de Odysseus&rsquo;un babası, oğlunun döndüğünden haberi olmayan Laertes vardır. Odysseus&rsquo;un bir oğlu, bir karısı vardır, karısının bakışlarında tam bir sadakat okur; hizmetçileri vardır. Hikâyenin sonunda babasını görmeye gider. Dilenci kılığından kurtulmuştur, yirmi yıldan sonra babasının onu tanıyıp tanıyamayacağını görmek ister. Acaba Odysseus yirmi yıl önce olduğunun aynısı mıdır? Babasının bir başına, üzüntü içinde inzivaya çekildiği, iki erkek bir kadın köleyle toprağı işlediği bahçeye gelir. Babası Laertes tıpkı çöplerin üstündeki yaşlı Argos gibidir, ayrıca dilenci kılığıyla saraya gelen Odysseus&rsquo;un görüntüsüne sahiptir. Odysseus yaklaşır. Laertes ne istediğini sorar. Odysseus yalanlarla işe başlar. &ldquo;Bir yabancıyım&rdquo;. Konuşurken babasına köleymiş gibi davranır. &ldquo;Kir pas içindesin, kötü giyinmişsin, tenin iğrenç, şapkan da aşağı sınıftan bir hizmetçininki gibi hayvan derisinden yapılmış.&rdquo; Laertes bu söylenenlere kulak asmaz, aklındaki tek şey, bu yabancının oğlu hakkında bir şeyler bilip bilmediğidir. İşte böylece Odysseus yalan yanlış hikâyeler anlatmaya başlar.</p>

  <p class="p5">Laertes ağlamaya başlar: &ldquo;Öldü mü?&rdquo; diye bağırır, elleriyle yerden toprak alıp savurmaya başlar. Odysseus onun bu denli üzüldüğünü görünce yalanlara bir son verir: &ldquo;Dur Laertes, ben Odysseus&rsquo;um. &ndash; Nasıl olur, kanıt göster.&rdquo; Odysseus ona yara izini gösterir, ama bu babası için yeterli olmaz. O zaman daha küçücükken, o zamanlar güçlü kuvvetli bir yiğit olan Laertes&rsquo;in bahçedeki ağaçları ona gösterdiğini, adlarını belletip onları ona nasıl teslim ettiğini anlatır. On üç armut ağacı, on elma ağacı, kırk incir ağacı, elli sıra bağ. Laertes&rsquo;in toprağı ekip biçmek, bitkileri, ağaçları yetiştirmek için ona aktardığı bilgileri ayrıntılarıyla anlatır. Yaşlı Laertes gözyaşları içinde, ama bu kez sevinçten ağlayarak Odysseus&rsquo;un kollarına atılır. Pasaklı bir ırgatken yeniden kral Laertes olmuştur. Odysseus nasıl ki Telemakhos karşısında babalık konumuna kavuştuysa, şimdi de Laertes karşısında evlat konumuna dönmüştür. Sonuç gecikmez. Laertes eve döner, geri geldiğinde Tanrı gibi güzeldir. Athena işleri biraz yoluna koymuştur. Onu oğluna bağlayan toplumsal ilişkilere dahil olduğunda eski haline kavuşur; tıpkı bir Tanrı gibi güzel bir kraldır o.</p>

  <h3 class="h31"><a id="ncx317"></a><a id="a44"></a>Yeniden bulunmuş şimdiki zaman</h3>

  <p class="p5">Sarayda, kentte, İthake toprağındaki evin kalbine kök salmış zeytin ağacı, köyde sürekli canlı tutulan ekinler, bitkiler... İşte geçmiş ile gelecek arasındaki bağ böyle sağlanır. Eskiden dikilmiş ağaçlar büyümüştür. Bunlar Odysseus&rsquo;un küçük bir çocuk olduğu zaman ile yaşlılığın eşiğinde olduğu zaman arasındaki devamlılığı gösteren tanıklardır. Bu hikâyeyi dinlediğimizde biz de aynı şeyi yapmıyor muyuz aslında; geçmişle, yani Odysseus&rsquo;un ayrılışıyla şimdiyi, dönüşünü birleştirmiş olmuyor muyuz? Penelopeia&rsquo;dan ayrılışını ona kavuşmasıyla birlikte anlatıyoruz. Bir anlamda anlatı boyunca yeniden oluşturulan hatıradaki zaman yok oluyor. Zaman yok olup yeniden yaratılıyor, çünkü bizzat Odysseus hatırasında dönüşünü saklayabilmiştir, çünkü Penelopeia aklında genç Odysseus&rsquo;un hatırasını saklayabilmiştir.</p>

  <p class="p5">Odysseus, Penelopeia&rsquo;yla yatar, sanki ilk geceleri gibidir. Genç evliler olarak birbirlerine kavuşurlar. Athena günün çabucak doğmaması, şafağın sökmemesi için güneşin arabasını yavaşlatmasını sağlar. O gece zamanın en uzun gecesi olur. Birbirleriyle konuşurlar, maceralarını, çektiklerini anlatırlar. Artık şimdi her şey eskisi gibidir, zaman silinmiş gibidir. Ertesi gün taliplerin aileleri olan biteni öğrenirler, intikam çığlıkları atarlar, ailelerden, kardeşlerden, kuzenlerden, komşulardan oluşan silahlı bir grup Odysseus&rsquo;u, Telemakhos&rsquo;u, Laertes&rsquo;le hizmetçileri yakalamaya çıkarlar. Athena çatışmayı önler. Savaş olmayacaktır, ateşkes, barış, uzlaşma sağlanmıştır. İthake&rsquo;de artık her şey eskisi gibidir, bir kralla bir kraliçe vardır, hizmetçiler vardır, düzen yeniden kurulmuştur. Ozanın şiiri bütün zamanların bütün insanları için, bütün o görkemiyle işte bu dönüş hatırasını anlatmaya hazırdır artık.</p>

  <p class="p5">&nbsp;</p>
</body>
</html>
