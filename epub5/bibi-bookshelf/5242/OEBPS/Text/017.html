<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p5">Pentheus&rsquo;un acınası ölümünden, Kadmos ile Agave&rsquo;nin gidişinden sonra tahtla birlikte sitenin bütün düzeni bozulmuştu. Kim kral olacaktı? Egemenin erdemlerini, düzenleyici gücünü kim temsil edecekti? Aslında taç Kadmos&rsquo;un diğer oğlunun, Polydoros&rsquo;un hakkıydı. O ise Ekilmişler&rsquo;den birinin, bir Khthonios&rsquo;un yere, yeraltına bağlı varlıklardan birinin kızıyla evlenir. Kızın adı Nykteis&rsquo;tir; adı gece karanlığı, koyu karanlık anlamına gelir. Bir dizi kişinin kız kardeşi ya da akrabasıdır; bunlar arasında özellikle <span class="t13">geger</span><span class="t13">ı</span><span class="t13">es</span>&rsquo;i, savaşçı şiddeti temsil eden Ekilmişler&rsquo;den gelen Nykteus ile Lykos (kurt) vardır.</p>

  <p class="p5">Pentheus da zaten iki ayrı soydan gelmekteydi. Annesi Agave yoluyla Kadmos soyuna, hani Tanrıların, ne denli büyük bir egemenlik bahşettiklerini göstermek istercesine bir Tanrıçayla evlendirdikleri kral Kadmos&rsquo;un soyuna bağlanıyordu. Babası Ekhion yoluyla Ekilmişler&rsquo;e bağlanıyordu. Yılan adını çağrıştıran adı akla hemen dişi bir kahramanı, Ekhidna&rsquo;yı getirir: Yarı kadın yarı yılan, Gorgoların kardeşi, &ldquo;toprağın derinlerinde yaşayan baş edilmez canavar&rdquo; Ekhidna, bir yığın felaket yanında bir de Hades köpeği Kerberos&rsquo;la üç başlı Khimaira&rsquo;yı peydahlamıştır; Bellerophontes, Khimaira&rsquo;yı ancak uçan at Pegasos sayesinde yenebilecektir. İşte Pentheus hem Kadmos&rsquo;un egemen soyundan hem de karanlıklarla ilişkili, canavarsı nitelikli, topraktan çıkma kişilerden gelmektedir. Penhteus&rsquo;un korkunç ölümünden sonra taht boş kalır. Polydoros çok kısa süreliğine tahtta kalacaktır, yerini karısı Nykteis&rsquo;ten olma oğlu topal Labdakos&rsquo;a bırakacaktır; Labdakos yasal çocuktur ama aslında sakat bir yasallıktır bu, zira babası Polydoros sayesinde doğrudan Kadmos&rsquo;la Tanrıça Harmonia&rsquo;ya bağlanır, ama annesi Nykteis yoluyla Thebai toprağından tepeden tırnağa silahlı olarak çıkmış, sırf savaşmak için yaratılmış <span class="t13">Spartoi&rsquo;ye</span> bağlıdır. Labdakos babası öldüğünde onun yerine geçemeyecek kadar küçüktür.</p>

  <p class="p5">Thebai egemenliğinin ilk zamanları dengesiz, kesintili olacaktır. Şiddet, düzensizlik, yolsuzluk ayyuka çıkar; taht düzenli, tam bir saltanat yoluyla babadan oğula geçmez, aksine Ekilmişler hem kendi aralarında hem de kraliyete karşı sürekli çatışıp çekiştikleri için elden ele dolaşır. Labdakos öldüğünde oğlu Laios bir yaşındadır, taht yine sahipsiz kalmıştır. Tahta Nykteus ile Lykos çıkarlar. Özellikle Lykos orada uzun süre kalacaktır. Tastamam on sekiz yıl. Bu sırada küçük Laios hükümdar olacak durumda değildir.</p>

  <p class="p5">Lykos ile Nykteus, Thebaili olmayan Amphion ile Zethos tarafından bertaraf edileceklerdir. Onlar da zamanı geldiğinde tahtı yasal sahibine iade edeceklerdir. Bütün bu süre boyunca tahtı elinde bulunduranlar Laios&rsquo;u hükümdarlıktan uzak tutmak için sürgüne göndereceklerdir. Laios, onu cömertçe konuk eden, ona sahip çıkan Korinthos kralı Pelops&rsquo;a sığındığında yetişkin çağa gelmiştir.</p>

  <h3 class="h31"><a id="ncx357"></a><a id="a52"></a>Topal kuşaklar</h3>

  <p class="p5">İşte tam burada önemli sonuçlara yol açacak bir olay yaşanır. Laios, Pelops&rsquo;un oğlu Khrysippos&rsquo;a, bu çok yakışıklı delikanlıya âşık olur. Sürekli ayartmaya çalışır, arabasıyla getirir götürür, olgun birinin genç birine davrandığı gibi davranır, ona erkek olmayı öğretir; aynı zamanda onunla cinsel ilişki kurmak ister ama kralın oğlu buna razı olmaz. Hatta Laios, cazibeyle, ayartarak yapamadığı şeyi şiddet yoluyla elde etmeye çalışır. Ayrıca Khrysippos&rsquo;un bundan utanç duyup kahrolarak intihar ettiğini de anlatırlar. Anlatıldığına göre Pelops, Laios&rsquo;u açık açık lanetlemiş, Labdakos soyunun kurumasını, yok olmasını dilemiştir.</p>

  <p class="p5">Labdakos adının anlamı &ldquo;topal&rdquo;dır, Laios&rsquo;un adı pek açık değildir; hem bir halkın önderi hem de &ldquo;sakar&rdquo; anlamına gelebilir. Gerçekten de Laios&rsquo;un bütün ilişkilerini her bakımdan sakarca bozduğu görülebilir. Taht, babası Labdakos, büyükbabası Polydoros, büyük büyük babası Kadmos yoluyla doğrudan ona düşer, dolayısıyla Thebai tahtına oturması gereken kişi odur. Oysa o tahttan mahrumdur, uzaklaştırılmış, bertaraf edilmiştir: Böylece soy zinciri bozulmuştur. Laios ayrıca bir sapmayı gösterir, çünkü bir kadın eş almak yerine bir delikanlıya ilgi duymuştur. Ama özellikle Khrysippos&rsquo;un isteyerek vermek istemediği şeyi zor kullanarak almaya çalışmış, aşk oyununu bozmuştur, aralarında duygu birliği, aşka dayalı alışveriş, <span class="t13">kharis,</span> yoktur. Tek tarafın isteğiyle aşk olmaz. Üstelik Laios, Pelops&rsquo;un konuğudur, ev sahibi-konuk ilişkisi de dostane bir gönüldeşliği, karşılıklı alışverişi gerektirir. Laios ona evini açan kişiye bunun karşılığını vermek bir yana, oğlunu zorla elde etmeye çalışmış, onun intiharına neden olmuştur.</p>

  <p class="p5">İktidardaki Lykos&rsquo;un yerine Amphion ile Zethos geçerler. Onlar da ölürler. Laios, Thebai&rsquo;ye döner, Thebaililer onu sevinçle karşılayıp tahta layık gördükleri bu kişiye hükümdarlığı emanet ederler.</p>

  <p class="p5">Laios, İokaste ile evlenir. O da bir şekilde Ekhion&rsquo;un soyundan gelmedir. Tıpkı Khthonios gibi karanlığı, karanlıkları temsil eden Ekhion&rsquo;un torununun torunudur. Laios ile İokaste&rsquo;nin çocukları olmaz. Egemenlik artık tek bir soya kalmalıdır, bu yüzden Laios, Delphoi&rsquo;ye gidip kâhine danışır, çocuk sahibi olmak için ne yapması gerektiğini sorar. Kâhin şöyle der: &ldquo;Bir oğlun olacak, seni öldürecek, anasıyla yatacak&rdquo;, Laios kanı donmuş olarak Thebai&rsquo;ye gelir. Nasılsa çocuk olmuyor, karısı hamile kalmıyor diye sürekli ilişki kurarlar. Anlatılanlara bakılırsa Laios sarhoş olmasına karşın, Yunanların deyişleriyle, karısının tarlasına yeşerecek bir tohum atmayı başarır. İokaste bir erkek çocuk doğurur. Karıkoca soylarını kendi elleriyle yok etmeye, çocuğu öldürmeye karar verirler. Böylece yaz aylarında Kitherion&rsquo;da sürülerini otlatan çobanlardan birini çağırtırlar. Ona çocuğu götürüp vahşi hayvanlarla kuşlara yem olsun diye dağa bırakmasını emrederler.</p>

  <p class="p5">Çoban bebeği alır, topuğuna bir delik açarak buradan bir kayış bağlayıp av hayvanı gibi sırtına vurup yola koyulur. Sürüleriyle birlikte dağa gelir; bebek ona gülümser. Çoban duraksar, bebeği orada bıraksa mı? Bunu yapamayacağım anlar. Dağın öbür tarafında sürülerini otlatan Korinthoslu bir çoban görür. Öldürmek istemediği bu bebeği almasını ister. Çobanın aklına, çocuk isteyip de bir türlü sahip olamayan kral Polybos ile Periborea gelir. Topuğu yaralı çocuğu saraya götürür. Böyle bir hediyeyi sevinçle karşılayan kralla kraliçe bebeği kendi çocuklarıymış gibi büyütürler. Topal Labdakos&rsquo;un torunu, tahttan mahrum kalmış, ev sahibi-konuk ilişkileriyle aşk ilişkilerini saptırmış Laios&rsquo;un oğlu olan bu küçük çocuk, ülkesinden, doğduğu topraklardan, kral olup soyunu sürdüreceği Labdakosoğulları hanedanından uzaklaştırılmıştır. Büyüyüp yetişip de delikanlılık çağma gelince herkes onun yiğitliğine, cesaretine, aklına hayran kalır. Korinthos&rsquo;un seçkin delikanlıları da onu kıskanmakta, ona kin duymaktadırlar.</p>

  <h3 class="h31"><a id="ncx363"></a><a id="a53"></a>&ldquo;Şaibeli bir oğul&rdquo;</h3>

  <p class="p5">Oidipus tam anlamıyla topal değildir, ama ayağında bebekken açılan yaranın izi vardır; bu iz onun olması gereken yer, esas köklerinin bulunduğu yer ile o anda olduğu yer arasındaki mesafenin, uzaklığın kanıtıdır. O da dengesiz bir konumdadır. Kralın oğlu olduğundan herkes onu Polybos&rsquo;un kesin halefi olarak görür, ama tam anlamıyla Korinthoslu bir çocuk değildir; bu sır kulaktan kulağa fısıldanır, herkes bilmektedir. Bir gün bir akranıyla tartışırken çocuk Oidipus&rsquo;a şöyle bağırır: &ldquo;Senin baban kim, belli değil!&rdquo; Oidipus babasının yanına gider, arkadaşının ona &ldquo;şaibeli çocuk&rdquo; dediğini söyler; bunun doğru olup olmadığını sorar. Polybos açık açık: &ldquo;Hayır, kesinlikle yalan, sen bizim öz çocuğumuzsun&rdquo;, diyemez ama sadece: &ldquo;Bunlar boş laflar, aslı astarı yok. İnsanlar çok kıskanç, akıllarına geleni söylüyorlar&rdquo;, der. Oidipus biraz işkillenir, Delphoi&rsquo;ye gidip kâhine doğumuyla ilgili sorular sormaya karar verir. Polybos ile Periborea&rsquo;nın oğlu mudur, değil mi? Kâhin soruya kesin yanıt veremez. Ama şunları söyler: &ldquo;Babanı öldüreceksin, annenle yatacaksın.&rdquo; Oidipus korkuya kapılır, bu açıklamayla telaşlanıp yeniden &ldquo;Ben onların gerçek oğulları mıyım?&rdquo; diye sormaz. Yapması gereken şey, ana-babası olarak gördüğü kişilerden bir an önce uzaklaşmak, uzaklara kaçmaktır. Uzaklaşmak, başka ülkelere gitmek, ayrılmak, olabildiğince yol almak. İşte Oidipus, Dionysos gibi gezgin olup yollara düşer. Artık ayakları altında toprak yoktur, vatanı yoktur. Arabasıyla ya da yayan, Delphoi&rsquo;den Thebai&rsquo;ye doğru yönelir.</p>

  <p class="p5">O sıralarda Thebai&rsquo;de korkunç bir veba salgını vardır, kral Laios da kâhine danışmak üzere Delphoi&rsquo;ye gitmek istemektedir. Arabasına biner, yanına sadece arabacıyla bir asker alıp yola çıkar. Baba oğul, biri bir yerden diğeri karşı yönden yola çıkmışlardır; baba, oğlunun öldüğünü sanmakta, oğul da başka birini babası bilmektedir. Üç yolun kesiştiği bir kavşakta karşılaşırlar; iki arabanın aynı anda geçemeyeceği bir yerdir burası. Bir arabada Oidipus, diğerinde Laios vardır. Laios kraliyet arabasının önceliğe sahip olduğunu düşünüp arabacısına delikanlının kenara çekilmesini işaret etmesini söyler. &ldquo;Çekil yoldan, önce biz geçeceğiz&rdquo;, diye bağırır arabacı, kırbacını delikanlının atına doğru savurur, hatta kırbacın ucu Oidipus&rsquo;un omuzuna değer. Duruma canı fena sıkılan, gönüllü sürgünde bile olsa bir kral oğlu, bir prens olduğunu unutmayan Oidipus, kuru gürültüye pabuç bırakmak istemez. Aldığı kırbaç darbesi yüzünden öfkelenir, o da sopasıyla arabacıya vurur, arabacı oracıkta yığılıp ölür, sonra Laios&rsquo;a saldırır, ayakları altına serer, o da ölür; bu arada kralın yanındaki tek koruması korkarak Thebai&rsquo;ye doğru kaçar. Oidipus bunun bir kaza olduğunu, kendini savunduğunu düşünerek yeniden yollara düşer.</p>

  <p class="p5">Aradan yıllar geçer, Oidipus, Thebai&rsquo;ye varır; bu sırada kente dadanmış bir canavar halka kan ağlatmaktadır; başı kadın başı, göğüsleri kadın göğüsleri, gövdesiyle pençeleri de aslanınkileri andıran bir canavardır bu, Sphinks&rsquo;tir. Thebai&rsquo;nin kapıları önüne yerleşmiş, kimi kez bir sütunun kimi kez de yüksek bir kayanın üstüne çıkarak kentin delikanlılarına bilmeceler sormaktadır. Her yıl Thebaili gençlerden en seçkinlerinin, onunla savaşmak üzere en iyi gençlerin gönderilmesini ister. Kimi kez gençlerle çiftleşmek istediği bile söylenir. Şu var ki gönderilen delikanlılara bilmece sorar, bilemezlerse onları öldürür. Böylece yıllar geçtikçe Thebaili gencecik delikanlılar öldürülmekte, herkes buna seyirci kalmaktadır. Oidipus, Thebai&rsquo;ye geldiğinde kapılardan birinden içeri girer, korkunç suratlarıyla yerlere serilmiş insanları görür, ne olup bittiğini merak eder. Laios&rsquo;un yerine geçen İokaste&rsquo;nin kardeşi Kreon da Ekilmişler soyundan gelir. Delikanlının yiğit, haşmetli görüntüsü dikkatini çeker; bulundukları durumdan kurtulmak, kenti kurtarmak için bu delikanlının son şansları olduğunu düşünür. Oidipus&rsquo;a eğer canavarı yenerse kraliçeyle evlenebileceğini söyler.</p>

  <h3 class="h31"><a id="ncx367"></a><a id="a54"></a>Korkutucu cüret</h3>

  <p class="p5">İokaste dul kaldıktan sonra egemenliği üstlenmiştir, ama gerçekte ipleri elinde tutan Kreon&rsquo;dur. İşte Kreon Oidipus&rsquo;a eğer Sphinks&rsquo;i yenerse kraliçeyi alıp kral olmaya hak kazanacağını söyler. Oidipus, Sphinks&rsquo;le karşı karşıya gelir. Canavar kayanın tepesine çıkmış beklerken karşıdan Oidipus&rsquo;un geldiğini görür, iyi bir av olacağını düşünür. Sphinks şu bilmeceyi sorar: &ldquo;Yeryüzünde, sularda, havada yaşayan canlılar arasında bir tanesi var ki bir tek sesi, bir tek konuşma tarzı, bir tek huyu olur ama bir zaman iki, bir zaman üç, bir zaman da dört ayaklı olur, <span class="t13">dipous, tripous, tetrapous,</span> kimdir bu canlı?&rdquo; Oidipus düşünür. Adı Oidipus olan biri için cevabı bulmak zor olmaz: <span class="t13">Oi-dipus,</span> &ldquo;iki ayaklı&rdquo; demektir, yanıt adında gizlidir. Şöyle der: &ldquo;Bu canlı insandır. Henüz çocukken dört ayak üstünde durur, biraz büyüyünce ayağa kalkıp iki ayak üstünde durur, yaşlanıp da yürümekte güçlük çekince adımlarına yardımcı olması için bir bastona dayanır.&rdquo; Gizemli bilgi yarışında yenildiğini anlayan Sphinks kendini kayalardan aşağı atar, ölüp gider.</p>

  <p class="p5">Bütün Thebai kenti sevince boğulur, Oidipus&rsquo;u omuzlarına alıp büyük törenlerle götürürler. Ona İokaste&rsquo;yi takdim ederler, ödül olarak kraliçeyle evlenecektir. Oidipus kentin hâkimi olur. En büyük bilgeliği, en büyük cesareti göstermiş, bunu hak etmiştir. Oidipus, Tanrıların ayrıcalık tanıyıp bir Tanrıçayla, Harmonia&rsquo;yla evlendirdikleri, Thebai&rsquo;nin kurucusu yaptıkları Kadmos soyuna yakışmaktadır. Yıllar boyu her şey yolunda gider. Kralla kraliçenin dört çocukları olur: İki oğlan Polyneikes ile Eteokles, iki kız İsmene ile Antigone. Derken Thebai&rsquo;de korkunç bir veba başlar. Her şey yolunda, düzen içinde giderken birden her şey dağılır, korkunçlaşır. Eskiden, her şey gerektiği gibi düzen içindeyken, buğdaylar yetişir, meyveler çıkar, çok sayıda kuzu, keçi, dana doğar, sürüler artardı. Kısaca Thebai toprağının zenginliği mevsimlerin düzenine uyardı. Kadınlar da bu canlandırıcı yenileniş içinde yerlerini alırlardı. Güzel, sağlıklı, gürbüz çocukları olurdu. İşte birden bire bütün bu düzen bozulur, kesintiye uğrar, aksamaya, zayıflamaya başlar. Kadınlar ucube ya da ölü çocuklar doğurmaya, çocuk düşürmeye başlarlar. Yaşamın kaynakları bozulmuş, kurumuştur. Üstüne üstlük erkeği kadınıyla, genci yaşlısıyla bütün halkın başına bir hastalık musallat olmuş, herkesi kırıp geçirmektedir. Her yerde, herkeste bir panik başlamıştır. Thebai korku içindedir. Neler olmaktadır? Bütün bunların nedeni nedir?</p>

  <p class="p5">Kreon Delphoi&rsquo;ye bir Thebai temsilcisi gönderip kâhine danışmaya, bu bulaşıcı hastalığın, kente musallat olan, düzeni altüst eden bu salgının nedenini öğrenmeye karar verir. Thebai&rsquo;nin canlılığını temsil eden iki yaş grubundan, en küçük çocuklardan biriyle en yaşlılarından biri (dört ayak ile üç ayak) kralın sarayı önünde yakarmaya gelirler. Onları kurtarması için Oidipus&rsquo;a seslenirler. &ldquo;Kurtar bizi! İlk defasında bizi bir felaketten, bir canavarın, Sphinks&rsquo;in elinden kurtarmıştın, şimdi de bu <span class="t13">loimos</span>&rsquo;tan, hem insanlarımızı hem ekinlerimizi hem de hayvanlarımızı kurutan bu vebadan kurtar! Sanki Thebai&rsquo;de her şeyin kökü kurumuş, her şey bitmiş gibi.&rdquo;</p>

  <p class="p5">Oidipus araştırma yaptıracağına, hastalığın nedenini anlayıp bu felaketi aşacağına yemin eder. O sırada Delphoi&rsquo;ye giden temsilci geri döner. Kâhin, Laios&rsquo;un katilinin cezasını çekmeden bu hastalığın bitmeyeceğini söylemiştir. Bu yüzden elini Laios&rsquo;un kanma bulamış kişiyi bulup cezalandırmak, Thebai&rsquo;den temelli kovmak, uzaklaştırmak, sürgün etmek gerekmektedir. Oidipus bunu duyunca yeniden herkesin önünde yemin eder. &ldquo;Suçluyu arayıp bulacağım&rdquo;. Oidipus araştıran, soruşturan biridir. Korinthos&rsquo;u terk edip yollara düşecek kadar maceracıdır, ama aynı zamanda içinde düşünme, sorup soruşturma hevesi hep canlıdır. Oidipus&rsquo;u kimse tutamaz. Tıpkı bir dedektif gibi soruşturmaya, araştırmaya koyulur. İlk iş olarak herkesin ne biliyorsa söylemesini, katil olduğundan kuşkulanılan herkesin dışarı atılmasını, günahının cezasını bütün kente çektiren katilin Thebai&rsquo;de barındırılmamasını emreder. Katil bulunup da evlerden, sunaklardan, sokaklardan atılmazsa Oidipus onu kısa sürede kendi elleriyle yakalayacaktır. Katil bunu bilmelidir. Soruşturmaya başlar. Kreon, halka Thebai&rsquo;de kuş falına bakan uzman bir kâhinin olduğunu, Tanrısal esin yoluyla gerçeği öğrenebileceklerini açıklar: bu kâhin yaşlı Teiresias&rsquo;tır. Kreon onun getirilmesini, ona olup bitenlerin sorulmasını ister. Teiresias ortaya çıkmak, sorgulanmak istemez. Yine de onu meydana, Thebai halkının, yaşlılar meclisinin, Kreon ile Oidipus&rsquo;un önüne getirirler.</p>

  <p class="p5">Oidipus soru sorar ama Teiresias cevap vermez. Hiçbir şey bilmediğini söyler. Oidipus öfkelenir, zaten bu kâhine pek de güvenmemektedir, çünkü Sphinks&rsquo;in sorusunu o değil, ondan daha kurnaz, daha bilgili olan kendisi yanıtlamıştır. Sadece tecrübesiyle, akıllı insanın düşünüş biçimiyle bulmacayı o çözmüştü, oysa Teiresias soruyu ne esinle ne de yorumladığı işaretlerle çözebilmişti. Teiresias, Oidipus&rsquo;un karşısında duvar gibi sessiz durmaktadır, ama bir şey bilmediği için değil, Tanrısal esin ona bildiklerini saklamasını emrettiği için. Laios&rsquo;u kimin öldürdüğünü, Oidipus&rsquo;un kim olduğunu, bütün olanları bilir, çünkü efendisi Apollon&rsquo;la iletişim içindedir. Kehaneti bildiren Apollon olmuştu: &ldquo;Babanı öldürecek, annenle yatacaksın&rdquo;. Teiresias, Oidipus&rsquo;un Thebai&rsquo;nin başına gelenlerle ilişkisini anlar, ama çıt çıkarmaz. Teiresias susmaktadır, Oidipus inadı karşısında küplere biner, ama sonunda bu suskunluğun sıradan bir suskunluk olmadığını anlar. Teiresias ile Kreon&rsquo;un tahtı ele geçirmek için ona karşı düzen kurduklarını düşünür. Kreon&rsquo;un Teiresias&rsquo;la anlaştığını sanır; ona belki de rüşvet vermiştir, ayrıca Thebai&rsquo;ye gönderilen temsilci de işin içinde olabilir.</p>

  <p class="p5">Oidipus öfkeden kudurmaktadır, aklı karışır; Kreon&rsquo;un derhal Thebai&rsquo;den gitmesini emreder. Laios&rsquo;un cinayetini tertiplediğinden kuşkulanmaktadır. Eğer Kreon kardeşi İokaste vasıtasıyla egemenliği ele geçirmek için Laios&rsquo;u öldürmek istemişse belki de saldırıyı o düzenlemiştir. Bu kez Thebai&rsquo;nin zirvesinde devletin güçleri arasında çözülme baş gösterir, açıkça sürtüşmeler olur. Oidipus Kreon&rsquo;u kovmak istemektedir, İokaste araya girer, ikisi arasında, bu iki kuşak arasında uzlaşma sağlamaya çalışır. Kadmos&rsquo;un saf soyu ile Ekilmişler soyu arasında ayrı gayrı yoktur: Her iki soy hep birbirine karışmıştır. Labdakos, Laios, Oidipus da Ekilmişler soyundandır. İokaste ise doğrudan son derece ürkütücü şeyler temsil eden Ekhion&rsquo;dan gelmedir. İşte böylece kent parçalanmıştır, askerler birbirleriyle kavga ederler, birbirlerine düşman kesilirler; bu arada Oidipus soruşturmasını sürdürür.</p>

  <p class="p5">Danışılması gereken tek görgü tanığı, Laios&rsquo;la birlikte yola çıkıp olay sırasında kaçıp kurtulan adamdır. Geri döndüğünde, pusuya düştüklerini, Delphoi&rsquo;ye giden kraliyet arabasına çok sayıda haydudun saldırıp Laios ile arabacısını öldürdüklerini anlatmıştı. Soruşturmayı yürüten Oidipus, Laios&rsquo;un, öldürülüşüne ilişkin bu hikâyeyi ilk duyduğunda biraz rahatsız olmuştu. Olayın Delphoi yakınlarında, üç yolun kesiştiği bir kavşakta, dar bir yolda meydana geldiği söyleniyordu; bu kavşağı, o dar yolu çok iyi biliyordu. İçini rahatlatan tek şey vardı: Kendi yaşadığı olayda bir tek kendisi vardı, oysa &ldquo;Laios&rsquo;u çok sayıda haydut öldürmüştü.&rdquo; Böyle basit yoldan sonuca ulaşır: &ldquo;Çok sayıda haydut... Demek ki ben değilim. İki ayrı olay var. Benimkinde, arabasıyla bir adama rastladım, bana vurdu; bir de Laios&rsquo;un arabasına saldıran haydutların olayı var, bu iki olay tamamen farklı.&rdquo;</p>

  <p class="p5">İşte böylece Oidipus olay sırasında orada bulunan kişiyi dinlemek için çağırtır, başına bir şey gelmiş olabileceğinden endişe duyar. Adamın Thebai&rsquo;ye döndükten sonra kente hiç inmediğini, köye çekildiğini, kimsenin o günden sonra onu görmediğini söylerler. Tuhaf bir durum. Onu bulmak, saldırının nasıl gerçekleştiğini sorup öğrenmek gerekir. Laios&rsquo;un zavallı hizmetçisini bulup getirirler. Oidipus savcı edasıyla sorular sorar, ama Teiresias gibi bu adam da pek konuşkan değildir. Oidipus zorla birkaç cümle söyletir, hatta konuşmazsa işkence yapmakla tehdit eder.</p>

  <p class="p5">İşte o sırada Korinthos&rsquo;tan uzun bir yolculuktan sonra Thebai&rsquo;ye ulaşan bir yabancının geldiğini söylerler. İokaste ile Oidipus&rsquo;un huzuruna çıkar, selamlar; kentin kralının kim olduğunu sorar. Üzücü bir haber vereceğini söyler: Annesiyle babası, Korinthos kralıyla kraliçesi, ölmüşlerdir. Yetim kalan Oidipus üzülür. Ama içten içe sevinç de duyar, çünkü eğer Polybos öldüyse, Oidipus baba katili olmayacak demektir, çünkü zaten ölmüştür. Ayrıca annesiyle de yatamayacaktır, çünkü o da ölmüştür. Son derece geniş, serbest fikirlere sahip bu adam kehanetin gerçekleşmemesine memnun olmuştur. Belki de Oidipus&rsquo;tan Korinthos&rsquo;a dönüp ölen babasının yerine geçmesini istemeye niyetlenen bu kara haberci önünde Oidipus kendini temize çıkarmaya çalışır: Korinthos&rsquo;u terk etmesi gerekmişti, çünkü ona babasını öldürüp anasıyla yatacağını söylemişlerdi. Bunun üzerine haberci şöyle der: &ldquo;Bunu yapmakla hata ettin: Polybos&rsquo;la Periborea senin anan baban değillerdi.&rdquo; Oidipus şaşırmış kalmış, bütün bunların ne demeye geldiğini anlayamamıştır.</p>

  <h3 class="h31"><a id="ncx377"></a><a id="a55"></a>&ldquo;Onlar senin anan baban değillerdi&rdquo;</h3>

  <p class="p5">Haberci, İokaste&rsquo;nin önünde Oidipus&rsquo;un daha bebekken saraya getirildiğini, Korinthos kralıyla kraliçesi tarafından evlatlık alındığını anlatır. Onların gerçek oğulları değildir ama Korinthos&rsquo;u ona bırakmaya karar vermişlerdir. İokaste korkunç gerçeği anlar. Daha demin bazı şeyleri tahmin etmeye başlamıştı, ama şimdi her şeyi açıkça anlamıştır. Oradan ayrılıp içeri, saraya girer. Oidipus &ldquo;Bunları nereden biliyorsun?&rdquo; diye sorar haberciye. &ldquo;Biliyorum, çünkü bu çocuğu efendime ben kendi ellerimle teslim ettim. Topuğundaki deliği ben açmıştım, seni onlara ben teslim etmiştim&rdquo;, der haberci. Oidipus: &ldquo;Peki beni sana kim vermişti?&rdquo; diye sorar. Haberci orada hazır bulunanlar arasında eskiden Laios&rsquo;un sürülerini otlatan yaşlı çobanı, ona bebeği veren ihtiyarı tanır. Oidipus şaşkına döner. Çoban inkâr eder. İki adam tartışmaya başlarlar: &ldquo;Hatırlasana, sürülerimizle birlikte Kitherion tepesindeydik, işte çocuğu bana orada vermiştin.&rdquo; Oidipus işlerin iyice korkutucu bir hal aldığını hisseder. Bir an belki de terkedilmiş bir çocuk, bir Nympha&rsquo;nın ya da bir Tanrıçanın oğlu olabileceğini, oraya bırakılmış olabileceğini düşünür; onun olağanüstü yazgısı ancak böyle açıklık kazanabilirdi. İçinde hâlâ küçücük bir umut vardı, ama oraya toplanmış yaşlıların önünde gerçekler bir bir ortaya çıkar. Oidipus, Laios&rsquo;un çobanına seslenir, gerçeği söylemesini emreder.</p>

  <p class="p5">&ldquo;Bu çocuğu nereden almıştın?</p>

  <p class="p5">&ndash; Saraydan.</p>

  <p class="p5">&ndash; Onu sana kim vermişti?</p>

  <p class="p5">&ndash; İokaste.&rdquo;</p>

  <p class="p5">İşte o anda artık bütün kuşkular dağılır. Oidipus her şeyi anlar. Deli gibi saraya doğru koşup, ;okaste&rsquo;yi görmek ister. İokaste kendini kemeriyle tavana asmıştır. Oidipus geldiğinde çoktan ölmüştür. Oidipus elbisesinin tokalarını gözlerine sokar, göz çukurlarını kan içinde bırakır.</p>

  <p class="p5">Kraliyet soyundan gelen yasal oğul önce yuvasından koparılmış, daha sonra oraya geri dönmüştür; ama düzenli, düz yoldan değil sağa sola sapıp, yolu şaşırarak dönmüştür. İşte artık Oidipus gün ışığını göremeyecektir, bir daha başka bir yüze bakamayacaktır. Hatta kulaklarının bile sağır olmasını ister. Dünyadan ilişiğini kesip, tamamen içine kapanmak ister, çünkü kentini kirleten odur. Veba salgını başladığında, mevsimlerin düzeni bozulduğunda, verimliliği kesintiye uğradığında, bir kirlenme, bir hastalık kaynağı var demektir; işte o kaynak kendisidir. Verdiği sözle bağlanmıştır, katilin Thebai&rsquo;den lanetlerle atılacağını söylemiştir bir kez. Gitmesi gerekmektedir.</p>

  <h3 class="h31"><a id="ncx385"></a><a id="a56"></a>İnsan: Bir içinde üç</h3>

  <p class="p5">Bu hikâyede, Sphinks&rsquo;in sorduğu bulmacayla aslında Labdakosoğullarının yazgısını haber verdiğini anlamak zor olmasa gerek. Ayakları olmayan balıklar bir yana, ister iki ayaklı olsun isterse dört ayaklı bütün hayvanların hep aynı kalan bir &ldquo;doğaları&rdquo; vardır. Doğumdan ölüme kadar yaşayış biçimlerini belirleyen özellikler değişmez. Her türün bir yeri, bir tek yaşayış biçimi, bir tek doğası vardır. Oysa insan birbiri ardına üç ayrı evreden geçer, üç ayrı doğaya sahip olur. Önce bir çocuktur; çocuğun doğası yetişkin insandan farklıdır. Bu nedenle çocukluktan yetişkinliğe geçmek için iki çağı ayıran sınırları aşmayı sağlayan bazı gelişmeleri tamamlaması gerekir. İnsan çocukluktan yetişkinliğe geçtiği anda bir başka insan, yepyeni bir kişi olur. Bu durum kralla savaşçı için daha da önemlidir; iki ayakları üzerinde itibarları, güçleri vardır, yaşlılık dönemine girdikten sonra savaşçılığı bırakırlar, ya sözü, öğüdü dinlenen bir bilge, ya da çökmüş bir bunak olurlar, ki en kötüsü de budur.</p>

  <p class="p5">İnsan bu üç evre sırasında hem aynı kalır hem de değişir. Peki Oidipus neyi temsil eder? Laios&rsquo;un üstüne yağan lanet Labdakos soyunu devam ettirecek herhangi bir doğumu yasaklıyordu. Oidipus doğmaması gerektiği halde dünyaya gelen kişidir. Doğumu zamansızdır. Laios&rsquo;un vârisi, hem yasal oğuldur hem de lanetli bir yaratıktır. Konumu baştanbaşa sakattır. Ölüme yargılıyken, mucize eseri kurtulur. Thebai&rsquo;de doğmuş, doğduğu yerden uzaklara atılmıştır; buraya geri dönüp de en yüksek makama oturduğunda aslında doğduğu yere geri dönmüş olduğunu bilmemektedir. İşte bu yüzden Oidipus&rsquo;un istikrarsız bir konumu vardır. Doğduğu saraya geri dönüşüne yol açan bu güzergâhı tamamlayarak insan varlığındaki üç evreyi birbirine karıştırmıştır. İlkbaharın gençliğini, yazın yetişkinlik çağını, kışın yaşlılığını birbirine karıştırarak mevsimlerin düzenini bozmuştur. Babasını öldürmüştür, ama aynı zamanda tahtta, annesinin yatağında onun yerini alarak onunla özdeşleşmiştir. Öz anasına çocuk doğurtup Yunanların deyişiyle onu dünyaya getiren tarlaya tohum ekerek hem babasıyla özdeşleşmiş hem oğulları, hem kızları hem de kardeşleri olan kendi çocuklarıyla. Sphinks&rsquo;in bulmacada sözünü ettiği o hem iki, hem üç hem de dört ayaklı ucube bizzat Oidipus&rsquo;tur.</p>

  <p class="p5">Bulmacada, doğan, hükmeden, yerlerini sonrakilere bırakarak yok olup giden kuşaklara rağmen toplumun devamlılığı sorusu, ayrıca kültür içinde makamların, işlevlerin, görevlerin korunması sorusu öne çıkar. Taht hep aynı kalmalıdır, oysa orada oturanlar sürekli değişir. Kraliyet iktidarı, onu icra eden krallar çok sayıda, çok farklı olduklarına göre onları nasıl hep aynı, hep bir örnek tutmalı? Burada kralın oğlunun nasıl tıpkı babası gibi olabileceği, onunla çarpışıp onu bertaraf etmeden, sanki onunla özdeşmiş gibi nasıl onun yerine geçebileceği sorusu vardır. İnsanlığı belirleyen, zamanın çarkına, insanın kusurlarına sıkı sıkı bağlı kuşaklar yığını, birbirini izleyen dönemler hep istikrarlı, tutarlı, uyumlu kalması gereken bir toplumsal düzenle nasıl başa baş gidebilir? Laios&rsquo;a yağan lanet, hatta daha da öncesinde Kadmos ile Harmonia&rsquo;nın düğünlerinde kimi hediyelerin kötülük getirmesi bile bir kentin kurulmasına yol açan bu olağanüstü evliliğin içinde ayrılığın mayasının, kin tohumlarının bulunduğunu kabul etmek değil midir? Sanki evlilik ile savaş arasında, birleşme ile kavga arasında gizli bir bağ vardır. Birçok kişiye göre, ki ben de öyle düşünüyorum, evlilik kız için neyse savaş da oğlan için odur. Kadınlarla erkeklerin olduğu bir sitede savaş ile evlilik zorunlu olarak zıtlaşırlar, zorunlu olarak etkileşim içine girerler.</p>

  <p class="p5">Oidipus hikâyesi burada bitmez. Labdakosoğullarmın soyu Laios ile birlikte bitmeliydi, Oidipus&rsquo;un üstündeki lanet geçmişte çok gerilere, doğumundan öncesine gitmektedir. Hata onda değildir, ama bu topallar, sakarlar soyunun temsil ettiği ağır diyeti, hakları olmadıkları halde dünyaya gelmiş olanlar adına o ödemiştir.</p>

  <h3 class="h31"><a id="ncx390"></a><a id="a57"></a>Oidipus&rsquo;un çocukları</h3>

  <p class="p5">Anlatılanlara göre Oidipus kör olur, lekelenmiştir, iki oğlu ona öyle kötü davranmışlardır ki o da kendi çocuklarını lanetlemiştir; lanet bir zamanlar Pelops&rsquo;un Laios için ettiği bedduaya benzemektedir. Anlatılır ki Thebai&rsquo;den kovulmadan önce, henüz saraydayken, oğulları kör Oidipus&rsquo;a Kadmos&rsquo;un altın kupasını verirler, kendilerine de gümüş masayı ayırırlar, kurban edilen hayvanın en kötü parçalarını, artıkları da ona verirler. Ayrıca onu karanlık bir hücreye kapattıkları, kuduz bir hayvan gibi herkesten gizlemek istedikleri anlatılır. Böylece Oidipus, oğullarının asla anlaşamamalarını, her ikisinin de egemen olmak için kavga edip durmalarını, birbiri ardına ölüp gitmelerini diler.</p>

  <p class="p5">Bunlar tastamam gerçekleşir. Kuruması gereken bir soydan gelen Eteokles ile Polyneikes birbirlerine kin duyacaklardır. İki oğul her yıl sırayla birinin egemen olmasını kararlaştırırlar. Eteokles tahta çıkar ama yılın sonunda tahttan inmeyeceğini söyler. Egemenlikten uzak kalan Polyneikes, Argos&rsquo;a gidip Thebai&rsquo;ye karşı Yediler seferini düzenler; Argoslular, Thebaililere karşı savaşacaktır. Polyneikes, Thebai&rsquo;yi yerle bir ederek kardeşinden tahtı almayı düşünmektedir. Savaşın sonunda birbirlerini öldürecekler, her biri diğerinin katili olacaktır. Artık Labdakosoğlu kalmamıştır. Bu hikâye de burada bitmiş, daha doğrusu sonuna yaklaşmıştır.</p>

  <p class="p5">Thebai&rsquo;ye karşı bu sefer, Argos kralı Adrastos, Polyneikes&rsquo;in yanında yer almaya karar verip onu desteklediği için gerçekleşmiştir. Bunun için bir başka kâhinin, Amphiaraos&rsquo;un bu seferi onaylaması gerekmektedir. Ancak kâhin bu seferin bir felaketle biteceğini, orada öleceğini, bunun bir yıkım olacağını bilmektedir. Bu yüzden onay vermemeye kararlıdır. Peki buna karşılık Polyneikes ne yapmıştır? Thebai&rsquo;den ayrılırken Tanrıların Harmonia&rsquo;ya Kadmos&rsquo;la evlenirken sundukları hediyelerden bazılarını yanında getirmişti: Bir kolye ile bir elbise. Polyneikes bu iki tılsımlı eşyayı alıp Amphiaraos&rsquo;un karısı Eriphyle&rsquo;ye hediye eder; bunun karşılığında Eriphyle kocasını Thebai&rsquo;ye yapılacak sefere karşı çıkmasını engelleyecek, o zamana kadar onay vermediği bu sefere Adrastos&rsquo;un artık çıkabileceğini açıklamasını sağlayacaktır. Bunlar da yine bir borçlandırıcı, yoldan çıkarıcı, kötülük getirici hediyelerdir. Peki kâhin neden karısının isteğini kabul etmiştir? Çünkü tutmak zorunda olduğu bir söz vermiştir. Eriphyle&rsquo;nin ondan ne isterse hep yerine getirecektir. Kötülük getiren hediyeler, yerine getirilmesi gereken sözler. Kadmos ile Harmonia&rsquo;nın düğününde var olan şeyler aynı soyun diğer üyelerinde de ortaya çıkar, en sonunda iki kardeşin birbirini öldürmelerine yol açar.</p>

  <h3 class="h31"><a id="ncx394"></a><a id="a58"></a>Resmi bir gezgin</h3>

  <p class="p5">Oidipus&rsquo;a gelince; Thebai&rsquo;den kovulur. Antigone&rsquo;yi yanına katıp yaşamını Atina topraklarındaki Kolonos&rsquo;ta, bir Attika köyünde tamamlar. Bulunmaması gereken bir yerde, oturmanın yasak olduğu, Erinyslerin sunağında bulunmaktadır. Yakındakiler ona gitmesini söylerler: Böyle kutsal bir yerde bir dilencinin ne işi olabilir? Kadınsı, Asya tarzı giysileriyle Thebai&rsquo;ye gelen Dionysos gibi o da bir gezgindir. Böyle kutsal bir yere nasıl gelip de yerleşmeye cesaret edebilir; öte yandan kimse onu buradan çıkaramamaktadır, çünkü buraya ayak basmak bile yasaktır. Theseus çıkagelir, Oidipus başından geçen acı dolu olayları anlatır, sonunun yaklaştığını hissetmektedir, eğer Theseus onu kabul ederse Atina&rsquo;nın başına gelebilecek savaşlarda bu kenti korumaya söz verir. Theseus kabul eder. Kökleri kısmen Thebai&rsquo;deki Ekilmişler&rsquo;in soyuna dayanan, ayrıca Kadmos ile Harmonia&rsquo;nın soyundan gelen bu Thebaili, bir yabancıdır. Doğar doğmaz topraklarından kovulmuş, daha sonra oraya tekrar dönmüş, en sonunda da iğrenç biçimde yeniden koyulmuştur. İşte yolculuklarının sonunda, yersiz yurtsuz, bağsız bağımsız, köksüz bir göçer haline gelmiştir. Theseus onu konuk eder; onu bir Atina yurttaşı yapmaz ama ona bir göçmen konumu, <span class="t13">metooikos</span> konumu verir, ayrıcalıklı bir göçmendir o. Oidipus böylece o hem Tanrısal hem lanetli Thebai&rsquo;den, önce birleşmiş sonra da bölünmüş Thebai&rsquo;den Atina&rsquo;ya doğru bir geçişi gerçekleştirir: Yerin üstünde, yatay bir geçiştir bu.</p>

  <p class="p5">Böylece Oidipus Atina&rsquo;nın yasal göçmeni haline gelir. Bu onun gerçekleştirdiği tek geçiş değildir: Aynı şekilde yeraltına da inecek, toprağın derinliklerine gömülecek, öte yandan göğe, Olympos Tanrılarına doğru yükselecektir. Yeryüzünden yeraltına, oradan da göğe doğru geçecektir. Tam anlamıyla bir yarı tanrı, bir vekil kahraman konumunda değildir, çünkü kahramanın mezarı Agora&rsquo;da bulunur; o ise sadece Theseus&rsquo;un bildiği, Atina&rsquo;da egemen olan Tanrılara söylediği gizli bir yerde yatmaktadır, sitenin askeri başarısının, bekasının güvencesi olan gizli bir mezardır bu. İşte Thebai&rsquo;den gelen bir yabancı Atina&rsquo;ya bir göçmen gibi yerleşmiş, belki de Zeus&rsquo;un yıldırımıyla çarpılıp yerin altına gömülmüştür. Atina yurttaşlarının kendileri hakkında dedikleri gibi topraktan çıkmış, kökleri toprakta olan biri değildir o; Thebai toprağından tepeden tırnağa silahlı, savaşa hazır, <span class="t13">gegeneis</span> olarak da doğmaz. O, aksi yöne gider. Yabancı olarak gelir, gün ışığını terkedip kendisine ait olmayan bu Atina toprağının altına kök salar; acılarının, yolculuklarının sonunda ona gösterilen konukseverlik karşılığında barışın, uzlaşmanın güvencesi haline gelir: Thebai&rsquo;nin kurulduğu o çok eski zamanlarda Tanrıların Kadmos&rsquo;a eş olarak verdikleri Harmonia&rsquo;nın temsil ettiği şeylerin uzak bir yankısı gibidir bunlar.</p>

  <p class="p5">&nbsp;</p>
</body>
</html>
