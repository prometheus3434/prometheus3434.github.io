<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p5">Dünya tiyatrosunda dekor işte şimdi tamamlanmıştır. Mekân açılmış, zaman akmaya, kuşaklar birbirini izlemeye başlamıştır. Aşağıda yeraltı dünyası vardır, geniş topraklar, dalgalar, her şeyi çevreleyen Okeanos ırmağı, üstte de sabit bir gök vardır, insanlarla hayvanlar için toprak nasıl sağlam bir mekân ise en yukarıda, gökteki Aither de Tanrılar için güvenli bir mekândır. Dünya, tastamam ilk Tanrılar olan, Gök&rsquo;ün çocuklarının, Devlerin hizmetindedir. Bunlar en yukarıya, topraktaki dağların tepesine yerleşecekler, ast Tanrıçalar, Naiaslar, orman Nymphaları, dağ Nymphaları da onların yanında yer alacaklardır. Her biri hareket edebileceği yeri seçer alır.</p>

  <p class="p5">Göğün en üstünde Uranosoğulları, Uranos&rsquo;tan doğan kızlı erkekli Dev Tanrılar bulunur. Başlarında en küçükleri, tanrıların en genci, kurnaz, art düşünceli, acımasız tanrı vardır. İşte bu o, Kronos, babasının cinsel organlarını hiç duraksamadan kesen tanrı. Bu işe kalkışarak evrenin bağını çözmüş, mekânı yaratmış, farklılıklar içeren, düzenli bir dünyaya yaşam kazandırmıştır. Bu olumlu işin bir de kötü yanı vardır, aynı zamanda bedeli ödenmesi gereken bir hatadır bu. Çünkü Gök daimi yerine çekilirken çocuklarına, kişileşmiş ilk Tanrılara beddua etmekten geri durmamıştır, beddua gerçekleşecek, hayalardan doğan Erinysler bu işin takipçileri olacaklardır. Bir gün gelecek, Kronos babasının kinini güden Erinyslere suçun diyetini ödeyecektir.</p>

  <p class="p5">İşte o, oğullar içinde en genci, ama en yüreklisi, Gök&rsquo;ü kovmak, kendinden uzaklaştırmak için Gaia&rsquo;nın kurnazca hazırladığı tertibi gerçekleştiren tanrı, Kronos, hem Tanrıların hem de dünyanın kralı olacaktır. Bazı Devler, ast ama işbirlikçi Devler onun safına geçerler. Kronos onları bağlarından kurtarmış, koruması altına almıştır. Uranos ile Gaia&rsquo;nın halvet olmasıyla doğmuş iki ayrı üçlü daha vardı; bunlar da tıpkı kardeşleri Devler gibi Toprak&rsquo;ın karnında kapalı kalmışlardı: Üç Tepegöz ile üç Yüzkollu. Başlarına neler gelir? Görünen o ki, o kıskanç, art düşünceli, hep tetikte bekleyen Kronos, kendisine karşı bir tertip kurarlar diye korkup onları bağlamıştır. Üç Tepegözle üç Yüzkolluyu bağlayıp yeraltı dünyasına yollar. Buna karşılık erkek ile dişi Devler, kız ile erkek kardeşler birleşeceklerdir; Kronos da aralarından biriyle, Rhea&rsquo;yla birleşecektir. Rhea, Gaia&rsquo;nın ikizi gibi görünür. Rhea ile Gaia birbirine yakın iki kökensel güçtür. Ancak aralarında bir fark vardır: Gaia her Yunan&rsquo;ın anlayacağı bir ad taşır, Gaia&rsquo;nın adı Toprak&rsquo;tır; o aynı zamanda bizzat <span class="t13">toprakt</span><span class="t13">ı</span><span class="t13">r,</span> oysa Rhea herhangi bir doğa öğesini canlandırmayan bir kişi, bir birey adı almıştır. Rhea, Gaia&rsquo;dan daha fazla insan biçimli, daha insansı, daha özgün bir yönü temsil eder. Ancak aslında Gaia ile Rhea ana kız gibidirler, birbirlerine çok yakındırlar, akrabadırlar.</p>

  <h3 class="h31"><a id="ncx74"></a><a id="a9"></a>Baba karnında</h3>

  <p class="p5">Kronos, Rhea ile çiftleşir, onun da çocukları olacaktır, onlar da başka çocuklar doğuracaklardır. Bunlar da yeni bir Tanrılar kuşağı oluşturacaklardır; adları, ilişkileri, etki alanları bulunan ikinci kuşak kişileşmiş Tanrılardır bunlar. Ancak iktidarı için endişelenen, titiz, kıskanç Kronos çocuklarına güvenmez. Dahası Gaia da uyarmıştır onu, bu yüzden de çocuklarına karşı dikkatlidir. Bütün ilk Tanrıların anası olan Gaia zamanın sırlarını bilir; zamanın karanlık kıvrımlarına gizlenmiş, sonradan, yavaş yavaş gün ışığına çıkan şeyleri bilir. Geleceği önceden bilir. Gaia oğluna, çocuklarından birinin kurbanı olabileceğini haber verir. Ondan daha güçlü bir oğlu onu tahtından edecektir. Sözün kısası Kronos&rsquo;un iktidarı geçicidir. İşte bu nedenle Kronos&rsquo;un önlem alması gerekmektedir. Bir çocuğu olur olmaz onu ağzına atar, yutar, midesine indirir. İşte böyle, Kronos ile Rhea&rsquo;nın bütün çocukları babalarının midesine tıkılıp kalmışlardır.</p>

  <p class="p5">Elbette Rhea, tıpkı çocukları gün ışığına çıkmasını engelleyen Uranos&rsquo;un tutumundan memnun olmayan Gaia gibi bu durumdan memnun değildir. Bir bakıma hem Uranos hem de Kronos döllerini doğum öncesinin karanlığına mahkûm ederler. Çocukların tıpkı toprağı delip gök ile yer arasında yaşamaya başlayan bir ağaç gibi aydınlığa çıkmalarını, serpilip gelişmelerini istemezler. Toprak&rsquo;ın öğüdü üzerine Rhea, Kronos&rsquo;un bu rezil davranışına bir çare bulmaya karar verir. Bunun için bir kurnazlık, bir hile, bir düzen, bir yalan bulur. Böyle olunca Kronos&rsquo;un karşısına onun silahıyla çıkar, çünkü Kronos kurnazlığın Tanrısıdır, yalanın, dolanın Tanrısıdır. Son çocuk, Zeus, en küçükleri &ndash;Kronos da Uranos&rsquo;un en küçük oğluydu&ndash; doğmak üzereyken Rhea, Girit&rsquo;e gidip burada gizlice doğum yapar. Bebeği Tanrısal varlıklara, Naiaslara emanet eder; bunlar çocuğu Kronos kuşkulanmasın, bebeğin ağlamalarını duymasın diye bir mağarada büyütmekle görevlidirler. Derken çocuk çabucak büyüyüp ağlamaları daha da yükselince, Rhea eril Tanrılardan, Kuretalardan, küçük Zeus&rsquo;un sesini bastıracak biçimde silah gürültüleri, başka patırtılar çıkarmaları için mağaranın önünde savaş dansı yapmalarını ister. İşte böylece Kronos hiçbir şeyden kuşku duymaz. Ama Rhea&rsquo;nın hamile olduğunu bildiği için, doğurup ona teslim etmek zorunda olduğu çocuğu görmek ister. Peki Rhea ne verir ona? Bir taş. Kundağa sarıp sarmaladığı bir taştır bu. Kronos&rsquo;a: &ldquo;Aman dikkat, daha çok zayıf, çok küçük&rdquo; demeye kalmaz Kronos bezlere sarılı taşı kaptığı gibi ham yapar. İşte böyle, Kronos ile Rhea&rsquo;dan olanların hepsi Kronos&rsquo;un karnındadır, üstelik bir de taş vardır.</p>

  <p class="p5">Bu arada Girit&rsquo;te Zeus büyüyüp gürbüzleşir. İyice olgunlaşınca Kronos&rsquo;tan hem kendi çocuklarına yaptıklarının hem de feci şekilde yaraladığı Uranos&rsquo;un hesabını sormaya karar verir. Ama nasıl yapmalı? Zeus yapayalnızdır. İster ki Kronos karnındaki bir sürü çocuğu çıkarsın, kussun. Amacına yine kurnazlıkla ulaşacaktır, Yunanlar bu kurnazlığa <span class="t13">metis</span> derler, yani insanın karşıdaki kişiyi aldatmak için önceden her türlü düzeni kurmasını sağlayan kıvrak zekâ. Zeus&rsquo;un kurnazlığı, Kronos&rsquo;a bir <span class="t13">pharmakon,</span> bir ilaç vermekten ibarettir; bir iksir gibi sunulan ama aslında kusturucu olan bir ilaç. Bunu ona Rhea verir. Kronos yutar yutmaz ilkin taşı kusar, taştan hemen sonra Hestia&rsquo;yı, sonra da küçükten başlayıp bütün Tanrılarla Tanrıçaları sırayla kusar. En dipte kalan en yaşlı olandır, taştan sonra ilk çıkan da en genç olan. Kronos bunları dışarı çıkararak Rhea&rsquo;nın dünyaya getirdiği bütün çocuklara yaşam kazandırır.</p>

  <h3 class="h31"><a id="ncx78"></a><a id="a10"></a>Bir ölümsüzlük yiyeceği</h3>

  <p class="p5">İşte artık Zeus&rsquo;un çevresinde bir Tanrılarla Tanrıçalar meclisi oluşmuştur. Tanrılar Savaşı diyebileceğimiz savaş da böyle başlar; uzun süre sonucu belirsiz kalacak, yaklaşık olarak on &ldquo;büyük yıl&rdquo; sürecek, bir &ldquo;büyük yıl&rdquo; yüz yıla, hatta bin yıla denk olduğu için yüzyıllarca sürecek bir savaş.</p>

  <p class="p5">Bir yanda Kronos&rsquo;un etrafında öbür Dev Tanrılar, karşı yanda, Zeus&rsquo;un çevresindeyse Kronosoğulları, ya da Olymposlular toplanacaklardır. Her iki taraf kendi yerleşimini, ordugâhını dağların tepesine kurup uzun süre savaşırlar, zaferin açıkça hangi tarafın payına düştüğü belirsiz kalır. Böylece dünya tiyatrosu kurulmuştur; kurulmuştur kurulmasına ama ilk kuşak Tanrılar ile onların çocukları arasındaki sonu gelmez savaş yüzünden altüst olmuştur. Burada da kurnazlık işe karışır. Tanrısal güçler arasındaki bu tuhaf savaşın birçok cephesi vardır. Kesin olan bir şey varsa o da hem kaba gücü hem de kıvrak zekâyı barındıran tarafın savaşı kazanacağıdır. Bu sonu belirsiz savaşta şiddetin, gücün fazlalığı değil hileyle kurnazlık belirleyici olacaktır. Bu nedenle, ikinci kuşağa ait olsa bile, Dev İapetos&rsquo;un oğlu olduğundan, Dev sıfatını taşıyan Prometheus, Zeus&rsquo;un tarafına geçip o genç Tanrıda eksik olanı, yani kurnazlığı verir. Bu <span class="t13">metis</span>, art düşünceli kıvrak zekâ, olayları istenilen şekilde sonuçlanacak biçimde önceden ayarlamayı sağlar.</p>

  <p class="p5">Hem karanlık hem de aydınlık ana, hem dilsiz hem de çok konuşkan koca Gaia, Zeus&rsquo;a, savaşı kazanması için Devlerle akraba olan ama onların ordugâhında yer almayan varlıklarla ittifak yapmasını öğütler; üç Tepegözde üç Yüzkollu&rsquo;yu kastetmektedir. Zira bu Dev Tanrılar içlerinde hâlâ doğa güçlerinin yıkıcılığını taşıyan ilk Tanrılardır; düzeni bozanları yenmek, boyunduruğa vurmak için düzen bozucunun gücünü yanına çekmek gerekir. Sadece aklı olan, sadece düzeni bilen varlıklar bunu başaramazlar. Zeus kaba gücün, bozguncu gücün temsilcilerini, Devleri kendi tarafında görmek ister.</p>

  <p class="p5">Bu nedenle Tepegözlerle Yüzkolluları boyunduruktan kurtarıp salıverir, onlar da yardım etmeyi kabul ederler. Ancak her şey yoluna girmiş değildir henüz. Zeus&rsquo;un onları kendi safına katabilmesi için, Kronos yüzünden mahkûm oldukları o zifiri hapishaneden çıkarması yeterli olmaz; ayrıca bir de onlara onun yanında yer aldıkları takdirde <span class="t13">ambrosia</span> nektarına, ölümsüzlük yiyeceğine hak kazanacaklarına dair söz vermesi gerekir.</p>

  <p class="p5">Burada daha önce de büyük bir rol oynayan ölümsüzlük yiyeceği işe karışır: Kronos korkunç bir iştahla kendi çocuklarını yiyor, onlarla besleniyordu; karnını doldurmaya o denli düşkündü ki çocuk yerine taşı aldığında bir hamlede yutmuştu; Zeus, Devlerle aynı kuşaktan Yüzkollulara, Tepegözlere ölümsüzlük yiyeceğini verir, onları gerçek Olymposlu Tanrılar haline getirir. Zira Olympos tanrılarının özelliği, önlerine gelen ne varsa yiyen hayvanların; ekmek, şarap, bir de âdetlere uygun kesilmiş et yiyen insanların aksine, yiyecek yememeleridir; onlar daha ziyade bir ölümsüzlük yiyeceği yerler, içsel canlılıkları buna bağlıdır, bu canlılık insanlarınkinin aksine hiç tükenmez, hiç azalmaz. İnsanlar işten sonra acıkıp susarlar. Pillerini şarj etmeleri gerekir. Tanrıların böyle sürekli bir kaygıları yoktur. Tam aksine onların varoluşu süreklidir. Yüzkollularla Tepegözlere hem nektarın hem de <span class="t13">ambrosian</span><span class="t13">ı</span><span class="t13">n</span> sunulması demek onların tastamam Tanrı olduklarının kesinleşmesi demektir. Bir yanda zekice bir hile, kurnazlık vardır; diğer yanda kaba güç, şiddet, karmaşa sökün eder, Tepegözlerle Yüzkollular içlerinden geldikleri Dev Tanrılara karşı çıkarlar. On büyük yıl savaşılır, ama sonuç belirsizdir; nihayet Olymposlu Tanrılar ağır basmaya başlarlar, çünkü Olympos&rsquo;un tepesinden savaşmaktadırlar.</p>

  <p class="p5">Tepegözler kimlerdir? Zeus&rsquo;a nasıl zafer kazandırırlar? Karşı durulmaz bir silahı, yıldırımı vererek. Hep hazır bulunan Gaia yapım malzemelerini sağlar, tıpkı kendi bağrından ak çeliği çıkarıp Kronos&rsquo;un eline tutuşturduğu gibi. Burada da malzemeyi yine o verir. Tek gözlü Tepegözler bu yıldırımı Hephaistos&rsquo;a taş çıkartırcasına evirip çevirirler, istediği zaman kullansın diye Zeus&rsquo;a verirler. Zeus&rsquo;un elindeki yıldırım inanılmaz güçte, etkili bir ışık, yakıcı bir ateş topudur. Tepegözlerin neden bir tek gözlerinin olduğu şimdi anlaşılıyor; göz tıpkı ateş gibidir çünkü. Bu hikâyeleri düşünmüş Antikçağlılara göre varlıklardaki bakış, gözden çıkan ışıktır. Ancak Zeus&rsquo;un gözünden çıkacak ışık tastamam yıldırımdır. Ne zaman tehlikede olsa gözüyle düşmanlarına yıldırımlar yağdıracaktır. Tepegözlerin gözü varsa, muazzam boyları, yüz kat güçleri olan Yüzkolluların da kolları, ya da arada bir fark görmeyen Yunanların deyişiyle, elleri (<span class="t13">kheires</span>) vardır. Yüzkolluların yüz elleri vardır: Yumrukturlar, güçtürler. Bu iki kozla birlikte, yıldırım saçan Tepegöz&rsquo;ün gözü, bir de boyunduruğa vuran Yüzkollunun kol gücüyle Zeus tastamam yenilmezlik kazanır.</p>

  <p class="p5">Bu savaşta bir doruk noktası vardır. Tanrısal güçler arasındaki savaşın kızıştığı anda, Zeus&rsquo;un yıldırımını fırlattığı, Yüzkolluların Devlerin üzerine çullandıkları anda, dünya yine <span class="t13">Khaos</span> durumuna döner. Dağlar devrilir, uçurumlar açılır, Tartaros&rsquo;un dibinden, Gece&rsquo;nin hâkim olduğu yerden, derinlerden bir sis yükseldiği görülür. Gök yeryüzüne düşer, <span class="t13">Khaos</span> durumuna geri dönülür, henüz hiçbir şeyin biçiminin olmadığı o ilk baştaki duruma yeniden dönülür. Zeus&rsquo;un zaferi yalnızca düşmanını, Kronos babayı altettiğini göstermez, bu aynı zamanda dünyayı <span class="t13">Khaos</span>&rsquo;tan başlayıp yeniden yaratmanın, hiçbir şeyin görünmediği, her şeyin düzensizlik içinde olduğu bir boşluktan yeniden düzenli bir dünya çıkarmanın bir yoludur.</p>

  <p class="p5">Açıkça görülüyor ki ister Yüzkolluların kol gücü isterse Tepegözlerin gözü olsun Zeus&rsquo;un güçlerinden biri düşmanını evcilleştirmek, ona boyunduruk vurmaktır. Zeus&rsquo;un egemenliği zincire vurmayı bilen bir kralın egemenliğidir. Bir düşman ona karşı çıktığında Zeus bakışlarıyla ışıklı kırbacını sallayacak, yıldırımıyla çarpacaktır. Gözün, kolun gücüyle düşmanı boyunduruğa vuracaktır. Zeus&rsquo;un geçici bir süre kaosa dönerek bu korkunç güçleri kazanması sırasında Devler yere inerler. Zeus onları yıldırımdan kırbacıyla, Yüzkollular da yumruklarıyla yere serer. Yere düşer devler, Yüzkollular üstlerine koca koca kayaları yığarlar, Devler altta kalır, hiç kımıldayamazlar. Güçlerini hareketten, sürekli her yere yetişebilmekten alan bu Tanrılar artık sıfırı tüketmişlerdir, kımıldayamazlar, kayaların altında kalmışlardır; kurtulamazlar. Artık güçlerini gösteremezler. Yüzkollular, Kottos, Briareus, Gyes, onları ellerine geçirip yeraltı dünyasına götürürler. Devler öldürülemez, çünkü ölümsüzdürler, ama hiçbir şeyin görünmediği, yönlerin olmadığı, yerin dibindeki uçuruma, sisli Tartaros&rsquo;a tıkılırlar. Yeryüzüne çıkamasınlar diye de Poseidon yerin en dibinde, yeraltındaki karanlık Tartaros&rsquo;a açılan bu dar geçit üstünde kale surlarına benzer bir yapı yapmakla görevlendirilir. Toprağın denge sağlamak amacıyla karanlıklarda yetiştirdiği bütün dölleri bir sürahinin ağzını andıran bu delikten içeri tıkılır. İşte burada Poseidon üç kat tunçtan bir duvar örer, Yüzkolluları Zeus&rsquo;un sadık hizmetçileri tayin eder. Geçit tıkanmış, Dev soyu bir daha gün ışığına çıkamasın diye her tür önlem alınmıştır.</p>

  <h3 class="h31"><a id="ncx87"></a><a id="a11"></a>Zeus&rsquo;un egemenliği</h3>

  <p class="p5">İşte böylece ilk iş tamamlanmış olur. Artık Zeus zaferi kazanmıştır. Tepegözlerle Yüzkolluların desteğini almış, ayrıca bazı Dev güçlerin ittifakını sağlamıştır. Özellikle yeraltı dünyasının, cehennem dünyasının, ayrıca sular dünyasının sahip olduğu bütün tehlikeli güçleri temsil eden bir Tanrıçayı, Styks&rsquo;i müttefiki yapmıştır. Styks yerin derinliklerinde akar; Tartaros&rsquo;ta akar, zaman zaman yeryüzüne çıkar. Styks&rsquo;in suları öyle güçlüdür ki içmek isteyen her ölümlü anında çarpılır, yok olur gider. Savaş sırasında Styks soyu itibariyle ait olduğu Devlerden ayrılmaya, Zeus&rsquo;un tarafına geçmeye karar verir. Taraf değiştirirken yanında iki çocuğunu da getirir: Birinin adı <span class="t13">Kratos</span> diğerininki <span class="t13">Bie&rsquo;</span>dir. Kratos düşmanını alt eden, boyunduruğa vuran gücün temsilcisidir. Bie, kurnazlığın aksine, kaba kuvveti temsil eder. Zeus Devlere karşı zafer kazanınca önce evrensel egemenlik gücü Kratos&rsquo;la, karşısında hiç kimsenin dayanamayacağı şiddet küpü Bie&rsquo;yi yanına alır. Zeus nereye giderse gitsin Kratos ile Bie hep yanındadır, biri sağında diğeri solunda durur.</p>

  <p class="p5">Zeus&rsquo;un bütün kardeşleri, Olympos Tanrılarıyla Tanrıçaları, durumu görünce egemenliği Zeus&rsquo;a teslim etmeye karar verirler. Devler alçaklıklarının bedelini ödemişler, Zeus da egemenliği eline geçirmiştir. Zeus Tanrılara onurlarıyla ayrıcalıklarını paylaştırır. Astın üstün belli olduğu, düzenli, örgütlü bir evren kurar; işte evren ancak böyle istikrara kavuşacaktır. Dünya tiyatrosu kurulmuştur, dekorlar yerleştirilmiştir. Zirvede Zeus hâkimdir, Khaos&rsquo;tan çıkmış dünyanın düzenleyicisi odur.</p>

  <p class="p5">Başka sorular da vardır. Uranos ile Kronos birçok açıdan benzer varlıklardı. Her ikisi de çocuklarının kendi yerlerini almasını istememişlerdi. Her ikisi de soylarını gün ışığına çıkarmamıştı. Bu ilk Tanrılar, başka Tanrıların soyunun kendi yerlerini almasını istemeyen bir kuşağı temsil ederler. Bu benzerlikler bir yana, Uranos&rsquo;un hikâyelerde Kronos ile hiçbir ilgisi yoktur. Gaia&rsquo;dan türeyen Uranos daha sonra onunla sürekli birleşir; onu doğuranla sürekli olarak birleşmekten başka amacı yoktur. Uranos&rsquo;ta kurnazlıktan eser yoktur, silahsızdır. Gaia&rsquo;nın günün birinde ondan öç alabileceğini aklına bile getirmez.</p>

  <p class="p5">Kronos, Uranos&rsquo;tan farklı olarak, çocuklarını ana karnına hapsetmez, ama kendi midesine indirir. Uranos ilk Eros&rsquo;un itmesiyle Gaia&rsquo;nın üstüne uzanıp orada kalır; Kronos ise ne yapmışsa iktidarı korumak, egemen kalmak istediği için yapmıştır. Kronos ilk politikacıdır. Sadece Tanrıların, evrenin ilk kralı olmakla kalmaz, aynı zamanda tacından tahtından olmamak için kurnaz davranan, politika yapan ilk Tanrıdır.</p>

  <p class="p5">Zeus ile birlikte bambaşka bir evren oluşur. Diğer Tanrılar onu kral seçerler. Her birine layık olduğu onuru adilce dağıtır. Hatta Tanrılar savaşında açıkça şu ya da bu tarafı tutmamış kimi Dev güçlerin, o iktidara gelmeden önce sahip oldukları ayrıcalıklara dokunmamıştır. Örneğin Okyanus, <span class="t13">Okeanos,</span> dünyayı çevreleyen bu ırmak, ne Devlerden ne de Olymposlulardan yana olmuştur. Buna karşın, tarafsız kalmış olsa da, dünyanın uç sınırlarını koruyacak, sıvı çemberiyle dünyayı sarıp sarmalamayı sürdürecektir.</p>

  <p class="p5">Yine Zeus, savaşa girmemiş olan Tanrıça Hekate&rsquo;nin bütün ayrıcalıklarını korumuş, hatta genişletmiştir. Zeus&rsquo;un düzenlediği güçler paylaşımında Hekate&rsquo;nin ayrı bir yeri olduğu açıktır. Bu Tanrıça açık biçimde yer ya da gök Tanrıçası değildir, çok düzenli Tanrılar dünyasında bir tür oyunu, keyfi, rastlantıyı temsil eder. Birine arka çıkabilir, hiç neden yokken birine zarar verebilir. Hekate mutluluğu, mutsuzluğu keyfince dağıtır. Suda balıkları, gökte kuşları, yerde sürüleri istediği gibi çoğaltır ya da azaltır. Tanrılar dünyasında keyfiliği temsil eder, o dünyaya iğretiliği getirir. Zeus ile Gaia zamanın üstündedir, önceden ne olup biteceğini bilirler; Hekate dişlileri yağlar, dünyanın daha serbestçe, biraz da rastlantıyla işlemesini sağlar. Ayrıcalıkları sınırsızdır.</p>

  <p class="p5">Artık her şeyin düzene kavuştuğu düşünülebilir, ama hiç de öyle değildir. Yeni Tanrılar kuşağı yerli yerine oturmuş, başlarında Tanrılar kralı Zeus, sadece Kronos&rsquo;un yerini almakla kalmamış, onun tam aksini oluşturmuştur. Kronos adaletsizliği temsil eder, müttefiklerini hesaba katmaz, oysa Zeus diğer Tanrıları koruyup kollarken eşitliğe özen göstererek egemenliğini adalet üstüne kurar. Kronos&rsquo;un egemenliğindeki tek yanlılığı, kişisel, kötücül yönleri kaldırır. Zeus daha ölçülü, daha dengeli bir egemenlik biçimi kurar.</p>

  <p class="p5">Gel zaman git zaman Zeus&rsquo;un çocukları olur, elbette bu çocuklar çok çabuk büyürler, çok güçlü, kudretli olurlar. Derken, dünyanın işleyişinde yolunda gitmeyen bir şeyler Tanrılar dünyası için bir tehdit olmaya başlar. Varlıklar yetişkin olmak için büyümelidir; zaman her şeyi değiştirir. Zeus bile bir zamanlar kundaktaki bir çocukken, mağaranın derinliklerinde, bekçilerin koruması altında ağlayıp dururken, işte şimdi yaşını başını almış bir Tanrıdır, peki onun için de bir düşüş olmayacak mıdır? Tıpkı insanlar için olduğu gibi Tanrılar için de yaşlı kralın eskisi gibi olmadığım hissettiği, yanı başında gencecik oğlunun ondan daha güçlü olduğunu, o düşüşe geçerken oğlunun yükselişe geçtiğini gördüğü bir zaman olmayacak mıdır? Bu iş Zeus&rsquo;un başına da gelmeyecek midir? Tıpkı Kronos&rsquo;un babası Uranos&rsquo;u tahtından etmesi, yine aynı biçimde Zeus&rsquo;un Kronos&rsquo;u tahttan indirmesi gibi Zeus da oğlu tarafından tahttan mı indirilecektir? Evet, elbette, olabilir, hatta olmalıdır, zamanın düzenine önceden kaydolmuş bir yazgıdır bu. Gaia bunu bilir; Rhea da bilir. Dikkatli davranan Zeus bu ihtimale karşı tetikte olmalıdır. Kurduğu düzeni, kraliyeti ele geçirmek isteyen sonraki kuşağın kavgası yüzünden tehlikeye atılmayacak hale getirmelidir. Zeus Tanrılar kralı, dünyanın efendisi olduğuna göre sıradan bir hükümdar gibi olmamalıdır. Egemenliği olduğu gibi, sürekli, tam, baskın bir güç olarak var olmalıdır. Birbirini izleyecek farklı hükümranlıkların yerine geçen bu tek, sarsılmaz hâkimiyetin istikrarını sağlayan anahtarlardan biri de egemen Tanrının evliliğidir.</p>

  <h3 class="h31"><a id="ncx96"></a><a id="a12"></a>İktidarın kurnazlıkları</h3>

  <p class="p5">Zeus&rsquo;un ilk eşinin adı <span class="t13">Metis&rsquo;</span>tir, anlamı da daha önce gördüğümüz gibi Zeus&rsquo;a iktidarı veren zekâ türüdür: <span class="t13">Metis</span>, kurnazlık, olup bitecekleri önceden görebilme yetisi, yaş tahtaya basmama, yolunu şaşırmama, hiçbir beklenmedik saldırıya maruz kalmama. İşte böyle, Zeus, Metis ile evlenir; Metis bir süre sonra Athena&rsquo;ya hamile kalır. Zeus&rsquo;un korkusu, bir erkek çocuğun tıpkı kendi yaptığı gibi onu tahttan indirip yerine geçmesidir. Bunu nasıl engellemeli? Burada yutma temasım yeniden buluyoruz. Kronos çocuklarını yutuyordu, ama kötülüğünü sonuna kadar götürememişti, zira bir <span class="t13">metis</span> yüzünden, kusturucu bir içki yüzünden bütün çocuklarını çıkarmıştı. Zeus bu sorunu çok daha kökünden çözmek ister. Bir tek çözüm yolunun olduğunu düşünür: Metis&rsquo;i yanında sadece eş olarak tutmak yetmez, bizzat kendisi <span class="t13">metis</span> olmalıdır. Bir müttefike, yoldaşa ihtiyacı yoktur; kendisi <span class="t13">metis</span> olmalıdır. Nasıl yapmalı bunu? Metis&rsquo;in dönüşebilme gücü vardır, Thetis ile diğer deniz Tanrıları gibi bütün kılıklara girebilir. Vahşi hayvan, karınca, kaya olabilir, istediği her kılığa girebilir. Zeus ile karısı Metis arasında kurnazlıklar düellosu başlar. Kim kazanacaktır peki?</p>

  <p class="p5">Haklı nedenlerden dolayı Zeus&rsquo;un diğer durumlarda da bildiğimiz işlemi uyguladığını varsayabiliriz. Kim kimdir, ne nedir? Olağanüstü yetenekli, çok güçlü bir cadı ya da büyücüyle doğrudan çarpışma doğal olarak başarısızlığa yargılıdır. Öte yandan çarpışmaya kurnazlık katılırsa belki de başarma şansı olacaktır. Zeus, Metis&rsquo;e sorar: &ldquo;Gerçekten her kılığa girebilir misin? Ateş püskürten bir aslan olabilir misin?&rdquo; Hemencecik Metis aslan olur, ateş püskürtür. Korkunç bir görüntü! Sonra Zeus şunu söyler: &ldquo;Peki bir damla su olabilir misin? -Elbette- Göster o zaman&rdquo;. Metis damlaya dönüşür dönüşmez Zeus onu yutar. İşte Metis Zeus&rsquo;un karnındadır. Kurnazlık yine işe yaramıştır. Egemen Tanrı sadece müstakbel haleflerini yutmakla kalmaz; zamanın akışı içinde, zaman seli ortasında artık kurnaz öngörüye dönüşmüştür, bundan böyle ona kim oyun etmeye kalksa oyununu önceden sezip bozacak, onun önüne geçecektir. Karısı Metis, Athena&rsquo;ya hamile Metis, Zeus&rsquo;un karnındadır. Böylece Athena ana karnından değil babasının koca başından çıkacaktır, ki bu baş da Metis&rsquo;in karnı gibi şişmiştir. Zeus acıyla bağırır. Prometheus ile Hephaistos imdada yetişir. Birer baltayla çıkagelirler, Zeus&rsquo;un kafasına okkalı bir darbe indirirler; Athena büyük bir çığlıkla Tanrının başından çıkar, genç kız tepeden tırnağa silahlı doğar, kaskı, mızrağı, kalkanı, tunçtan zırhıyla. Athena&rsquo;dır, icatçı Tanrıçadır bu, aklında bin bir tilki dolaşır. Aynı zamanda dünyanın bütün kurnazlıkları Zeus&rsquo;un kişiliğinde toplanmıştır. İşte artık Zeus kendini sağlama almıştır, artık kimse onunla aşık atamaz. Böylelikle o büyük egemenlik sorunu hallolur. Artık Tanrısal dünyanın bir efendisi vardır; hiçbir şey onu sorgulayamaz, çünkü egemenliğin ta kendisidir o. Artık hiçbir şey kozmik düzeni bozamaz. Zeus Metis&rsquo;i yutup <span class="t13">Metioeis,</span> yani tepeden tırnağa <span class="t13">metis</span> haline geldiğinde, şahsen öngörü olduğunda, her şey düzene kavuşur.</p>

  <h3 class="h31"><a id="ncx99"></a><a id="a13"></a>Evrenin Anası ile Khaos</h3>

  <p class="p5">İşte böylece Tanrılar savaşı bitmiş, Devler yenilmiş, Olymposlular kazanmıştır. Aslında hiçbir şey çözümlenmemiştir, çünkü Zeus&rsquo;un zaferinden sonra nihayet dünya barışa kavuşmuşken, kesin, sağlam, adil bir düzen hâkim olmuşken, işte tam o anda, Gaia yeniden, daha genç bir yaratık çıkarır ortaya; kimi kez Typheus kimi kez Typhon denir ona. Gaia bu yaratığı, geleneklerde söylendiği gibi &ldquo;Altın Aphrodite&rsquo;nin&rdquo; kışkırtması sonucu aşkla birleştiği, Tartaros adındaki eril bir varlıktan peydahlamıştır. İçinde, derinliklerinde kaybolmayan bir yankı gibi ilk baştaki Khaos&rsquo;un filizini koruyan uçurumdur bu. Yeraltındaki karanlık, sisli Tartaros, Olymposlular ya da hatta Devler gibi, Gök güçlerinden tamamen farklı bir soydan gelir.</p>

  <p class="p5">Devler gökten kovulup da Tartaros&rsquo;un dibine sonsuza dek kapatıldıklarında, Gaia yeni bir döl üretmek için işte bu varlıkla, göğün tam aksinde bulunan Tartaros&rsquo;la birleşir. Gaia dünyanın tabanı olarak Aitherli gök ile karanlık Tartaros arasında tam ortada yer alır. Göğün üstünden tunçtan bir örs bırakıldığında dokuz gün dokuz gece aşağı düşer de ancak onuncu gün yere ulaşır. İşte aynı örs yerden aşağı bırakıldığında Tartaros&rsquo;a ulaşması için de aynı zaman geçer. Gaia, Uranos&rsquo;u yaratıp onunla birleşerek bütün bir Gök Tanrıları soyunu yaratmıştı. Evrenin anası Gaia, her şeyi doğurur, her şeyi öngörür. Kehanet gücüne sahiptir, bilim ehlidir, çarpışmalar sırasında zafere giden gizli, kötülük dolu yolun sırlarını canının istediğine verir. Ama Gaia aynı zamanda kara topraktır, sisli topraktır. İçinde kaostan, ilk durumdan bir şeyler barındırır. Kendini parlak Aither&rsquo;de, en küçük bir gölgenin olmadığı o yerde, ordugâh kurmuş Tanrılardan saymaz. Gaia dünyaya hâkim olmak için Othrys&rsquo;in zirvesinden Olympos&rsquo;un zirvesine acımasızca vuruşan bu Tanrıların ona, layık olduğu saygıyı göstermediklerini görür.</p>

  <p class="p5">Daha önce söylediğimiz gibi, başta Khaos vardı. Derken Toprak oldu. Evrenin anası Gaia daha başta Khaos&rsquo;un aksiydi, ama aynı zamanda Khaos&rsquo;a bağlıydı; çünkü hem Tartaros&rsquo;u, Erebos&rsquo;uyla derinliklerinde kaosa özgü öğeler taşıyordu hem de Khaos&rsquo;un hemen ardından var olmuştu. Onunla birlikte kozmosta bir tek Khaos vardı.</p>

  <p class="p5">Gaia&rsquo;nın doğuracağı, sonradan Zeus&rsquo;un başına bela olmakla kalmayıp bütün Olympos&rsquo;un Tanrısal düzenine musallat olacak olan Typhon, &ldquo;toprak altında&rdquo; anlamına gelen bir yeraltı varlığıdır: <span class="t13">Khthon,</span> üstünde yürüyen, ona yaslanan bütün varlıkların sağlam dayanağı olan toprak ananın değil, zifiri karanlık toprağın adıdır. Gaia&rsquo;nın doğurduğu bu canavarsı, devasa, ilksel varlığın tuhaf bir şekli vardır; hem insana özgü olan hem de olmayan yönleri bir arada barındıran ucube bir hayvan gibi. Korkunç bir gücü vardır; Khaos&rsquo;un, baştaki karmaşanın kudretine sahiptir. Yüzkollularınki kadar güçlü kolları vardır; acı, korkunç bir güçle, hoyratça omuzlara yapışır bu kollar. Ayakları yere sağlam basar, yorulmak bilmez, hep hareket eder. Hareketli, kıvrak bir varlıktır o. Kimi Ortadoğu mitlerinde örneğini gördüğümüz, bazı zamanlarda büyüyüp yer ile gök arasındaki bütün boşluğu kaplamakla tehdit eden bir karşı güç gibi, ağır, kımıltısız bir kitle değildir. Tam aksine Typhon hep hareket halindedir, ha bire kollarını ayaklarını sallar. Yüz yılan başı vardır; bu yüz başın her birinde ağzın dışına taşmış birer kara dil vardır. Bu yüz kafanın her birinde yakıcı ateşle bakan bir çift göz vardır, hem bu yüz başı aydınlatan hem de yöneldiğini yakıveren bir ateştir bu.</p>

  <p class="p5">Peki ne anlatır bu korkunç canavar? Çok dil kullanır: Kimi zaman Tanrıların dilini konuşur, kimi zaman da insanların. Başka zamanlarda akla gelen her tür vahşi hayvanın sesini çıkarır; aslan gibi kükrer, boğa gibi böğürür. Görüntüsü baştan aşağı nasıl canavar gibiyse, çıkardığı ses, konuşma biçimi de çok çeşitlidir, farklıdır, tuhaftır. Varlığının belirli bir esası yoktur, daha ziyade her şeyin belirsiz bir karmaşası gibidir; en zıt özellikler, uyuşmaz nitelikler bir tek varlıkta birleşmiştir. Görünüşü, konuşması, bakışı, hareketleri, gücüyle kaosu andıran bu canavar galip geldiği takdirde Zeus&rsquo;un düzeni alaşağı olacak demektir.</p>

  <p class="p5">Tanrılar savaşı bitip de Zeus kraliyet tahtına oturunca Typheus ya da Typhon, Olympos düzeni için bir tehlike oluşturmaya başlar. Eğer o kazanırsa dünya baştaki kaos durumuna yeniden dönecektir. Peki ne olup bitecektir? Tanrıların birbirleriyle yaptıkları uzun savaş gölgede kalacaktır. Dünya yine kaosa dönecektir, ama bu kez baştaki kaosun aynısı olmayacaktır, çünkü düzenli dünya bu kaostan çıkmıştı; ama dünya yine karmaşıklığa sürüklenecektir.</p>

  <h3 class="h31"><a id="ncx106"></a><a id="a14"></a>Typhon ya da yüce gücün buhranı</h3>

  <p class="p5">Typhon Zeus&rsquo;a saldırır. Savaş korkunç olur. Tıpkı Devlerle Olymposlular arasındaki savaşta olduğu gibi, Zeus adeta bir deprem yaratıp unsurları altüst ederek üstün gelir. Zeus yıldırımıyla canavarı alt etmek, boyunduruğa vurmak için gürlediğinde dalgalar yeryüzüne hücum eder, dağlar devrilir. Hades&rsquo;te bile, ölülerin, gecenin uçurumunda bile, her şey altüst olur, her şey karışır. Typhon&rsquo;un Zeus&rsquo;la yaptığı savaş, yüzlerce ışıklı gözü olan bir canavarın Tanrısal bakışın yıldırımına karşı yaptığı bir savaştır. Azman yılanın yüz kafasından fışkıran alevlerin üstesinden bir tek Zeus&rsquo;un yıldırım saçan, ışığa boğan gözü gelecektir elbette. Göze karşı göz. Kazanan Zeus olur.</p>

  <p class="p5">Hikâyelerden birinde, Zeus canavarı sarayında gözetim altında tutarken bir ara işi biraz hafife alır; gözlerini hiç kırpmadan sürekli açık tutmak zorunda olduğu halde uyuyakalır; Typhon yaklaşır, Zeus&rsquo;un yıldırımı koyduğu yeri görür, almaya kalkışır; ama tam Zeus&rsquo;a zafer kazandıran silahı ele geçirecekken Zeus gözünü açar, düşmanını oracıkta yıldırıma tutar. İki güç karşı karşıyadır: Kaostan çıkma bir güç ile Olympos&rsquo;tan gelen bir diğeri: Acaba hangisi bir diğerini aleviyle yakıp kül edebilecektir? En sonunda yenilen Typhon olur. Kollarındaki, bacaklarındaki sinirler, onun çarpışma gücünü sağlayan can damarları yıldırıma tutulur. Böyle işte, artık felç olmuştur; kayaların altında kalmış, çıkıp geldiği karanlık Tartaros&rsquo;a yollanmıştır.</p>

  <p class="p5">Başka ilginç hikâyelerde Typhon&rsquo;un canavarsı niteliği başka şekilde anlatılır. Bu hikâyeler çok daha sonra, İÖ II. yüzyılda anlatılmıştır. VII. yüzyıldaki Hesiodos&rsquo;un Typhon&rsquo;uyla şimdi sözünü edeceğimiz Typhon arasındaki farklılıklar büyük ölçüde Doğu etkisiyle açıklanır.</p>

  <p class="p5">Olympos Tanrılarından usanan Gaia, Tartaros&rsquo;la birlikte bir canavar peydahlar. Azman bir varlık olarak gösterilir bu, adımlarıyla yeri sarsar, uçsuz bucaksız bir vücuda sahiptir, öyle ki başı göğe değer. Kollarını açtığında ellerinden biri en uzak batıya diğer en uzak doğuya kadar ulaşır. Doğası gereği alt ile üstü, gök ile yeri, sağ ile solu, Batı ile Doğu&rsquo;yu birleştirip birbirine karıştırır. İşte kaostan çıkıp gelmiş bu azman Olympos&rsquo;a saldırır. Olymposlular onu karşılarında görünce neye uğradıklarını bilemezler, kuş olup uçarlar. Bir başına kalan Zeus, dünya kadar büyük, evren kadar geniş bu azmanla karşılaşır. Zeus gürler, yıldırımını salar, Typhon geri çekilmek zorunda kalır. O zaman Zeus <span class="t13">harpe&rsquo;</span>yi, tırpanı alıp onu alt etmeye çalışır; göğüs göğse bir çarpışmadır başlar, ancak bu kez Typhon üstün gelir, çünkü engin gövdesiyle Zeus&rsquo;u sarmalayıp kımıldayamaz hale getirir. Typhon, Zeus&rsquo;un koluyla bacaklarındaki sinirleri kesip çıkarır. Sonra Zeus&rsquo;un gövdesini sırtına vurup Kilikya&rsquo;da bir mağaraya bırakır. Bu arada canavar Zeus&rsquo;un sinirleriyle yıldırımını saklar.</p>

  <p class="p5">Her şeyin bittiğini, bu kez düzensiz evrenin üstün geldiğini sanacaksınız. Gerçekten de azman orada, zavallı Zeus&rsquo;un karşısında alabildiğine hoşnut, alabildiğine mutludur; Zeus mağaraya tıkılmış, hareket edemez hale gelmiştir; kollarının, bacaklarının sinirleri kesilmiş, yıldırımı da elinden alınmıştır. Ama daha önce olduğu gibi Olymposlularla Zeus&rsquo;un hilesi, kurnazlığı, yalanı, dümeni, zekâsı kazanacaktır. İki varlık, Hermes ile Aigipan, Typhon farkına varmadan Zeus&rsquo;un sinirlerini almayı başarırlar. Zeus sinirleri kopça takar gibi yerine takıp yıldırımı da eline geçirir. Uyuyakalmış Typhon uyanıp da Zeus&rsquo;un mağarada olmadığını anlayınca yine savaş başlar, ancak bu sefer canavar bozguna uğrayacaktır.</p>

  <p class="p5">Buna benzer başka hikâyelerde Zeus&rsquo;un bir süre nasıl yenildiği, hapsedildiği, gücünü, yıldırımını nasıl kaybettiği anlatılır. Canavarın oyunlarını boşa çıkaran kurnaz Kadmos olur. Her şeyin bittiğini sanan Typhon evrenin kralı olduğunu, ilksel Tanrıları iktidara getireceğini ilan eder. Devleri serbest bırakıp Zeus&rsquo;un egemenliğine son vermek istemektedir. Piç kral, topal kral Typhon, adaletin efendisi Zeus&rsquo;u tahtından eden düzensizliğin kralıdır. İşte o zaman Kadmos flüt çalmaya başlar. Typhon müziğe hayran kalır. Flütün sesini dinler, derken usulca yığılır, uyuyakalır. Bir zaman sonra Zeus&rsquo;un şarkılarına, şiirlerine hayran kaldığı kimi ölümlüleri hizmetine aldığını anlatan hikâyeler gelir aklına. Aynı şeyi kendisi de yapmak ister; Kadmos&rsquo;tan onun şarkıcısı olmasını, artık Olymposlular için değil Typhon&rsquo;un kaosu için çalıp söylemesini ister. Kadmos kabul eder ama bir koşulla: Daha iyi çalmasını sağlayacak yeni bir müzik aleti bulmalıdır. &ldquo;Neymiş bu alet?&rdquo; diye sorar Typhon. &ldquo;&ndash; Lirim için tel gerekli. &ndash; Senin istediğin bende var, kusursuz tellerim var&rdquo; der Typhon, gidip hemen Zeus&rsquo;un sinirlerini getirir. Kadmos çalmaya başlar, hayranlık verici sesler çıkarır. Typhon uyuyakalır, bu fırsatı değerlendiren Zeus lirin tellerini, yani sinirleri alıp yerine koyar; ayrıca yıldırımı da eline geçirip yeniden savaşa hazırlanır. Kral karşıtı Typhon, evrenin sahte kralı, uyandığında karşısında bütün güçlerini yeniden kazanmış Zeus&rsquo;u bulur. Zeus Typhon&rsquo;u alt eder.</p>

  <p class="p5">Yine başka bir hikâyede kurnazlık aynı işe yarar, ama Typhon, çokbiçimli bir hayvan, bir azman olarak değil, bir deniz hayvanı, bütün denizi işgal etmiş muazzam bir balina gibi görülür. Typhon denizdeki mağarada yaşar, burada ona saldırmak olanak dışıdır, çünkü Zeus&rsquo;un yıldırımı denizin dibine ulaşamaz. İşte bir kez daha kurnazlık işleri tersine çevirir. Hayvanın iştahı çok açık olduğundan balıkçıların efendisi Hermes, hani şu oğlu Pan&rsquo;a balık tutmasını öğreten tanrı, işte o Hermes, deniz canavarı için bir balık ziyafeti hazırlar. Derken Typhon mağarasından çıkar, o kadar fazla yer ki evine dönmek ister ama dönemez, o denli şişmiştir. Kıyıya vuran Typhon, Zeus için açık bir hedef olmuştur, Zeus da onu hiç zorlanmadan alt eder. Belki biraz abartılı görünen bu hikâyelerde hep aynı ders vardır. Egemenlik tastamam yerine oturduğunda büyük bir iktidar bunalımı ortaya çıkar. Başta alt edilen güç, kaos, karmaşa, düzensizlik, düzen kurulduktan sonra yeniden ortaya çıkar; dünyanın efendisine karşı bir tehdittir bu. Zeus&rsquo;un eli kolu bağlanmış gibidir. Yeniden tahtına çıkabilmek için, başkalarının yardımına başvurmak zorunda kalır. Düzensizlik güçleri bu pek korkutucu görünmeyen yardımcılardan elbette hiç çekinmezler. Bununla birlikte kurnazlıkları sayesinde bu ikincil Tanrılar ya da bu basit ölümlüler, Zeus&rsquo;un üstün gelmesini, yüce gücü elinde tutmasını sağlarlar.</p>

  <p class="p5">Zeus sonunda hâkimiyeti eline geçirmiş midir? Tam değil. Gerçekten de Zeus&rsquo;un üstünlüğü alışını anlatan hikâyenin devamında <span class="t13">Gigantlar,</span> Devler adı verilen varlıklarla yapılan savaş yer alır.</p>

  <h3 class="h31"><a id="ncx115"></a><a id="a15"></a>Devlere karşı zafer</h3>

  <p class="p5">Bunlar ne tam olarak insan ne de Tanrıdırlar. İkisi arasında bir konumları vardır. Devler genç savaşçılardır. Evrende Zeus kraliyet düzenini, onlar da buna karşılık savaşçılığı, askeri düzeni simgelerler. Güçleri, acımasızlıklarıyla yine savaşçı kuvvetleri temsil eden Yüzkollulara benzetilirler. Yüz Kolluların Zeus&rsquo;un tarafına geçtiklerini, ona boyun eğdiklerini, otoritesini kabul ettiklerini görmüştük. Ancak silahların gücünü, saf şiddeti, bedenin diriliğini, fiziksel gençliği temsil eden Devler neden iktidarı kendi ellerine almadıklarını sorarlar. Devler Savaşı bu yüzden çıkar.</p>

  <p class="p5">Bu savaş çok tehlikelidir, zira onlar da Toprak&rsquo;tan doğmuşlardır. Birçok anlatıda Devlerin yetişkin savaşçılar olarak Toprak&rsquo;tan doğdukları görülür. Bunlar ne bebek ne de çocukturlar, yaşlı da değillerdir: Tepeden tırnağa silahlı savaşçılar olarak Toprak&rsquo;tan doğarlar. Dünyaya silahlı olarak gelirler, miğferleri, ağır silahlı piyade giysileri, bir ellerinde mızrakları, diğerinde kılıçları olur. Daha doğar doğmaz birbirleriyle savaşmaya başlarlar, sonra aralarında birlik olup Tanrılara karşı savaşırlar. Birçok tasviri, çok sayıda resmi bulunan bu savaşta Olymposluların Devlere karşı koydukları görülür. Athena, Apollon, Dionysos, Hera, Artemis, Zeus, her biri kendi silahıyla çarpışır. Ancak Gaia, Zeus&rsquo;a düşmanları yenemeyeceğini açıklar. Gerçekten de Olymposlular düşmanlarına ağır kayıplar verdirseler de, onları yok etmeyi başaramazlar. Onlara vurdukları darbelere, açtıkları yaralara karşın Devler hâlâ saldırmaktadırlar.</p>

  <p class="p5">Devler gücün sürekli yenilendiği bir yaşın, askerlik çağına gelmiş gençliğin kuvvetine sahiptirler. Olympos Tanrıları zaferi kazanmak için Tanrısal olmayan bir yaratığa gerek duyarlar. Zeus, Devleri yenebilmek için bir kez daha sıradan bir ölümlüye yaslanmak zorunda kalır. Elbette bir ölümlüye gereksinimi vardı, çünkü hiç çocuk olmamış, hiç yaşlanmayacak bu genç Devler insan görünümündeydiler. Devler Tanrılarla savaşırlar; Tanrılar ise onları yok edemezler. Ölümlülük ile ölümsüzlük arasında dururlar. Delikanlılık çağındaki bir gencin, yani tastamam erkek olmamış, ama artık çocuk da olmayan bir gencin konumuna sahip gibidirler. İşte Devlerin hali budur.</p>

  <h3 class="h31"><a id="ncx119"></a><a id="a16"></a>Gelgeç meyveler</h3>

  <p class="p5">Olymposlular işi bitirmek için Herakles&rsquo;in yardımına başvururlar. Herakles henüz bir Tanrı değildir, Olympos&rsquo;a çıkmamıştır, sadece Zeus ile bir ölümlü olan Alkmene&rsquo;nin oğludur. O da bir ölümlüdür. Devlerin <span class="t13">phule&rsquo;</span>sine, ırkına, kabilesine, Devler sürüsüne felaketler yağdıracak kişi Herakles&rsquo;tir. Oysa bu felaketlere rağmen kavga bitmeyecektir. Gaia bir kez daha belirsiz bir rol üstlenir, çünkü kendi içinden, tepeden tırnağa silahlı olarak çıkardığı bu yaratıkların yok olmasını istememektedir. İşte böylece geceleri çıkan bir ölümsüzlük otunu aramaya koyulur. Şafakla birlikte bu otu koparıp, ölümsüz olsunlar diye Devlere vermeyi kurar. İster ki Olymposlular başkaldırmış bu gençleri de aralarına alsınlar, onlarla birleşsinler, artık onları yok etmeyi düşünmesinler. Ancak Gaia&rsquo;nın niyetini haber alan Zeus ondan önce davranır. Şafak sökmeden, aydınlık yeryüzünü kaplamadan hemen önce, otu koparır. Artık yeryüzünde bu ölümsüzlük bitkisinden hiçbir yerde kalmamıştır. Devler bu otu yiyemeyeceklerdir. Çaresizce yok olup gideceklerdir.</p>

  <p class="p5">Bu ayrıntı kimi kez Devlerle kimi kez de Typhon&rsquo;la ilgili hikâyede geçen başka bir öğeyle birleşir. Anlatıldığına göre Typhon hem bir zehir hem de bir ilaç, yani bir <span class="t13">pharmakon</span> aramaya girişir. Bu tılsıma benzeyen ilacı ellerinde tutanlar da <span class="t13">Moirai,</span> Moiralar, yazgıları paylaştıran Tanrıçalardır. Typhon&rsquo;a ölümsüzlük içkisi diye uyuşturucu ilacı verenler de onlardı; ona on kat fazla güç, on kat fazla enerji, ayrıca Zeus&rsquo;a karşı zafer sözü verirler. Typhon içkiyi içer ama Tanrıçalar ölümsüzlük içkisi yerine ona &ldquo;gelgeç meyve&rdquo; dedikleri, ölümlülere ayrılmış bir bitkiyi verirler. Bu günübirlik yaşayan, güçleri tükenen insanların yiyeceğidir. Gelgeç meyveler ölümlülük işaretidir. Nektarla ambrosia yerine, insanların Tanrılara doğru yükselttikleri kurban ateşleri yerine, bu gelgeç meyve, Typhon&rsquo;u tıpkı bir insan gibi kırılgan, zayıf hale getirir. İşte insan gibi, Devler de yorulurlar, kırılgandırlar, Tanrılardaki sürekli canlılığa, her daim diriliğe sahip değildirler.</p>

  <p class="p5">Bütün bu hikâyelerde arka düzlemde özel ayrıcalıklarla donanmış bir evren fikrinin nasıl oluştuğu görülüyor. Nektarla ambrosia ölümsüzlerin yiyeceklerine verilen addır. Zeus, Tepegözlerle Yüzkollulara tastamam Tanrı olmaları, onun yanında yer almaları için ölümsüzlük yiyeceğini verir. Yüce iktidara kafa tutanlara da gelgeç yiyeceği, yani ölümlülerin, zayıf yaratıkların yediklerini verir. Zeus, savaş sırasında iki taraf yenişemeyince, Olymposluların üstün gelmesini sağlamak için düşmanlara, insanlar kadar zayıf olmalarına yol açacak bu yiyeceği vermekten geri kalmaz.</p>

  <h3 class="h31"><a id="ncx123"></a><a id="a17"></a>Olympos mahkemesi</h3>

  <p class="p5">Devlere karşı zafer kazanıldıktan sonra nihayet Zeus&rsquo;un egemenliğinin sağlanmış olduğunu söyleyebiliriz; yanında savaşmış Tanrılar sonsuza kadar yararlanacakları ayrıcalıklar kazanırlar. Sadece ışığın, halis aydınlığın bulunduğu gökyüzü onlara aittir. Dünyanın dibinde gece vardır, karanlıklar vardır, Hades ya da Tartaros&rsquo;tur burası; buradaki Tanrılar yenilmişlerdir, canavarlar alt edilmiştir, Devler tıpkı Kronos gibi bağlanmış ya da uyuşmuş olarak hareketsizliğe mahkûm edilmiştir. Bir bakıma oyun dışında, kozmos dışında kalmışlardır. Bunlar dışındaki dünyada hayvanlarla insanlar vardır. Bu yaratıklar hem gündüzü hem geceyi tanırlar; hem iyiliği hem kötülüğü, hem yaşamı hem ölümü bilirler. Yaşamları tıpkı atıştırdıkları geçici yiyecekler gibi ölümün ipliğiyle örülmüştür.</p>

  <p class="p5">Bu hikâyenin gidişine baktığımızda şunu düşünebiliriz: Hiyerarşisi, düzeni olan farklı bir dünyanın var olabilmesi için başta bir başkaldırı eylemi gerekmiştir; Uranos&rsquo;u hadım eden Kronos&rsquo;un eylemidir bu. Uranos çocuklarını lanetler, çocukların bu suçun, <span class="t13">tisis&rsquo;</span>in, cezasını çekmelerini diler, beddua eder. İşte böylece zamanın akışı hep kesintiye uğrayagelmiştir; kötülükler, intikam, ayrıca suçların cezasını kesen Erinysler, Kerler hep var olmuşlardır. Dünyanın her yerinde kaba güçle şiddeti doğuran şey Uranos&rsquo;un organından damlayan kanlardır. Ancak işler daha karmaşık, daha çetrefillidir. Evreni düzenli bir kozmosun ilk kurucu eylemiyle &ndash;Uranos&rsquo;un hadım edilişi&ndash; donatan gece güçleri ile uzlaşma güçleri arasında bir bağ vardır. Bir yanda Erinysler, Devler ile savaşçı Nymphalar, öte yanda Aphrodite vardır.</p>

  <p class="p5">Khaos Gece&rsquo;yi doğurur, Gece de bütün kötülük güçlerini. Bu kötü güçler öncelikle ölümdür, Parkalar, Kerlerdir; cinayet, kıyım, katliamdır. Yine bunlar bütün kötülüklerdir: Sıkıntı, Açlık, Yorgunluk, Kavga, Yaşlılık. Evrene abanan lanetler arasında <span class="t13">Apate</span>&rsquo;yi, Aldatma&rsquo;yı, Aşk birleşmesini, Philotes&rsquo;i saymak gerekir. Gece bunları, Cinayet ile Kıyım&rsquo;ın yanı sıra yaratmıştır. Bütün bu cadı karılar evrenin üstüne çullanacak, dünyayı uyumlu bir yer değil de korkuların, cürümlerin, öçlerin, sahteciliklerin mekânı yapacaklardır. Öte yandan Aphrodite&rsquo;nin soyuna döndüğümüzde olumlu güçlerin yanında kötü güçleri de görürüz. Eros ile Himeros, Arzu ile Şefkatli Aşk vardır &ndash;bu tarafta her şey iyidir&ndash; ama ayrıca yalanlar, aldatmalar, <span class="t13">exapatai</span>, cilveli genç kızların baştan çıkarma hileleri, bir de Philotes, Aşk Şefkati vardır.</p>

  <p class="p5">Aphrodite&rsquo;nin idare ettiği birleşen, uyuşan, tatlılaşan güçlerin hareketi ile olası bütün kötülükleri üreten Gece güçlerinin soyunda çakışmalar, örtüşmeler, benzerlikler vardır: Baştan çıkaran sözlerle, aşk birlikteliği Gece&rsquo;nin çocukları arasındadır, tıpkı Aphrodite&rsquo;nin peşindeki genç kızların sevimli gülümseyişlerinin aşk yalanlarıyla benzeşmesi gibi. Aldatılan, ihanete uğrayan erkek azap çeker. Demek ki her şey ne tam kara ne de tam beyazdır. Bu evren sürekli olarak karşıtlıklardan doğar.</p>

  <p class="p5">Öç alıcı güçlerin öfkesini harekete geçiren Gece, kusurların kararttığı bir düzenin yeniden aydınlığa kavuşmasına yardım eder. Öte yandan ışıltılı Aphrodite, altın Aphrodite karşısında kara Aphrodite, <span class="t13">Melainis,</span> dolaplarını gece vakti çeviren kara, karanlık bir Aphrodite vardır.</p>

  <p class="p5">Evrenin düzenlenişinde Zeus, Tanrısal dünyadan geceyi, karanlığı, çatışmayı ayrı tutmaya özen göstermiştir. Öyle bir hükümranlık kurar ki Tanrılar tartıştıklarında anlaşmazlıkları açık bir çatışmaya dönüşemez. Savaşı Tanrısal alanın dışına çıkarmış, insanların tarafına atmıştır. Zeus&rsquo;un Olympos dünyasından kovduğu bütün kötü güçler insan varlığının gündelik kumaşını dokuyacaktır. Poseidon&rsquo;dan Tartaros&rsquo;un kapısı kapalı kalsın, Gece ile kötülük güçleri göğe çıkamasın diye buraya üç kat tunç duvar örmesini istemiştir. Gerçi bu güçler dünyada vardır ama Zeus önlemini almıştır.</p>

  <p class="p5">Tanrılar arasında bir tartışma çıkıp da işleri berbat edecek duruma gelmeyegörsün, hemencecik bir şölen düzenlenip tekmil Tanrılar buyur edilir. Cehennem Irmağı&rsquo;nın suyunun bulunduğu altın ibrikle birlikte Styks de çıkagelir. Çatışmaya girmiş iki Tanrısal güç bu ibriği alırlar, toprağa su dökerler, bu kutsal suyu sunarlar, birazını içerler; sorumluluğun kendilerinde olmadığına, davalarının doğru olduğuna dair yemin ederler. Elbette iki Tanrısal güçten biri yalan söylemektedir. İşte bu yalan söyleyen, kutsal sudan içer içmez kendinden geçer, inme inmiştir sanki. Tıpkı yenilmiş Tanrıların durumuna benzer onun durumu. Typhon ya da Devler gibi artık ne soluğu, ne ateşi, ne canlılığı kalmıştır. Ölmemiştir, zira Tanrılar ölmezler, ama Tanrısal niteliğini yaratan her şeyi kaybetmiştir, artık hareket edemez, artık iktidarını icra edemez, oyun dışı kalmıştır. Bir anlamda kozmos dışına atılmıştır; nüzul inmiş gibi uyuşmuş kalmış, Tanrısallığını yitirmiştir. Bu durumda çok uzun süre kalır, Yunanlar bu süreye &ldquo;büyük yıl&rdquo; derler. Komadan çıksa bile şölene katılma, nektarla <span class="t13">ambrosia</span> yeme hakkını uzun bir süre yeniden elde edemez. Bu Tanrısal güç ne ölümlüdür ne de tastamam ölümsüz. Devlerin, Devlerle Typhon&rsquo;un durumuna benzer bir durumda kalmıştır. Dışlanmıştır.</p>

  <p class="p5">Başka bir deyişle Tanrıların bu değişik, bambaşka dünyasında Zeus çatışmanın tehlikelerini öngörmüştür. Kılı kırk yaran Zeus, bir tartışma çıkar çıkmaz dünya temelinden sallanmasın diye hem siyasal hem de neredeyse hukuksal bir düzen kurmuştur. Hileci Tanrılar cezalarını çekinceye kadar Olympos&rsquo;tan dışlanırlar. Sonra uyuşukluktan kurtulurlar ama hemencecik nektarla ambrosia alamazlar, cezalarının on katı kadar bir süre beklemek zorundadırlar. Bu Tanrıların düzenidir, insanların düzeni değil.</p>

  <h3 class="h31"><a id="ncx132"></a><a id="a18"></a>Devasız bir dert</h3>

  <p class="p5">İşte böyle, Typhon yenilmiş, Zeus&rsquo;un onun üstüne yığdığı kayalar yüzünden yok olmuştur. Belki de cesedi Devlerin tıkıldıkları yere, yani Tartaros&rsquo;a götürülmüştür; bu doğaldır, çünkü Typhon, Tartaros&rsquo;un oğludur. Belki de üstüne yığılmış dağ gibi kayaların, özellikle Etna&rsquo;nın altında kalakalmıştır. Typhon, Etna&rsquo;nın dibinde kalmış, yanardağın altında hapsolmuştur, yanardağ kimi kez duman, kimi kez fokurdayan lavlar, alevler püskürtür. Yoksa bunlar Zeus&rsquo;un yıldırımının kalıntılarıdır da hâlâ yanmaya devam mı etmektedir? Yoksa Typhon&rsquo;un yasa tanımaz niteliğinin bir göstergesi mi? Eğer Etna&rsquo;nın derinliklerinden yukarı doğru çıkan bu lavlarda, bu sarsıntılarda Typhon&rsquo;un parmağı varsa bu durum düzensizlik gücü olarak Typhon&rsquo;un bozgundan sonra, hatta felç oluşundan ya da ölümünden sonra bile tamamen kaybolmadığını gösterir.</p>

  <p class="p5">Burada şunu belirtelim: Aynı konuyu anlatan başka bir hikâyeye göre rüzgârlarla fırtınalar Typhon&rsquo;un cesedinden çıkar; bu da Typhon&rsquo;un zafer kazanması halinde yeryüzünde, özellikle denizde neler olup biteceğini gösterir. Eğer Typhon, Zeus&rsquo;u alt etmiş olsaydı evreni devasız bir kötülük, salt kötülük kaplayacaktı. Typhon yenilmiş, oyun dışına atılmıştır, bununla birlikte ondan geriye kalanlar vardır, bunlar Tanrıların dünyasında değil zavallı insanların dünyasında yer alırlar. Typhon&rsquo;dan ansızın, beklenmedik bir anda rüzgârlar çıkar; bunlar diğerleri gibi asla aynı yöne doğru esmezler. Notos, Boreas, Zephyros sabahyıldızına ya da akşamyıldızına bağlı düzenli rüzgârlardır. Bu anlamda Tanrıların çocuklandır. Bu rüzgârlar denizcilere gidecekleri yönü gösterirler, yerin ya da denizin üstünde adeta uçsuz bucaksız hava koridorları açarlar. Düzenli rüzgârlar, sıvı bir kaos gibi, engin deniz üstünde kesin yönleri bildirirler, bu sayede denizciler doğru yolu bulurlar. Bu rüzgârlar yalnızca hep aynı yöne doğru esmekle kalmazlar, ayrıca mevsimlik rüzgârlardır da. Boreas belli bir mevsimde, Zephyros başka bir mevsimde eser, böylece denizciler yola çıkacaklarında şu ya da bu yöne doğru yapılacak yolculuğa ne zaman başlamaları gerektiğini bilirler.</p>

  <p class="p5">Bu rüzgârlara tamamen ters başka rüzgârlar, fırtınalardır, sisle yüklü ani rüzgârlardır. Birdenbire çöken, yolu kaybettiren karanlıktır bunlar. Artık yönler yoktur, gözle seçilebilecek noktalar kalmaz. Bunlar her şeyi birbirine katan burgaçlardır. Ne batı, ne doğu, ne üst, ne alt kalır. Bu kaosu andıran deniz fırtınalarına kapılan gemiler kaybolurlar, batarlar. İşte bu rüzgârlar Typhon&rsquo;dan doğmuştur; bunlar Typhon&rsquo;un öncelikle deniz yollarında, sonra da karadaki izleridir, evrene vurduğu mühürdür. Gerçekten de kesinlikle anlaşılmayan, apansız fırtınalar sadece denizde görülmez. Bütün ürünü mahveden, insan emeğini boşa çıkaran fırtınalar vardır. Sabırla ekilip biçilmiş, ambarlanmış ürünler yok oluverir: Typhon tam anlamıyla devasız bir derttir.</p>

  <p class="p5">İşte böylece Zeus&rsquo;un zaferiyle kozmosta kaos gücü olarak ortaya çıkan Typhon&rsquo;un bütün bütün yok olmadığını görürüz. Olymposlular onu kendi alanlarından çıkarmışlar, ama insanların arasına atmışlardır; orada Typhon anlaşmazlıkla, savaşla, ölümle buluşmuştur. Tanrılar baştaki karmaşa dünyasına ait olan her şeyi kendi alanlarından çıkarıp atmışlar ama onları tamamen yok etmemişlerdir, sadece kendilerinden uzaklaştırmışlardır. İşte şimdi Typhon insanları kaba bir şiddetle kırıp geçirir, onları elleri kolları bağlı bırakır. Devası olmayan bir derttir, Yunanların dedikleri gibi ona karşı elden bir şey gelmez.</p>

  <h3 class="h31"><a id="ncx137"></a><a id="a19"></a>Altın Çağ: İnsanlar ile Tanrılar</h3>

  <p class="p5">Zeus evrenin tahtına oturmuştur. Dünya artık düzenlidir. Tanrılar yenilmiş, aralarından bazıları da üstün gelmiştir. Aitherli gökte kötü adına ne varsa çıkartılmış, Tartaros&rsquo;ta kilit altına alınmış, toprağa, ölümlüler dünyasına gönderilmiştir. Peki ya insanlar, ne gelmiştir başlarına?</p>

  <p class="p5">Hikâye tam olarak dünyanın kökeninden değil ama Zeus&rsquo;un kral olduğu, yani Tanrılar dünyasının düzene kavuştuğu zamanlarda başlar. Tanrılar sadece Olympos&rsquo;ta yaşamazlar, insanlarla toprağı da paylaşırlar. Özellikle, Yunanistan&rsquo;da Korinthos yakınında bir ova, Mekone ovasında Tanrılar ile insanlar bir arada, karışık yaşarlar. Aynı sofrada yemek yer, aynı masa etrafında toplanır, aynı şölene katılırlar. Yani Tanrılarla insanlar bir aradayken her gün bayramdır, her gün şölen vardır. Yerler, içerler, Zeus&rsquo;a övgüler yağdıran Musaları, Tanrının maceralarını dinlerler. Kısaca, her şey iyidir.</p>

  <p class="p5">Mekone Ovası zenginliğin, bolluğun bulunduğu bir yerdi. Orada her şey kendiliğinden yetişirdi. Atasözünde denildiği gibi, buraya ilişen kişi ekmek elden su gölden yaşar giderdi; çünkü bu ovada bitkiler havanın ya da mevsimlerin insafına kalmamıştı. Tanrılar ile insanların henüz ayrılmadığı çağdı Altın Çağ, ama kimi kez Kronos çağına da, Kronos ile Devler, Zeus ile Olymposlular arasında kavganın başlamasından önceki zamana da Altın Çağ denildiği olurdu; Tanrılar dünyası henüz şiddetle karşılaşmamıştı. Barış vardı, zaman öncesi bir zamandı bu. İnsanlar da bu dünyada yerlerini almışlardı. Nasıl yaşarlardı? İşte dediğimiz gibi, hem Tanrılar sofrasında yer alırlardı hem de bugün ölümlüleri, gelip geçici varlıkları, yani yarın ne olacağını bilmeden günü gününe yaşayan, dün olup bitenleri aklında tutamayan, sürekli değişen, doğup büyüyen, güçlenen, zayıflayan, ölen varlıkları, insanları kırıp geçiren kötülüklerden hiçbirini bilmezlerdi.</p>

  <p class="p5">O zamanlarda insanlar hep genç kalırlardı, kolları, bacakları hiç yıpranmazdı, hep aynı kalırdı. Onlar için tam anlamıyla doğum söz konusu değildi. Belki de topraktan biterlerdi. Belki de Toprak Ana Gaia, Tanrıları nasıl doğurduysa onları da öylece doğurmuştu. Daha doğrusu, nasıl doğdukları akıllarına hiç takılmazdı, oradaydılar işte, Tanrılarla bir aradaydılar, Tanrı gibiydiler. İşte böylece o zamanlar insanlar hep genç kalırlar, ne doğumu ne ölümü bilirlerdi. Gücü tüketen, yaşlanmaya neden olan zamanın pençesinde değillerdi. Yüzlerce, hatta binlerce yıl boyunca hep delikanlı kalırlar, derken çok uzun zaman sonra, günün birinde uyuyup kalırlar, ortaya çıktıkları gibi yok olup giderlerdi.</p>

  <p class="p5">Artık orada değillerdi, ama bu tam bir ölüm de değildi. O zamanlar ne çalışma vardı, ne hastalık, ne de acı. İnsanlar toprağı işlemek zorunda değillerdi: Mekone&rsquo;de bütün yiyecekler, bütün her şey hizmetlerindeydi. Yaşam Aithiopialılarla ilgili bazı hikâyelerde anlatılanlar gibiydi: Her gün bir güneş sofrası insanları bekler, insanlar da bu sofrada yiyeceği içeceğiyle her şeyi hazır bulurlardı. Yiyecekler, etler sofrada pişmiş halde bekler, ayrıca buğday da toprağı işlemeden kendiliğinden çıkardı. En ince, en uygar ev yaşantısının bütün gereklerini doğa karşılıksız yerine getirirdi. İşte evvel zaman içinde insanlar böyle yaşarlar, mutlu bir yaşam sürerlerdi.</p>

  <p class="p5">Kadınlar henüz yaratılmamışlardı. Dişi Tanrılar, Tanrıçalar vardı, ama ölümlü kadınlar yoktu. İnsanlar sadece erkektiler: Hastalıkları, yaşlılığı, ölümü, çalışmayı bilmedikleri gibi kadınlarla birleşmeyi de bilmezlerdi. Ne zaman ki insan çocuk sahibi olmak için kadınla, ona hem benzeyen hem de ondan farklı olan bu yaratıkla birleşmek zorunda kaldı, işte o zaman doğum ile ölüm insanlığın yakasına yapıştı. Doğum ile ölüm varoluşun iki aşaması oldu. Ölümün olmaması için doğumun da olmaması gerekti.</p>

  <p class="p5">Mekone&rsquo;de Tanrılar ile insanlar birlikte yaşarlardı, bir aradaydılar, ama ayrılık vakti geldi çattı. Tanrılar, aralarında büyük paylaşımı gerçekleştirdiklerinde ayrılma zamanı da gelmişti. Her birine düşen onur payları, ayrıcalıklar başta şiddet yoluyla belirlenmişti. Devler ile Olymposlular arasında paylaşım, gücün, şiddete dayalı baskınlığın önde gittiği bir savaşın sonucu gerçekleşmişti. İlk paylaşım tamamlandığında Olymposlular, Devleri Tartaros&rsquo;a yolladılar, yeraltındaki bu karanlık hapishanenin kapılarını üstlerine kapattılar, kendileri de göğün en üstüne yerleştiler. Sıra aralarındaki sorunu çözmeye gelmişti. Zeus güçleri kaba şiddet kullanarak değil, bütün Olymposluların rızasıyla paylaştırdı. İşte böylece Tanrılar arasında paylaşım eşit değilse de en azından akraba, müttefik olan, aynı davayı paylaşan, aynı kavgaya katılanlar arasında ya açık bir kavga sonunda ya bir uzlaşma sonunda gerçekleşmişti.</p>

  <p class="p5">&nbsp;</p>
</body>
</html>
