<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>ÖNSÖZ</title>
</head>

<body>
  <h1 class="h11"><a id="a2"></a>ÖNSÖZ</h1>

  <p class="p5">Bir varmış bir yokmuş... Bu kitaba ilk başta bu adı vermek istiyordum. Sonunda daha farklı, daha açık bir başlık seçtim. Ancak kitaba başlarken hem bu ilk başlığın çağrıştırdığı hem de metinlerin temelini oluşturan anıyı açıklamam gerekiyor.</p>

  <p class="p5">Yirmi beş yıl önce torunum henüz küçük bir çocukken tatillerini bizim yanımızda, eşimle benim yanımda geçirirdi; torunumla bir kural koymuştuk, zamanla bu kural yemek yemek, tuvalete gitmek kadar zorunlu hale gelmişti. Her akşam yatma saati gelip de Julien yatağa girdiğinde, odasından bana seslenir, çoğunlukla sabırsızlanarak: &ldquo;Jipé, hikâye, hikâye!&rdquo; derdi. Yanına gider, yatağının kenarına ilişir, bir Yunan miti anlatırdım. Mitlerle dolu hafızamda aradığımı buluverirdim; bütün zamanımı incelemek, eşelemek, karşılaştırıp yorumlamakla, anlamaya çalışmakla geçirdiğim mitlerdi bunlar, ama bunları torunuma başka şekilde, aklıma geldiği gibi, bir peri masalı gibi anlatırdım; tek kaygım hikâyenin başından sonuna kadar sürükleyici olmasını sağlamaktı: Bir varmış bir yokmuş... Kulak kesilmiş Julien mutlu görünürdü. Ben de mutlu olurdum. Tutkuyla bağlandığım, her birimizin içinde bugün eskisinden bile daha fazla yaşaması gerektiğine inandığım Yunan dünyasının bir bölümünü ona doğrudan anlattığım için mutluydum. Dahası bu mirasın ona sözlü olarak, Platon&rsquo;un çocuk masalları dediği şekliyle ulaşması; herhangi bir resmi öğretimin dışında, kuşaktan kuşağa aktarıldığı haliyle, &ldquo;yazılı olmayan&rdquo; tavırlar, bilgiler bütünü oluşturacak biçimde, kitapların aracılığı olmadan, yani tıpkı dil, davranış adabı, yol yordam gibi, yürüme, koşma, yüzme, bisiklete binme, tırmanma benzeri beden teknikleri gibi ulaşması hoşuma gidiyordu.</p>

  <p class="p5">Bir çocuğa eski destanları anlatarak geleneği hayatta tutmaya katkıda bulunduğumu söylemek saflık olur elbette. Ama anımsarsınız, eskiden, altmışlı yıllarda, mit pupa yelken gidiyordu. Dumezil ile Lévi-Strauss&rsquo;tan sonra mitolojik araştırmalar benimle birlikte Eski Yunan&rsquo;ın destansı dünyasını keşfe çıkmış bir avuç Helenistin kanını ateşlemişti. Yol aldıkça, çalışmalarımız ilerledikçe, genel anlamda bir mitik düşüncenin var olup olmadığı sorusu beliriyordu, sonra kendi kendimize şunu soruyorduk: Nedir bir mit? Ya da araştırma alanımız göz önüne alınırsa daha kesin bir soru: Bir Yunan miti nedir? Elbette bir anlatı. Ayrıca bu anlatıların nasıl oluştuklarını, nasıl yerleştiklerini, nasıl aktarılıp saklandıklarını da bilmek gerekiyordu. Oysa Yunan mitleri bize kadar yazılı metinler halinde ulaşmışlardı, ayrıca en eski mitler edebiyatın değişik türlerinde, destanda, şiirde, tragedyada, tarihte, hatta felsefede yer almaktaydı. Bu yapıtlarda da mitler, <span class="t13">İ</span><span class="t13">lyada</span>&rsquo;yı, <span class="t13">Odysseia</span>&rsquo;yı, Hesiodos&rsquo;un <span class="t13">Theogonia</span>&rsquo;sını saymazsak, dağınık, kopuk kopuktu; kimi kez de satır aralarındaki imalardan öteye geçmiyordu. Çok geç bir dönemde, miladi yılların başında bilginler bu dağınık, birbirinden az çok farklı gelenekleri toparlamışlar, Apollodoros&rsquo;un bu konuda en büyük klasiklerden biri haline gelmiş derlemesinde, <span class="t13">Bibliotheke</span>&rsquo;de olduğu gibi, kütüphane raflarına dizer gibi bir tek bütünce içinde birbiri ardına sıralayıp okura böylece sunmuşlardı. İşte Yunan mitolojisi denilen şey de böyle oluşmuştu.</p>

  <p class="p5">Mit, mitoloji, bunlar gerçekten de o uygarlığın tarihiyle kimi özelliklerine bağlı Yunanca adlar. Bundan o uygarlık dışında geçerli olmadıkları, mitin, mitolojinin sadece Yunan bir tarz, Yunana özgü bir anlam olduğu sonucunu mu çıkarmalı? Doğrusu bunun tam aksidir. Helen destanlarını anlayabilmek için bunları Eski Çin, Hindistan, Yakın Doğu, Colombus öncesi Amerika ya da Afrika gibi coğrafyalarda yaşayan halkların çok farklı çağlara, farklı kültürlere ait geleneksel anlatılarıyla karşılaştırmamız gerekir. Karşılaştırma yapmak zorunludur, çünkü birbirlerinden ne denli farklı olurlarsa olsunlar, bu anlatısal gelenekler hem kendi aralarında hem de Yunan dünyasıyla benzerlikler gösterirler; bu benzerlikler onları birbirleriyle ilişkilendirmemize yetecek kadar fazladır. Lévi-Strauss, nereye ait olursa olsun bir anlatının mit olduğunun hemen anlaşılacağını, zira mitin başka hiçbir anlatı türüyle karıştırılamayacağını açık bir gerçek olarak belirtir. Eski Yunan&rsquo;da bir bakıma mite <span class="t13">kar</span><span class="t13">ş</span><span class="t13">ı</span> oluşmuş tarihsel anlatı mitten farklılaşır, çünkü tarihsel anlatı, güvenilir tanıkların doğrulayabileceği kadar yakın tarihli olaylar arasındaki gerçek ilişkilere eğilmiştir. Edebi anlatı ise sadece bir uydurmadır; bu anlatı uydurma olduğunu açıkça kabullenirken, niteliği de her şeyden önce onu yaratan kişinin yeteneğine, becerisine bağlıdır. Genellikle bu iki anlatı türü yazdıklarının sorumluluğunu üstlenen, bunları kendi imzasıyla, yazılı olarak okura sunan bir yazara atfedilir.</p>

  <p class="p5">Mitin konumu çok farklıdır. Mit, çağların en eskisinden gelmiş, herhangi bir yazar anlatmadan önce de var olan bir anlatı biçiminde ortaya çıkar. Bu anlamda mitik anlatı bireysel yaratımla ya da yaratıcı düşgücüyle değil aktarımla, hafızayla oluşur. Aktarım ile hafıza arasında, ezberlemeye dayalı bu sıkı ilişki sayesinde mit şiire yaklaşır; belli ki şiir de kaynağında, ilk kez gün ışığına çıkarken mitik yaratım süreciyle sarmaş dolaş olmuştur. Homeros destanları buna örnektir. Destan, kahramanların maceralarıyla anlatıyı dokumadan önce sözlü şiir gibidir; dinleyicilerin önünde Hafıza Tanrıçasından (<span class="t13">Mnemosyne)</span> esin alan ozanlar tarafından kuşaklar boyu okunup söylenen şiirdir bu; yazıya geçirilmesi, resmi bir metin haline getirilmesi çok daha sonraya rastlar.</p>

  <p class="p5">Bugün bile bir şiir ancak okunduğu zaman var olur; şiiri hayata geçirmek için ezbere bilmek, içimizden, sessiz sözcüklerle okumak gerekir. Mit de günlük yaşantının akışı içinde kuşaktan kuşağa anlatılıp aktarılırsa yaşayabilir. Aksi halde kütüphane köşelerine atılıp yazılı metin halinde donup kalırsa, mitoloji konusunda uzmanlaşmış üç beş kişi için başvuru kaynağı olmaktan öteye gidemez.</p>

  <p class="p5">Hafıza, sözellik, gelenek: Mitin var olma, varlığını sürdürme koşullarıdır bunlar. Bunlar mite bazı belirleyici özellikler kazandırırlar, ki bunu da şiir etkinliğiyle mitik etkinliği karşılaştırdığımızda açıkça ortaya çıkarabiliriz. Her ikisinin de söze yükledikleri işlev, aralarındaki temel bir farkı ele verir. Şiir Batı&rsquo;da trubadurlarla birlikte özerk hale geldikten, hem büyük mitik anlatılardan hem de ona XIV. yüzyıla kadar eşlik eden müzikten ayrıldıktan sonra özgül bir dilsel ifade biçimi olarak gelişir. O çağdan sonra her şiir tekil bir yapı oluşturur; çok karmaşık, çokanlamlı ama kesinlikle düzenli bir yapı; bu yapının farklı bölümleri, farklı seviyeleri birbirine öylesine bağlıdır ki şiirin hiçbir şey atlanmadan, hiçbir şey değiştirilmeden ezberlenmesi, okunması gerekir. Şiir zaman ile mekân içinde her okunuşunda hep aynı şiirdir. Dinleyici kitlesi önünde ya da tekil okurun zihninde şiirsel metne yaşam kazandıran sözün yegâne, değişmez bir hâli vardır. Bir sözcük değiştirildiğinde, bir dize atlandığında, ahenk ıskalandığında şiirin bütün yapısı yerle bir olur.</p>

  <p class="p5">Buna karşılık mitik anlatı sadece şiirsel metin gibi çeşitli anlam katmanları itibariyle kendi içinde çokanlamlı olmakla kalmaz. Kesin bir biçim içine hapsedilmiş değildir. Her zaman değişkenler, değişkeler vardır; hikâyeci bunları koşullara, dinleyicilere ya da kendi tercihlerine göre seçebilir, kısaltabilir, genişletebilir, istediği gibi değiştirebilir. Sözlü destan geleneği, canlı kaldığı sürece, bir topluluğun düşünme tarzlarıyla, adetleriyle içli dışlı olduğu sürece, değişir. Anlatı kısmen yeniliğe açıktır. Antikçağ mitlerini araştıran kişinin bu geleneği, tıpkı Yunan alanı konusunda söylediğim gibi, edebi ya da bilimsel metinlerde fosilleşmiş halde bulduğu zaman, onu doğru olarak çözümleyebilmek için araştırmasını dalga dalga genişletmesi gerekir: Aynı konuyu işleyen bir değişkeden küçük de olsa bir diğerine, sonra uzak ya da yakın başka mitik anlatılara, hatta aynı kültürün farklı alanlarına ait başka metinlere, yani edebiyat, bilim, siyaset, felsefe metinlerine, nihayet uzak toplumların az çok benzerlik taşıyan başka anlatılarına geçmelidir. Gerçekten de tarihçiyle antropoloğu ilgilendiren şey anlatının ardında ne gibi bir düşünsel temelin olduğu, anlatının hangi tür çerçeve içine yerleştirildiğidir; bu da yalnızca anlatılar karşılaştırılıp farklılık, benzerlikler belirlenerek ortaya çıkarılabilir. Gerçekten de Homeros şiirlerindeki efsane öğeleri konusunda Jacques Roubaud&rsquo;nun duraksamadan söylediği, çeşitli mitolojiler için de geçerlidir: &ldquo;Bunlar sadece anlatı değil. Yunanların klasik öncesi çağda ortak miraslarını oluşturan düşünce hazinesini, dilsel biçimleri, kozmolojik düşlemi, ahlaki kabulleri vb. içeriyorlar.&rdquo;</p>

  <p class="p5">Bu gizli &ldquo;hazineleri&rdquo;, Yunanların bu ortak mirasını gün ışığına çıkarmaya çalışan araştırmacı kimi kez sanki araştırması sırasında &ldquo;büyük bir keyfi&rdquo; göz ardı ediyormuş gibi, yoksunluk duygusuna kapılabilir; tıpkı La Fontaine&rsquo;in &ldquo;Sanki bir eşek postu hikâyesi bu&rdquo; diyerek en başından keyiflenmesi gibi. Çeyrek yüzyıllık bir aradan sonra, Julien ile hem tatili hem de hikâyeleri paylaştığım aynı Belle-île&rsquo;de, arkadaşlarım bir gün benden Yunan mitlerini anlatmamı istemiş olmasalardı önsözün başında değindiğim anlatma zevkini kim bilir daha ne zaman tadardım. Dediklerini yaptım. Daha sonra, anlattıklarımı yazıya geçirmemi ısrarla istediler, sonunda ikna oldum. Kolay olmadı bu iş. Sözlü anlatıyı yazılı metne dönüştürmek çok zor. Çünkü yazılı metinde sözlü anlatıya bedenini, canını veren şeyler, yani ses, ton, ahenk, jestler yer almaz; üstelik bir de bu farklı ifade türleri iki farklı düşüncede temellenir. Sözlü bir geleneği kâğıt üstüne olduğu gibi aktarınca metin sağlam durmaz. Oysa metin önceden yazılıp sonra da yüksek sesle okunduğunda kimseyi rahatsız etmez; dinleyiciler önünde okunmak için yazılmamıştır, sözelliğin dışındadır. İlk zorluk konuşulduğu gibi yazmaktır ama, başka zorluklar da var. Öncelikle bir değişke seçmek, yani diğer değişkeleri bir yana bırakmak, bunları silmek, sessizliğe mahkûm etmek gerekiyor. Ayrıca anlatıcı, seçtiği değişkeyi anlatma tarzını da kendi belirler, sergilediği mit senaryosuna ait kesin bir model yoksa kendi yorumunu verir. Hele bir de, anlatan kişi mitlerin düşünsel temellerini araştıran bir bilim adamıysa, işte o zaman hikâyesine önceki araştırmalarında önemli saydığı anlamları yükleyebilir demektir.</p>

  <p class="p5">Ne bu engelleri ne de bu tehlikeleri bilmez değildim. Ancak bunları göz ardı ettim. Mit geleneği hâlâ sürüyormuş gibi anlatmaya çalıştım. Eskiden, yüzyıllar boyunca, doğrudan Yunan dinleyicilere yönelmiş, şimdiyse susmuş olan ses günümüz dinleyicilerine yeniden ulaşsın, bu kitabın sayfalarında, eğer becerebilirsem, yine aynı ses yankılanmaya devam etsin istedim.</p>

  <h1 class="h11"><a id="ncx34"></a>&nbsp;</h1>
</body>
</html>
