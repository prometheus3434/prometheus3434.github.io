<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p5">Giraudoux&rsquo;nun söylediğinin aksine Troya Savaşı pekâlâ olmuştur. Bu savaşı işleyen şair Homeros&rsquo;un ardından aynı hikâyeyi anlatmak neye yarar! Olsa olsa kötü bir özet olabilir. Belki savaşın nedenlerini, ne anlama geldiğini hikâye etmek daha doğru olur! Çarpışmanın kökleri çok uzaklara gider. Anlayabilmek için ölümlülerin yaşadığı bu dramın kökeninde yer alan bazı dağlara doğru yola çıkmamız gerekir. Yunanistan&rsquo;da Pelion vardır, ayrıca Troya&rsquo;da İda Dağı, Sparta&rsquo;da Taygetos Dağı vardır. Bunlar çok yüksek dağlardır, yani Tanrılar ile insanlar arasındaki mesafenin en aza indiği yerlerdir; burada ölümlüler ile ölümsüzler arasındaki sınır tamamen yok olmasa da, silikleşir. Tanrılar ile insanlar arasında alışverişlerin yapıldığı da olur. Kimi kez Tanrılar kurtulmak istedikleri bütün kötülükleri, bütün felaketleri yerleşmiş oldukları Tanrısal, ışıklı alandan çıkarıp insanlara, insanların dünyasına temelli yollamak için bu yakınlıktan, zirvedeki buluşmalardan yararlanırlar; Troya Savaşı&rsquo;nda olduğu gibi.</p>

  <p class="p5">İşte her şey Pelion Dağında, Phthia kralı Peleus ile Nereus kızı Thetis&rsquo;in düğünleri sırasında başlar. Tıpkı zarif, iyiliksever varlıklarıyla suların yüzeyini, deniz diplerini dolduran elli kız kardeşi gibi Thetis de Nereus&rsquo;un, &ldquo;deniz ihtiyarının&rdquo; kızıdır. Nereus, Gaia&rsquo;nın Uranos ile birlikte evrenin başlangıcında yarattığı deniz dalgası Pontos&rsquo;un oğludur. Nereus kızları anneleri Doris yoluyla Okeanos&rsquo;a, evreni sularının çemberiyle çevreleyen o kozmik ırmağın soyuna bağlanırlar. Thetis belki de Amphitrite&rsquo;yle birlikte Nereus kızlarının en gözdesidir. Tıpkı diğer deniz Tanrıçaları gibi inanılmaz bir kılık değiştirme gücüne sahiptir. Bütün biçimlere girebilir, aslan, ateş, palmiye, kuş, balık olabilir. Kılığına girebileceği şeylerin listesi epey uzundur. Deniz Tanrıçası olduğundan su gibi akışkandır, hiçbir biçime hapsolmaz. Her zaman bir biçimden diğerine geçebilir; tıpkı avuçtan kayıp akan su gibi ele avuca sığmaz. Bu Tanrıça belki de olağanüstü değişkenliği, karşı konulmaz akışkanlığı sayesinde Yunanların gözünde sadece birkaç Tanrıda bulunan bir gücü temsil eder. Örneğin Zeus&rsquo;un ilk evlendiği Tanrıça Metis de böyledir. Daha önce anlattığımız gibi Zeus Metis&rsquo;le diğer Tanrıçalarla yaptığı gibi sadece birleşmekle kalmamış, onu ilk eşi yapmıştır, çünkü ondaki inanılmaz esneklik, akışkanlık, kıvraklık günün birinde ondan doğacak çocuğa da geçebilir, bu çocuk da Zeus&rsquo;un başına bela olabilirdi. İşte bu yüzden Zeus kurnaz davranmış, Metis hamile kalır kalmaz Zeus onu yutmuş, kendi içine hapsetmiştir.</p>

  <p class="p5">Metis&rsquo;in temsil ettiği kıvrak, ustalıklı güç artık Zeus&rsquo;un kişiliği içine hapsolmuştur. Bu yüzden doğacak çocuk ileride babasına üstün gelemeyecektir. İnsanlardakinin tam tersi söz konusudur: İnsan ne kadar güçlü olursa olsun bir zaman gelir gücü tükenir, yaşlılık çöker; derken doğurduğu çocuk, dizinin üstünde hoplattığı, besleyip büyüttüğü yavrucuğu babasından daha güçlü olur, onun yerine göz diker. Oysa Zeus&rsquo;un kurup düzenlediği Tanrılar dünyasında onu tahttan indirip yerine geçebilecek hiç kimse, hiçbir şey kalmamıştır artık.</p>

  <p class="p5">Thetis dönüşebilme, kılıktan kılığa girme yeteneğiyle göz alıcı, baş döndürücü bir Tanrıçadır. İki büyük Tanrı âşıktır ona: Zeus ile Poseidon. Aralarında bir türlü anlaşamazlar, her ikisi de onunla evlenmeyi kurar. Tanrılar dünyasında Zeus ile Prometheus&rsquo;u karşı karşıya getiren çatışmada, Dev&rsquo;in son ana sakladığı bir silah, bir koz, sadece onun bildiği bir sır vardır: Eğer Zeus isteğine kavuşursa, eğer Thetis ile birleşirse, bir gün onun çocuğu da Zeus&rsquo;un Kronos&rsquo;a, Kronos&rsquo;un da Uranos&rsquo;a yaptığının aynısını yapacaktır. Tanrısal dünyada kuşaklar savaşı, yaşlılarla gençlerin savaşı, baba ile oğulun savaşı yeniden başlayacak, ama bu kez Zeus&rsquo;un evrenin efendisi olarak kurup sarsılmaz olmasını istediği bu evrene sonsuza dek yerleşecektir.</p>

  <p class="p5">Zeus sırrı nasıl öğrenmiştir? Bir hikâyeye göre Prometheus, Zeus ile uzlaşmış, Dev sırrı açıklamayı kabul etmiş, Herakles de Tanrılar kralının isteği üzerine onu serbest bırakmıştır. İşte böylece Zeus tehlikeyi öğrenmiştir, Poseidon da öğrenir. O zaman Tanrılar Thetis ile birleşmekten vazgeçerler. Thetis sonsuza dek bakire kalacak, aşkı tatmayacak mıdır? Hayır, Tanrılar iyilik yapmayı severler, zamanı geldiğinde yeri gençlere bırakmayı gerektiren bu yazgıyı insanlar dünyasına atıp kurtulmuşlardır. Thetis, onu doğuranı her alanda geçecek, her açıdan olağanüstü bir ölümlü doğuracaktır: İnsanlar dünyasında savaşçı erdemlerin zirvesini temsil eden, iyi, erişilmez, örnek bir kahraman. Kim olacaktır bu çocuk? Thetis ile Peleus&rsquo;un oğlu Akhilleus. Başlangıcı bu olaya bağlı Troya Savaşı&rsquo;nın en büyük kahramanlardan biri de o olacaktır.</p>

  <h3 class="h31"><a id="ncx196"></a><a id="a27"></a>Peleus&rsquo;un evliliği</h3>

  <p class="p5">Zeus ile Tanrılar oybirliğiyle Phthia kralı Tesalyalı Peleus&rsquo;un Thetis ile evlenmesi gerektiğine karar verirler. Tanrıçanın rızası nasıl alınmalıdır? Bir kral da olsa bir ölümlüyle evlenmekle hiçbir şey yitirmeyeceğine nasıl ikna etmelidir onu? Bir Tanrının bir başkasını böyle bir evliliğe zorlaması yakışık almaz. Demek ki Peleus&rsquo;un eşini elde etmek için kendi başının çaresine bakması, tıpkı deniz Tanrıçalarını dizginleyen, onlardan istediklerini alan diğer kahramanlar gibi davranması gerekmektedir. Bin bir kılıklı Proteus&rsquo;la kahramanca savaşan Menelaos da böyle yapmıştır. İşte Peleus, Thetis&rsquo;i kaçırmalı, onu yolunca yordamınca denizden çıkarıp evine, saraya, evlenip kocasıyla mutlu olacağı yuvasına götürmelidir.</p>

  <p class="p5">Günlerden bir gün Peleus deniz kıyısına gelir. Thetis ortaya çıkar, Peleus ona seslenir, kollarından yakalar, kendine doğru çeker. Thetis kaçmak için her kılığa girer. Peleus&rsquo;u daha önce uyarmışlardır: Bu kılıktan kılığa giren, kıvrak deniz Tanrıçalarına karşı yapılacak tek şey onları sımsıkı sarmak, kollar arasına hapsetmektir. Tanrıçayı kolları arasına alması, sıkıca kavraması, girdiği kılık ne olursa olsun öylece tutması gerekmektedir; Tanrıça ister bir domuz, ister güçlü bir aslan, ister yakıcı bir ateş, isterse su olsun, kollarını gevşetmemelidir. İşte o zaman Tanrıça girebileceği kılıkların hepsine girip çıkar, yenildiğini anlayıp pes eder. Bütün kılıklara girip çıktıktan sonra ilk haline, genç, güzel Tanrıça haline geri döner: Tanrıça yenilmiştir. Thetis&rsquo;in girdiği en son kılık mürekkep balığıdır. O gün bugündür bu yere, denize doğru ilerleyen buruna, Peleus ile Thetis&rsquo;in evlenmeden önce boğuştukları o yere Sepias, yani mürekkep balığı burnu denilmiştir. Neden mürekkep balığı? Çünkü bu balık yakalanacağı zaman ya da bir deniz canlısı onu tehdit ettiğinde suya mürekkep salar, bu mürekkep de onu tamamen gizler, balık kendi yarattığı karanlığın içinde kaybolur, yok olur gider. Thetis&rsquo;in son çaresidir bu, tıpkı mürekkep balığı gibi onun da mürekkep salması gerekir. Bu kapkara mürekkep içinde Peleus iyi direnir, elindekini bırakmaz, nihayet Thetis pes eder. Onunla evlenecektir. Düğün Pelion tepesinde yapılır. Bu dağ sadece Tanrılarla insanları birbirlerine yaklaştıran, onları eşit bir alışverişle birleştiren bir dağ değildir. Tanrılar Peleus&rsquo;a bir Tanrıçayla birleşme ayrıcalığını verirler ama evlilikle doğabilecek, onların hoşlanmayıp insanların dünyasına atmak istedikleri tehlikeleri de yanına katarlar. Bütün Tanrılar toplanır, Olympos&rsquo;tan, Aitherli gökten Pelion&rsquo;un zirvesine inerler. Düğün orada yapılır.</p>

  <p class="p5">Dağ sadece Tanrılarla insanların karşılaştıkları yer değildir, ayrıca belirsiz bir yerdir, Kentaurların, özellikle en yaşlısı, en bilgilisi olan Kheiron&rsquo;un mekânıdır. Kentaurlar belirsiz bir durumda, anlaşılmaz bir konumdadırlar: Başları insan başıdır, boyunları, gövdeleri attır. Vahşi hayvanlardır bunlar, insanın astıdırlar, acımasızdırlar; içip içip kadınları dağa kaldırırlar. Öte yandan tam aksine insanın üstündedirler, çünkü Kheiron gibi diğer Kentaurlar da genç bir oğlanın gerçek bir kahraman olabilmek için özümsemesi gereken bilgeliği, cesareti, diğer bütün erdemleri temsil ederler: Avlanmak, bütün silahları kullanmak, şarkı söylemek, dans etmek, düşünmek, hep kendine hâkim olmak. İşte Kentaur Kheiron da birçok çocuğa, bu arada Akhilleus&rsquo;a da bunları öğretecektir. İşte düğün Tanrıların insanlarla karıştığı, hayvansı ama aynı zamanda insanüstü hayvanların bulunduğu bu yerde yapılır. Düğün şarkısını Musalar söylerler; her Tanrı bir hediye getirir. Peleus&rsquo;a dişbudaktan bir mızrak, Hephaistos&rsquo;un eliyle dökülmüş bir zırh, iki olağanüstü, ölümsüz at, Balios ile Ksanthos&rsquo;u armağan ederler. Bu atlara kimse yetişemez, rüzgâr gibi hızlı giderler, kimi kez kişnemeyi bırakıp konuşurlar: Özel anlarda, savaş meydanında Tanrıların insanlar için hazırladıkları ölüm yazgısı gerçekleşecekken bu atlar insan gibi dile gelirler, gelecekten haber veren sözler söylerler; sanki çok uzaktaki Tanrılar oracıktalarmış, iki atın ağzıyla konuşurlarmış gibi. Akhilleus ile Hektor&rsquo;un kavgasında Hektor yenilip ölünce atlar dile gelecek, Akhilleus&rsquo;a seslenecekler, yakında onun da öleceğini söyleyeceklerdir.</p>

  <p class="p5">Tanrılar, Peleus&rsquo;un düğününde sevinç içinde, şarkılar, danslar arasında eğlenip cömertçe hediyeler sunarlarken, Pelion&rsquo;a davetsiz bir misafir gelir: Düzensizlik, kıskançlık, Kin Tanrıçası Eriş. Davet edilmemesine karşın elinde olağanüstü bir hediyeyle, düğünün orta yerinde çıkagelir. Bu hediye sevilen kişiye duyulan tutkuyu belirten altın bir elmadır. Şölendeki bütün Tanrılar bir yanda, getirilen hediyeler bir yanda, Eriş bu muhteşem hediyeyi şölenin tam ortasına atar. Ancak meyvenin üstünde bir şey yazmaktadır: &ldquo;En güzele&rdquo;. Elmanın kendisinin hakkı olduğunu söyleyen üç Tanrıça çıkar: Athena, Hera, Aphrodite. Peki kim alacaktır elmayı?</p>

  <p class="p5">Bu altın elma, bu parlak, ışıltılı, olağanüstü mücevher orada, Pelion tepesinde durmaktadır, biri ona sahip olacaktır. Tanrılar ile insanlar toplanmışlar, Peleus, Thetis&rsquo;i bütün hilelerine karşın kollarının arasına hapsetmeyi başarmıştır. İşte o anda bu elma ortaya çıkmıştır, Troya Savaşı da bu yüzden çıkacaktır. Bu savaşın kökleri sadece insanlık tarihinin rastlantılarına değil, Tanrılar ile insanlar arasındaki ilişkilerin niteliğinden kaynaklanan çok karmaşık bir duruma da bağlanır. Tanrılar yaşlanmayı, izleyen kuşaklarla kavgayı istemedikleri için bunları insanlara yönlendirmişler, ayrıca onlara Tanrısal eşler de vermişlerdir. İşte bu trajik durum böyle ortaya çıkar: İnsanlar düğün yaparlar, ama cenaze töreni de yapmak zorunda kalacaklardır. Evliliğin, farklı iki varlığın, erkek ile kadının uzlaşması içinde bir yanda ayıran, zıtlaştıran Savaş Tanrısı Ares, diğer yanda uzlaştıran, birleştiren Aphrodite vardır. Aşk, tutku, baştan çıkarma, tensel haz işte bu şiddetin, düşmanını alt etme isteğinin diğer yüzleridir. Cinslerin birleşmesi kuşakların yemlenmesini sağlamış, insanlar üremişler, toprak bu evliliklerin ürünleriyle sürekli dolmuştur, ama bu sefer de aşırı kalabalık olmaya başlamışlardır.</p>

  <p class="p5">Yunanlar, Troya Savaşı&rsquo;nın nedenleri için derler ki aslında insanlar kitleler halinde çoğalmışlar, Tanrılar da onların kuru gürültüsünden kurtulmak, yeryüzünü temizlemek istemişlerdir. Tıpkı Tanrıların tufan göndermeye karar verdiklerini anlatan Babil hikâyelerindeki gibi, insanlar fazla gürültü çıkarmaktadırlar. Tanrıların geri çekilip baş başa kaldıkları Aitherli, sessiz alan vardır, aşağıda da sürekli kımıldayan, çırpınıp duran, sürekli ciyaklayıp kavga eden insanların dünyası; işte o zaman Tanrılar da şöyle iyisinden bir savaşla sorunu çözüp, dinginliği sağlamaya karar verirler.</p>

  <h3 class="h31"><a id="ncx203"></a><a id="a28"></a>Altın elma önünde üç Tanrıça</h3>

  <p class="p5">Troya Savaşı&rsquo;na yol açacak hikâyenin ilk bölümü işte böyle biter. Tanrısal güzelliğin ödülü olan bu elmayı kim alacaktır? Tanrılar karara varamazlar. Eğer Zeus seçerse Tanrıçalardan birini memnun edecek ama diğer ikisini bir yana bırakmak zorunda kalacaktır. Tarafsız egemen olarak Zeus zaten güçleri, alanları, ayrıcalıkları bu üç Tanrıçaya pay etmişti. Zeus, Hera&rsquo;dan tarafa geçse karısının tarafını tutuyor diyecekler, Athena&rsquo;yı seçse babalık damarının kabardığını, Aphrodite&rsquo;yi seçse aşk arzusuna karşı gelemediğini söyleyeceklerdir. Tanrıçaların bir sıraya koyulup, birinci ikinci diye ayrılmaları hiç iyi bir fikir değildir. Karar vermesi olanaksızdır. Bu işi de yine sade bir ölümlü yapacaktır. Tanrılar üstlenmek istemedikleri kararların sorumluluklarını bir kez daha insanların üstlerine atarlar, tıpkı kendileri için istemedikleri acıları ya da ölümcül yazgıları insanlara gönderdikleri gibi.</p>

  <p class="p5">İkinci bölüm. İda dağı. Orada, Troas&rsquo;ta, o dağda kahraman gençler eğitilirler. Pelion gibi, ekilip biçilmeyen, kentlerden, tarlalardan, bağlardan bahçelerden uzakta zahmetli kır yaşantısının hüküm sürdüğü, sadece çoban ile sürüsünün bulunduğu, vahşi hayvanların avlandığı o ıssız, yüksek yer. Henüz kendisi de vahşi olan delikanlı burada insanı kahraman yapan cesareti, yiğitliği, kendini dizginlemeyi öğrenecektir.</p>

  <p class="p5">Üç Tanrıça arasındaki yarışmaya noktayı koymak için seçilen kişinin adı Paris&rsquo;tir. Çocukluktan kalma ikinci bir adı daha vardır Aleksandros. Paris, Priamos&rsquo;un oğullarının en küçüğüdür. Hermes peşine üç Tanrıçayı takıp da İda dağlarına doğru inerek Paris&rsquo;ten hakemlik yapmasını, ona göre en güzelinin hangisi olduğunu söylemesini istediğinde Paris kral babasının koyunlarını otlatmaktadır. Paris çoban kral ya da kraliyet çobanıdır, genceciktir, henüz delikanlılığın ilk çağında bir <span class="t13">kouros&rsquo;</span>tur. Olağanüstü bir çocukluğu, gençliği olmuştur; Anadolu yakasındaki büyük Asya sitesinin, o zengin, o çok güzel, o çok güçlü Troya&rsquo;nın kralı Priamos&rsquo;un karısı Hekabe&rsquo;nin en genç oğludur.</p>

  <p class="p5">Hekabe onu doğurmadan hemen önce düşünde bir çocuk değil bir meşale doğurduğunu, meşalenin de Troya&rsquo;yı ateşe verdiğini görür. Doğal olarak kâhine ya da düşleri iyi yorumlayan yakınlarına danışır. Ona açık açık şunu söylerler: Bu çocuk Troya&rsquo;nın sonunu getirecek, yakılmasına, ateşe verilmesine neden olacak. Ne yapmalı? Eskiler böylesi durumlarda ne yapıyorlarsa onu. Çocuğu yok etmek, ama hemencecik katletmek değil: Kentin dışına atmak. Priamos çocuğu bir çobana verir, götürüp bir yere bırakmasını söyler. Çocuk ekilip biçilen, insanların oturduğu bir yere değil, vahşi hayvanların bol olduğu, genç kahramanların idman yaptıkları o ıssız yerlere, yiyeceksiz, savunmasız, kimsesiz olarak bırakılır. Çocuğu dışarı atmak onu ölüme terk etmektir, elini kana bulamadan, onu öte dünyaya göndermek, kaybetmektir. Ancak kimi kez çocuğun ölmediği de olur. Eğer şans eseri hayatta kalırsa, onun ölüme terkedilip böyle bir maceranın sonunda kurtulmasını sağlayacak üstün niteliklerle geri döner. Doğduktan sonra ölümün kapısından geçip ölümü alt etmiş olmak kişiye olağanüstü bir nitelik, Tanrısallık kazandırır. Paris&rsquo;e ne olur? Birkaç gün boyunca bir ayının onu sütüyle beslediği söylenir. Ayının dişisi yürüyüşüyle, çocuklarını besleme biçimiyle çoğunlukla bir insan anası olarak görülmüştür. Bebeği bir süreliğine o büyütür, sonra İda Dağı&rsquo;nda kralın sürülerini güden çobanlar onu bulup yanlarına alırlar. Elbette kim olduğunu bilmeden büyütürler. Onu ana-babasının doğduktan sonra verdikleri isimle, yani Paris diye değil Aleksandros diye çağırırlar.</p>

  <p class="p5">Yıllar geçer. Bir gün Priamos ile Hekabe ölüme gönderdikleri, istemeye istemeye ayrıldıkları çocuklarını onurlandırmak için kurban kesmek isterler; bir saray elçisi kraliyet sürüleri içindeki en güzel boğayı aramaya çıkar. Bu boğa genç Aleksandros&rsquo;un, en sevdiği boğadır; Aleksandros boğayı kurtarmaya karar verip, yanından ayrılmaz. Bir ölünün onuruna ne zaman tören yapılsa hem kurbanlar kesilir hem de oyunlar, koşu, dövüş, güreş, mızrak atma yarışmaları düzenlenir. Genç Aleksandros, Priamos&rsquo;un diğer oğullarıyla, Troya&rsquo;nın seçkin gençleriyle yarışmak için yazılır. Bütün yarışmaları kazanır.</p>

  <p class="p5">Herkes şaşırmıştır; bu yakışıklı, güçlü, eline, ayağına tez gencin kim olduğunu sorarlar. Priamos&rsquo;un oğullarından biri, hikâyede bir kez daha karşımıza çıkacak Deiphobos öfkeye kapılır; herkesi yenen bu davetsiz misafiri öldürmeye karar verir. Aleksandros&rsquo;u kovalamaya başlar, o da Zeus Tapınağı&rsquo;na sığınır; aynı anda orada kız kardeşleri Kassandra bulunmaktadır, Apollon ona âşık olmuş ama o Tanrıyı reddetmiştir. Apollon öç almak için ona şaşmaz bir kehanet gücü vermiştir ama bu güç hiç de onun yararına olmayacaktır. Aksine, bu yetenek sadece acılarım arttıracaktır, çünkü kimse kehanetlerine inanmayacaktır. Şimdiki durumda şöyle der: &ldquo;Dikkat edin bu yabancı bizim Paris&rdquo;. Gerçekten de Paris-Aleksandros onu bırakırlarken sardıkları bezleri gösterir. Tanınması için bunları göstermesi yeterli olur. Annesi Hekabe sevinçten deliye döner, yaşlı, iyi yürekli kral Priamos çocuğuna kavuştuğu için sevinç içindedir. İşte Paris yeniden kraliyet ailesine katılmıştır.</p>

  <p class="p5">Zeus&rsquo;un işi yoluna koymakla görevlendirdiği Hermes&rsquo;le birlikte üç Tanrıça ona geldiklerinde o çoktan kraliyet ailesi içindeki yerini almıştır; ama bütün hayatını çoban olarak geçirdiğinden sürü gütmeye alışmıştır. İşte Paris, Hermes ile üç Tanrıçanın geldiğini görüp şaşırır. Endişelenir, çünkü bir Tanrıça ölümlünün gözlerine olduğu gibi, ölümsüz haliyle göründüğünde genellikle onu gören kişi için bu pek iyi olmaz: Tanrı&rsquo;yı görmeye kimsenin hakkı yoktur. Bu hem olağanüstü bir ayrıcalık hem de kurtuluşu olmayan bir tehlikedir. Teiresias, Athena&rsquo;yı gördüğü için kör olmuştur. Aynı İda Dağı&rsquo;nda gökten inen Aphrodite, Ankhises ile ileride Aineias&rsquo;ın babası olacak kişiyle birleşmişti. Sıradan bir ölümlü gibi yattıktan sonra sabah Ankhises, Aphrodite&rsquo;yi bütün Tanrısal güzelliği içinde görür, korkuya kapılır, ona yalvarır: &ldquo;İşimin bittiğini biliyorum, artık hiçbir dişiyle tensel birleşmeye girmeyeceğim. Bir Tanrıçayla birleşmiş kişi artık sıradan bir ölümlünün koynuna giremez. Yaşamı, gözleri, erkekliği yok olmuştur.&rdquo;</p>

  <p class="p5">Her neyse, işte böyle: Başta Paris korkuya kapılır, ödü patlar. Hermes onu rahatlatır. Seçim yapmanın, ödülü vermenin ona kaldığını, çünkü Tanrıların böyle karar verdiklerini söyleyip üç Tanrıçadan hangisini daha güzel bulduğunu bildirmesini ister. Paris çok sıkıntı çeker. Kuşkusuz güzellikleri birbirine eş olan üç Tanrıçanın her biri gönül okşayıcı sözlerle Paris&rsquo;in aklını çelmeye çalışırlar. Eğer kendilerini seçerse ona başka kimsede bulunmayan, sadece kendilerine ait bir gücü vereceklerini söylerler.</p>

  <p class="p5">Athena ne sunabilir? Şöyle der: &ldquo;Eğer beni seçersen savaşta zaferler elde edeceksin, bilgeliğini herkes kıskanacak.&rdquo; Hera şunu söyler: &ldquo;Beni seçersen kraliyeti alacaksın, bütün Asya&rsquo;nın hâkimi olacaksın, zira kocam Zeus&rsquo;tur, egemen güç benim yatağımda yatar&rdquo;. Aphrodite ise: &ldquo;Eğer beni seçersen tam bir baştan çıkarıcı olacaksın, nerede bir dişi varsa elde edeceksin, ayrıca güzelliği dillere destan güzel Helene&rsquo;yi alacaksın. Helene seni görür görmez dayanamayacak. Güzel Helene&rsquo;nin âşığı, kocası olacaksın.&rdquo; Savaşta zafer, egemenlik, güzel Helene, güzellik, zevk, bir kadınla mutlu olmak... Paris, Helene&rsquo;yi seçer. İşte Tanrılar ile insanlar arasındaki ilişkiler yumağı üzerine kurulu bu olay, hikâyenin sonraki bölümünü oluşturacaktır.</p>

  <h3 class="h31"><a id="ncx213"></a><a id="a29"></a>Helene suçlu mu, masum mu?</h3>

  <p class="p5">Üçüncü bölümde olaylar Helene&rsquo;nin çevresinde gelişir. Kimdir Helene? Tanrıların insanlar dünyasına davetsiz girişinin meyvesidir. Bir ölümlü olan annesi Leda, Kalydon kralı Thestios&rsquo;un kızıdır. Gencecikken, siyasette dönen dolaplar yüzünden yurdundan kovulduktan sonra Thestios&rsquo;un yanına sığınmış bir Lakedaimonluyla, Tyndareos&rsquo;la karşılaşır. Tyndareos ellerinden aldıkları kraliyeti geri almak için Sparta&rsquo;ya dönmeden önce Leda&rsquo;ya vurulur, onunla evlenmek ister. Düğün dernek kurulur. Ancak genç kızın aşırı güzelliği sadece kocasının kalbini çalmamıştır. Olympos&rsquo;un yükseklerinden Zeus da göz koymuştur ona. Ne Hera&rsquo;ya ne de diğer Tanrıça eşlerine aldırış etmiş, bu kadınla sevişmeyi aklına koymuştur. Düğün gecesi, tam Tyndareos ile Leda gerdeğe girecekken Zeus oraya gelir, bir kuğu kılığına girip Leda&rsquo;yla birleşir. Leda bağrında hem Tyndareos&rsquo;un hem de Zeus&rsquo;un döllerini taşır. Dört çocuk: iki kız iki oğlan. Bazıları der ki, aslında Zeus bir Tanrıçayı, Nemesis&rsquo;i aşka zorlamış, o da kurtulmak için kaz kılığına girmiş, ama Zeus bir kuğu olup Tanrıçayı sarmış. Olay Sparta yakınlarında, Taygete tepesinde geçiyormuş; kaz Nemesis, dağın zirvesine bir (ya da iki) yumurta bırakmış, bir çoban bunları hemencecik Leda&rsquo;ya getirmiş. Kraliçenin sarayında yumurtadan çocuklar çıkmış, Leda da onları sahiplenmiş.</p>

  <p class="p5">Nemesis korkutucu bir Tanrıdır, Gecenin kızıdır; karanlık güçlerin peydahladığı diğer kardeşleri gibidir: Ölüm, Parkalar, Kavga (Eriş). Ayrıca bir de bunların yandaşları vardır: Cinayetler, katliamlar, kavgalar. Nemesis gecenin kancık yönünü de gösterir: Zevklerle, ihanetleri birleştiren tatlı Yalanlar (<span class="t13">Pseudea</span>), Aşk Şefkati (<span class="t13">Philotes</span>). Nemesis hataların cezasını veren bir öç alıcıdır; suçluyu bulup da cezalandırmadıkça, parlak başarılar kazanıp da Tanrıların kıskançlığına yol açan küstaha haddini bildirmedikçe gözlerine uyku girmez. Nemesis-Leda. Bir bakıma Nemesis ölümlülere Tanrı olmamalarının cezasını çektirmek için basit bir kadın, Leda kılığına girmiştir.</p>

  <p class="p5">İşte böylece dört çocuk olur, iki oğlan, Dioskuroslar (&ldquo;Zeus&rsquo;un çocukları&rdquo;, aynı zamanda Tyndaridler, Tyndareos oğulları) Kastor ile Polluks; iki kız Helene ile Klytaimnestra. Tanrı ile insan, iyisiyle kötüsüyle birleşmiştir; insanoğlu Tyndareos ile Tanrı Zeus&rsquo;un tohumları Nemesis-Leda&rsquo;nın karnında karışmış, hem birleşik hem ayrışık kalmıştır. İki erkek ikizden biri, Polluks, doğrudan Zeus&rsquo;tan gelir, ölümsüzdür; diğeri Tyndareos&rsquo;tan gelir. İdas ile Lynkeus&rsquo;a karşı yaptıkları savaşta Kastor ölür, yeraltı dünyasına iner; oysa Polluks yenmiştir, yaralanmış halde Zeus tarafından Olympos&rsquo;ta kahraman gibi karşılanır. Ancak soylarına, farklılıklarına karşın iki kardeş birbirlerine çok bağlıdır, tıpkı Sparta&rsquo;da onları simgeleyen kirişlerin iki ucu gibi. Polluks ölümle ölümsüzlüğü kardeşiyle paylaşmak için Zeus&rsquo;tan izin koparır; Tanrıların evinde, gökte, ardından yeraltında, gölgeler krallığında ölümlülerle birlikte sırasıyla, bir kardeşi bir kendisi kalacaktır. Klytaimnestra ile Helene de bir elmanın iki yarısı gibi birbirlerini tamamlarlar. Ancak Tyndareos&rsquo;un ölümlü kızı olduğu söylenen Klytaimnestra kapkaradır: Atreusoğulları soyunun üzerine çökmüş lanetin cisimleşmiş halidir, Troya&rsquo;nın galibine, Agamemnon&rsquo;a iğrenç bir ölüm verip öç alan ruhtur.</p>

  <p class="p5">Zeus&rsquo;un dölü Helene ise yarattığı azaplara bile Tanrısal ışığı serper. Onu baştan çıkarma gücüyle korkunç biri haline getiren parlak güzelliği sürekli aydınlık, ışıltı saçar, çevresinde Tanrısal ışığın yansıdığı bir hale bulunur. Kocasını, sarayını, çocuklarını terk edip de ona evlilik dışı bir aşk teklif eden yabancının peşine takıldığı için suçlu mudur, değil mi? Kimileri onun zevkin, tensel isteklerin tuzağına düştüğünü, kimileri de bu yabancı delikanlının sunduğu Doğu&rsquo;ya özgü lüksün, zenginliğin, bolluğun, ihtişamın etkisine kapıldığını söyler. Kimileri de tam aksine zorla, istemediği halde kaçırıldığını, karşı koyduğunu söyler.</p>

  <p class="p5">Ama şurası kesin ki Helene&rsquo;nin Paris&rsquo;le kaçması Troya Savaşı&rsquo;na yol açmıştır. Bununla birlikte eğer bu savaş sadece karısını geri almak isteyen kıskanç bir kocanın öfkesiyle çıkmış bir savaş olsaydı, bu kadar geniş çaplı olmazdı kuşkusuz. İş çok daha ciddidir. Bir yanda uyum, konukseverlik, komşuluk bağları, imece vardır, karşısında şiddet, kin, saldırganlık. Helene evlenme çağma geldiğinde babası Tyndareos böyle bir güzelliği, böylesine değerli bir mücevheri verecek birini bulmanın kolay iş olmayacağını anlar. İşte böylece Yunanistan&rsquo;da ne kadar bekâr yiğit, prens, kral varsa hepsini çağırır, evine gelmelerini, bu işi hakkınca halletmelerini söyler. Bunlar bir süre kralın sarayında kalırlar. Neye karar vermeli? Tyndareos zor durumdadır. Çok kurnaz bir yeğeni vardır; Odysseus&rsquo;tur bu, hikâyede onun da bir rolü olacaktır. Odysseus, Helene&rsquo;nin babasına aşağı yukarı şunları söyler: &ldquo;Bu işin içinden bir tek yolla çıkabilirsin. Seçimini yapmadan önce, ki bu zaten dedikodulara neden olacaktır, bütün taliplere, hepsine yemin ettireceksin, Helene&rsquo;nin kararı ne olursa olsun bu seçime saygı duyacaklar, ayrıca düğün için de katkıda bulunacaklar. Seçilen kişi eğer ileride Helene&rsquo;yle evliliğinde sorun yaşarsa herkes kocanın tarafını tutacaktır&rdquo;. Herkes yemin eder, Helene&rsquo;den seçtiği kişiyi açıklamasını isterler. Seçtiği kişi Menelaos olur.</p>

  <p class="p5">Menelaos, Paris&rsquo;i önceden de tanımaktadır. Troas&rsquo;a yaptığı bir yolculuğunda onun konuğu olmuştur. Paris de Aineias&rsquo;la birlikte Yunanistan&rsquo;a geldiğinde önce Helene&rsquo;nin kardeşleri Dioskuroslar tarafından törenle karşılanmış sonra da Menelaos onu Helene&rsquo;nin bulunduğu Sparta&rsquo;ya götürmüştür. Bir süre Menelaos konuğu Paris&rsquo;i yere göğe koyamaz, hediyelere boğar. Derken bir gün akrabalarından birinin cenazesine gitmesi gerekir. Helene&rsquo;ye konuğa iyi bakmasını öğütler. İşte Menelaos cenaze töreni için uzaklara gitmesinden sonra Helene konukla daha yakından ilgilenmiştir. Aklımıza şöyle bir şey geliyor: Sparta&rsquo;da Menelaos saraydayken kadınlar yabancı konuklara yaklaşamazlar, bir tek kral konukla içli dışlı olur. Oysa şimdi sıra Helene&rsquo;ye gelmiştir.</p>

  <p class="p5">Paris ile Aineias denize açılırlar, artık rızasıyla mı, yoksa zorla mı bilinmez, güzel Helene&rsquo;yle birlikte Troya&rsquo;ya doğru açılırlar. Menelaos Sparta&rsquo;ya döner, hemen kardeşi Agamemnon&rsquo;un evine koşar, Helene&rsquo;nin ihanetini, özellikle Paris&rsquo;in hainliğini haber verir. Agamemnon aralarında Odysseus&rsquo;un da bulunduğu bir avuç yiğidi görevlendirir, onlar da eski taliplere giderek, savaşmak için seferber olmalarını söylerler. Yapılan hakaret o denli büyüktür ki yalnızca Menelaos ile Agamemnon değil bütün Hellas birleşecek, Paris&rsquo;e güzeller güzeli bir kadını, bir Yunan&rsquo;ı, evli bir kadını, üstelik bir kraliçeyi kaçırmanın ne demeye geldiğini göstereceklerdir. Namusla ilgili işlerde önce konuşup anlaşma yoluna gidilir, kimi kez de silahlara sarılmadan iş çözümlenebilir. ilkönce Menelaos ile Odysseus Troya&rsquo;ya temsilci olarak gidecekler, işleri tatlıya bağlamaya çalışacaklar, yapılan haksızlığın diyetinin ödenmesi ya da telafi edilmesi koşuluyla barışın, uzlaşmanın, konukseverliğin yeniden kurulabileceğini söyleyeceklerdir. Troya&rsquo;da karşılanırlar. Troyalılardan kimileri, özellikle Deiphobos, barışçı uzlaşmadan yanadır. Kararı Troya İhtiyarlar Kurulu verecektir; bu iş kraliyet iktidarını bile aşmaktadır. İki Yunan kurula çağrılırlar, burada Priamos soyundan kimileri her tür uzlaşmayı geri çevirmek için hilelere başvurmakla kalmaz ayrıca Odysseus ile Menelaos&rsquo;u sağ bırakmamak gerektiğini bile ima ederler. Ancak onları ağırlayan Deiphobos konuklarına kol kanat gerer. Görev başarısızlıkla biter, Odysseus ile Menelaos Yunanistan&rsquo;a dönüp uzlaşma çabalarının boşuna olduğunu açıklarlar. Artık savaşın patlak vermesi an meselesidir.</p>

  <h3 class="h31"><a id="ncx221"></a><a id="a30"></a>Genç ölmek, şanıyla yaşamak</h3>

  <p class="p5">Troya seferi daha başta, bütün Yunanlarda aynı heyecanı uyandırmamıştır. Hatta Odysseus bile bir ara sıvışmayı kurmuştur. Penelopeia ona bir oğul vermişti: Telemakhos. Ona göre ana ile oğlu bırakıp gitmek için hiç de iyi bir zaman değildir. Gelip de silaha sarılmak, Troya prensinin zorla kaçırdığı Helene&rsquo;yi geri getirmek gerektiğini söylediklerinde bu işten sıyrılmak için deli numarası yapar. Askerlerin en akıllısı, en kurnazı Odysseus, safdil rolüne soyunur. İthake&rsquo;ye kadar gelip de ona seferberlik emrini veren yaşlı Nestor olmuştur. Odysseus&rsquo;un bir eşek ile bir öküz koşulmuş bir arabayı çektiğini, kahramanın geri geri yürüyerek buğday yerine çakıltaşı ektiğini görür. Herkes şaşırıp kalmıştır, Odysseus&rsquo;un bildik oyunlarından birini oynadığını anlayacak kadar cin fikirli olan Nestor dışında elbette. Odysseus geri geri yürür, araba da ilerlerken Nestor küçük Telemakhos&rsquo;u alır, saban demirinin önüne koyar; Odysseus kendine gelir, bir şey olmasın diye çocuğu hemen kollarına alır. İşte maskesi düşmüştür, orduya katılmayı kabul eder.</p>

  <p class="p5">Thetis&rsquo;in kocası yaşlı Peleus&rsquo;a gelince, oğullarının çoğunu kaybetmiş, artık bir tek Akhilleus kalmıştır elinde; bir gün onun da savaşa gidebileceğini düşünmek bile istemez. O zaman delikanlıyı Skyros adasına, kralın kızlarının yanına yollar. Akhilleus orada kızlar arasında, kız gibi yaşamaktadır. İlk gençliğinde Kheiron ile Kentaurlarca büyütüldükten sonra şimdi cinsiyetin henüz belli olmadığı, erkek ile kızın henüz birbirinden ayırt edilemediği bir yaşa ulaşmıştır. Sakalı henüz çıkmamıştır, tüyü tüsü yoktur, sevimli küçük bir kıza benzer; aynı zamanda kız olan, oğlandan çok kıza benzeyen yeniyetmelerin belirsiz güzelliğidir bu. Arkadaşları arasında dertsiz tasasız yaşamaktadır. Odysseus onu almaya gelir. Bu adada oğlan olmadığı söylenir ona. Yüküyle birlikte bohçacı kılığına girmiş Odysseus adaya çıkmak ister. Elli kadar kızla birlikte onlardan hiç farkı olmayan Akhilleus&rsquo;u görür. Odysseus bohçasından kumaşlar, işlemeler, agraflar, takılar çıkarıp gösterir, kırk dokuz kız bu ıvır zıvırı görmek için seğirtir, yalnız biri kalmıştır kenarda, ilgisizdir. O zaman Odysseus bir hançer çıkarır, kenardaki sevimli genç kız hançeri kapıverir. Surların ardından bir savaş borusu duyulur, kadınlar mahallesinde bir koşturmacadır başlar, kırk dokuz kız pılısını pırtısını toplayıp kaçarken hançeri alan savaşa katılmak için sesin geldiği yere koşar. Nestor nasıl Odysseus&rsquo;un maskesini düşürdüyse Odysseus da Akhilleus&rsquo;un maskesini düşürmüştür. Akhilleus savaşa gitmeye hazırdır.</p>

  <p class="p5">Thetis, Akhilleus&rsquo;tan önce olan yedi çocuğunun babaları gibi sıradan ölümlü olmalarını istememişti. Daha doğar doğmaz onları ölümsüz kılmaya çabalamıştı. Thetis, insanların içlerinde, onların tam anlamıyla parlak bir alev olmalarını engelleyen, çürümelerine neden olan nem gitsin diye çocuklarını ateşe koyar; ancak ateşin üstünde oğulları eriyip yok olurlar. Zavallı Peleus çırpınıp durur. İşte Akhilleus doğduğunda Peleus, bari bu oğlanı kurtarayım, der. Annesi çocuğu ateşe koymaya hazırlanırken babası çıkagelir, çocuğu yakalar. Ateş çocuğun sadece dudaklarına, topuktaki bir kemiğe değer, kemik ölür. Peleus, Kentaur Kheiron&rsquo;dan Pelion Dağı&rsquo;na gitmesini, koşuda çok hızlı bir Kentaur cesedi getirmesini, bu cesedin bir topuğunu çıkarıp küçük Akhilleus&rsquo;un topuğuna yerleştirmesini ister, böylece Akhilleus küçük yaşlardan itibaren bir geyik gibi hızlı koşar. Konuyla ilgili ilk hikâye bu. Bir başka hikâyeye göreyse Thetis, Akhilleus&rsquo;u ölümsüz yapmak için ateşe daldıramayacağını anlayınca onu canlılar ile ölüleri ayıran yeraltı nehrine Styks&rsquo;in sularına sokar. Elbette Styks&rsquo;in sularına girip çıkan kişi olağanüstü enerjiler kazanmış olacaktır. İşte bu yeraltı sularına daldırılan Akhilleus sağ kalır; sadece topuğu suya değmemiştir, çünkü annesi oğlunu suya daldırmak için orasından tutmuştur. Akhilleus sadece ayağı tez bir savaşçı değildir, insanların vuracağı darbeler onu yaralayamaz, ama yalnızca bir yerinden, topuğundan vurulup öldürülebilir.</p>

  <p class="p5">Bir Tanrıça ile bir insan arasında eşit olmayan evliliğin sonuçlarından biri de Thetis&rsquo;teki bütün ihtişamın, bütün gücün Akhılleus&rsquo;a geçmesidir. Aynı zamanda bu kişi trajiktir de: Bir Tanrı olmayan Akhilleus sıradan bir ölümlü gibi ne yaşayabilecek ne de ölebilecektir; ancak sıradan bir insan olmak da onu tam anlamıyla ölümsüz, bütünüyle Tanrısal kılmaz. Bütün savaşçılara, o zamanın bütün Yunanlarına örnek olan yazgısıyla hâlâ bizi büyülemektedir: İçimizde insan varoluşunun sınırlı, parçalı, ayrışık olduğu bilincini uyandırır, aklımıza aydınlık ile karanlığın, sevinç ile üzüntünün, ölüm ile yaşamın birbirine karışıp kaynaştığı bir dramı getirir. Akhilleus&rsquo;un örnek yazgısı belirsizliğin mührünü taşır. Yarı insan yarı Tanrı olarak doğmuş, ne bir insan ne de bir Tanrı olabilmiştir.</p>

  <p class="p5">Yaşamının eşiğinde ilk adımlarını atarken üstünde yürüdüğü yol çatallanır. Yöneleceği taraf neresi olursa olsun bu yolu izlerken kendi esasından bir parçasını bir yana bırakması gerekecektir. Güneş ışığının insanlara sunduğu en tatlı ışıktan yararlanıp aynı zamanda yaşamdan asla yoksun kalmama, hiç ölmeme gibi bir ayrıcalıktan yararlanamaz. Yaşamın tadına varmak gelgeç varlıklar için değerlidir; onların bir tek yaşamları vardır, diğerlerine benzemez, çünkü bir kez yitirildi mi artık bir daha geri gelmez, hiçbir ölümsüzlük umudu kalmamıştır. Kendini ölümsüzleştirmek bir anlamda yaşamdan vazgeçmek, dolu dolu yaşamadan ölmek demektir. Akhilleus yaşlı babasının istediği gibi yerinde, Phthia da, aile yuvasında, güvenlik içinde kalmayı seçerse uzun, dingin, sakin bir yaşam sürecektir; ölümlüler için ayrılmış bütün çağları yaşayacak, en son, şefkatle dolu bir yaşlılığa ulaşacaktır. Ancak varoluşu ne denli parlak olursa olsun, insanların bu dünyada elde edebilecekleri en parlak yaşam bile olsa, ardında o parıltıdan eser kalmayacaktır; yaşam biter bitmez bu hayat geceye gömülür, hiçliğe batar. Onunla birlikte kahraman da tamamen kaybolur, sonsuzluğa gömülür. Hades&rsquo;e adı olmadan, yüzü olmadan, hatırası olmadan girer, sanki hiç yaşamamış gibi silinir gider.</p>

  <p class="p5">Akhilleus tam aksini de seçebilir: Kısa ömür, ama sonsuz şöhret. Akhilleus uzaklara gitmeyi, her şeyi bırakmayı, her şeyi göze alıp daha en başından ölüme atılmayı seçer. Rahatlık, zenginlik ya da sıradan onurlar peşinde koşmayan, amaçları hayatlarını ortaya koydukları savaşlarda galip gelmek olan küçük bir seçkin sınıf içinde yer almak ister. En savaşçı düşmanla savaş meydanında vuruşmak, kendi kendini bir yiğitlik yarışına sokmaktır; burada her biri kendini gösterir, ne kadar yiğit olduğunu herkese sergiler, savaştaki vuruşmada bu kusursuzluk katlanır, en son noktasını &ldquo;güzel ölüm&rdquo; oluşturur. Savaşın ortasında, genç bir delikanlıyken ölmek demek, erkeksi güçleri, yiğitliği, diriliği, delikanlı zarafetini asla yitirmemek, asla yaşlanmamak demektir.</p>

  <p class="p5">Yaşam ateşi halis parıltıya ulaşabilmek için öyle bir yanmalıydı ki kendi ateşiyle kendini yok etmeliydi. Akhilleus, gencecik bir yaşamın dipdiri güzelliği içinde, ün uğruna ölümü seçer. Kısalan, kopan, bitiveren yaşam ile yok olmayan bir ün. Akhilleus&rsquo;un adı, maceraları, hikâyesi, kişiliği, insanların hatırasında sonsuza dek yaşayacak, insanlar ölümün karanlığına, sessizliğine atılmadan önce bunları yüzyıllar boyu kuşaktan kuşağa aktaracaklardır.</p>

  <p class="p5">&nbsp;</p>
</body>
</html>
