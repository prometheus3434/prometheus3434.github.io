<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p5">Yunan Tanrıları arasında Dionysos apayrı bir Tanrıdır. Gezen, sürekli dolaşan bir Tanrıdır; hiçbir yere ait değildir, ama her yerdedir. Aynı zamanda geçtiği yerlerde tastamam kabul görmek ister, orada yerini almak, öncelik sahibi olmak ister; kültünün özellikle Thebai&rsquo;de olmasını ister, çünkü orada doğmuştur. Kente uzaktan gelen biri gibi, ayrıksı bir yabancı gibi girer. Thebai&rsquo;ye ise orada doğduğu için kabul görüp ağırlanmak, orada resmi konutunda bulunmak için geri döner. Hem gezgin hem de yerleşik Dionysos, Louis Gernet&rsquo;nin dediği gibi Yunan Tanrıları arasında başkası figürünü, farklı, ayrıksı, rahatsız edici, normal olmayanı temsil eder. Ayrıca Marcel Detienne&rsquo;in de yazdığı gibi salgına yol açan bir Tanrıdır. Tanınmadığı bir yerde ortaya çıktığında kültü tıpkı bulaşıcı bir hastalık gibi, anında dalga dalga yayılıp kendini kabul ettirir.</p>

  <p class="p5">Birden, ötekilik, kendinden başka olan şey, en tanıdık yerlerde ortaya çıkmaya başlar. Salgın bir hastalık. İnsanlara yakın, bu hem gezgin hem yerleşik Tanrı onlarla Yunan inanışında genel olarak öne çıkan ilişkiden daha farklı bir ilişki kurar; daha içten, daha kişisel, daha yakın bir ilişkidir bu. Dionysos kendisine inanan kişiyle sanki birebir ilişki kurar. Gözlerini karşısındakinin gözlerine diker, karşısındaki de Dionysos&rsquo;un maskesine bakıp kendinden geçer. Hem böyle insanlara yakındır, ama hem de insanlardan belki de en uzak Tanrı odur; en gizemli, en fazla sır dolu Tanrı odur; anlaşılamayan, bir çerçeveye oturtulamayan Tanrıdır. Aphrodite için aşk Tanrıçası, Athena için hem Savaş hem de Bilgelik Tanrıçası, Hephaistos için Zanaatkâr Tanrı, Demirci Tanrı denilebilir. Oysa Dionysos bu çerçeveler içine sığmaz. O aynı zamanda hepsinin içinde ama hepsinin de dışındadır, hem vardır hem yoktur. Serserilik, gezginlik, sürekli hareket etmek, yolda olmak, yolculuk yapmak ile evinde olmak, bir yere yerleşmek, kurulu düzene sahip olmak, bir yere sonradan gelmek değil, oranın yerlisi olmak arasındaki gerilimi düşünürsek onunla ilgili hikâyeler daha farklı anlamlar kazanır.</p>

  <h3 class="h31"><a id="ncx325"></a><a id="a46"></a>Gezgin Europe</h3>

  <p class="p5">Hikâye daha önce de sözünü ettiğimiz bir kişiyle, Thebai&rsquo;nin ilk hükümdarı Kadmos&rsquo;la başlıyor. Bu büyük siteyi kuran kahraman, Kadmos da bir yabancıdır, uzaklardan gelen bir Asyalı, bir Fenikelidir. Tyr ya da Sidon kralı Agenor ile Telephassa&rsquo;nın oğludur. Bunlar Ortadoğu&rsquo;ya, bugünkü Suriye&rsquo;ye ait kişilerdir. Bu kralla kraliçenin Kadmos, Phoemks, Kiliks, Thasos adlı oğullarıyla Europe adında bir de kızları vardır; Avrupa kıtası adını işte ondan alır.</p>

  <p class="p5">Europe göz kamaştırıcı genç bir bakiredir. Bir gün Tyr sahillerinde arkadaşlarıyla birlikte oynarken Zeus&rsquo;un dikkatim çeker; Europe suya girmektedir, belki de çıplaktır. Başka hikâyelerde güzellikleriyle Tanrının iştahını kabartan dilberler sümbül, zambak ya da nergis toplarlar, ama Europe deniz kıyısında, açık bir alanda durur. Zeus onu görür, anında göz koyar. Dev gibi, beyaz bir boğaya dönüşür, boynuzları hilal gibidir. Kıyıya gelip Europe&rsquo;nın ayaklarının ucuna yatar. Europe hayvana hayran kalır, önceleri biraz çekinerek yaklaşır. Boğa davranış biçimiyle korkacak bir şey olmadığını gösterir. Europe boğanın başını okşar, yanlarına vurur, boğa kımıldamaz, hatta başını ona doğru uzatır, neredeyse kızın beyaz tenini yalayacaktır; kız boğanın sırtına biner, elleriyle boynuzlarından tutar; boğa ileri atılır, suya atlayıp denizi aşar.</p>

  <p class="p5">Zeus ile Europe, Asya&rsquo;dan Girit&rsquo;e geçerler. Orada Zeus Europe&rsquo;yle birleşir, sonra onu sanki Girit&rsquo;e kapatır. Çocukları olur, Rhadamantys, Minos; onlar ileride Girit&rsquo;in kralları olacaklardır. Zeus adanın hâkimlerine bir hediye bırakır. Bu ilginç bir kişidir, Talos, tunçtan bir dev; işi Girit&rsquo;i korumak, burasını dünyadan ayrı bir ada olarak bir kale gibi kuşatmak; dışarıdan gelenlerin oraya yanaşmasını, adadakilerin de dışarı çıkmalarını engellemektir. Talos günde üç kez adayı kolaçan eder, kimsenin buraya gelmemesini, kimsenin buradan ayrılmamasını sağlar. Ölümsüzdür, yenilmezdir, metaldendir. Bir tek yeri zayıftır; topuğundaki bir damar, onu safdışı edecek bir kilit gibidir. Bu kilit açıldığında metalin bütün gücü akıp gidecektir. Bu kilidin Argonautların yolculuğu sırasında büyücü Medeia tarafından büyü gücüyle açıldığı anlatılır; başka hikâyelerdeyse başka bir kahraman, Herakles, bir okla Talos&rsquo;u can alıcı yerinden vurup öldürür.</p>

  <p class="p5">Europe olayında bir kaçırma, bir dünyadan öbürüne geçiş vardır; bir kapanma vardır, kendi üstüne kapanan Girit Adası bunu gösterir. Hatta geçiş değil de başıboş bir yolculuk demek daha doğrudur: Europe&rsquo;nin arkadaşları Agenor&rsquo;a, kızını bir boğanın kaçırdığını söyleyince kral, karısıyla oğullarını seferber eder, onlardan kızı bulmalarını ister. İşte böylece üç erkek kardeş anneleriyle birlikte yola çıkarlar, doğdukları yeri, ailelerini, krallıklarını bırakıp maceralara atılırlar, bütün dünyayı gezerler. Bu bitmek bilmez yolculuklar sırasında, çok sayıda site kurarlar. Kadmos annesiyle yola çıkar. Sonunda Trakya&rsquo;ya varırlar; hâlâ Europe&rsquo;yi aramaktadırlar, çünkü Agenor kızı bulmadan saraya dönmemelerini emretmiştir. Kadmos&rsquo;un annesi Telephassa Trakya&rsquo;da ölecek, adı hep saygıyla anılacaktır.</p>

  <p class="p5">O sırada Kadmos ne yapması gerektiğini öğrenmek için Delphoi&rsquo;ye gider. Kâhin şöyle der: &ldquo;Yolculuklar bitti, artık durmalısın, yerleşmen gerekiyor, çünkü kardeşini bulamayacaksın.&rdquo; Europe kaybolmuştur, kimse onu görmemiştir, nerede olduğunu kimse bilmez; aslında Girit&rsquo;e kapatılmıştır, ancak bunu Delphoi kâhinlerinden başka kim bilebilir? Bununla birlikte kâhin şunu söyler: &ldquo;Kadmos, Tyr&rsquo;li yiğit, bir ineğin, gezgin bir ineğin peşine takılacaksın, nereye giderse sen de gideceksin. Europe&rsquo;yi bir boğa kaçırdı, o şimdi yerleşik. Sen bu ineği izle, o yürüdükçe sen de yürü, nerede yatar da bir daha kalkmazsa orada bir kent kuracaksın, oraya kök salacaksın.&rdquo; Böylece Kadmos yanına birkaç delikanlı alarak söyleneni yapar. Çok güzel bir inek görür, üstünde ay gibi şekiller vardır, bu da onun özel bir görevi olduğunu göstermektedir. Kadmos hayvanı izler, derken inek bir çayırda durur, işte burası gelecekte Thebai kenti olacak yerdir, Boiotia&rsquo;dır. Gezgin inek hiç kımıldamaz, yolculuk bitmiştir. Kadmos buraya bir kent kurması gerektiğini anlar.</p>

  <h3 class="h31"><a id="ncx331"></a><a id="a47"></a>Hem yabancı hem yerli</h3>

  <p class="p5">Kenti kurmadan önce kendine yakın hissettiği Tanrıçaya, Athena&rsquo;ya, kurban sunmak ister. Kurban sunmak için su gereklidir. Arkadaşlarını Ares kaynağı denen bir pınara gönderir; burası böyle adlandırılır çünkü buranın efendisi Ares&rsquo;tir, görevi de kapları, testileri doldurmaktır. Gelgelelim suyun başını korkunç bir ejderha tutmuştur, su almaya gelen gençleri öldürmektedir. Kadmos kaynağa gidip ejderhayı öldürür. Athena söz verdiği kurbanı sunmasını, sonra yere serdiği ejderhanın dişlerini söküp dümdüz bir ovaya, <span class="t13">pedion&rsquo;a</span> tıpkı tahıl eker gibi ekmesini emreder. Kadmos söyleneni yapar, ineği Athena&rsquo;ya gereğince kurban eder, ovaya gidip ejderhanın dişlerini eker. Dişleri eker ekmez her birinden yetişmiş bir savaşçı çıkar, tepeden tırnağa silahlı piyade eridir bunlar; miğferleri, kalkanları, kılıçları, mızrakları, dizlikleri, zırhları vardır. Topraktan çıkar çıkmaz birbirlerine bakarlar, ses çıkarmazlar, derken katliama, savaşa, kavgacı şiddete alışmış, tepeden tırnağa savaşçılar gibi birbirlerine meydan okumaya başlarlar. Kadmos kendisine karşı birleşebileceklerini anlar. Bir taş alıp birbirlerine meydan okuyan savaşçıların ortasına doğru fırlatır. Her biri taşı atanın bir diğeri olduğunu sanır, askerler kavgaya tutuşur. Hepsi ölür, sadece beşi sağ kalır. Bu savaşçılara <span class="t13">Spartoi,</span> yani Spartalılar denir, anlamı da &ldquo;ekilmişler&ldquo;dir. Topraktan, kendiliğinden doğmuşlardır. Bunlar gezgin değillerdir, toprağa kök salmışlardır, Thebai toprağıyla temel bağı temsil ederler; işleri güçleri savaştır. Kim olduklarını açıkça söyleyen adlar taşırlar: Khthonios, Oudaios, Peloros, Hyperenor, Ekhion, yani azman, topraksı, gece gibi, karanlık, savaşçı.</p>

  <p class="p5">Ancak Kadmos, Ares&rsquo;in nefretini üzerine çekmiştir bir kez, çünkü onun oğlu olduğu söylenen ejderhayı öldürmüştür. Yedi yıl boyunca Kadmos onun hizmetine girecektir; Herakles de başka durumlarda hakaret ettiği bazı kişilerin, kahramanların ya da Tanrıların hizmetine girmişti. Yedinci yıl serbest kalır. Onun tarafını tutan Tanrılar, özellikle Athena, ona Thebai&rsquo;nin hâkimiyetini vermeyi düşünürler. Ancak daha önce onun bir soyunun olması gerekir. Thebai&rsquo;nin toprağına kök salmış, toprağın karnında duranları günışığına çıkaran kişi odur çünkü. Kadmos&rsquo;un düğünü sırasında insanlar ile Tanrılar bir kez daha yakınlaşırlar. Kadmos bir Tanrıçayla, Aphrodite&rsquo;yle Ares&rsquo;in kızı Harmonia&rsquo;yla evlenir; Ares, günahından arınmasını sağlayan, Thebai kaynağına kimseyi yaklaştırmayan, topraktan çıkan suyu koruyan Tanrıdır; aynı savaşçı ruh yeniden doğmuş, <span class="t13">Spartoi,</span> &ldquo;topraktan doğanlar&rdquo;, daha sonra da onların soyları olan <span class="t13">gegenes</span> sayesinde hayata geçmiştir.</p>

  <p class="p5">Öte yandan Harmonia, Aphrodite&rsquo;den doğduğu için birleşmelerin, uzlaşmaların, barışmaların Tanrıçasıdır. Bütün Tanrılar Thebai kalesine, akrabalarının düğününe gelirler. Düğünde şarkıları Musalar söyler. Adet olduğu üzere Tanrılar armağanlar verir. Bu armağanlardan bazıları kötülük getirir, kime miras kalırsa onu mahveder. Kadmos&rsquo;un birçok çocuğu olacaktır: Semele, Autonoe, ayrıca Athamas&rsquo;la evlenip Deniz Tanrıçası Leukothea&rsquo;ya dönüşecek İno. Agave adlı başka bir kızı daha olur; Spartalılardan biri olan Ekhion&rsquo;la evlenecek, bir çocuğu olacaktır: Pentheus. Başka bir deyişle Thebai&rsquo;nin kuruluşu uzaktan gelen, yiğitliği sayesinde, Tanrıların dileği üzerine hükümdar ilan edilen kahraman Kadmos ile topraklardan türemiş, topuklarına Thebai&rsquo;nin toprağı bulaşmış, o topraklara çakılmış dövüşçüler arasında, o savaşçılar arasında bir dengeyi gösterir. Thebai&rsquo;nin ilk kuşak Tanrıları bu iki soy arasında, bu iki kuşak arasında uzlaşma olduğunu gösterir, ama gerilimler, anlaşmazlıklar, çatışmalar da olacaktır.</p>

  <h3 class="h31"><a id="ncx335"></a><a id="a48"></a>Baldırdaki rahim</h3>

  <p class="p5">İşte böylece tıpkı Europe gibi baştan çıkarıcı bir genç kız, Semele vardır. Zeus onunla bir gün değil uzun süre ilişkide bulunur. Semele her gece koynuna insan kılığında girenin Zeus olduğunu bilmektedir; ondan olduğu gibi, esas kimliğiyle, ölümsüz mutluların egemeni olarak, bütün ihtişamı, bütün görkemiyle kendini göstermesini ister. Öyle görünmesi için sürekli yalvarır. Elbette Tanrılar kimi kez insanların düğünlerine gelirler, ama insanların onları çıplak gözlerle, oldukları halleriyle, Tanrı olarak görmeleri çok tehlikelidir. Zeus, Semele&rsquo;nin yakarışlarına dayanamayıp yıldırım çıkaran görünüşüyle belirince Semele sevgilisinin Tanrısal ateşiyle, ışıkla, alevlerle kül olur gider. Karnında Zeus&rsquo;un bir çocuğunu, Dionysos&rsquo;u taşıdığı için Zeus bir an bile düşünmez, yanmakta olan Semele&rsquo;nin bedeninden küçük Dionysos&rsquo;u çıkarır; baldırına bir yarık açar, burasını ana rahmine dönüştürüp henüz altı aylık bebeği oraya yerleştirir. Böylece Dionysos iki kez doğacak, Zeus iki kez aynı çocuğun babası olacaktır. Zamanı gelince Zeus baldırını açar, küçük Dionysos, Semele&rsquo;nin karnından çıkar gibi doğar. Çocuk tuhaftır, Tanrı olarak sıra dışıdır, çünkü ölümlü bir kadın ile görkemli Zeus&rsquo;un oğludur. Tuhaftır çünkü bir süre bir kadının karnında bir süre de Iuppiter&rsquo;in, Zeus&rsquo;un baldırında yaşayıp beslenmiş Dionysos, Zeus&rsquo;un çapkınlıklarını affetmeyen, bunun acısını hep gizli aşkların meyvelerinden çıkaran Hera&rsquo;nın kıskançlığıyla boğuşmak zorunda kalacaktır. Zeus&rsquo;un en çok özen gösterdiği şey Dionysos&rsquo;u Hera&rsquo;nın gözünden uzak tutmak olmuştur; onu sütannelere vermiş, onlar da çocuğu gizlemişlerdir.</p>

  <p class="p5">Çocuk büyür büyümez gezmeye başlayacak, uğradığı yerlerin halkı tarafından sürekli suçlanacaktır. Özellikle daha gencecikken Trakya&rsquo;ya çıkar, peşinde genç Bakkhalar vardır. Kral Lykurgos, Tanrı olduğunu söyleyen, yepyeni bir Tanrının sofu naipleriymiş gibi kendilerinden geçen kadınları peşine takmış, nereden geldiği bilinmeyen bu genç yabancıyı hiç hoş karşılamaz. Lykurgos, Bakkhaları tutuklatıp hapse attırır. Dionysos&rsquo;un gücü onları kurtarmaya yeter. Lykurgos Tanrının peşine düşer, o da kaçmak zorunda kalır. Belirsiz, kadın kılığıyla tanınmayan Dionysos onu kovalayanlardan çok korkar; sonunda kendini suya atıp Lykurgos&rsquo;tan kurtulur. Gelecekte Akhilleus&rsquo;un annesi olacak deniz Tanrıçası Thetis derinliklerinde onu bir süre gizler. Dionysos bu gizli erginleme sürecinin ardından Yunanistan&rsquo;dan ayrılıp Asya&rsquo;ya geçer. İşte Asya&rsquo;nın büyük zaptı başlamıştır. Bütün bu toprakları sadık askerleriyle birlikte gezer; bu askerler bildik silahları olmayan, ama asa, yani uçlarına kozalak takılmış, doğaüstü güçlere sahip sopalar taşıyan kadınlardır. Dionysos ile müritleri ilerleyişlerini durdurmak için karşılarına çıkan bütün orduları bozguna uğratırlar; Asya&rsquo;nın her yerinde zafer kazanırlar. Sonra Tanrı Yunanistan&rsquo;a döner.</p>

  <h3 class="h31"><a id="ncx338"></a><a id="a49"></a>Gezgin rahip ile vahşi kadınlar</h3>

  <p class="p5">Thebai&rsquo;ye geri dönüşü de o zamana rastlar. Bir analığın kininden kaçan küçük çocuk, Trakya kralının öfkesinden korunmak için kendini suya atmış, derinliklerde saklanmıştır; şimdiyse Thebai&rsquo;ye yetişkin olarak döner. O sıralar Semele&rsquo;nin kız kardeşi, teyzesi Agave&rsquo;nin oğlu Pentheus kraldır. Semele ölmüştür. Agave, beş &ldquo;Ekilmişler&rdquo;den biriyle, Ekhion ile evlenmiş, o da bir oğul dünyaya getirdikten sonra ölmüştür. Bu çocuk, dedesi Kadmos olduğundan kral unvanını alır, Kadmos henüz hayattadır ama hükümdarlık yapamayacak kadar yaşlıdır. Thebai toprağına, doğduğu yere bağlılığını, sert huyunu, acımasızlığını, yiğitliğini Ekhion&rsquo;dan almıştır.</p>

  <p class="p5">Dionysos, arkaik Yunan sitesinin bir örneği olan bu Thebai kentine kılık değiştirerek gelir. Kendini Tanrı Dionysos olarak değil, Tanrının rahibi olarak tanıtır. Kadın gibi giyinmiş gezgin rahibin beline kadar inen saçları vardır, tastamam Doğulu bir gezgindir, gözleri koyu renklidir, baştan çıkarıcı bir görünüşü vardır, çok iyi konuşur. Kısaca Thebai&rsquo;nin &ldquo;Ekilmişi&rdquo;ni, Pentheus&rsquo;u rahatsız edecek, onu öfkelendirecek her özelliğe sahiptir. Her ikisi de aynı yaştadır. Pentheus tıpkı bu düzmece Tanrı gibi genç bir kraldır. Bu rahibin etrafını bir küme kadın, Lydialı, yani Doğulu kadınlar sarmıştır. Dış görünüş, yaşayış biçimi olarak doğuludurlar. Thebai sokaklarında bağırır çağırırlar, açık havada oturur, yemek yerler, uyurlar. Peki bu gezginlerin kentte işleri nedir? Kral onları kovmak ister. Dionysos bütün Thebaili anaları delirtmiştir; çünkü Dionysos teyzelerini, Kadmos&rsquo;un kızlarım, özellikle Agave&rsquo;yi hiç affedemez, çünkü onlar Semele&rsquo;nin Zeus&rsquo;la asla ilişkisinin olmadığını, onun ne idüğü belirsiz çok sayıda âşığı olan azgın bir kadın olduğunu, dikkatsizliği yüzünden bir yangında öldüğünü, bir oğul doğurmuş olsa bile onun kaybolmuş olduğunu, zaten bu çocuğun Zeus&rsquo;tan olamayacağım yaymışlardır. Thebaililer hikâyenin Semele&rsquo;yle ilgili bölümüne, onun Tanrıyla ilişkiye girdiğini, hata edip Tanrıyı olduğu gibi görmek istediğini anlatan bölüme inanmazlar. Bunlara deli saçması derler. Elbette Kadmos ile Harmonia&rsquo;nın düğünü gerçektir, olmuştur bu, ama hedef sadece insani ölçülere göre düzenlenmiş bir insanlar sitesini kurmaktır. Dionysos da Tanrılarla yakın ilişkiler kurmak ister ama Kadmos ile Harmonia&rsquo;dan farklı biçimde. Tanrıların kısa süreliğine gelip katıldıkları bir şölen ya da bir tören yoluyla değil, insanın yaşantısında, siyasal yaşamda tastamam Thebai&rsquo;nin gündelik yaşantısında Tanrılarla ilişki kurulsun ister. Her insanın gündelik yaşantısında yeni bir boyut açacak bir yol bulmak ister. Bunun için Thebai kadınlarını, eş ile anne görevlerini iyice benimsemiş, Dionysos&rsquo;un yanındaki Lydialı kadınların yaşantısının tam aksi bir yaşam tarzına sahip bu matronları çılgına çevirmesi gerekmektedir. İşte böylece Dionysos, delilik nöbetiyle çıldırtır Thebaili kadınları.</p>

  <p class="p5">Kadınlar çocuklarını terk ederler, ev işlerini bırakırlar, kocalarından ayrılırlar; dağlara, tarlalara, ormanlara kaçarlar. Orada saygın kadınların giymeyeceği, şaşırtıcı giysiler giyerek dolaşırlar, her tür çılgınlığı yaparlar; köylüler karmakarışık duygularla, hayran ama şaşkın biçimde onları izlerler. Pentheus&rsquo;a haber verilir. Öfkesi ikiye katlanır. İlk önce Tanrının yandaşlarıyla işe başlar; kadınların salgın halinde delirmelerinden onlar sorumlu tutulur. Bu yeni inanca bağlanmış bütün Lydialıların tutuklanarak hapse atılmalarını emreder. Kentin asayişini sağlayan görevliler emri yerine getirirler. Dionysos hemen bir büyü yapıp onları dışarı çıkarır. Yeniden sokaklarda dans etmeye, şarkı söylemeye, gürültü edip tef çalmaya başlarlar. Pentheus bu baştan çıkarıcı dilenciye, bu gezgin rahibe saldırmaya karar verir. Tutuklanmasını, zincire vurulup kraliyet ahırında boğalarla atların yanına konulmasını emreder. Rahibi getirirler, Dionysos hiç direnmez, sürekli gülümser, hep sakindir, biraz alaycıdır, söyleneni yapar. Kraliyet ahırına kapatırlar. Pentheus işin hallolduğunu düşünür, askerlerine sefere hazırlanmalarını, köyleri dolaşıp oralarda çılgınlık yapan bütün kadınları toplayıp getirmelerini emreder. Askerler dörderli kümeler oluştururlar, kentten ayrılıp tarlalara, ormanlar dağılırlar, kadınları kuşatırlar.</p>

  <p class="p5">Bu arada Dionysos ahırdadır. Ancak birdenbire zincirleri kırılır, derken kraliyet sarayı yanmaya başlar. Duvarlar yıkılır, o ise sağ salim dışarı çıkar. Pentheus&rsquo;un dünyası başına yıkılır, üstelik bu olaylar olurken, sarayı yıkılırken aynı rahip, paçavra gibi giysiler içinde karşısına geçer, ona güler; sapasağlamdır. Askerler saçları başları dağınık, zırhları parçalanmış, kan revan içinde geri gelirler. Pentheus: &ldquo;Ne oldu size böyle?&rdquo; diye sorar. Olanı biteni anlatırlar: Bu kadınlar rahat bırakıldıkları sürece mutluluk içinde yüzüyorlar, kesinlikle tehlikeli değiller, sağa sola saldırmıyorlar; aksine, kendi içlerinde, birbirleri arasında, çevrelerinde, çayırlarda, ormanlarda tam bir huzur var; her tür küçük hayvanı kucaklarına alıp, bebeklerini besler gibi besliyorlar, vahşi hayvanlarla öyle iyi anlaşıyorlar ki hayvanlar onlara hiçbir şey yapmıyor. İşte böylece köylülerle askerlerinse görmez. Sadece benim gibi giyinmen yeter.&rdquo; Derken kral, yurttaş, Yunan, erkek Pentheus gezgin bir Dionysos rahibi gibi giyinir, kadın kılığına girer, saçlarını uzatır, kadınsılaşır, tıpkı bir Asyalıya benzer. Derken her ikisi de birbirinin aynı olur, sanki aynaya bakmaktadırlar, birbirlerinin gözlerine bakarlar. Dionysos Pentheus&rsquo;un elinden tutup onu kadınların bulunduğu Kithairon&rsquo;a kadar götürür. Toprağa kök salmış kişi, bir kimliğe sahip kişi ile uzaktan gelmiş, kimliği olmayan kişi kentten beraberce çıkıp dağa, Kithairon&rsquo;un eteklerine doğru yönelirler.</p>

  <p class="p5">Rahip, Pentheus&rsquo;a yüksekçe bir çam ağacını gösterir, ağaca çıkıp dallarının arasına saklanmasını söyler. Oradan kimseye görünmeden her şeyi görüp seyredebilecektir. Pentheus çamın tepesine tırmanır. Oraya tüneyip bekler. Çok geçmeden annesi Agave ile Dionysos&rsquo;un delirttiği, anlaşılmaz bir çılgınlığa kapılmış bütün Thebaili kadınlar gelirler. Onları delirtmiştir ama onlar, tam anlamıyla Tanrının müritleri değillerdir. Dionysosçuluğa dönmemişlerdir. Aksine Agave ile kadınlar bütün bunların var olmadığını söylerler. İstemedikleri halde bir inanışın ya da dinsel bir dönekliğin eseri olmayan bu delilik, bir hastalığın göstergesidir. Onlar Dionysosçuluğu kabul etmedikleri, ona inanmadıkları için hastalanmışlardır. Dionysosçuluk eğer inanılmazsa bulaşıcı bir hastalık saçar. Delilikleri sırasında kimi kez Tanrıya inanırlar, böylece Altın Çağ&rsquo;a dönerler; bütün canlıların, Tanrıların, insanların, hayvanların bir arada olduğu bir çağı yaşarlar. Kimi kez de tam aksine içlerine tuhaf bir kin dolar; tıpkı askerleri kırıp geçirdikleri gibi kendi çocuklarını da boğazlarlar, ya da akıllarına eseni yaparlar. İşte Thebaili kadınlar böyle sanrılı bir zihinsel bozukluk içinde, &ldquo;Dionysos çılgınlığına&rdquo; kapılmış durumdadırlar.</p>

  <p class="p5">Dionysos henüz kente yerleşmemiştir, kimseden kabul görmemiştir, hâlâ herkesin kötü gözle baktığı bir yabancıdır. Çam ağacına tünemiş Pentheus, kadınların ormana dağıldıklarını görür. Kendi başlarına zararsız işlerle uğraşırlar; kimse onları avlamaya, kovalamaya kalkmadığı, onlara eziyet etmediği sürece zararsızdırlar. Derken Pentheus daha iyi görmek için aşağı doğru eğilince kadınlar da yukarıda birilerinin gözetlediğini, bir gözcünün, bir dikizcinin olduğunu anlarlar. Birdenbire çılgınlaşırlar, hepsi birden çam ağacını devirmeye çabalarlar. Başaramazlar, ağacı kökünden sökmeye çalışırlar. Pentheus ağacın tepesinde sallanmaya başlar, bağırır: &ldquo;Anne, benim ben, Pentheus, yapmayın düşüreceksiniz beni.&rdquo; Ama kadınlar bir kez çılgınlaşmışlardır, en sonunda ağacı devirmeyi başarırlar. Pentheus yere düşer, üstüne atılırlar, paramparça ederler onu. Tıpkı Dionysos için yapılan kimi kurban törenlerindeki gibi, kurban canlı canlı, diri diri parçalanır. İşte Pentheus&rsquo;u öylece parçalarlar. Annesi oğlunun başını alıp bir asanın ucuna geçirir; elinde bu başla birlikte çılgınca gülerek dolaşır; asanın ucuna geçirdiği bu başın bir aslan ya da bir boğa başı olduğunu sanmaktadır. Deliler gibi çığlıklar atar. Ekhion&rsquo;un kızı, savaşçı soydan gelen bu kadın Dionysosçu çılgınlığı sırasında atalarına yaraşır biri olduğunu, bir erkek gibi ava çıktığını, hatta onlardan daha iyi avcı olduğunu kanıtlamaktadır böylece. Agave zincirlerinden boşanmış, kana bulanmış kadınlarla birlikte rahip kılığındaki Dionysos&rsquo;un yanına gider.</p>

  <p class="p5">Orada Agave&rsquo;nin babası, Pentheus&rsquo;un tahtı devraldığı büyükbabası, Thebai&rsquo;nin kurucusu yaşlı Kadmos ile yaşlılığın iğreti, törensi bilgeliğini temsil eden kâhin Teiresias da vardır. İşe pek karışmak istemezler, ama her şeye karşın hiçbiri Dionysos&rsquo;a karşı aşırı düşmanlık, husumet, kin duymaz, çünkü Kadmos Kadmos&rsquo;tur, Semele&rsquo;nin babasıdır, Teiresias&rsquo;ın işi de gökle iletişimi sağlamaktan öteye geçmez. Aslında her ikisi de içten içe hayranlık beslerler. Bu yüzden yaşları ilerlemiş olsa da, zor hareket ediyor olsalar bile bol giysilerden oluşan ritüel kılığa bürünmeye, ellerine bir asa alarak, ormandaki kadınların arasına karışıp onlarla dans etmeye karar verirler; Dionysos yaş ya da cinsiyet farkı gözetmeden mürit toplamaktadır. İşte bu iki ihtiyar, Agave delilik nöbetine tutulup da Pentheus&rsquo;un başını asasının ucuna takarken oradadırlar. Agave, Kadmos&rsquo;u tanır, ona asasının ucundaki avı gösterir, kentin en iyi avcısı olmakla, erkeklerden bile üstün olmakla övünür durur. &ldquo;Bak işte bu vahşi hayvanı ben vurdum, öldürdüm onları.&rdquo; Görüntüyle korkuya kapılan Kadmos kadının aklını yavaş yavaş başına getirir, usulcacık şöyle der: &ldquo;Ne yaptın sen? Bak şu aslan başına, şu saçlara bak, tanımadın mı?&rdquo; Agave yavaş yavaş nöbetten çıkar. İçine düştüğü o hem kanlı hem de şahane düş dünyasından usulca uyanınca, birer birer gerçekler gözlerinin önünde seçilir olur. Nihayet asasının ucuna taktığı başın öz oğlunun başı olduğunu fark edip korkudan donakalır.</p>

  <h3 class="h31"><a id="ncx346"></a><a id="a50"></a>&lsquo;Başkası&rsquo;nın reddi, kayıp kimlik</h3>

  <p class="p5">Dionysos evine, Thebai&rsquo;ye döndüğünde kimse ona anlayış göstermemişti; kent, yerli ile yabancı arasında, yerleşikler ile gezginler arasında bağ kuramamış, hep aynı kalmak, hiç değişmemek, hep kendine benzemek istemiş, yabancı, başka, farklı olanı dışlamış bu yüzden de böyle bir dram yaşanmıştır. Bu iki zıt uç bir araya getirilmezse korkunç bir şey olur: Mutlak başkalığa, vahşete, canavarlığa en çok kendini kaptıranlar değişmeyene kayıtsız şartsız bağlı olanlardır, farklılık karşısında geleneksel değerlerin değişmemesi gerektiğini söyleyenlerdir, kısaca burada yenik düşenler, üstün olduklarından hiç kuşku duymayan, kimlik düşkünü Yunan yurttaşlarıdır. Aklıselim sahibi, evine özenli, dışarıya alçakgönüllü oldukları bilinen Thebaili kadınlar ise, başta oğlunu öldürüp parçalayan, kafasını da asasına takan Kraliçe olmak üzere hepsi Gorgo Medusalara dönüşürler: Bakışlarıyla ölüm saçarlar. Pentheus ise korkunç biçimde can verir, o uygar yurttaş, kendine hep hâkim olan o Yunan, vahşi bir hayvan gibi canlı canlı parçalanmıştır; suçuysa başka, farklı deyip yargıladığı şeyin cazibesine kapılmış olmasıdır. Başkasına yer vermeyi beceremeyen aynı&rsquo;nın suratından korkunun izi hiç çıkmaz.</p>

  <p class="p5">Olanlardan sonra Agave ile Kadmos başlarını alıp giderler. Dionysos yeryüzündeki yolculuklarına devam eder, nasılsa gökyüzünde yeri hazırdır. Hatta Thebai&rsquo;de ona bir kült bile kurarlar, kenti fethetmiştir, ama başka Tanrıları kovup da kendi dinini dayatmak için yapmamıştır bunu; kentin, Thebai&rsquo;nin ortasında onun da, o ayrıksı, serseri, yabancı, ölçü tanımaz Tanrının da bir tapınağı olsun, takvimde bayram günleri, bir kültü olsun diye yapmıştır. Bir insan topluluğu başkasını yadsıyıp ona yer vermezse, kendi kendine başkalaşır, canavarlaşır.</p>

  <p class="p5">Dionysos&rsquo;un Thebai&rsquo;ye dönüşü, bütün Tanrıların toplanıp Ares ile Aphrodite&rsquo;nin kızı Harmonia&rsquo;yı Kadmos&rsquo;a verişlerini, bunun için kentin kalesinde yaptıkları düğünü, bir de Tanrılar ile insanlar arasında pek de tam olmayan uzlaşmayı akla getirir. Dünya her daim uzlaşma içinde olmayacaktı, ama en azından uzlaşma fırsatları olacaktı, ayrıca bu uzlaşma her an bozulabilecek, ayrılıklar, katliamlar da olacaktı. Bunun sadece Dionysos hikâyesiyle kanıtlanmadığını, Kadmos soyundan gelme Labdakosoğulları kuşağının da bize en iyi ile en kötünün birbirine karışmış olabileceğini gösterdiğini biliyoruz. Oidipus hikâyesiyle bağlantılı Labdakosoğulları efsanesinde de gerçek egemenler ile egemen olup aslında şiddete, kine adanmış o Spartalı Ekilmişler soyundan gelen savaşçılar arasında sürekli bir çatışma vardır.</p>

  <p class="p5">&nbsp;</p>
</body>
</html>
