<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Kurnaz Prometheus</title>
</head>

<body>
  <h3 class="h31"><a id="a21"></a>Kurnaz Prometheus</h3>

  <p class="p5">Tanrılar ile insanlar arasında yerler nasıl dağıtılmalı? Burada kaba güç kullanmak düşünülemez bile, insanlar çok zayıftır, bir fiskede yok olup gidebilirler. Ölümsüzler kendi türdeşleriyle yaptıkları gibi ölümlülerle anlaşamazlar. O zaman bir tarafın güç üstünlüğünden ya da eşitler arasındaki bir paylaşımdan ileri gelmeyen bir çözüm ortaya çıkar. Zeus böyle daha başından sakat, tuhaf işlemi yapabilmek için Prometheus adlı bir kişiyi çağırır. Tanrılar ile insanların paylarım dağıtmayı, aralarındaki rekabeti düzene koymayı amaçlayan bu garip işleme o el atacaktır. Peki neden Prometheus seçilmiştir? Çünkü Tanrılar dünyasında onun yeri biraz belirsizdir, bulanıktır, çelişkilidir. Ona Dev de denir. Aslında Kronosoğlu İapetos&rsquo;un oğludur. Demek ki babası bir Devdir. Prometheus aslında tam bir Dev sayılmaz, ama tam bir Olymposlu da değildir, çünkü aynı soydan gelmez. Tıpkı Zeus tarafından cezalandırılacak Atlas gibi Dev niteliği vardır.</p>

  <p class="p5">Prometheus&rsquo;un asi, kurnaz, başıbozuk bir kişiliği vardır; her şeyi eleştirir. Peki Zeus neden bu iş için onu seçmiştir? Çünkü tam olmasa da bir Dev olan Prometheus Devlerle birleşip Zeus&rsquo;a karşı savaşmamıştır. Hatta birçok gelenekte Prometheus&rsquo;un Zeus&rsquo;a yardım ettiği, eğer onun verdiği öğütler, kurnaz fikirler olmasaydı, Zeus&rsquo;un işin içinden çıkamayacağı anlatılır. Bu yüzden Zeus&rsquo;un müttefiki sayılır, ama Zeus&rsquo;un tarafında değildir, kendi başınadır, bağımsızdır.</p>

  <p class="p5">Zeus ile Prometheus&rsquo;un zekâ, akıl bakımından ortak yanları vardır. Her ikisi de keskin, üstün zekâlarıyla bilinir, Tanrılar arasında Athena&rsquo;nın, insanlar arasında da Odysseus&rsquo;un sahip oldukları kurnazlığa sahiptirler. Kurnaz kişi durum içinden çıkılmaz bir hal alsa bile üstesinden gelir; her şey tıkandığında bir çıkış yolu bulur, amaçlarını gerçekleştirmek için yalan söylemekten, düşmanına tuzak kurmaktan geri durmaz; akla hayâle gelebilen her tür hinliği yapar. Zeus böyledir, Prometheus da. Bu nitelikleri ortaktır. Ancak aralarında kapanmayacak bir uçurum vardır. Zeus bir kraldır, bir egemendir, bütün egemenliği kendi eline almıştır. Bu bakımdan Prometheus Zeus&rsquo;la rekabet edemez. Devler Olymposluların rakipleriydiler; Kronos egemen kalmak, Zeus onun yerine geçmek istiyordu. Prometheus kral olmayı aklından bile geçirmemiştir, bu konuda Zeus&rsquo;la asla rekabet içinde değildir. Prometheus Zeus&rsquo;un yarattığı dünyada, payların dağıtıldığı, hiyerarşinin, makamların, onurların, konumların gereğince belirlendiği aynı dünyada yer alır, ama tanımlanması zor bir konumda bulunur. O kadar ki Zeus onu ileride yargılayacak, zincire vurdurtacak, sonra da onu serbest bırakacak, onunla uzlaşacaktır, bu bile Prometheus&rsquo;un kaderinde düşmanlık ile uzlaşma arasındaki gidiş gelişleri gösterir. Kısaca Prometheus&rsquo;un bu düzenli evrende içten içe kaynayan muhalefeti ifade ettiğini söyleyebiliriz. Zeus&rsquo;un yerini almak istemez, ama Zeus&rsquo;un kurduğu düzende kısık bir muhalif sestir, sanki Olympos&rsquo;ta, Tanrılar dünyasında, bir Mayıs 68 lideridir.</p>

  <p class="p5">Prometheus&rsquo;un insanlarla da ortak bir doğası vardır, onlarla işbirliği içindedir. Konumu insanlarınkine yakındır, çünkü insanlar da anlaşılmaz yaratıklardır, hem Tanrısal &ndash;başta Tanrılarla aynı varoluşu paylaşıyorlardı&ndash; hem de hayvansı, hayvana özgü yönleri vardır. İşte insanlarda da Prometheus&rsquo;ta da çelişkili nitelikler vardır.</p>

  <h3 class="h31"><a id="ncx153"></a><a id="a22"></a>Bir satranç oyunu</h3>

  <p class="p5">Sahneyi bir düşünün. İnsanlarla Tanrılar her zaman olduğu gibi toplanmışlar. Zeus orada, başköşede yerini almış; Prometheus&rsquo;tan payları dağıtmasını istiyor. Peki Prometheus bunu nasıl yapacak? Büyük bir hayvan, besili bir boğa getirtir. Bu hayvanı üçe değil de ikiye ayırır. Prometheus&rsquo;un hazırladığı bu iki ayrı parça Tanrılar ile insanlar arasındaki konum farklılığını belirleyecektir. Yani insanlar ile Tanrılar arasındaki sınır, paylaştırma biçimine göre belirlenecektir.</p>

  <p class="p5">Prometheus ne yapar? Sıradan bir Yunan kurban töreninde yapılanları elbette: Hayvan kesilir, derisi yüzülür, sonra parçalanmaya başlar. Başta uzun kemikler, dört ayağın kemikleri, <span class="t13">ostea leuka</span>, sıyrılır; üstlerinde hiç et kalmayınca parçalanır. Bu iş bittikten sonra Prometheus hayvanın bütün ak kemiklerini bir araya toplar. Bunu bir pay olarak ayırır, üstünü iştah açıcı bir yağla kaplar. İşte ilk pay hazırdır. Sonra ikinci payı hazırlar. Prometheus bunun için bütün <span class="t13">krea&rsquo;y</span><span class="t13">ı</span><span class="t13">,</span> etleri, yenebilen bütün kısımları ayırır. Hayvanın yenebilecek nesi varsa hepsini hayvanın <span class="t13">gaster</span>&rsquo;ine, midesine, yani sümüksü, çirkin, iğrenç görünümlü işkembesine doldurup ikinci payı hazır eder.</p>

  <p class="p5">İşte paylaşım böyle yapılır: Bir yanda sadece beyaz, çıplak kemikleri içeren üstü beyaz yağla kaplı iştah açıcı görünen kısım, diğer yanda tiksindirici bir işkembenin içine doldurulmuş ama içinde yenebilen, iyi parçaların bulunduğu bir pay. Prometheus bu iki parçayı getirip masaya, Zeus&rsquo;un önüne koyar. Zeus&rsquo;un seçimine göre insanlar ile Tanrılar arasındaki sınır da çizilmiş olacaktır. Zeus bu iki paya bakıp &ldquo;Prometheus, seni pek kurnaz, pek hin bilirdim, ama adil bir paylaştırmayı beceremedin&rdquo;, der. Prometheus ona gülümseyerek bakar. Elbette Zeus hileyi önceden sezmiştir, ama oyunu kabul eder. İlkin onun seçmesi istenir, o da kabul eder. Hoşnut bir edayla en güzel payı, üstü beyaz yağla kaplı, iştah kabartan kısmı alır. Herkes ona bakar, paketi açar, çırılçıplak kemikleri görür. İşte o zamandan sonradır ki Zeus onu aldatmak isteyen kişiye, Prometheus&rsquo;a korkunç bir kin beslemiştir.</p>

  <p class="p5">Aynı konu etrafındaki en az üç hikâyeden ilki böyledir. Bu ilk bölümün sonunda insanların nasıl kurban sunacakları, Tanrılarla tıpkı Prometheus&rsquo;un hayvanı paylaştırırken yaptığı gibi nasıl ilişki kurabilecekleri anlatılır. Tapınağın dışındaki sunağın üstünde ıtırlı bitkiler yakılır, bunlardan kokulu dumanlar yükselir, sonra beyaz kemikler konulur. Tanrıların payı parlak yağla kaplanmış beyaz kemiklerdir, duman olup yukarıya, göklere doğru çıkar bunlar. İnsanlarsa hayvanın geri kalan kısmını alıp bunları gerek kızartarak gerekse haşlayarak yerler. Demir ya da tunç şişlere dizdikleri et parçalarını, ciğerleri, diğer iyi parçaları doğrudan ateş üstünde kızartırlar. Kalan parçalar da büyük tencerelere konulup haşlanır. İnsanlar kimi parçaları kızartacak kimilerini haşlayacaklardır; bundan böyle kurban edilen hayvanı yiyecekler, ama Tanrıların payını, yani kokulu dumanları unutmayacaklardır.</p>

  <p class="p5">Bu hikâye şaşırtıcıdır, çünkü Prometheus kurbanın iyi parçasını insanlara vermiş, Zeus&rsquo;u aldatmıştır. Prometheus insanlara yenebilen kısmı, iğrenç bir kılıf içine saklayarak verir, Tanrılara ise yenmeyecek kısmı iştah açıcı, ışıltılı bir yağa bulayarak, bu kılıf içinde saklayıp gizleyerek verir. Paylaşımında hile yapar, çünkü görünüş aldatıcıdır. İyi, çirkinde gizlidir, kötü de güzelin kılığına bürünür. Peki gerçekten insanlara en iyi payı mı vermiştir? O da kesin değil. Gerçi insanlar kurban edilen hayvanın yenebilen kısımlarını almışlardır ama bunun nedeni ölümlülerin yemeğe ihtiyaçları olmasıdır. Onların durumu Tanrılarınkinin tam aksidir, yaşamaları için sürekli yemeleri gerekir. İnsanlar kendi kendilerine yeterli değillerdir, enerjilerini yenileyecek kaynağı dışarıdan almak zorundadırlar, aksi halde yok olurlar. İnsanlar ekmekle kurban eti yerler, üzümden yapılmış şarabı içerler. Tanrılar yemek yemek zorunda değillerdir. Ne ekmeği, ne şarabı, ne de kurban etini bilirler. Beslenmeden yaşarlar, sadece nektarla ambrosia, yani ölümsüzlük yiyeceklerini alırlar, ama bunlar sıradan besinler değildir. İşte böyle, Tanrıların can kaynağıyla insanlarınki çok farklıdır. İnsanların yaşamı daha alt düzeyde bir varoluştur, güçleri de alt seviyededir, zamanla inişe geçen bir güçtür. Bu gücü sürekli canlı tutmak gerekir. İşte, insan ne zaman bir iş yapsa kendini yorgun, bitkin, aç hisseder. Başka bir deyişle Prometheus&rsquo;un yaptığı paylaştırmada en iyi pay, aslında en iştah açıcı görünüş altında çıplak kemikleri saklayan kısım olmaktadır. Gerçekten de beyaz kemikler hayvanın ya da insanın en değerli yerleridir, ölmeyen yerleridir; kemikler çürümez, bedenin iskeletini oluştururlar. Et çürür, bozulur ama iskelet sürekli kalan bir öğedir. Hayvanın yenmeyen kısımları ölümlü olmayan kısımlarıdır; ölümsüz kısımlar Tanrısallığa en yakın olanlardır. Bu hikâyeleri anlatanların gözünde kemikler daha önemlidir, çünkü içinde ilik vardır, bu da Yunanlar için beyinle, ayrıca erkeğin dölüyle ilişkilidir. İlik bir hayvanın kuşaklar boyu devamım, doğurganlığı, soyun sürdürülmesini sağlar. Bir tek kişi değil, içinde birçok çocuk taşıyan bir kişi olduklarını gösterir.</p>

  <p class="p5">Nihayetinde Prometheus&rsquo;un hilesi yoluyla Tanrılara sunulan şey aslında hayvanın yaşam kaynağıdır, oysa insanların aldıkları ettir, ölmüş hayvandır. İnsanlar hayvanın ölü kısımlarıyla beslenmek zorundadırlar; onları belirleyen ölümlülük niteliği bu paylaşımla sabitlenir. İnsanlar artık ölümlü olmayan Tanrıların aksine ölümlüdürler, gelip geçicidirler. Yiyeceğin böyle paylaştırılmasıyla insanlar ölümlülük mührüyle damgalanmışlardır, oysa Tanrılar süreklilik mührünü taşırlar. Bunu Zeus çok iyi görmüştür.</p>

  <p class="p5">Prometheus iki pay ayırmış, bir yana kemikleri, diğer yana etleri koymuş, Zeus da kemikleri, hayvanın ölümsüz kısmını almıştır. Ancak tıpkı etin <span class="t13">gaster&rsquo;e,</span> işkembe içine, kemiklerin de ışıltılı yağın altına gizlenmiş olması gibi, her şey aldatıcı görüntüyle örtülmüş olduğundan, Zeus Prometheus&rsquo;un onu aldatmak istediğini görmüştür. İşte bu yüzden onu cezalandırmak ister. Doğal olarak Zeus ile Dev Prometheus arasındaki kurnazlık yarışında her biri bir diğerini alt etmek ister, her biri tıpkı bir satranç oyununda olduğu gibi, düşmanı silahsız bırakacak, şah-mat yapacak karmaşık hamleler yapar. Yarışın sonunda Zeus kazanır, ama Devlerin hileleriyle epeyce uğraşacaktır.</p>

  <h3 class="h31"><a id="ncx161"></a><a id="a23"></a>Ölümlü ateş</h3>

  <p class="p5">Hikâyenin ikinci kısmında Prometheus eyleminin cezasını çekecektir. O günden sonra Zeus insanlardan hem ateşi hem de buğdayı gizler. Tıpkı bir satranç oyununda olduğu gibi, her hamle bir diğerine karşılık gelir: Prometheus eti iğrenç bir kılıfın içine, kemikleri de en hoş görünen kılıfın içine gizlemişti, şimdi de Zeus öcünü alacaktır. Tanrılar ile insanlar arasında paylaştırma yapan Zeus insanlardan daha önce yararlandıkları şeyleri geri alır. Daha önce insanlar ateşi istedikleri gibi kullanabiliyorlardı, çünkü Zeus&rsquo;un ateşi, yıldırım ateşi yukarıda, bazı ağaçların, dişbudak ağaçlarının üstünde hep yanardı; insanlar ateşi, buralardan alırlardı. Aynı ateşi hem Tanrılar hem de insanlar kullanırdı, Zeus ateşi bu büyük ağaçların tepesine koyardı. Böylece insanlar tıpkı kendiliğinden yetişen yiyeceklerden, tahıllardan ya da sofraya pişmiş olarak gelen etten nasıl rahatça yararlanıyorlarsa ateşi de öylece kullanırlardı. Zeus ateşi saklar, çok kötü bir durumdur bu, çünkü insanlar kurban ettikleri hayvanın etini ateş olmadan pişiremezler. Ölümlüler yamyam değillerdi, çiğ et yiyen vahşi hayvanlar da değillerdi. Eti ancak kaynatılır ya da kızartılırsa, kısaca pişmiş olarak yiyebilirlerdi.</p>

  <p class="p5">Ateşsiz kalmak insanlar için bir felakettir. Zeus içten içe sevinir. O zaman Prometheus da bir hile bulur. Hiçbir şey olmamış gibi göğe çıkar, elinde bastonuyla herhangi bir yolcu gibidir, ama bu asa, dışı yeşil bir kamıştır. Kamışın bir özelliği onun diğer ağaçların tam aksi yapıda olmasıdır. Gerçekten de ağaçların dışı kurudur, özsuyun bulunduğu iç tarafları da yaştır. Aksine, kamışın dışı nemli, yeşil, iç tarafları tamamen kurudur. Prometheus Zeus&rsquo;un ateşinden bir tohumu, <span class="t13">sperma puros&rsquo;u,</span> çalıp kamışın içine yerleştirir. Kamış içten içe yanmaya başlar. Prometheus yere iner, tıpkı bastonuna dayanarak gezen bir yolcu gibi. Ancak değneğin içinde ateş yanmaktadır. Prometheus Tanrısal ateşin dölünü taşıyan bu ateşi insanlara verir. O zaman insanlar da ocakları yakarlar, eti pişirirler. Ateşi saklayarak yaptığı hamleden hoşnut biçimde göğün üstünde uzanan Zeus birden aşağıdaki evlerde ışıltılar görür. Öfkeden kudurur. Burada Prometheus&rsquo;un kurban etini paylaştırırken kullandığı hilenin aynısını kullandığına dikkat edelim; içerisi ile dışarısı arasındaki zıtlığı, dış görünüş ile içerideki gerçek arasındaki farklılığı kullanır.</p>

  <p class="p5">Zeus ateşle birlikte insanlardan <span class="t13">bios</span>&rsquo;u, yaşamı da saklamıştı. Yaşam, yani yaşam besini, buğday, arpa. Zeus artık ateş vermemektedir, tahıl da vermemektedir. Kronos zamanında, Mekone dünyasında ateş dişbudak ağaçlarının üstünde, insanların hizmetindeydi, tahıllar kendi başlarına bitiyorlardı, toprağı işlemek gerekmiyordu. Çalışmak yoktu, ekip biçmek yoktu. İnsan yiyeceğini elde etmek için çalışmak zorunda değildi. Yaşamasını sağlayan yiyecekleri elde etmek için ne çaba harcıyor, ne yoruluyor, ne de bitkin düşüyordu. İşte eskiden kendi başına çıkan şeyler Zeus&rsquo;un isteği gereği artık zor, zahmetli hale gelmiştir. Buğday saklanmıştır.</p>

  <p class="p5">Nasıl ki Prometheus ateş tohumunu kamış içine gizleyip insanlara getirmiştir, zavallı insanlar da işte öylece, buğday, arpa tohumlarını toprağın bağrına saklamak zorunda kalacaklardır. Toprağı sürüp tohumu ekmek, sonra da yeşermesini beklemek gerekecektir. Kısaca artık ırgatlık yapmak, ekmeği alın teriyle kazanmak gerekecektir; toprağı sürüp tohum atmak, terlemek gerekecektir. Öte yandan hasattan çıkan her şeyi yememek, sonraki yıl için tohum saklamak gerekecektir. Saklanan tahılı depolayabilmek için ırgatların evinde küpler olmalıdır. Kış bitip de ilkbahar geldiğinde, yeni hasada kadar insanların aç kalmamaları için ayrıca tahıl depolamak gerekecektir.</p>

  <p class="p5">Tıpkı ateşin dölü, <span class="t13">sperma</span>&rsquo;sı olduğu gibi buğdayın da <span class="t13">sperma</span>&rsquo;sı vardır. Artık insanlar çalışarak yaşamak zorundadırlar. Ateşe yeniden kavuşurlar, ama o da tıpkı tahıllar gibi değişmiştir. Zeus&rsquo;un sakladığı ateş Tanrısal ateşti, hep el altındaydı, hiç sönmeyen, hiç azalmayan ateşti: Ölümsüz bir ateşti. Oysa şimdi insanların elinde bulunan ateş, ateşin tohumundan üremiş, &ldquo;doğmuş&rdquo; bir ateştir, bu yüzden de ölecek bir ateştir. Ateşi canlı tutmak, üstüne titremek gerekecektir. Oysa bu ateşin tıpkı ölümlülerinki gibi bir iştahı vardır. Sürekli beslenmezse söner. İnsanların sadece ısınmak için değil yemek için de ateşe ihtiyaçları vardır. İnsanlar hayvanların aksine çiğ et yemezler, yemek yaparlar. Yemek de belli âdetlere, kurallara göre yapılır: Yiyecekler pişirilmelidir.</p>

  <p class="p5">Yunanlara göre buğday güneşin sıcaklığıyla ama aynı zamanda insanların çalışmasıyla pişen bir bitkidir. Sonra fırıncı, bunu fırında pişirir. İşte bu yüzden ateş insan kültürünün simgesidir. Prometheus&rsquo;un hileyle aşırdığı ateş, tastamam &ldquo;teknik&rdquo; bir ateştir; işte bu ateş insanları hayvanlardan ayıran, onların uygar özelliklerini kutsayan aklın göstergesidir. Bununla birlikte insanlardaki ateş, Tanrılardaki ateşin aksine, canlı kalmak için beslenmelidir, ayrıca elden avuçtan çıktığında hiç kimse onu durduramaz. Her şeyi yakar atar, sadece üstüne konulan yiyeceği değil, evleri, şehirleri, ormanları da; açgözlü bir hayvana döner, açtır, doymak bilmez. Ateşin alabildiğine çelişkili niteliği insanın ne denli kendine özgü olduğunu gösterir; ateş insanın hem Tanrısal köklerden geldiğini hem de hayvansı yönleri olduğunu gösterir, tıpkı insan gibi o da hem Tanrıya hem de hayvana çekmiştir.</p>

  <h3 class="h31"><a id="ncx168"></a><a id="a24"></a>Pandora ya da kadının yaratılışı</h3>

  <p class="p5">Hikâyenin bittiğini sanacaksınız, ama değil. İşte üçüncü bölüm. İnsanlar uygarlık sahibi olmuş, Pometheus onlara her tür tekniği vermiştir. Ondan önce insanlar mağaralarda karıncalar gibi yaşarlar, bakarlar ama göremezler, duyarlar ama dinlemezlerdi, hiçbir işe yaramazlardı. Derken, Prometheus sayesinde hayvanlardan, Tanrılardan farklı, uygar varlıklar oldular. Ancak Zeus ile Prometheus arasındaki kurnazlık yarışı bitmemiştir. Zeus ateşi saklamış, Prometheus çalmıştır. Zeus buğdayı çalmış, insanlar ekmek yapmak için çalışmak zorunda kalmışlardır. Ancak Zeus henüz tatmin olmamıştır, çünkü düşmanını henüz tastamam mat edemediğini düşünür. Zeus hep yaptığı gibi keyifle kahkaha atar, ona yeni bir oyun edecektir. İşte üçüncü sahne.</p>

  <p class="p5">Zeus Hephaistos&rsquo;u, Athena&rsquo;yı, Aphrodite&rsquo;yi, ayrıca Horalar (<span class="t13">Horai</span>), gibi ast Tanrıçaları toplantıya çağırır. Hephaistos&rsquo;a balçığa su katmasını, bu çamuru <span class="t13">parthenos,</span> kadın, ya da daha doğrusu evlilik çağına gelmiş ama henüz evlenmemiş, özellikle hiç doğurmamış bir genç kız biçimine getirmesini ister. O zaman Hephaistos bir tasvir, bir heykel yapar; Hermes güzelliğiyle, zarafetiyle parlayan tasviri canlandırır, ona insanın gücünü, sesini, ayrıca ileride karşımıza çıkacak başka özellikleri verir. Daha sonra Zeus, Athena ile Aphrodite&rsquo;den onu giydirmelerini, kadın bedenine uyan giysiler, süsler, takılar, taçlarla güzelliğini daha da artırmalarını ister. Athena tıpkı bu hikâyenin ilk bölümünde kemiklerin üstünü kaplayan parlak, beyaz yağ gibi ışıltılı, muhteşem giysiler giydirir. Genç bakire her yönüyle yakıcıdır. Hephaistos tasvirin başına bir gelin duvağıyla taç koyar. Bu taçta dünyanın bütün hayvanlarının, kuşların, balıkların, kaplanların, aslanların resmedildiği süsler vardır. Genç kızın alnı bütün hayvanların diriliğiyle parlar. Öyle bir kız ki bakmaya doyum olmaz, bir afet, insanın yüreğini hoplatan bir <span class="t13">tauma idesthai</span>, bir harika, bir içim su...</p>

  <p class="p5">İşte ilk kadın yaratılmıştır, bütün Tanrıların, bütün insanların karşısında durmaktadır. Sonradan yapılmış bir kukla olsa da, kadının suretine göre yapılmamıştır, çünkü henüz kadın yoktur. İlk kadındır bu, kadının ilk örneğidir. Dişiler önce de vardı, çünkü Tanrıçalar vardı. Bu dişi yaratık <span class="t13">parthenos</span> gibi, ölümsüz Tanrıçaların modeline göre yapılmıştır. Tanrılar toprakla sudan bir yaratık yaparlar, içine bir insanın gücünü, <span class="t13">stenos&rsquo;</span>u, bir insanın sesini, <span class="t13">phone&rsquo;yi</span> koyarlar. Ancak Hermes ağzına yalancı sözcükleri, aklına cin fikirleri, içine hırsızlık huyunu koyar. İlk kadın, &ldquo;kadın soyunun&rdquo; türediği bu ilk kadın, tıpkı kurban payları gibi, kamış gibi aldatıcı bir dış görünüşe sahiptir. Kadına bakınca gözlerimiz kamaşır, donakalırız. Ölümsüz Tanrıçaların güzelliğini taşır, görüntüsü Tanrısaldır. Hesiodos da öyle der, kadın aklımızı başımızdan alır. Takılarla, taçla, giysilerle, örtülerle daha da belirginleşen güzelliği baş döndürücüdür. Ondan <span class="t13">kharis</span>, sonsuz çekicilik yayılır; ona bakanı kendine bağlayan, emrine alan bir ışıktır bu. Kadının <span class="t13">kha</span>m&rsquo;i sonsuzdur, <span class="t13">polle kharis</span>&rsquo;tir<span class="t13">,</span> çoktur. İnsanlar, Tanrılar onun çekiciliğine dayanamazlar. Öte yandan kadının içinde başka şeyler gizlidir. Sesi onun erkeğin yoldaşı, erkeğin eşi olmasını sağlayacaktır. Birlikte konuşacaklardır. Ancak söz, kadına gerçeği söylesin, duygularını dile getirsin diye değil, yalan söylesin, hislerini saklasın diye verilmiştir.</p>

  <p class="p5">Bütün kötülükler Gece&rsquo;nin soyundan türemişti: Ölüm, cinayetler, katliamlar, Erinysler. Öte yandan &ldquo;aldatıcı ya da baştan çıkarıcı sözcükler&rdquo;, &ldquo;aşk birlikteliği ya da şefkati&rdquo; de aynı soydandı. Aphrodite doğar doğmaz yanında aldatıcı sözler ile aşkın çekiciliğini de getirmişti. En karanlıkla en aydınlık, mutluluğun aydınlığıyla kavgaların karanlığı bu aldatıcı sözlerin, baştan çıkarıcı aşkın içine gizlenmiştir. Aphrodite gibi ışıltılı, Gece&rsquo;nin çocuğu gibi yalanla dolanla yoğrulmuş Pandora işte böyledir. Zeus <span class="t13">bu parthenos&rsquo;u</span> Tanrılar için değil ölümlüler için yaratmıştır. Zeus kavga ile şiddeti insanların arasına atıp bunlardan nasıl kurtulduysa bu dişi yaratığı da öylece insanların arasına gönderecektir.</p>

  <p class="p5">Prometheus bir kez daha yenilmiştir. Korumak istediği zavallı insanların başlarına gelen belayı hemencecik anlar. Adından belli, Pro-metheus, her şeyi önceden anlayan, öngören demektir. Oysa kardeşi <span class="t13">Epi</span>-metheus, her şeyi <span class="t13">epi,</span> sonradan anlayan, çok geç gören, hep yenilen, hayâl kırıklığı yaşayan, işlerin gidişatını kestiremeyendir. Bizler, biz zavallı ölümlüler, her zaman biraz Prometheus biraz Epimetheus olmuşuzdur; öngörürüz, planlar yaparız, ama çoğunlukla işler beklediğimizin aksine gider, apansız yakalanırız, elimiz kolumuz bağlanır. Oysa Prometheus ne olup biteceğini anlar, kardeşini uyarır, der ki: &ldquo;Dinle beni Epimetheus, eğer Tanrılar sana bir hediye gönderirlerse, sakın alma, nereden geldiyse oraya geri gönder&rdquo;. Epimetheus almayacağına yemin eder. Tanrılar en çekici varlığı ona gönderirler. İşte Tanrıların insanlara armağanı Pandora onun önündedir. Kapısını çalar, Epimetheus kapıyı açar, gözleri kamaşmış, büyülenmiş biçimde hediyeyi alır. Ertesi gün evlenirler, Pandora insanlardan birinin eşi olur. İşte bütün acılar böyle başlar.</p>

  <p class="p5">Artık insanlar çifttirler, artık sadece eril cins yoktur. İnsanlar soylarının devamı için, iki zıt cinsten oluşmuşlardır. Kadın, Tanrılar tarafından yaratıldığı andan itibaren insanlar artık kendiliğinden var olmazlar, o andan sonra onları kadınlar doğuracaklardır. Ölümlüler üremek için çiftleşmek zorundadırlar. Bu durum zamanın akışını tamamen değiştirir.</p>

  <p class="p5">Yunan hikâyelerine göre neden ilk kadın Pandora, aklınca cin fikirli, kalbince hırsızdır? Hikâyenin ilk iki bölümüyle ilgilidir bu. İnsanlar artık eskisi gibi ne buğdayı ne de ateşi zahmetsizce, kendiliğinde elde edebilmektedirler. Çalışma artık varoluşun bir gereği olacaktır; insanlar zor, zahmetli, iğreti bir hayat sürerler. Sürekli sıkıntı içindedirler. Köylü tarlasında ter döker, ama pek fazla ürün alamaz, insanlar asla yeterince mal mülk edinemezler; bu yüzden gereğinden fazlasını tüketmemek için tutumlu, dikkatli olmalıdır. Oysa Pandora tıpkı ondan çıkma bütün kadın <span class="t13">genos</span>&rsquo;u, soyu, gibi hiçbir zaman tatmin olmaz, hep fazlasını ister, yetinmez. Elde olanla, azla yetinmesini bilmez. Doymak, tıka basa doymak ister. Hermes&rsquo;in onun içine koyduğu hainlik böyle ortaya çıkar. Hainliği iki türlüdür. Hainliğin ilki yiyecekle ilgilidir. Pandora&rsquo;nın korkunç bir iştahı vardır, sürekli tıkınır, sürekli sofrada olmalıdır. Belki de Altın Çağda, Mekone Ovası&rsquo;nda, insanların sürekli sofra başında oldukları, zahmet çekmedikleri o zamanı anımsamakta ya da hayâl etmektedir. Kadının bulunduğu her evde doyurulmaz bir açlık, kasıp kavuran bir açlık kol gezer. O evde her şey tıpkı bir arı kovanında olduğu gibidir. Bir yanda sabahın ilk ışıklarıyla birlikte uçup giden, bütün çiçeklere konup bal toplayan, topladıklarını kovana getiren arılar vardır. Öte yanda kraliçe arılar vardır; onlar kovandan hiç çıkmazlar, asla doymazlar. Çalışkan arıların dışarıda sabırla topladıkları balın hepsini tüketirler. İnsanların evlerinde de aynı şey geçerlidir; bir yanda tarlalarda ter döken, toprağı sürmek, tohumu ekip biçmek için çırpınan erkekler vardır, öte yanda evde tıpkı kraliçe arılar gibi ürünü silip süpüren kadınlar.</p>

  <p class="p5">Sadece bütün ürünü yalayıp yutmakla kalmazlar, bir de erkeği bunun için baştan çıkarırlar. Kadının istediği şey kilerdir. Aldatıcı sözleri, cin fikirleri, gülümsemeleri, Hesiodos&rsquo;un yazdığı gibi &ldquo;süslü püslü bedenini&rdquo; ustalıkla kullanır, genç bekâra bütün baştan çıkarıcı oyunları sergiler, çünkü gözü buğday ambarındadır. Her erkek tıpkı Epimetheus gibi, gözleri kamaşmış, görüntü karşısında büyülenmiş bir halde yakasını kaptırır.</p>

  <p class="p5">Kadının o doymak bilmez iştahı yüzünden kileri asla dolduramayan kocanın sağlığı bozulur, dahası kadınlarda mahvedici bir cinsel iştah da vardır. Klytaimnestra ya da kocalarını aldatan diğer ünlü kadınlar, gözlerini evin varlığına dikmiş hainler olduklarını kendi ağızlarıyla söylerler. Elbette bu hainlik, bu köpeksi huy, cinsel anlamda da anlaşılmalıdır.</p>

  <p class="p5">Yunanlara göre en iyileri, en ölçülü olanları da dahil, bütün kadınlarda ortak bir özellik vardır: Çamurla sudan yaratıldıkları için nemli bir evrene aittirler. Erkeklerse sıcağa, kuruluğa, ateşe yakın bir yapıdadırlar.</p>

  <p class="p5">Kimi mevsimlerde özellikle cehennem sıcaklarının olduğu mevsimlerde, köpek mevsiminde (<span class="t13">canicule</span>, çn.), gökte Sirius, Köpek yıldızı, yere yakın görünür; güneş ile toprak birbirine çok yakınken, havalar çok sıcakken erkekler kuru olduklarından bitkin düşerler, yorulurlar. Aksine kadınlar nemli olduklarından açılırlar. Kocalarından sürekli karınlarını dolu tutmalarını beklerler.</p>

  <p class="p5">Prometheus Zeus&rsquo;un ateşini çalmaya cüret etmiş, karşılığında çalıp çırpan, yakıp yıkan ateşle aynı anlamdaki kadını, Zeus&rsquo;un insanları mahvetmek için yarattığı Pandora&rsquo;yı almıştır. Gerçekten de kadın, kocasını günbegün yakan, kurutan, zamanından önce yaşlandıran bir ateştir. Pandora, Zeus&rsquo;un evlere yerleştirdiği, herhangi bir ateşin yakılmasına gerek duymadan insanları yakan bir ateştir. Çalınan ateşin karşılığında çalıp çırpan ateş verilmiştir. Bu koşullarda ne yapılabilir? Madem ki kadın sadece köpeksi, hain bir yaratık, &ldquo;süslü püslü bedeniyle&rdquo; gözü buğday ambarındaki bir yalancı, kocalarını yaşlandırıp öldüren bir yaratıktır, o zaman erkekler de kadınlara ilişmeyiversinler. Ama işin içi başka dışı başkadır. Kadın yemeye, çiftleşmeye olan hayvansı iştahıyla bir <span class="t13">gaster</span>&rsquo;dir, bir karındır, şişgöbektir. Bir anlamda insan ırkının hayvansılığını temsil eder, onun hayvansı yönüdür. <span class="t13">Gaster&rsquo;</span>dir, kocasının bütün zenginliğini iç eder. Prometheus insanlar için ayırdığı kurban payını öküzün <span class="t13">gaster</span>&rsquo;i içine tıktığında pek akıllıca bir iş yaptığını sanıyordu. Burada da kendi kazdığı kuyuya düşmüştür. Artık çelişki şudur: Eğer insan evlenirse yaşamı kesinkes bir cehenneme dönecektir, elbette çok iyi bir kadına düşmediyse, ki bu da çok nadirdir. Demek ki aile yaşamı bir cehennemdir, burada kötülükler birbirine eklenir. Aksine erkek evlenmezse mutlu bir yaşamı olabilir, her şey yeterince vardır, hiçbir eksiği olmayacaktır, peki ama ölüm vakti geldiğinde bütün biriktirdikleri kime kalacaktır? Varlığı çarçur olacak, pek de sevgi beslemediği konu komşuya pay edilecektir. Kısaca, evlense bir türlü, evlenmese bir türlü.</p>

  <p class="p5">Kadın çifttir. Kocasının zahmetle, ter dökerek, çalışıp didinerek getirdiği bütün ürünleri yutan bir karındır, ama bir erkeğin soyunu sürdüren şeyi, çocuğu üreten de aynı karındır. Kadının karnı insan yaşamının çelişkili olarak geceyle eş yönünü, bitkinliği ama aynı zamanda Aphrodite&rsquo;yle eş olan yanını, yeni döller getiren kısmını açıklığa kavuşturur. Kadın yok eden iştah, ama üreten doğurganlıktır. Kadın, varlığımızın bütün çelişkilerini özetler: Ateş gibi o da insana özgüdür, çünkü sadece insanlar evlenirler. Evlilik insanları diğer hayvanlardan ayırır; hayvanlarsa tıpkı yeme biçimleri gibi rastgele, yerli yersiz çiftleşirler. Demek ki kadın, uygar yaşamın da işaretidir; üstelik ölümsüz Tanrıçaların suretinden yaratılmıştır. Bir kadına bakıldığında Aphrodite görülür, Hera, Athena görülür. Bir anlamda güzelliği, büyüleyiciliğiyle, <span class="t13">kharis</span>&rsquo;i ile yeryüzünde Tanrısal bir varlıktır. Kadın insan yaşamının hayvansılığıyla Tanrısal yönünü birleştirir. Tanrılar ile hayvanlar arasında gider gelir, ki bu da insanoğlunun bir özelliğidir.</p>

  <h3 class="h31"><a id="ncx182"></a><a id="a25"></a>Akıp giden zaman</h3>

  <p class="p5">Hikâyemizi yeniden akışına bırakalım. Pandora Epimetheus&rsquo;un evine girer, insanın ilk eşi olur. Zeus, Pandora&rsquo;nın kulağına ne yapması gerektiğini fısıldar. Epimetheus&rsquo;un evinde tıpkı diğer Yunan ırgatlarının evinde olduğu gibi dizi dizi küp vardır; bunlar arasında büyükçe bir tanesine hiç kimse dokunmamalıdır. Peki nereden gelmiştir bu küp buraya? Derler ki bunu oraya Satyrler getirip bırakmışlardır, ama bu kesin değildir. Günlerden bir gün Epimetheus evde yokken, Zeus Pandora&rsquo;nın kulağına fısıldar, küpü açmasını, ama hiç beklemeden kapağını tekrar kapatmasını ister. Pandora öyle yapar. Dizi dizi küplere yaklaşır. Bunların kiminde şarap, kiminde buğday, kiminde yağ vardır, bütün yiyecek içecek küplere doldurulmuştur. Pandora araya gizlenmiş küpün kapağını açar, bütün kötülükler, bütün kötü şeyler anında dışarı çıkar, evrene dağılır. Pandora kapağı kapattığında içerde bir tek <span class="t13">elpis,</span> umut, olması istenen şey kalır; <span class="t13">elpis</span> dışarı çıkmaya fırsat bulamamıştır.</p>

  <p class="p5">İşte böyle, bütün kötülükler Pandora yüzünden evrene dağılmıştır. Pandora&rsquo;nın var olması bile başlı başına bir kötülükken, şimdi de kapağı açılan küpten diğer kötülükler dışarı fırlamıştır. Nedir bu kötülükler? Binlerce, on binlercedir; yorgunluk, hastalıklar, ölüm, kazalar... Kötülüklerin ayağı tezdir; çabucak, sürekli yer değiştirirler, her yöne giderler, dur durak bilmezler. Görünüşü güzel, sesi hoş Pandora&rsquo;nın aksine, görünmezler, biçimleri yoktur, duyulmazlar. Zeus, insanlar onlara karşı önlem akmasınlar, onları alt edemesinler diye kötülüklerin belli bir şekillerinin, duyulabilir seslerinin olmasını istememiştir. İnsanoğlunun iğrenç göreceği, köşe bucak kaçacağı kötülükler görünmeyenler, fark edilmeyenlerdir. Görülen, işitilen kötülük, yani kadın güzelliğinin, tatlılığının altına gizlenmiş kötülük, insanı korkutmak yerine çeker, baştan çıkarır. İnsan varlığının bir özelliği de gün ışığındaki görüntüler ile gerçekler arasındaki uyuşmazlıktır. İşte Zeus&rsquo;un Prometheus hilelerine verdiği karşılıklardan sonra insanlar bu hale gelirler.</p>

  <p class="p5">Prometheus yakasını kurtaramaz, çünkü Zeus onu gök ile yer arasında bir dağ başına, bir kazığa bağlamış, zincire vurmuştur, insanlara ölümlü yiyeceği, eti veren Prometheus&rsquo;un kendisi Zeus&rsquo;un kuşuna yem olmaktadır; bu kuş Zeus&rsquo;un yıldırımını taşıyan, yenilmez gücün elçisi kartaldır. İşte kurban edilen, etinden et koparılan, Prometheus&rsquo;un kendisi olur sonunda. Zeus&rsquo;un kartalı her gün onun ciğerini gagalar, yer bitirir. Gece boyunca ciğer yeniden çıkar. Kartal her gün Prometheus&rsquo;un etiyle beslenir, her gece kurbanın eti yerine gelir; ertesi gün kartal avını ilk haliyle yeniden bulur. Bu böyle sürüp gider. Ta ki Herakles, Zeus&rsquo;un rızasını alıp da onu kurtarıncaya dek. Prometheus, Kentaur Kheiron&rsquo;u öldürmesi karşılığında ölümsüzlük kazanacaktır. Kheiron, Akhilleus&rsquo;u, diğer başkalarını da tastamam kahraman olarak eğiten uygarlaştırıcıdır; günün birinde yaralanır, hasta düşer, yarası iyileşmez, ölmek ister ama ölemez. Değiş tokuş yapılır. Böylece ölüm Kheiron&rsquo;a, onun ölümsüzlüğü de Prometheus&rsquo;a verilir. Her ikisi de kurtulmuştur.</p>

  <p class="p5">Prometheus işlediği günahın aynısıyla cezalandırılmıştır. Ölümlülere eti, kurban edilen hayvandaki en özel parçayı, ciğeri vermek istemiştir; işte bu yüzden Tanrıların bir kurbanı kabul edip etmediklerini anlamak için kurbanın ciğerine bakarlar. Yine Prometheus&rsquo;un ciğeri Zeus&rsquo;un kartalı için en güzel kurban eti haline gelir. Bu kartal Tanrısal yıldırımın simgesidir, yıldırım gönderen Zeus&rsquo;un ateşini taşır. İşte böylece Dev Prometheus&rsquo;un çaldığı ateş geri döner, sofrasını onun ciğeri üstüne kurar, biteviye yenilenen bir şölenden payını alır.</p>

  <p class="p5">Üstelik anlamlı bir ayrıntı daha vardır. Prometheus belirsiz bir kişiliktir, Tanrılar dünyasındaki yeri belirli değildir. Bu her gün yenen, her gece yeniden yerine gelen ciğer hikâyesi üç ayrı zamanın, üç ayrı yaşam türünün olduğunu gösteriyor. İlkin hiçbir şeyin değişmediği, her şeyin halihazırda bulunduğu, hiçbir şeyin kaybolmadığı Tanrıların zamanı. Sonra, hep aynı yöne doğru giden insanların çizgisel zamanı: İnsan doğar, büyür, yetişkin olur, yaşlanır, ölür. Yaşayan bütün canlılar buna tabidir. Platon&rsquo;un dediği gibi düz çizgi halinde ilerleyen zamandır bu. Prometheus&rsquo;un ciğerinin akla getirdiği üçüncü bir zaman daha vardır: Dairesel ya da zikzaklı zamandır bu. Ayın görünüp kayboluşu gibi; büyüyen, kaybolan sonra yeniden doğan, sonsuza kadar hep öyle kalan bir zaman. Prometheusçu zaman yıldızların hareketlerine benzer, yani daireseldir, zaman da bunlara göre ölçülür. Bu ne Tanrıların sonsuz zamanı ne de yeryüzünün sürekli aynı yöne giden zamanıdır. Filozoflar bu imgeyi hareketsiz sonsuzluğun hareketli imgesi olarak görürler. Prometheus da, tıpkı yenilenen ciğeri gibi, insanların çizgisel zamanı ile Tanrıların sonsuz varlığı arasında gider gelir. Onun bu hikâyede açıkça iki arada kaldığı görülüyor. Dahası gök ile yer arasında, bir direğin ortasına, tam orta yere bağlanmıştır: Düzenli bir kozmosta henüz zamanın olmadığı, Tanrılar ile insanların birlikte yaşadıkları, ölümün olmadığı, ölümsüzlüğün hüküm sürdüğü çok uzak bir çağ ile ölümlülerin çağı, Tanrılardan ayrılmış, ölüme mahkûm, geçip giden zamanda yaşayan insanların çağı arasındaki buluşma noktasını temsil eder. Prometheus&rsquo;un ciğeri yıldızlara benzer; Tanrısal sonsuzluğa ahengini, ölçüsünü, düzenini veren, böylece de Tanrılar dünyası ile insanlarınki arasında aracı rolü oynayan yıldızları andırır.</p>

  <p class="p5">&nbsp;</p>
</body>
</html>
