<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Perseus&rsquo;un doğumu</title>
</head>

<body>
  <h3 class="h31"><a id="a60"></a>Perseus&rsquo;un doğumu</h3>

  <p class="p5">Çok zaman önce, mutlu insanlar kenti güzel Argos&rsquo;ta, Akrisios adlı güçlü bir kral vardı, ikiz kardeştiler, ikizinin adı Proitos&rsquo;tu; daha doğmadan önce anneleri Aglaia&rsquo;nın karnında kavga ederler, birbirlerini tekmelerlerdi; bu çekişme bütün yaşamları boyunca sürecek, iki kardeş zengin Argolis ovasında hükümdarlık kavgasına girişeceklerdi. Sonunda biri Argos&rsquo;ta, diğeri Proitos, Tiryns&rsquo;te hüküm sürerler. Akrisios, Argos kralıdır. Oğlan çocuğunun olmamasına üzülmektedir. İleride bir vârisinin olup olmayacağını, eğer olmayacaksa oğlan çocuğunun olması için ne yapması gerektiğini öğrenmek amacıyla, âdet olduğu üzere Delphoi&rsquo;ye gider. Kâhin her zamanki gibi soruya açık yanıt vermez, başka bir şey söyler: &ldquo;Kızının oğlu, torunun öldürecek seni.&rdquo;</p>

  <p class="p5">Kızının adı Danae&rsquo;dir. Akrisios&rsquo;un çok sevdiği son derece güzel bir kızdır, ama bu kızın oğlu tarafından öldürüleceği düşüncesiyle korkuya kapılmıştır bir kez. Ne yapabilir? Kızını hapsetmenin bu işi çözeceğini düşünür. Zaten Danae&rsquo;nin yazgısında sık sık hapsedilmek vardır. Akrisios, sarayın avlusuna, yeraltına bronzdan bir hapishane yaptırıp Danae&rsquo;nin kendisine hizmet edecek bir hizmetçiyle birlikte oraya kapatılmasını emreder; daha sonra üstlerine kilidi vurur. Bu sırada göğün üstünden Zeus gencecik, güzel Danae&rsquo;yi görmüş, ona âşık olmuştur. İnsanlarla Tanrıların paylarının dağıtılıp bittiği bir zamandır bu çağ, ama birbirlerinden ayrı olsalar da mesafe henüz çok büyük değildir, bu yüzden zaman zaman Olympos&rsquo;un zirvesinden, parlak Aither&rsquo;den Tanrılar güzel ölümlüleri dikizlerler. İnsanların arasına gönderdikleri, dikkatsiz Epimetheus&rsquo;un kapıyı açıp içeri aldığı Pandora&rsquo;nın kızlarını gözlerler. Çok hoşlarına gider. Tanrıçaların güzel olmadıkları anlamına gelmez bu, ama belki de Tanrılar ölümlü kadınlarda, Tanrıçalarda olmayan bir şey bulurlar. Güzellikleri ölümsüz değil geçici olduğu, bu yüzden de güzelliklerinin doruğuna ulaştıklarında tadılmaları gerektiği için belki de.</p>

  <p class="p5">Zeus Danae&rsquo;ye âşık olur; kızın babasının onu tunçtan hapishaneye kapatmasına güler geçer. Yaldızlı bir yağmur damlası biçiminde aşağı inip, içeri dalar; belki de hapishanede insan kılığıyla, ama Tanrısal bir çekicilikte görünmüştür. Zeus, Danae&rsquo;yle gizli gizli birleşir. Danae hamile kalır, Perseus adlı çocuk doğar. Her şey gizli saklı kalır, ta ki gürbüz bir çocuk olan Perseus çığlıklar atıp avludan geçen Akrisios kızının bulunduğu hapishaneden tuhaf gürültülerin geldiğini duyuncaya kadar. Kral, kızını görmek ister. Aşağıdakileri çıkarır, dadıyı sorgular, orada küçük bir çocuğun olduğunu öğrenir. Delphoi kâhininin dedikleri aklına gelir; hem korkar hem de öfkelenir. Ona göre hizmetçi Danae&rsquo;nin yanına gizlice birilerini sokmuştur. Kızını sorguya çeker: &ldquo;Bu çocuğun babası kim?&rdquo; Danae: &ldquo;Zeus&rdquo;, der. Akrisios anlatılanlara hiç inanmaz. Sütannelik yapan hizmetçiyi sıkıştırmaya başlar, onu mahsus evindeki Zeus sunağında kurban eder. Peki ya Danae ile çocuğa ne yapacaktır? Baba ellerini öz kızıyla torununun kanına bulayamaz. Onları yeniden kapatmaya karar verir.</p>

  <p class="p5">İşinin ehli, usta bir marangoz getirtir; usta, bir sandık yapar, içine Danae ile oğlu Perseus&rsquo;u koyarlar. Akrisios bu işin hallolmasını Tanrılara havale eder; bu kez kızıyla torununu evindeki hapishaneye tıkmamış, bir sandığa koyup engin denizlerin başıboş dalgalarına bırakmıştır. Gerçekten de sandık dalgaların üstünde yüzer, derken küçük bir adanın kıyısına varır; burası pek zengin olmayan Seriphos Adasıdır. Bir balıkçı, ama kral soyundan gelen bir balıkçı, Diktys, sandığı bulup getirir. Sandığı açınca Danae ile çocuğu görür. Danae&rsquo;nin güzelliği karşısında onun da gözleri kamaşır; genç kadınla çocuğunu evine götürür; onlara sanki ailesiymiş gibi davranır. Danae&rsquo;yi yanında alıkoyar, ama ona el sürmez, oğlu Perseus&rsquo;u da kendi oğlu gibi yetiştirir. Diktys&rsquo;in kardeşi Seriphos&rsquo;un hâkimi Polydektes&rsquo;tir. Küçük Perseus, Diktys&rsquo;in himayesi altında büyür. Danae&rsquo;nin güzelliği ise kasıp kavurmaktadır; onu gören kral Polydektes deli gibi âşık olur. Ne yapıp yapıp onunla evlenmeli ya da en azından onu elde etmelidir. Pek kolay olmaz bu, zira Perseus büyümüş neredeyse delikanlı olmuştur, annesini koruyup kollamaktadır. Ayrıca onu Diktys de korumaktadır. Polydektes düşünüp taşınır, sonunda bir çıkar yol bulur: Büyük bir şölen düzenleyip yörenin bütün gençlerini davet eder. Her biri yanında bir hediyeyle ya da şölende yenilip içilecek şeylerle gelirler.</p>

  <h3 class="h31"><a id="ncx405"></a><a id="a61"></a>Gorgo avı</h3>

  <p class="p5">Masada başköşeye Polydektes oturmuştur. Bu şöleni güya Hippodamia&rsquo;yla evlenme niyetini açıklamak için düzenlemiştir. Hippodamia&rsquo;yla evlenebilmek için genç kızın velilerine pahalı hediyeler, çok değerli armağanlar sunmak zorundadır. Seriphos&rsquo;un bütün delikanlıları oradadır, elbette Perseus da aralarındadır. Bu yemek sırasında her biri cömertliğini, soyluluğunu sergiler. Kral kendisine özellikle at getirilmesini ister. Hippodamia atlara tutkun bir genç kızdır; ona bir ahır dolusu at verirse kalbini kazanabilecektir. Peki Perseus yaşıtlarıyla kralın gözüne girmek için ne yapar? Bir at değil de kralın istediği herhangi bir şeyi, örneğin Gorgo&rsquo;nun başını getirebileceğini söyler. Bunu hiç düşünmeden söyler. Ertesi gün herkes söz verdiği hediyeyi getirir; Perseus ise eli boş gelir, o da bir at getirmeye hazır olduğunu söyler, ama kral: &ldquo;Hayır, sen bana Gorgo&rsquo;nun başını getireceksin&rdquo;, der. Başka çaresi kalmamıştır: Verdiği sözden dönerse itibarını kaybedecektir. Ne kadar zor olursa olsun sözünü tutmaması söz konusu olamaz. Perseus böylece Gorgo&rsquo;nun başını getirmek zorunda kalır. Unutmayalım ki o Zeus&rsquo;un oğludur; bazı Tanrıların, özellikle verilen sözün tutulup tutulmadığını takip eden Athena ile Hermes&rsquo;in, o akıllı, kurnaz, işbilir Tanrıların koruması altındadır. Böylece Athena ile Hermes yapacağı seferde delikanlıya eşlik ederler. Ona durumu açıklarlar: Gorgolara ulaşmak için önce nerede olduklarım bilmek gerekir. Oysa onların hangi deliğe girdikleri hiç bilinmez.</p>

  <p class="p5">Bunlar birlikte yaşayan korkunç, öldürücü üç kız kardeştir; ikisi ölümsüzdür, adı Medusa olan diğeri ölümlüdür. Perseus da işte bu ölümlü Medusa&rsquo;nın başını getirecektir.</p>

  <p class="p5">Önce Gorgoları bulmak, ardından hangisinin Medusa olduğunu belirlemek, sonra da başını kesmek gerekmektedir. Kolay iş değildir bu. Öncelikle nerede aramak gerektiğini bilmelidir, bunun için Perseus koruyucu Tanrıların da yardımlarıyla bir dizi aşamadan, sınavdan geçecektir. İlk sınav Gorgoların kız kardeşleri olan diğer üçlüyü, Graiaları bulup alt etmekten ibarettir; bunlar da Gorgolar gibi çok tehlikeli canavarların, Phorkys ile Keto&rsquo;nun, balina kadar büyük iki deniz canavarının kızlarıdır. Graialar kız kardeşleri kadar uzak bir yerde yaşamazlar. Gorgolar, Okeanos&rsquo;un ötesinde, Gece&rsquo;nin kapılarının önünde, dünyanın sınırlarının dışında yaşarlar, oysa kız kardeşleri dünyada yaşamaktadırlar. <span class="t13">Graiai</span>, Graialar bir üçlüdür. Tıpkı Gorgolar gibi genç kızdırlar ama yaşlı doğmuş kızlardır. Bunlar kaşarlanmış kız kurularıdır, kocakarılardır. Buruş buruşturlar, tenleri sarıdır, beklemiş sütün üstünde bir süre sonra oluşan <span class="t13">graus</span> gibi, yani sütün üstündeki kaymak tabakası gibi. Bu Tanrısal kızların teni beyaz, yumuşak bir ten değil, sararıp solmuş, buruşmuş, yaşlı bir tendir. Başka bir özellikleri daha vardır: Bunlar birbirlerine sıkı sıkı bağlıdırlar, zira her üçünün sadece tek gözüyle tek dişi vardır. Sanki sadece bir tek varlık söz konusudur.</p>

  <p class="p5">Bir tek göz, bir tek diş: Organ konusunda pek şanslı oldukları söylenemez. Ama durum pek öyle değil. Çünkü bir tek gözleri olduğundan bunu sürekli birbirlerine verirler, bu göz hep açık kalır, sürekli gözler. Bir tek dişleri vardır, onu da ortaklaşa kullanırlar, ancak bu diş kocakarıların Perseus da dahil olmak üzere birçok yaratığı mideye indirmelerine yetecek kadar keskindir.</p>

  <p class="p5">Tıpkı küçükken benim de oynadığım yüzük oyununda olduğu gibi, Perseus&rsquo;un hiç kapanmayan bir tek göze sahip üç kocakarıdan daha açıkgöz olması gerekmektedir. Gözün hiçbirinde olmadığı bir anı kollaması gerekmektedir. Sürekli açık olsun diye Gorgolar gözü sürekli birbirlerine verirler. Biri bir diğerine gözü uzatırken çok kısa bir süre geçer, zamanın akışı içinde küçücük bir andır bu; işte tam o anda Perseus&rsquo;un bir ok gibi fırlayıp atılması, gözü çalması gerekir. Yüzük oyununda bir yüzüğün ortasından uzun bir ip geçirilir, oyuncular iki elleriyle ipi tutarlar, her biri yüzüğü yanındakinin avucuna gizlice aktarır. Dairenin ortasındaki ebe, yüzüğün nerede olduğunu bulmak zorundadır. Tahmin ederse kazanır; bir ele vurur da o elden yüzük çıkmazsa, kaybeder, ceza alır.</p>

  <p class="p5">Perseus yanılmaz. En uygun zamanı kollayıp gözü ele geçirir. Aynı biçimde dişi de ele geçirir. Graialar korkunç bir durumda kalırlar, öfkeyle, acıyla bağırırlar. Kör kalmışlar, dişlerini kaybetmişlerdir. Ölümsüz de olsalar, tükenmişlerdir. Perseus&rsquo;a göz ile dişi geri versin diye yalvarırlar, karşılığında her şeyi yapmaya hazır olduklarını söylerler. Perseus&rsquo;un onlardan istediği tek şey vardır: <span class="t13">Nymphai&rsquo;n</span><span class="t13">ı</span><span class="t13">n,</span> genç kızların, Nymphaların nerede oturduklarını, oraya nasıl gidileceğini söylemeleri.</p>

  <p class="p5"><span class="t13">Nympha</span> sözcüğü genç kızın evlenme çağına geldiğini belirtir; çocukluktan çıkmış, evlilik çağma ulaşmıştır, tam anlamıyla kadın olmasa da evlenilecek durumdadır. Bu Nymphaların sayısı da üçtür. İnsanı tek gözleriyle görüp tek dişleriyle parçalayan Graiaların aksine Nymphalar yardımseverdirler, cana yakındırlar. Nymphalar, Perseus&rsquo;un dileğini yerine getirirler. Ona Gorgoların nerede saklandıklarını söylerler, ayrıca ona imkânsızı başarmasını, Medusa&rsquo;nın bakışının üstesinden gelmesini, üç Gorgo arasındaki tek ölümlüyü öldürmesini sağlayacak tılsımlar verirler. Nymphalar ona tıpkı Hermes&rsquo;inkiler gibi kanatlı sandallar verirler; bunları giyenler yerde adım adım ilerlemek yerine kanatlı fikirler gibi, Zeus&rsquo;un kartalı gibi göklerde son hızla uçarlar, kuzeyden güneye bütün her yeri hiçbir güçlük çekmeden geçebilirler, tez canlı olurlar.</p>

  <p class="p5">Sonra Nymphalar ona Hades&rsquo;in başlığını verirler; köpek derisinden yapılma, ölülerin başını kaplayan bir tür saçtır bu. Gerçekten de Hades&rsquo;in başlığı sayesinde ölüler yüzsüz, görünmez olurlar. Bu başlık ölülerin konumunu belirler ama bir canlının da eğer bunu takarsa tıpkı bir hayalet gibi görünmez olur; görülmeden görebilir.</p>

  <p class="p5">Hız, görünmezlik. Perseus&rsquo;a üçüncü bir hediye daha verirler: Avcıların vurdukları avları koydukları bir heybe, bir çanta olan <span class="t13">kybissis.</span> Bu heybeye Perseus gözleri görünmesin, heybe Gorgo&rsquo;nun ölüm saçan gözlerini kapatsın diye, keseceği başı koyacaktır. Bütün bunlara Hermes özel bir hediye ekler: Ne olursa olsun her şeyi kesip koparan tırpan, <span class="t13">harpe.</span> Kronos da Uranos&rsquo;u bir tırpanla sakatlamıştı.</p>

  <p class="p5">Böylece Perseus tepeden tırnağa silahlanmıştır: Ayaklarında kanatlı sandallar, başında görünmezlik veren başlık, sırtında <span class="t13">kybissis</span>, elinde de tırpan vardır. Derken yola koyulup Gorgolara doğru uçar.</p>

  <p class="p5">Gorgolar kimlerdir? Doğalarında tamamen birbirine zıt nitelikler barındırırlar, bunlar azman yaratıklardır. Azmanlık, birbirleriyle uyuşmayan özellikler taşımak demektir. Kısmen ölümsüz olan iki kız kardeşin karşısında ölümlü olan üçüncüsü vardır. Kadındırlar, ama başlarında korkunç yılanlar vardır, bunların vahşi bakışları vardır; omuzlarında kuş gibi uçmalarını sağlayan kocaman altın kanatlar taşırlar, elleri tunçtandır. Başları kocamandır. Hem bir kadın hem de bir erkek başıdır bu, korkunç bir baştır, hatta kimi kez güzel Medusa&rsquo;dan, güzel Gorgolardan söz edenler bile olur. Onları gösteren resimlerde sakalları olduğu görülür. Ama bu sakallı yüzler tam olarak insana özgü değildir, zira aynı zamanda hayvansı bir özellikleri, ağızlarından çıkan iki domuz dişi, sırıttıklarında dışarı sarkan dilleri vardır. Bu kıvrık ağızlardan, tıpkı tokmakla vurulan bir bronzun, insanı korkudan donduran sesi gibi korkunç bir böğürtü çıkar.</p>

  <p class="p5">Hele hele gözleri! Bakışlarıyla kim karşılaşırsa karşılaşsın anında taşa dönüşür. Canlılardaki bütün özellikler, hareketlilik, esneklik, sıcaklık, bedenin yumuşaklığı, hepsi taşa dönüşür. Karşılaşılan şey sadece ölüm değildir, insanı insanlıktan çıkarıp taşlaştıran, yani insan doğasına en aykırı şeye dönüştüren bir dönüşüm söz konusudur. Bundan kurtuluş yoktur. Böylece Perseus için tehlike hep aynıdır: Öncelikle Gorgolardan hangisinin başını keseceğini belirlemek sonra da hiçbirinin bakışıyla karşılaşmamak. Medusa&rsquo;nın başını keserken onunla asla göz göze gelmemek, onun bakış alanı içine girmemek gerekmektedir. Perseus&rsquo;un işinde bakışın önemli bir rolü vardır: Graiaları yenerken sadece canavarlardan daha hızlı bir bakışa sahip olması yetmişti. Ancak bir Gorgo&rsquo;ya bakılıp da Medusa&rsquo;nın bakışıyla karşılaşıldığı zaman, insan ister yavaş isterse hızlı olsun canavarın gözlerinde insanın taşlaşmış biçimi yansır; Hades&rsquo;in yüzüne dönüşmüş, ölü, kör, bakışı olmayan bir taş.</p>

  <p class="p5">Eğer Athena&rsquo;nın öğütleriyle yardımları olmasaydı Perseus asla başarılı olamazdı. Tanrıça, Perseus&rsquo;a yukarıdan gelmek gerektiğini, iki ölümsüz Gorgo&rsquo;nun dinlenmeye çekilip de gözlerini kapayacakları zamanı kollamak gerektiğini söylemişti. Medusa&rsquo;nın kafasını koparmak, ama bakışlarıyla asla karşılaşmamak gerekiyordu. Bunun için tırpanı, <span class="t13">harpe</span>&rsquo;yi kullanırken başını öbür yana çevirmeliydi. Ama öbür yana bakarken başı nasıl kesebilirdi? Bakmazsa başın nerede olduğunu göremezdi, Medusa&rsquo;nın kolunu ya da başka bir organını kesebilirdi. Demek ki darbeyi nereye vuracağını, tıpkı Graialarda olduğu gibi nereye bakacağını bilmeliydi; kesin, tam, şaşmaz bir bakışa sahip olmalı, aynı zamanda taşlaştırıcı bakışla karşılaşmamalıydı.</p>

  <p class="p5">Perseus tam bir çelişkinin ortasındadır. Bu sorunu Athena çözer; Gorgo&rsquo;nun karşısına parlak kalkanını koyar, Perseus da Medusa&rsquo;nın bakışlarıyla karşılaşmadan bu parlak kalkan üzerine yansıyan suretine bakarak tırpanı indirir, Gorgo tam karşısındaymış gibi başını kolayca keser. Başını keser, heybeye koyar, heybeyi bağlayıp oradan uzaklaşır.</p>

  <p class="p5">Diğer iki Gorgo, Medusa&rsquo;nın bağrışlarına uyanırlar. Kendilerine özgü korkunç, kulak tırmalayıcı çığlıklarla Perseus&rsquo;un peşine düşerler. Onlar gibi Perseus da uçabilir, ama onlardan bir üstünlüğü vardır, o da görünmez olabilmesidir. Onu yakalamaya çalışırlar, Perseus kurtulur, Gorgolar küplere binerler.</p>

  <h3 class="h31"><a id="ncx421"></a><a id="a62"></a>Andromeda&rsquo;nın güzelliği</h3>

  <p class="p5">Perseus Akdeniz&rsquo;in doğu kıyılarına, Aithiopia&rsquo;ya varır. Havada uçarken bir kayaya zincirle bağlanmış bir kız görür; dalgalar kızın ayaklarına kadar yükselmektedir. Görüntüyle heyecanlanır. Genç kızın adı Andromeda&rsquo;dır. Bu acı duruma babası Kepheus koymuştur onu. Kepheus&rsquo;un krallığında büyük afetler yaşanmıştır. Kralla halkına bu acıların bitirilmesinin tek yolunun Andromeda&rsquo;yı bir deniz canavarına vermek olduğu söylenir; kızı denizde yaşayan, denizi dalgalandırıp ülkeyi su altında bırakabilecek bir canavara bırakmalıdır; canavar oraya bağlanan kızı gelip almalı, ona ne istiyorsa yapmalı, ister yemeli isterse onunla birleşmelidir.</p>

  <p class="p5">Zavallı kız inler, inlemesi yukarılara, göklerde uçan Perseus&rsquo;a kadar ulaşır. Andromeda güzelliğiyle kalbini çalmıştır onun. Kepheus&rsquo;u bulur, o da olup biteni anlatır. Perseus eğer onunla evlenmesine izin verirse, kızını kurtarma sözü verir. Kepheus kabul eder, çünkü bu işi başaramayacağını düşünür. Perseus, Andromeda&rsquo;nın bağlı olduğu, dalgaların dövdüğü kayalığa gelir. Canavar ona doğru ilerler; devasa, korkunç, yenilmez bir canavardır bu. Perseus ne yapsın? Canavar ağzını açmış, kuyruğunu çarpmaktadır, Andromeda&rsquo;ya yaklaşmaktadır. Perseus havada yükselir, güneş ile deniz arasında yerini alır, öyle ki gölgesi sulara, canavarın gözlerine yansır, Suların aynasındaki gölge, tıpkı Athena&rsquo;nın kalkanı üzerinde Medusa&rsquo;nın yansısı gibidir. Perseus Tanrıçanın verdiği öğüdü unutmamıştır. Canavar önünde gezinen bu gölgeyi görünce bunu tehlikeli bir yaratık gibi algılar. Gölgeye doğru seğirtir, tam o sırada Perseus yukarıdan üzerine atılıp canavarı öldürür. Andromeda&rsquo;yı bağlarından kurtarır. Onunla birlikte sahile konar; orada bir hata da yapar. Andromeda bitkin bir haldedir; kayaların arasında tükenmiş olmasına karşın biraz canlanmayı dener. Perseus onu güçlendirmek, daha rahat hareket edebilmek için Medusa&rsquo;nın başını kumların üstüne bırakır, canavarın bakışı heybenin arasından biraz da olsa görülmektedir. Medusa&rsquo;nın bakışı kumlar üzerinde ilerler; canlı, esnek, hareketli yosunlar öylece donup kalır, mercan kayalıklarına dönüşür. İşte denizdeki taşlaşmış yosunlar böyle oluşmuştur: Medusa&rsquo;nın bakışı bunları dalgalar arasındaki taşlara dönüştürmüştür.</p>

  <p class="p5">Sonra Perseus heybesini sıkıca bağlayıp Andromeda&rsquo;yı da yanına alarak, Seriphos&rsquo;a, onu bekleyen annesiyle Diktys&rsquo;in yanına varır. Her ikisi de Polydektes&rsquo;ten kurtulmak için bir sunağa sığınırlar. Perseus kötü kraldan öç almaya karar verir. Ona geri döndüğünü, söz verdiği hediyeyi getirdiğini bildirir. Hediyeyi büyük bir şölen sırasında takdim edecektir. Seriphos&rsquo;un bütün delikanlıları, gençleri büyük salonda toplanmıştır. Yerler, içerler, şölen yaparlar. Perseus gelir, kapıyı açar, selam verirler, içeri girer, Polydektes ne olacağını merak eder.</p>

  <p class="p5">Konukların kimi oturmuş, kimi uzanmış haldeyken Perseus ayaktadır. Heybesindeki Medusa başını eline alır, ileri doğru uzatır, gözlerini de öbür yana, kapıya doğru çevirir. Şölene katılan herkes oldukları gibi donup kalır. Kimi içerken, kimi konuşurken, Perseus&rsquo;a doğru bakan herkes öylece donup kalır. Şölen bir tabloya, katılan herkes de heykellere dönüşmüştür. Dilsiz, cansız resimlere, hareketsiz gölgelere dönüşmüşlerdir. Perseus dondurucu bakışlı Medusa&rsquo;nın başını heybeye koyar. Medusa hikâyesi de böylece sona erer.</p>

  <p class="p5">Geriye dedesi Akrisios kalır. Perseus, Akrisios&rsquo;un ona karşı böyle davrandığını çünkü torununun onu öldüreceğini sandığını öğrenir. Dedesiyle uzlaşmaya varmayı aklına koyar. Böylece yanına Andromeda&rsquo;yı, Danae&rsquo;yi, Diktys&rsquo;i alıp Argos&rsquo;a doğru yola çıkar; Akrisios&rsquo;a küçük Perseus&rsquo;un büyüdüğünü, savaşlar kazandığını şimdi de Argos&rsquo;a doğru geldiğini haber verirler; korkudan ödü kopan Akrisios, o sırada oyunların düzenlendiği komşu kente sığınır.</p>

  <p class="p5">Perseus geldiğinde Akrisios&rsquo;un oyunlara katılmak üzere başka bir kente gittiğini söylerler. Çok önem verilen disk atma yarışına gelmiştir sıra. En güçlü çağındaki yiğit, gürbüz Perseus&rsquo;u da yarışa davet ederler. O da diski alıp fırlatır. Rastlantı bu ya, disk Akrisios&rsquo;un ayağına çarpar, açtığı yara öldürücüdür. Kral ölünce Perseus, hakkı olan Argos tahtına oturmakta kararsız kalır. Ölümüne neden olduğu kralın yerine geçmek ona göre pek uygun görünmez. Bir değiş tokuş sayesinde aile içinde uzlaşma sağlanır. Ölen kralın kardeşi Proitos Tiryns&rsquo;te kral olduğu için, onun Argos tahtına oturmasını önerir, kendisi de Tiryns kralı olur.</p>

  <p class="p5">Daha önce, Medusa&rsquo;ya karşı zafer kazanmasını sağlayan tılsımları sahiplerine geri verir. <span class="t13">Harpe</span>&rsquo;yle birlikte kanatlı sandalları, heybeyi, Hades&rsquo;in başlığını, insanlar dünyasının ucundaki gerçek sahiplerine, Nymphalara versin diye Hermes&rsquo;e teslim eder. Canavarın kesik başını da Athena&rsquo;ya verir, o da bu başı silahlarının en değerlisi sayar. Tanrıça savaş alanının ortasında, <span class="t13">Gorgoneion&rsquo;u</span> karşıya doğru bir uzattı mı, bütün düşmanlar oldukları yerde donup kalırlar, <span class="t13">eidolon</span>&rsquo;u<span class="t13">,</span> hayaletlere, suretlere dönüşen düşmanlar gölgeler ülkesi Hades&rsquo;e yollanırlar.</p>

  <p class="p5">Yaptığı savaşlarda usta bir &ldquo;can alıcı&rdquo; haline gelmiş kahramanımız yeniden basit bir ölümlü olur, zamanı geldiğinde herkes gibi hayattan ayrılır. Ama dondurucu bakışlı Gorgo&rsquo;yla başa çıkmaya cesaret eden kahramanı onurlandırmak için Zeus, Perseus&rsquo;u göklere alır, burada adını taşıyan yıldızlar grubu arasında bir yıldız haline getirir; işte geceleyin karanlık gökte onun ışıltılı, parlak yüzü her yerden görülür, orada sonsuza dek ışıldayacaktır.</p>

  <p class="p5">&nbsp;</p>
</body>
</html>
