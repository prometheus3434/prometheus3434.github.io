<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uğultulu Tepeler</title>
  <meta content="" name="author" />
  <link href="../Styles/Style.css" rel="stylesheet" type="text/css" />
</head>

<body>
  <p style="text-indent:0;margin-top:70px">Ev sahibimi (bir süre sonra başıma bela açacak olan şu yalnızlığa düşkün komşumu) ziyaretten az önce döndüm. Burası sahiden epey güzel bir yer! Bütün İngiltere'yi dolaşsam, kalabalığın uğultusundan bunca uzak bir çevre bulabileceğimi hiç sanmıyorum, insanlara uzak duran biri için tam bir cennet burası; Bay Heathcliff'le ben de bu ıssızlığın tadını çıkarmak için o kadar elverişli iki kişiyiz ki!</p>

  <p>Sıkı bir adamdı bu Heathcliff! Ben at üzerinde ona yaklaşırken, kaşlarının altından kara gözleriyle beni kuşkuyla süzdüğü zaman da, ona kendimi tanıtırken parmaklarını kıskançlıkla yeleğinin cebine attığında da, ona hemen nasıl ısındığımın farkında bile olmadı.</p>

  <p>«Bay Heathcliff'siniz, değil mi?» diye sordum. Yanıt yerine başını eğdi.</p>

  <p>«Ben yeni kiracınız Lockwood, efendim. Buraya gelir gelmez, sizi ziyaret etme onuruna ermek istedim. Merak ettiğim, Thrushcross Grange'e kiracı olarak gelmekte bunca üsteleyişimin sizi huzursuz edip etmediğini öğrenmekti. Dün duyduğuma göre, kimi kaygılarınız varmış...» Yüz buruşturup sözümü kesti.</p>

  <p>«Thrushcross Grange kendi malımdır, bayım! Kimsenin beni huzursuz etmesine izin veremem, olabildiğince... İçeri buyrun!»</p>

  <p>Bu, «içeri buyrun!» sözlerini sıkılı dişlerinin arasından söylemiş, «Canın cehenneme!» der gibi olmuştu. Yaslandığı bahçe kapısı bile efendisinin bu sözlerinden hoşlanmadığını belli eden bir devinim göstermedi. Aldanmıyorsam, yalnızca durum dolayısıyla çağrısını kabul ettim: Benden daha aşırı biçimde ürkek davranan bu adama karşı içimde bir ilgi uç vermişti.</p>

  <p>Atımın kapıyı iyice göğüslediğini görünce elini uzatıp kapının zincirini açtı, sonra asık yüzlü bir tavırla önüme düştü, avluya girerken de bağırdı:</p>

  <p>«Joseph, Bay Lockwood'un atını al; sonra da şarap getir.» Bu iki buyruğun bendeki etkisi, «Sanırım bütün işlerine bir tek hizmetçi bakıyor» düşüncesi oldu. İçimden, «Kaldırımların arasından otların yeşermesine şaşırmamalı. Sanırım otları da büyükbaş hayvanlardan başka düzelten yok,» diye geçirdim.</p>

  <p>Joseph, irikıyım görünmesine karşın, yaşlıca... Hayır, yaşlı, dahası belki de epey yaşlı bir adamdı.</p>

  <p>Atımı alırken, ters ters: «Tanrı yardımcımız olsun!» diye söylendi. Bir yandan da yüzüme öyle sevimsizce bakıyordu ki, yediği yemeği sindirebilmesi için ilahi bir yardıma ihtiyacı olduğunu düşündüm, bu tavırlarının da benim ansız ziyaretimle ilgisi olmadığını anladım.</p>

  <p>Uğultulu Tepeler Bay Heathcliff'in malikanesinin adıdır. «Uğultulu» fırtına gibi esen rüzgarın çıkardığı sesi anlatmada kullanılan bir nitelemedir. Sahiden de burada havanın her zaman çok temiz, insanı zinde tutacak biçimde olduğunu kabul etmek gerekir: insan burada kuzey rüzgarının gücünü evin arkasındaki birkaç köknar ağacının yana eğilmesinden, bir dizi gösterişsiz çalılığın bütün dallarının güneşten sadaka dilenir gibi aynı yöne uzanmasından anlayabilir. Neyse ki mimar bunları önceden düşünüp binayı dayanıklı yapmış: Daracık pencereler duvarların içine sağlamca oturtulmuş, köşeler de kocaman taşlarla pekiştirilmiş.</p>

  <p>Kapıdan geçmeden önce durdum, ön tarafa, özellikle sokak kapısının üstüne serpiştirilmiş kabartmaları beğeniyle izledim. Kapının üstünde zamanın eskittiği ejderhalar, çıplak küçük çocuk kabartmaları arasında 1500 tarihini, bir de «Hareton Earnshow» yazısını gördüm. Bu konuda birkaç kelime edebilir, somurtuk ev sahibinden buranın kısa bir tarihçesini öğrenmek isteyebilirdim ama, onun kapıdaki tavırları benden ya içeriye girmemi, ya da çekip gitmemi beklediğini belirtiyordu. Benim ise evin içini görmeden onun sabrını taşırmak gibi bir isteğim yoktu.</p>

  <p>Sofa, ya da aralık gibi bir yerden geçmeden tek adımda oturma odasına dalıverdik. Buralarda, böyle odalara haklı olarak «ev» deniliyor, çünkü genellikle mutfak da, oturma odası da aynı yerde oluyor. Fakat sanırım Uğultulu Tepeler'de mutfak evin başka bir bölümündeydi, çünkü tabak çanak sesleri, mırıltılar epey derinden geliyordu; üstelik, koca ocağın başında kaynatma, pişirme, kızartma gibi şeylerin yapıldığına ilişkin küçücük bir iz yoktu, duvarlara da bakır tavalar, teneke süzgeçler asılmamıştı. Ama bir köşede, büyük meşe dolabın üstünde dizili gümüş kupalar, tavana dek yükseliyordu. Tavan kaplanmamıştı, öylece bırakılmıştı, fakat bir bölümüne çakılı tahtalara asılı sığır, koyun, domuz butları tavanı kapatıyordu. Ocağın üzerinde her boy eski korkunç tüfekler, bir çift horozlu tabanca vardı. Süs niyetine de rafa süslü püslü çay takımları dizilmişti.</p>

  <p>Zemin düzgün beyaz taştandı; iskemleler, yüksek arkalıklı, hantal görünüşlüydüler, yeşile boyanmışlardı, koyu renkli birkaç tanesi de karanlık köşelere gizlenmiş gibi duruyordu. Tabak çanak tezgahının altındaki kavisli bölümde koyu kahverengi koca bir dişi av köpeği mızıldanan yavruları arasında uyukluyordu. Diğer köşelerde de başka köpekler süklüm püklüm duruyorlardı.</p>

  <p>Bu ev, eşyalar, kuzeyde doğup büyümüş, kısa pantolonlu, inatçı görünüşlü kendi halinde bir çiftçinin olsaydı hayret etmeye değecek bir şey bulunmazdı. Tam vaktinde, yani akşam yemeğinden hemen sonra şu tepelerde sekiz on kilometre gezinirseniz, böyle bir kimseyi, koltuğuna kurulmuş, önündeki yuvarlak masada duran köpüklü birasını içerken görebilirsiniz. Ama Bay Heathcliff, çevresiyle de, hayat biçimiyle de eksiksiz bir çelişki oluşturuyor. Dış görünüşüyle bir çingene gibi ama, giyimiyle, tavırlarıyla bir beyefendiye benzer, yani bir köy ağası ne kadar beyefendi olabilirse o kadar... Biraz aptal görünse de dimdik, düzgün bedeni yüzünden kayıtsızlığı dikkat çekmez. Kimileri onun epeyce kaba, gururlu bir adam olduğunu düşünebilirler. Ben, içtenlikli bir hisle, durumun hiç de öyle olmadığını seziyorum. Biliyorum ki onun içine kapanık olması duygularını ele vermekten, karşılıklı kibarlık gösterilerinde bulunmaktan hoşlanmamasından kaynaklanıyor. Onun sevgisi de, kini de aynı derecede gizli olacaktır; ama tekrar sevilmeyi de, nefret edilmeyi de bir tür küstahlık gibi görecektir. Hayır, ben de çok ileri gidiyorum, kendi özelliklerimi rahatça ona mal ediyorum. Belki de benim gibi bir süre sonra ahbabı olacak birine hemen elini uzatmayışının çok daha farklı nedenleri var. Yaradılış bakımından pek kimseye benzemediğime inanmak isterim; sevgili anacığım da hiçbir zaman rahat bir yuvam olmayacağını söyler dururdu, böyle bir yuvaya uygun olmadığımı da daha geçen yaz kanıtladım.</p>

  <p>Deniz kenarında güneşli havaların tadını çıkarmaya çalışırken epey mükemmel bir yaratıkla tanışmıştım. O, benimle ilgilenmediği sürece, gerçek bir tanrıçaydı. Aşkımı asla sözlerle ifade etmemiştim ama, gözlerin bir dili varsa, dünyanın en ahmak insanı bile, ona bakışlarımdan tutulduğumu anlayabilirdi. En sonunda, o da beni anladı, gözleriyle karşılık verdi... üstelik ne tavırlarla. Peki, ya ben ne yaptım? Utanarak itiraf ediyorum, donakalıp tıpkı bir salyangoz gibi kabuğuma çekildim. Her bakışım giderek daha soğuk, daha uzaktı. Sonunda, zavallı yavrucak duygularından kuşkulanmaya başladı, hata yaptığını düşünmenin getirdiği şaşkınlık içinde, oradan gitmeleri için annesini zorladı. Durumun bu kadar ilginç bir hale gelmesiyle de acımasız damgasını yedim. Bunu ne kadar hak etmediğimi de sadece ben bilirim.</p>

  <p>Ocak başının yanında, ev sahibimin yöneldiği sandalyenin karşısında bir yere oturdum, ortalığa çöken sessizliği yavrularının yanından uzaklaşan dişi köpeği okşayarak geçiştirmeye çabaladım. Köpek de, dudakları kıvrılmış, beyaz dişleri sulanmış, tıpkı bir kurt gibi ayağımın arkasını ısırmaya hazırlanıyordu. Benim okşayışım köpeğin uzun uzun hırlamasına neden oldu.</p>

  <p>Heathcliff köpeğin hırıltısından ayrımsız bir sesle; «Onu rahat bıraksan iyi olur!» dedi, ayağıyla köpeğe bir tekme atarak hayvanın şiddet gösterisini önledi. «Şımartılmaya alışkın değildir. Zaten süs köpeği niyetine beslenmiyor,» dedi, sonra yan kapıya giderken yeniden bağırdı: «Joseph!»</p>

  <p>Joseph, kilerin derinliğinden, anlaşılmaz sözler geveledi ama, yukarı çıkmaya da niyeti olmadığı anlaşılıyordu. Bunun üzerine efendisi, beni o dişi canavarla, ayrıca benim her hareketimi kıskanç bakışlarla izlemeyi bu dişi köpekle bölüşen bir çift çoban köpeğiyle yalnız bırakıp aşağıya indi.</p>

  <p>Hayvanların köpekdişleriyle ilişki kurmaya fazla meraklı olmadığım için, sesimi çıkarmadan, hareketsizce oturdum, fakat onların sessiz hareketlerden bir şeyler anlamayacaklarını tahmin ettiğim için, üçlü gruba kaş oynatıp göz kırpmaya başladım. Yüzümün girdiği şekillerden biri Köpek Hanımı ansızın epey rahatsız etmiş olacak ki hemen öfkeyle kucağıma atıldı. Onu geri itip hemen masanın arkasına çekildim. Bu olay, bütün sürüyü ayaklandırmıştı. Yarım düzine, farklı boylarda, değişik yaşlarda dört ayaklı canavarlar, gizlendikleri köselerden çıkıp ortaya geldiler. Topuklarımın, paltomun eteklerinin çekiştirildiğini hissediyordum. Saldırıların şiddetlice olanlarını ocağın demiriyle, olabildiğince püskürtmeye çalışıyordum, bir yandan da huzura kavuşmak için evdekilerden yardım istemek niyetiyle bağırmaya başlamıştım.</p>

  <p>Heathcliff'le adamı, kilerden, insanı delirtecek ölçüde bir soğukkanlılıkla çıktılar. Ocak başında müthiş bir şamata koptuğu halde, onların her zamankinden biraz daha hızlı yürüdüklerini sanmıyorum.</p>

  <p>Neyse ki, mutfak sakinlerinden biri, eteğinin bir ucu beline sokulmuş, kolları çıplak, yanakları fırın ateşinden kızarmış, tombulca bir kadın, elindeki tavayı sallayarak geldi, zehir gibi diliyle tavasını silah gibi kullandı da ortalık yatıştı. Efendisi sahneye çıktığında da, kadın odanın ortasında fırtınadan sonra kabaran deniz gibi şişinerek soluklanıyordu.</p>

  <p>Evin beyi, hele beni o kaba karşılayışından.sonra zor bela katlanabileceğim bir tavırla yüzüme bakarak sordu:</p>

  <p>«Ne saçmalıklar oluyor burada?»</p>

  <p>«Ne saçmalıklar olmuyor ki!» diye mırıldandım. «Cin çarpmış bir domuz sürüsü bile sizin şu hayvanlarınızdan daha berbat bir ruh taşıyamazlar, beyefendi. Konuklarınızı aç kaplanların ortasına bıraksanız daha iyi edersiniz.»</p>

  <p>Şişeyi önüme koyup masayı düzeltmeye çalışırken: «Onlar hiçbir şeye karışmayan kimselere dokunmazlar,» dedi. «Köpeklere uyanık olmak yaraşır. Bir bardak şarap ister misiniz?»</p>

  <p>«Hayır, teşekkür ederim.»</p>

  <p>«Isırmadılar ya?»</p>

  <p>«Öyle bir şey olsaydı, ısıranın icabına bakardım.» Heathcliff rahatlayarak gülümsedi:</p>

  <p>«Hadi, hadi, Bay Lockwood,» dedi, «korktunuz. Biraz şarap için. Bu eve o kadar nadiren konuk gelir ki, ben de, köpeklerim de onlara nasıl davranacağımızı bilemeyiz. Sağlığınıza, efendim.»</p>

  <p>Başımı eğdim, bu dileğe aynen karşılık verdim. Bir sürü adi köpeğin alçakça davranışına küsüp oturmanın aptallık olacağını anlamaya başlamıştım. Sonra, bu adamın benimle fazla eğlenmesini de istemiyordum, çünkü halinden bunu sezmiştim.</p>

  <p>O da sanırım iyi bir kiracıyı öfkelendirmenin aptalca bir iş olduğunu düşünmüştü ki sizli bizli konuşmayı bırakmış, beni ilgilendireceğini sandığı konularda içten bir ifadeyle konuşmaya başlamıştı. Konu da benim herkesten uzak yaşamak için seçtiğim bölgenin iyi ve kötü yanlarıydı.</p>

  <p>Değindiğimiz konularda onun epey bilgili olduğunu fark ettim; eve gitmek üzere ayrılmadan önce de, ertesi gün onu yeniden ziyaret edebileceğimi söylemek cesaretini buldum.</p>

  <p>Kendisini tekrar huzursuz etmemi istemediği kesindi. Fakat ben yine de gideceğim. Onun yanında kendimi çok daha insancıl buluyorum; bu da, hayrete değer bir şey.</p>

  <p>Dün öğleden sonra hava soğuk ve sisliydi. Çamurlara, çalılara bata çıka Uğultulu Tepeler'e gitmeye çalışmaktansa zamanımı çalışma odamda, ocağın başında geçirmeye neredeyse kararlıydım. Ama yemekten sonra, tembellik etme düşüncesiyle merdivenleri çıkıp odaya girdiğimde, bir hizmetçi kızın, fırçalar, süpürgeler arasında odanın ortasına diz çökmüş olduğunu gördüm. Ocağın ateşine kül atıp söndürürken de o kadar toz çıkarıyordu ki. (Ben on iki ile bir arasında yemek yerim. Evle birlikte devredilmiş olan kahya kadın benim saat beşte de yemek yemek isteyebileceğimi anlayamıyordu, ya da anlamak istemiyordu.) Bu görüntü beni hemen geri dönmeye yöneltti; şapkamı aldım, yedi kilometrelik bir yolu yürüdükten sonra, Heathcliff'in bahçe kapısına vardığımda, tam bu sırada lapa lapa yağmaya başlayan karın tüy gibi serpintilerinden kurtuldum.</p>

  <p>O kel tepe üstündeki toprak dondan katılaşmıştı. Hava da beni iliklerime kadar titretti. Zinciri kaldıramayınca, üstünden atladım, iki tarafı böğürtleni! o taş yoldan koşarak kapıya geldim, parmaklarım uyuşuncaya, köpekler ulumaya başlayıncaya kadar da sürekli kapıya vurdum.</p>

  <p>İçimden: «Sefiller!» diye mırıldanıyordum. «Bu konuk sevmezliğiniz yüzünden hemcinslerinizden ayrı düşmeyi hak ettiniz. Ben en azından gündüzün ortasında kapımı kilitli tutmayı düşünmezdim. Ama bana vız gelir... nasıl olsa içeri gireceğim!»</p>

  <p>Bu karara vardıktan sonra kapının tokmağını kavradım, öfkeyle salladım. Ekşi suratlı Joseph ahırın yuvarlak pencerelerinden birinden başını uzattı.</p>

  <p>«Burada ne işin var?» diye bağırdı. «Efendiyi arıyorsan, işte orada, kümeste, ahırın berisinde. Onunla konuşmak istiyorsan oraya git!»</p>

  <p>Buna karşılık ben: «İçeride kapıyı açacak kimse yok mu?» diye bağırdım.</p>

  <p>«Kalfadan başka kimse yok, o da sana kapıyı açmaz, akşama kadar vursan da yine açmaz.» Konuşmaları komik bir köylü şivesiyleydi.</p>

  <p>«Neden? Benim kim olduğumu ona söyleyemez misin, Joseph, ha?»</p>

  <p>«Ben mi? Ben bu işe karışmam,» diye söylenirken başı pencereden kayboldu.</p>

  <p>Kar hızını çoğaltmıştı. Tekrar denemek için tokmağa yapıştım. O sırada, arka avluda omzunda başak tırmığıyla ceketsiz bir genç belirdi, ardı sıra gelmemi işaret etti. Çamaşırhaneyi geçip kömürlüğü, tulumbayı, güvercinliği geçtikten sonra, daha önce davet edildiğim o büyük, iç açıcı, ılık salona geldik.</p>

  <p>Kömür, odun karışımı ateşle yanan ocağın ateşi salona girer girmez insanın yüzüne vuruyordu. Üzeri akşam yemekleriyle alabildiğine dolu masanın yanı başında da varlığından hiçbir zaman kuşkulanmadığım hanımefendinin oturduğunu görmek hoşuma gitti.</p>

  <p>Başımla selamladım, oturmamı söylesin diye bekledim. Kadın, koltuğuna yaslanarak bana baktı, hiç sesini çıkarmaması bir yana, oralı bile olmadı.</p>

  <p>«Hava epey sert,» dedim. «Uşaklarınızın ilgisizliğinin cezasını ne yazık ki kapınız çekiyor, Bayan Heathcliff. Onlara sesimi duyuruncaya kadar kapıyı epeyce hırpaladım.»</p>

  <p>Kadın ağzını hiç açmadı. Ben ona baktım, o bana baktı. Bakışlarını benden ayırmıyordu, ilgisiz, sevimsiz, insanı utandıracak, bezdirecek bir ifadeyle bakıyordu.</p>

  <p>Söylediğini yaptım; bir şeyler kekeledim; sonra beni ikinci kez görünce tanıdığını belli etmek için kuyruğunu sallayan o hain Juno'ya seslendim.</p>

  <p>«Çok güzel bir hayvan,» diye tekrar konu açtım. «Yavrularını dağıtmayı düşünüyor musunuz, hanımefendi?»</p>

  <p>Şirin ev sahibesi Heathcliff'inkinden bile daha aksi bir tavırla: «Onlar benim değil,» diye söylendi.</p>

  <p>Ben de kediye benzer yaratıklarla dolu yastığa doğru dönerek: «Sizin gözdeleriniz şunlar olmasın?» dedim.</p>

  <p>Kadın, hışımla: «Aman! Tam da gözde olacak şeyler!» dedi.</p>

  <p>Terslik bu ya, bunlar meğer bir sürü ölü tavsanmış. Tekrar mırın kırın ettim, ocağa yaklaşıp havanın kötülüğü hakkındaki sözlerimi yineledim.</p>

  <p>Kadın yerinden kalkıp ocağın rafındaki boyalı çay bardaklarından ikisini almaya uzanırken: «Evden çıkmamalıydınız,» dedi.</p>

  <p>Daha önce kadın gölgede kalmıştı; şimdi ise onu belirgince görebiliyordum. Zayıf, çocuksuydu, genç kızlık çağını yeni geçmiş olmalıydı: Bedeni güzeldi, yüzü de şimdiye kadar gördüğüm küçük yüzlerin en tatlısıydı. Lepiska... hayır, altın sarısı bukleler ince boynuna doğru sarkıyordu, bakışları biraz daha uysal olsaydı, onlara kimse dayanamazdı... Ama, Tanrı'ya şükür, bu gözlerdeki tek ifade, küçümseme ile çaresizlik arası, bu gözlere hiç de yakışmayan bir ifadeydi.</p>

  <p>Çay bardakları hayli uzaktaydı, onlara yetişemeyecekti; ben ona yardım etmek için davrandım. Tıpkı altınlarını saymakta olan bir pintinin kendisine yardım etmek isteyen birine dönüşünü andıran bir tavırla, hışımla bana döndü:</p>

  <p>«Yardımınızı istemem,» diye kesip attı. «Onları kendim alırım.»</p>

  <p>Hemen: «Özür dilerim,» dedim.</p>

  <p>Kusursuz siyah giysisinin üzerine bir önlük bağladı, elinde bir kaşık çayla, demliğe doğru eğilirken: «Çaya davet edilmiş miydiniz?» diye sordu.</p>

  <p>«Bir bardak verirseniz sevinerek içerim,» dedim.</p>

  <p>Kadın sorusunu yineledi:</p>

  <p>«Davet edilmiş miydiniz?»</p>

  <p>Usulca gülümseyerek: «Hayır,» dedim. «Beni davet etmesi gereken kişi sizsiniz.»</p>

  <p>Çayı kaşığıyla beraber kutuya atarak hışımla yerine oturdu, alnı kırışmış, o kıpkırmızı alt dudağı, ağlamaya hazırlanan bir çocuğunki gibi, sarkmıştı.</p>

  <p>Bu arada delikanlı da omuzlarına eskimiş bir ceket almış, ateşin karşısında dimdik duruyor, sanki aramızda görülecek bir hesap varmış gibi göz ucuyla dik dik beni süzüyordu. Onun bir uşak olup olmadığından da kuşkuya düşmüştüm. Kıyafeti, konuşması epey kabaydı, Bay ve Bayan Heathcliff'lerde dikkat çeken üstünlük havasının onda izi yoktu. Kıvırcık kumral saçları hem gürdü, hem de epey bakımsızdı; favorileri yanaklarına doğru uzuyordu; elleri de işçi eli gibi kir pas içindeydi. Ama tavırları rahat, hatta biraz da mağrurdu, evin hanımına hizmet ederken de bir uşaktan beklenen biçimde eline çabuk davranmıyordu.</p>

  <p>Onun durumunu kesin olarak öğrenmemi sağlayacak ipuçlarını sağlayamadığım için adamın tuhaf davranışlarını görmemezlikten gelmeyi tercih ettim; zaten, beş dakika sonra da Heathcliff'in içeri girmesiyle ben de bu tedirgin edici durumdan biraz olsun kurtuldum.</p>

  <p>Neşeli bir hal takınarak: «Görüyorsunuz ya, söz verdiğim saatte geldim, efendim,» diye bağırdım.</p>

  <p>«Havanın kötülüğü nedeniyle de yarım saat kadar burada kalmam gerekecek; fakat, evinizde kalmama izin verirseniz tabii...»</p>

  <p>Elbisesindeki beyaz tanecikleri silkeleyerek, «Yarım saat mi?» diye mırıldandı. «Buralara gelmek için böyle karlı kışlı havayı seçmenize şaştım, doğrusu. Bataklıkta yolunuzu yitirme tehlikesinin bulunduğunu biliyor musunuz? Buraları iyi bilenler bile böyle zamanlarda yollarını sık sık yitirebilirler. Hem size bir şey söyleyeyim mi, şimdilik havanın düzelme olasılığı da hiç yok.»</p>

  <p>«Belki de adamlarınızdan biri bana rehberlik edebilir, sabaha kadar da Grange'de kalır... Yanıma birini verebilir misiniz?»</p>

  <p>«Hayır, veremem.»</p>

  <p>«Ya, öyle mi? Öyleyse ben de işimi kendim hallederim.»</p>

  <p>«Öf!»</p>

  <p>O eskimiş ceketli, vahşi bakışlarını benden ayırıp, genç kadına çevirerek sordu;</p>

  <p>«Çayı hazırlayacak mısınız?»</p>

  <p>Yanıt, «Hadi, hazırla!» oldu. Bu o kadar katı bir sesle söylenmişti ki yüreğim yerinden oynadı. Bu sözlerdeki tavır, adamın kişiliğinin kötülüğünü duyuruyordu. Artık Heathcliff için sıkı bir adam demek de içimden gelmiyordu.</p>

  <p>Hazırlıklar bitince beni: «Hadi bakalım, efendi, çek sandalyeyi,» sözleriyle sofraya davet etti.</p>

  <p>Kaba delikanlı dahil, hepimiz masanın çevresine dizildik, ciddi bir sessizlikle yiyip içmeye başladık.</p>

  <p>Sofradaki kasvetli havaya nasıl ben neden oldumsa, bu durumu düzeltmenin de yine bana düştüğünü düşünüyordum. Bu insanlar her gün sofraya böyle ciddi, öfkeli bir halde oturamazlardı, ne kadar kötü huylu olurlarsa olsunlar, yine de bu öfkeli ifade yüzlerinin her zamanki ifadesi değildi sanırım.</p>

  <p>Birinci bardağı bitirip ikincisini beklerken: «Çok tuhaf,» diye başladım, «geleneklerin zevklerimize, düşüncelerimize şekil vermesi çok tuhaf. Birçokları, sizin şu dünyadan uzak tam bir sürgün gibi yaşayışınızda mutlu bir yan bulunabileceğini akıllarına bile getirmezler, Bay Heathcliff. Ama şunu da söylemek isterim ki, bir aile çevresi içinde bulunurken gönlünüzle evinizi başarıyla çekip çeviren cana yakın bir hanımınız varken...»</p>

  <p>Yüzünde şeytani bir gülümseyişle sözümü kesti: «Benim cana yakın hanımım mı? Nerede o? Yani, şu benim hanımım mı?»</p>

  <p>«Bayan Heathcliff, yani hanımınız demek istedim...»</p>

  <p>«Ha, evet... Yani, bedeni çürüdükten sonrada ruhunun koruyucu bir melek olduğunu, Uğultulu Tepeler'i koruma görevini üstlendiğini söylemek istiyorsunuz, öyle mi?»</p>

  <p>Gaf yaptığımı fark ederek bunu düzeltmeye çalıştım, ikisi arasında karı koca olmalarına olanak tanımayacak kadar yaş farkı bulunduğunu tahmin etmeliydim. Biri kırklarındaydı; bu da bir erkeğin bir kızla aşk evliliği yapabilme olasılığının epey zayıf olduğunu anlayacak kadar aklının işlediği bir yaştır: Bu hayal ancak çökme yaşlarında bizim tek tesellimiz olur. Diğeri de daha on yedisinde bile görünmüyordu.</p>

  <p>Derken zihnimde bir şimşek çaktı: Şu dirseğimin dibinde oturup çanaktan çay içen, ekmeğini kirli elleriyle yiyen palyaço onun kocasıydı kesinlikle. Heathcliff'in de oğlu olmalıydı, işte canlı canlı gömülmenin sonucu da buydu: Ondan daha iyilerinin varlığından haberi olmadığı için kızcağız kendini bu kaba herifin kollarına atmıştı. Ne içler acısı bir durum! Onda pişmanlık duygusu uyandırmamaya dikkat etmeliyim.</p>

  <p>Bu düşüncemle biraz kendimi beğenmişçe davrandığım sanılabilir ama, öyle değil. Komşum bana dünyanın en kötü insanı gibi görünmüştü. Epeyce yakışıklı olduğumu da edindiğim tecrübeler bana öğretti.</p>

  <p>Heathcliff: «Bayan Heathcliff benim gelinimdir,» diyerek düşüncelerimi onayladı. Konuşurken kin dolu bir bakışla ona bakıyordu... yüz kasları, diğer bütün insanlardakinin aksine, içinden geçenleri ele vermeyecek yapıda değilse.</p>

  <p>Yanımdakine dönerek: «Ha, elbette, şimdi anladım,» dedim. «Bu koruyucu meleğin şanslı sahibi sizdiniz.»</p>

  <p>Bu, önceki gafımdan daha da kötü olmuştu: Delikanlının yüzü pancar gibi kızardı, saldırmaya hazırlanıyormuş gibi yumruklarını sıktı. Sonra kendini hemen toplayıverdi, havanın kötülüğü; ne sunturlu bir küfür savurdu. Bunu aslında bana söylemişti ama, ben oralı olmadım.</p>

  <p>Ev sahibim: «Ne yazık ki tahminlerinde sürekli yanılıyorsun, efendi,» dedi. «İkimiz de sizin iyilik perinize sahip olma şansını bulamadık. Onun eşi öldü. Onun gelinim olduğunu size daha önce söylemiştim; demek ki benim oğlumla evlenmiş.»</p>

  <p>«O halde bu delikanlı da...»</p>

  <p>«Oğlum değil elbette.»</p>

  <p>Heathcliff, kendisini bu hödüğün babası sanmam epey tuhaf bir şeymiş gibi gülümsedi.</p>

  <p>Diğeri de: «Benim adım Hareton Earnshaw,» diye gürledi. «Bu isme saygılı olmanı öneririm.»</p>

  <p>Adamın kendini kibirlenerek takdim edişine içimden gülerek:</p>

  <p>«Saygısızlık etmedim ki,» diye yanıt verdim.</p>

  <p>Gözlerini gizemli bir şekilde bana dikmişti, ben kendi bakışlarımı başka tarafa çevirmek zorunda kaldım, çünkü kulaktozuna bir yumruk atmaktan, ya da kendimi tutamayıp kahkahalarla gülmekten korkuyordum.Bu cana yakın aile ortamında kendimi epey yabancı hissetmeye başlamıştım. Buranın havasındaki huzursuzluk bütün maddi rahatlıklarını ortadan kaldırıyordu. Üçüncü kez bu çatı altına girmeden önce uzun uzun düşünmeye karar verdim.</p>

  <p>Yemek işi bittikten sonra hiç kimse ağzını açıp bir şeyler söylemeye niyetli görünmeyince, havanın durumuna bakmak üzere pencerelerden birinin önüne gittim. Gördüğüm manzara epey kasvetliydi: Ortalık pek erkenden gecenin karanlığına bürünmüş, gökyüzü ile tepeler acı ve soluk kesici rüzgarın anaforuyla tipide birbirine girmişti.</p>

  <p>«Yanımda bir rehber olmadan eve gitmemin mümkün olacağını sanmıyorum,» diye, elimde olmadan bağırdım. «Yollar şimdiden karla örtülmüştür. Öyle olmasa bile, bir adım ileriyi görmem mümkün değil.»</p>

  <p>Heathcliff: «Hareton, şu koyunları ahırın sundurmasına yürüt,» dedi. «Bütün gece ağılda kalırlarsa üstleri karla kaplanır. Önlerine bir kalas koymayı da unutma.»</p>

  <p>Gittikçe çoğalan bir öfkeyle: «Peki, ben nasıl gideceğim?» diye sordum.</p>

  <p>Soruma yanıt alamadım. Çevreme bakınınca, köpekler için bir kova dolusu yulaf getiren Joseph'le ocağın üstündeki raftan çay fincanlarını alırken yere düşürdüğü kibritleri birer birer yakarak oyalanmaya çalışan Bayan Heathcliff'ten başka kimseyi göremedim.</p>

  <p>Joseph yükünü bıraktıktan sonra, odaya şöyle araştıran gözlerle bakındı, çatlak sesiyle konuşmaya başladı:</p>

  <p>«Herkes bir şeylerle uğraşırken, sen burada avare avare dolaşıyorsun, bunu anlamıyorum. Sen hiçbir işe yaramazsın. Kafana da söz girmiyor. Kötü alışkanlıklarından da vazgeçeceğin yok. Tıpkı annem gibi seni de şeytan çarpacak!»</p>

  <p>Bir an, bu sözlerin bana söylendiğini sandım, öfkelenerek ihtiyar ahmağı bir tekmeyle dışarı atmak için ona doğru yürüdüm. Bayan Heathcliff in yanıt vermesi beni durdurdu.</p>

  <p>«Seni gidi utanmaz, riyakar bunak seni! Şeytanın adını ağzına alınca çarpılacağını hiç düşünmüyor musun? Sana şimdiden söyleyim, beni kızdırmaktan vazgeç, yoksa senin işten atılmanı yalvar yakar isteyeceğim.» Kadın, raftan koyu ciltli bir kitap alarak seslendi: «Sana büyücülükte ne kadar ilerlediğimi göstereceğim. Çok yakında da yapamayacağım hiçbir şey kalmayacak. Kızıl inek tesadüfen ölmedi, senin romatizmalarının da kaderin olduğuna inanmak zor...»</p>

  <p>İhtiyar adam: «Ah! İblis kadın!» diye söylendi. «Tanrı bizi fenalıklardan korusun.»</p>

  <p>«Sus... İmansız! Sen uğursuzun birisin. Defol, yoksa canını epeyce yakarım. Burada hepinizi muma çevireceğim, bana karşı koymaya ilk heves edeni de... ona ne yapacağımı söylemeyeceğim, ama, sen göreceksin! Defol, seni gözetim altında tutuyorum, bunu unutma!»</p>

  <p>Küçük cadı, güzel gözlerine kötücül bir ifade vermişti. Joseph de, içtenlikli bir korku duygusuyla, bir yandan dua edip, bir yandan «Cadı!» diye söylenerek, titreye titreye dışarı çıktı.</p>

  <p>Kadının davranışının sıkıntıdan kaynaklanan bir tür oyun olduğunu düşündüm, onunla yalnız kalınca da içinde bulunduğum sıkıntılı durumla onun ilgisini çekmeye çalıştım.</p>

  <p>Ciddi ciddi: «Bayan Heathcliff,» dedim, «sizi rahatsız ettiğim için özür dilerim... Ama sizde bu güzel yüz varken, ister istemez yumuşak yürekli olmuşsunuzdur. Bana evimi bulmama yardım edecek bir iki ipucu verin. Siz Londra'ya nereden, nasıl gidilebileceğini bilmediğiniz gibi, ben de buradan evime nasıl gidebileceğimi bilemiyorum.»</p>

  <p>Kadın, iskemlesine iyice büzülerek oturmuştu. Önünde bir mum yanıyordu, koca kitap da, açılmış, kucağımdaydı:</p>

  <p>«Geldiğiniz yoldan dönün,» dedi. «Belki epey kısa bir öğüt ama, size bundan daha iyisini öneremem.»</p>

  <p>«Beni bataklıkta, ya da karla örtülü bir hendekte ölü bulurlarsa buna biraz da sizin neden olduğunuzu düşünerek vicdanınız sızlamayacak, öyle mi?»</p>

  <p>«Ben nasıl neden olabilirim? Sizinle gelemem ki. Bahçe çitinin önüne kadar gitmeme bile izin vermezler.»</p>

  <p>«Siz mi? Böyle bir gecede benim için kapıdan dışarı adımınızı atmanıza bile gönlüm razı olmaz!» diye bağırdım. «Bana yolumu tarif etmenizi istiyorum, göstermenizi değil. Ya da Bay Heathcliff'i benim yanıma bir adam vermeye zorlamanızı istiyorum.»</p>

  <p>«Kimi versin? Burada bir o, birde Hareton, Zillah, Joseph, işen varız.»</p>

  <p>«Çiftlikte çalışan yanaşma filan yok mu?»</p>

  <p>«Hayır, hepsi bu kadar.»</p>

  <p>«O halde, ben de bu gece burada kalmak zorundayım.»</p>

  <p>«Bunu ev sahibinizle kararlaştırın. Benim bu işle ilgim yok.»</p>

  <p>Mutfağın önünden Heathcliff'in katı sesi duyuldu: . «Umarım bu sana ders olur da bu tepelerde aklına estiği gibi dolaşmaktan vazgeçersin! Burada kalmaya gelince: Konuklar için hazır yatak bulundurmam ben. Kalacak olursan, ya Hareton'un, ya da Joseph'in yatağında yatmayı göze alırsın.» dedim.</p>

  <p>«Ben bu odadaki sandalyelerden birinin üstünde uyuyabilirim,»</p>

  <p>Kaba adam: «Hayır, hayır!» dedi. «Yabancı, varsıl da olsa, yoksul da olsa yine yabancıdır. Ben gözetim altında bulundurmadıkça bir yabancıyı buralarda kendi haline bırakmak işime gelmez.»</p>

  <p>Bu sözleri sabrımı tüketmişti. Bir küfür savurdum, onu itip avluya çıkmak üzere telaşla yürürken Hareton'a çarptım. Ortalık o kadar karanlıktı ki çıkış yerini göremiyordum, el yordamıyla dolanırken birbirlerine layık gördükleri uygarca ilişkilerden birine daha kulak misafiri oldum.</p>

  <p>Başlangıçta, delikanlı benimle arkadaş olmaya niyetli görünüyordu.</p>

  <p>«Ben parka kadar ona eşlik ederim,» dedi.</p>

  <p>Efendisi, ya da nesiyse:</p>

  <p>«Cehenneme kadar yolun var!» diye bağırdı. «Atlarla kim ilgilenecek?»</p>

  <p>Bayan Heathcliff umduğumdan çok daha uysal bir tavırla söylendi:</p>

  <p>«Bir insanın hayatı, atların bir gecelik ihmal edilmelerinden daha önemlidir. Birisinin onunla gitmesi şart.»</p>

  <p>Hareton aksilendi:</p>

  <p>«Ama senin buyruğunla değil. Ona abayı yaktıysan, çeneni kapatman hakkında daha hayırlı olur.»</p>

  <p>«Öyleyse dilerim Tanrı'dan, ruhu hepinizin huzurunu kaçırsın; umarım Bay Heathcliff de Grange yıkılıp dökülünceye kadar kiracı bulamaz.»</p>

  <p>Joseph'in yanına yaklaştım.</p>

  <p>«Bakın hele!» diye bağırdı. «Karı herkesi lanetliyor.»</p>

  <p>Konuşulanları duyabileceği bir yere çömelmiş, lamba ışığı altında inek sağıyordu. Lambayı hızla kaptığım gibi: «Yarın geri yollarım!» diye bağırarak en yakın kapıya koştum.</p>

  <p>İhtiyar adam: «Bey, bey!» diye bağırarak ardıma düştü. «Lambayı çalıyor bu herif! Hey, kuçu kuçu! Hey köpek, kurt, yakalayın şu herifi!»</p>

  <p>Ön kapı açılınca uzun tüylü iki canavar gırtlağıma saldırdı, beni yere yıktı. Bu arada, lamba da sönmüştü; Heathcliff’le Hareton'ın birbirine karışan kahkahaları öfkemi de, utancımı da son sınırına getirmişti.</p>

  <p>Neyse ki, o iki canavar beni diri diri parçalamaktan çok, bacaklarını uzatıp gerinerek, kuyruklarını sallaya sallaya, esnemeye düşkündü. Fakat benim yerden kalkmama da izin vermeyeceklerdi; bu yüzden, o kötü kalpli efendilerinin gönlü olup beni kurtarıncaya kadar yerde yatmak zorunda kaldım. Ondan sonra da, başım açık, hışımla litreye titreye, haydutlara beni serbest bırakmalarını büyürdüm. Beni bir dakika daha orada tutmaları kendi aleyhlerine olacaktı. Bu arada, öyle duyulmamış tehditler savurdum ki benim kinimin sonsuzluğu yanında Kral Lear'inkilerin esamesi bile okunmazdı.</p>

  <p>Sıkıntımın şiddeti burnumun kanamasına neden oldu. Heathcliff hala gülüyor, ben de hala tehditler savuruyordum. Benden daha sakin, benimle eğlenenden daha merhametli biri gelip işe karışmasaydı bu oyun nasıl biterdi bilmiyorum. Biri dediğim, şu şişman kahya kadın Zillah idi. Çıkan yaygaranın nedenini anlamak için nihayet dışarı fırlamıştı. Birilerinin bana fenalık ettiklerini düşünmüş. Efendisine karşı gelmeye cesaret edemediği için de zalimlerin gencini kelimelerle yaylım ateşine tuttu.</p>

  <p>«Daha neler, Bay Earnshaw!» diye bağırdı. «Bakalım bundan sonra ne halt yiyeceksiniz! Kapımızda cinayet mi işleyeceksiniz? Hayır, bu ev bana göre değil. Şu biçare çocuğa bakın, neredeyse boğulacak. Şşş, sus! Bu böyle gitmez... Hadi gel de yaranı sarayım. Ha şöyle, rahat dur.»</p>

  <p>Bu sözlerle beraber bir kova dolusu buz gibi suyu başımdan aşağı boca etti, sonra beni zorla mutfağa götürdü. Bay Heathcliff de ardımız sıra geldi. Yüzündeki geçici neşe silinmiş, her zamanki somurtuk, kederli havasına bürünmüştü.</p>

  <p>Epey hastaydım, başım dönüyordu, bayılacak gibiydim. Bu nedenle de adam beni evinde barındırmak zorunda kaldı. Zillah'ya bana bir bardak konyak vermesini söyledi, sonra içeri odaya geçti. Bu sırada Zillah da sürekli konuşarak beni avutmaya çalıştı, efendisinin emrini de yerine getirdikten sonra, kendimi biraz daha iyi hissedince, yatmaya götürdü.</p>

  <p>Beni yukarı kata çıkarırken, mumu saklamamı, ses çıkarmamamı tembihledi, çünkü beni yatıracağı oda hakkında efendisinin tuhaf bir inancı varmış; hiçbir zaman da orada birinin yatmasına izin vermezmiş.Nedenini sordum Bilmediğini söyledi; buraya geleli yalnızca birkaç yıl olmuştu; bu süre içinde öyle tuhaf olaylarla karşılaşmışlardı ki artık merak bile etmiyordu.</p>

  <p>Ben de meraklanamayacak ölçüde aptallaşmış olduğum için, kapımı kapattım, etrafıma bakınıp yatağı aradım. Odanın olanca eşyası bir koltuk, bir gardırop, bir de tepesine posta arabalarının pencerelerini andıran dört köşe pencereler açılmış büyücek bir meşe sandıktı.</p>

  <p>Yanına gidip içine bakınca bunun epey eski moda tuhaf bir yatak olduğunu fark ettim; ailenin her bireyini teker teker oda ihtiyacından kurtaracak biçimde yapılmıştı. Daha doğrusu, küçük bir odacık gibiydi, içindeki bir pencerenin alt kenarı da masa yerine geçiyordu.</p>

  <p>Kapısının kanatlarını açtım, elimde mumla içine girdim, kanatlan tekrar kapattım. Artık Heathcliff'in izlemelerine karşı da, başkalarına karşı da kendimi güvende hissediyordum.</p>

  <p>Mumu yerleştirdiğim pencere kenarının bir köşesinde üst üste yığılmış birkaç küflü kitap vardı, tahtanın boyalı yerlerine ise bazı yazılar kazılmıştı. Daha doğrusu, bu yazılar, irili ufaklı, her boydan harflerle, tekrar tekrar yazılmış bir isimden ibaretti. Catherine Earnshaw; kimi yerlerde değişip Catherine Heathcliff, kimi yerlerde de Catherine Linton oluyordu.</p>

  <p>Miskinlikten gelen bir ilgisizlikle başımı pencereye dayadım, «Catherine Earnshaw, Heathcliff, Linton» diye, gözlerim kapanana kadar okumayı sürdürdüm. Gözlerim kapanalı beş dakika bile olmamıştı ki karanlığın arasından beyaz harfler belirdi, boşluk Catherine'lerle dolmaya başladı; bu yılışık adın etkisinden sıyrılmak için yerimden doğrulduğumda mumun eski kitaplardan birinin üzerine eğilmiş olduğunu, ortalığı da yanmış deri kokusunun kapladığını fark ettim.</p>

  <p>Mumu üfleyip söndürdüm, soğuktan, mide bulantısından huzurum kaçmış halde oturup, kenarı yanmış kitabı dizlerimin üstüne koydum. Bu, incecik harflerle yazılmış bir incil'di, ağır biçimde küf kokuyordu. Baş tarafındaki boş sayfaya 'Bu kitap Catherine Earnshaw'undur' yazılmış, bir çeyrek asır öncesine ait bir tarih atılmıştı. İncil'i kapattım, başkasını aldım, sonra diğerini, daha sonra diğerini derken hepsini inceledim. Catherine'in kütüphanesinde seçme eserler vardı; eskimişliklerine bakarsak da epeyce kullanıldıkları anlaşılıyordu ama, hepsinin de iyi niyetlerle kullanıldığı söylenemezdi, çünkü hemen hemen hiçbir bölüm başı yoktu ki kitap basılırken boş bırakılan yerlere mürekkeple bazı yorumlar yorum değilse bile öylesi şeyler yazılmış olmasın. Bazıları, birbirini tutmayan sözlerdi; bazıları da kişiliğini bulamamış, çocuksu bir el yazısıyla çiziktirilmiş anılar halindeydi. Boş bir sayfanın üst kısmında, yapıldığı zaman epey değerli bir sanat eseri havasını taşıyan, dostum Joseph'in çalakalem çizilmiş bir karikatürünü görünce çok sevindim.</p>

  <p>İçimde hemen bu meçhul Catherine'e karşı bir ilgi boy verdi, onun hiyeroglife benzeyen soluk yazılarını şifre çözer gibi çözmeye giriştim.</p>

  <p>Alttaki paragraf «Kötü bir pazar» diye başlıyordu. «Babam geri dönebilseydi... Hindley onun yerini hiç tutamıyor... Hele Heathcliff'e çok kötü davranıyor. H... ile beraber başkaldıracağız... İlk adımı bu akşam attık.</p>

  <p>«Bütün gün yağmurdan her yanı sular seller götürdü. Kiliseye gidemedik: onun için Joseph bizi tavan arasında toplayıp ayin yapmak istedi. Bu nedenle de Hindley ile karısı aşağıda ocak başında rahat rahat oturup İncil okumak dışında her işi yaparlarken buna kalıbımı basarım, Heathcliff'e, bana, zavallı yamak çocuğa dua kitaplarımızı alıp yukarı çıkmamız buyruldu. Orada bir mısır çuvalının üstüne oturmuş inleyip titrerken, duayı kısa kessin diye Joseph'in de titremesi için dua ediyorduk. Ne anlamsız fikir! Ayin tam üç saat sürdüğü halde ağabeyim bizim aşağıya indiğimizi görünce: 'Ne o? Bu kadar çabuk mu bitti?' diye bağırdı. «Eskiden pazar akşamları fazla gürültü yapmadığımız takdirde, oyun oynamamıza izin çıkardı; şimdi ise küçücük bir çıtırtı hepimizi birer köşeye dağıtmaya yetiyor. Acımasız diktatör: 'Burada bir efendinin bulunduğunu unutuyorsunuz!' diyor. 'Beni öfkelendirecek olanı yok edeceğim. Tam bir sessizlik istiyorum. Hay Tanrım! Sen miydin? Frances, sevgilim, şunun yanından geçerken saçını bir çekiver; parmaklarını çıtırdattığını duydum.' «Frances, çocuğun saçlarını bütün gücüyle çektikten sonra, gidip kocasının kucağına oturdu, orada iki küçük bebek gibi öpüşüp koklaşarak, bizim bile utanacağımız türden saçma sapan sözlerle saatlerce oyalandılar.</p>

  <p>«Biz de, mutfak tezgahının altına büzülmüş, kendi imkanlarımızla eğlenmeye çalışıyorduk. Önlüklerimizi birbirine bağlamış, perde gibi asmıştım. Derken Joseph bir iş için ahırdan çıkageldi. Perdeyi çektiği gibi emeklerimi heder etti, kulaktozuma bir tokat attıktan sonra çatlak sesiyle söylendi:</p>

  <p>«Bey gömüleli şunun şurasında kaç gün oldu ki! Edilen dualar daha kulaklarınızda çınlıyordur... Bir de kalkmışlar eğleniyorlar... Utanın kendinizden, utanın! Oturun, çocuklar, oturun! Okumak isteseniz ne iyi kitaplar var. Oturun da derdinize yanın! «Joseph bunları söyledikten sonra, bizi bir dörtgen oluşturacak biçimde oturttu; böylece, ilerideki ocaktan gelen hafif bir aydınlık, kucağımıza fırlatıp attığı kitapları okumamıza yardım edecekti.</p>

  <p>«Ben buna katlanamadım, elimdeki kitabı bir ucundan tutup köpeklerin bulunduğu yere fırlatırken, iyi kitaplardan nefret ettiğimi de söyledim. Heathcliff de kendisininkini bir tekmeyle aynı yere yolladı. Bunun üzerine bir curcunadır koptu.</p>

  <p>«Bizim vaiz: 'Bay Hindley!' diye bağırdı. «Yetişin, Küçük bey! Cathy Miğfer ve Kurtuluş kitabını yerlere attı, Heathcliff de Yıkıma Giden Vol'un birinci bölümünü tekmeledi. Bunları kendi hallerine bırakırsan senin için kötü olur. Ah! Beyefendi onların haklarından gelirdi ama neylersin o da ölüp gitti!»</p>

  <p>«Hindley, ocağın başındaki cennetinden hızla ayrıldı, birimizi yakamızdan, birimizi kolumuzdan tuttuğu gibi arka mutfağa atıverdi. Joseph, orada bizi mutlaka Şeytan'ın yakalayacağını söylüyordu. Biz de ayrı ayrı birer köşeye çekilip rahat rahat Şeytan’ın gelmesini beklemeye başladık.</p>

  <p>«Ben bu kitaba uzandım, raftan da bir hokka aldım, gözüme ışık gelsin diye dış kapıyı araladım, yirmi dakikadır yazıyorum. Fakat, arkadaşım sabırsızlanmaya başladı, sütçü kadının pelerinine sarınıp kırlara çıkmamamızı teklif ediyor. Hoş bir teklif. Somurtuk ihtiyar da, gelirse, tahminleri gerçekleşti sanır. Yağmur altında buradakinden daha fazla ıslanıp üşümeyiz sanırım.»</p>

  <p>Catherine bu tasarladıklarını yapmış olmalı ki, hemen bundan sonraki sözlerde başka bir konuya geçmişti: Gözlerinden sel gibi yaş akıyormuş.</p>

  <p>«Hindley'in beni bunca ağlatacağını hiç aklıma getirmemiştim,» diye yazmıştı. «Başım o kadar ağrıyor ki, yastığın üzerinde tutamıyorum; ama yine de çaresizliğe kapılamam. Zavallı Heathcliff! Hindley ona 'Serseri!' diyor, artık bizimle oturmasına, yemek yemesine izin vermeyecekmiş; onunla oyun oynamayacakmışım, emirlerine uymazsak onu evden kovacakmış. H.'ye fazla yüz verdiği için de babamı suçluyor (buna nasıl cesaret ediyor ki?), ona haddini bildireceğine yemin ediyor...»</p>

  <p>Uyku bastırmış, başım solgun sayfanın üstüne düşmeye başlamıştı. Gözlerim el yazısından kitabın yazılarına kaydı. Kırmızı renkli süslü harflerle yazılı bir başlık gördüm:</p>

  <p>«Yetmiş Kere Yedi, Yetmiş Birincinin İlki. Sayın Rahip Jabes Branderham tarafından Gimmerden Sough'da verilen Dinsel Söylev».</p>

  <p>Yarı uykulu bir halde, Jabes Branderham'ın neler söylediğini tahmin etmeye çalışırken, kendimi yatağa attım, uykuya daldım.</p>

  <p>Ne yazık ki, iyi demlenmemiş çayla bozulan sinirlerin tepkisi kötü oluyor. Yoksa, bu kadar korkunç bir gece geçirmem başka neden kaynaklanabilir ki? Acı çekmenin ne demek olduğunu öğrendiğimden beri, böylesi bir gece daha geçirdiğimi hatırlamıyorum.</p>

  <p>Daha kendimden geçmeden düş görmeye başladım. Güya sabah olmuştu, eve dönmek üzere yola çıkmıştım, Joseph de bana rehberlik ediyordu.</p>

  <p>Yolumuz birkaç metre kalınlığında karla örtülü; bata çıka ilerlemeye çalışırken yol arkadaşım bir hacı bastonu almadığım için sürekli bana çıkışıyor; eve bastonsuz giremeyeceğimi söylüyor, bana elindeki kocaman topuzlu bastonunu kurumlanarak gösteriyor...</p>

  <p>Bir an, kendi evime kabul edilebilmek için böyle bir silaha ihtiyacımın olması bana aptalca geldi. Derken, aklıma başka bir fikir geldi: Ben oraya gitmiyordum; ünlü Jabes Branderham'ın «Yetmiş Kere Yedi» kitabından okuyacağı vaizleri dinlemeye gidiyorduk. Üstelik, ya Joseph, ya vaiz, veya ben, Yetmiş Bir Günah'ın ilkini işlediğimiz için halka gösterilip aforoz edilecektik.</p>

  <p>Kiliseye geldik. Yürüyüşe çıktığım zamanlar gerçekten birkaç kez kilisenin önünden geçmiştim, iki tepe arasında yükseltilmiş bir çukurlukta, bir bataklığın kenarındadır. Oraya gömülü birkaç ölünün mumyalanmış gibi sağlam kalmasının da bataklıktaki nemli yosunlardan kaynaklandığı söylenir. Kilisenin çatısı bugüne kadar nasılsa sağlam kalmış, fakat papaza verilen maaş yılda yirmi sterlin olduğu, iki göz odanın her an bir göz oda haline gelmesi beklendiği için, hiçbir papaz burada çalışmak istemez; hele inananların, açlıktan öldüğünü bilse bile ona daha fazla para vermeyeceğini duyduktan sonra kim gelir ki! Fakat düşümde Jabes'in kalabalık bir topluluğu vardı, hepsi de kulak kesilmişler, onu dinliyorlardı: O da «Aman Tanrım» ne vaiz verdi! Dört yüz doksan parçaya bölünmüştü, her bölüm de ayrı bir günahla ilgili. Bunları arayıp nereden buldu, onu bilemiyorum; deyimleri de kendince öyle bir yorumlayışı vardı ki! Ona göre insan her durumda değişik günahlar işlemek zorundadır. Bu günahlar da en tuhaf türden şeyler... daha önce aklıma bile gelmeyen şeyler.</p>

  <p>Ah, nasıl da yorulmuştum! Nasıl da kıvrandım, esnedim, başım düştü, sonra tekrar açıldım. Kendimi nasıl çimdikleyip tokatladım, gözlerimi ovuşturdum, ayağa kalkıp tekrar oturdum, Joseph'i dirseğimle dürterek vaizini bitirmeye niyetli olup olmadığını sordum.</p>

  <p>Sonuna kadar dinlemeye zorunluydum. Nihayet, yetmiş birin birincisine geldi. İşte o sıkıntılı anda, bana da bir esin geldi; kıpırdayıp yerimden kalktım, Jabes Branderham'ın hiçbir Hıristiyanın bağışlamayacağı bir günah işlediğini söylemek istedim.</p>

  <p>«Efendim!» diye bağırdım, «şurada dört duvar arasında oturup bir çırpıda günahlarınızın dört yüz doksan beşini bağışladım. Yetmiş defa yedi kere şapkamı alıp çıkmaya hazırlandım yetmiş kere yedi defa beni yerime oturmaya zorladınız. Dört yüz doksan birinci ise çok fazla. Ey ölüm eziyetine benimle birlikte katlanan kardeşlerim, yakalayın şunu! Onu yere devirin, lime lime edin ki buralarda izi bile kalmasın!»</p>

  <p>Jabes, huşuyla durduktan sonra: «Asıl parçalanması gereken adam sensin!» diye bağırdı. «Yetmiş kere yedi kez esnedin, yetmiş kere yedi kez ben ruhumun sesini dinledim.»</p>

  <p>«İşte bu da bir insanlık zaafıdır; bu da bağışlanabilir» diye düşündüm. Yetmiş birin birincisi ortaya çıktı.</p>

  <p>«Kardeşlerim, onun hakkında yazılı hükmü yerine getirin! Tanrı'nın bütün ermişleri böyle bir onur kazanmıştır.»Bu son sözler üzerine bütün topluluk hacı bastonlarını kaldırarak üstüme yürüdü. Benim ise savunacak hiçbir silahım yoktu, onun için, en yakınımda bulunan, üstelik en canavarca bana saldıran Joseph'in sopasını almaya çalıştım. Karışıklıkta, sopalar birbirleriyle çarpıştılar, benim başıma yöneltilmiş sopaların başkalarınınkilere indiğini gördüm. Kilisenin içi karşılıklı darbelerle inliyordu. Herkesin eli en yakın komşusunun yakasındaydı. Branderham da boş durmamak için bütün gücüyle mimberi yumruklayıp ortalığı gümbürdetiyordu. Öyle ki sonunda uyanıp derin bir oh çekmeme de bu gürültü neden oldu.</p>

  <p>Bu gürültünün nedeni neydi, kapışmada Jabes'in rolünü kim oynamıştı? Yalnızca pencereme değen bir köknar dalı; rüzgar uğultularla estikçe, ağacın kuru kozalakları da cama vuruyordu.</p>

  <p>Bir süre kuşkuyla kulak verdim; gürültünün sebebini anladıktan sonra diğer yanıma dönüp uykuya dalmış, tekrar düş görmeye başlamıştım; üstelik ilkinden daha kötü bir düş.</p>

  <p>Bu kez de, meşe dolabın içinde yattığımı hatırlıyorum. Rüzgarın uğultusunu, karların savruluşunu, köknarın o yanıltıcı vuruşunu da duyuyor, bu gürültünün nedenini de uyanıkmışım gibi biliyordum. Fakat bu gürültü beni öyle rahatsız ediyordu ki mümkünse hemen durdurmaya karar verdim. Kalkıp pencereyi açmaya çalıştım sanıyorum. Kanadın kancası yuvasına sıkışmış, açılmıyordu. Bunu uyanıkken de görmüştüm fakat unutmuşum.</p>

  <p>«Ne yapıp edip bu gürültüyü durdurmalıyım!» diye söylendim, camı yumruğumla kırıp dalı yakalamak için kolumu dışarı uzattım ama, parmaklarım dal yerine, soğuktan buz gibi olmuş minicik bir eli yakalamıştı.</p>

  <p>Bir karabasan görmüş gibi dehşete kapıldım. Kolumu geri çekmeye çalıştım, el, sıkıca yapışmış, bırakmıyordu. Alabildiğine hüzünlü bir ses:</p>

  <p>«Beni içeri alın... Beni içeri alın!» diye yalvardı.</p>

  <p>Elimi kurtarmaya çalışarak: «Kimsin sen?» diye sordum. Ses titreyerek yanıtladı:</p>

  <p>«Catherine Linton'ım ben.» (Aklıma neden Linton adı geldi? Earnshaw adını Linton adından belki yirmi kez daha fazla okumuştum.) «Eve geldim. Kırda yolumu kaybetmiştim!»</p>

  <p>O konuşurken pencerede belli belirsiz bir çocuk yüzünün göründüğünü de fark ettim. Korku beni de acımasız biri yapmıştı; o yaratığı kovmak için boşuna uğraştığımı anlayınca bileğini kırık cama doğru çektim, kanlar fışkırıp çarşafı ıslatıncaya kadar camın üzerinde ileri geri sürttüm.</p>

  <p>O ise hala: «Beni içeri alın!» diye yalvarıyor, elimi de bir türlü bırakmıyordu. Korkudan çıldırmış gibiydim.</p>

  <p>Nihayet: «Seni içeri nasıl alabilirim?» dedim. «Bunu yapmamı istiyorsan beni rahat bırak.»</p>

  <p>Parmakları gevşedi, elimi hızla içeri çektim, kitapları telaşla pencerenin önüne üst üste dizdim, sonra da o acıklı yalvarışları duymamak için kulaklarımı tıkadım.</p>

  <p>On beş dakikadan fazla kulaklarım tıkalı kaldı, sonra yeniden dışarıyı dinleyince o acıklı inlemelerin sürdüğünü duydum.</p>

  <p>«Defol!» diye bağırdım. «Seni kesinlikle içeri almam, yirmi yıl yalvarsan da almam!»</p>

  <p>Dışarıdaki ses acıyla: «Zaten yirmi yıl oldu,» diye söylendi. «Ben yirmi yıldır kayıp bir çocuğum.»</p>

  <p>Derken, dışarıdan usul bir tırmalama sesi geldi, biri itmiş gibi kitaplar oynadı. Yerimden fırlamaya çalıştım, parmağımı bile oynatamadım; bunun üzerine, korkuyla, bir çığlık attım.</p>

  <p>Çığlık atmanın hiç de bir çare olmadığını anlayınca iyice afalladım. Yatak odama telaşlı ayak sesleri yaklaşıyordu. Birisi güçlü bir elle kapıyı itip açtı, yatağın üstündeki dört köşe deliklerden içeri ışık vurdu. Oturduğum yerde titriyor, bir yandan da alnımda biriken terleri siliyordum. İçeri giren de ne yapacağını bilemez gibiydi, kendi kendine bir şeyler mırıldanıyordu. En sonunda, yarı ışıltılı bir sesle konuştu. Sorusuna yanıt beklemediği belliydi.</p>

  <p>«Kimse var mı burada?»</p>

  <p>En iyisi orada olduğumu hemen söylemekti, çünkü gelenin Heathcliff olduğunu sesinden, konuşmasından anlamıştım; sessiz durursam, içeriyi aramak isteyeceğinden korkuyordum.</p>

  <p>Bu düşünceyle, dönüp hücremin kapaklarını açtım. Bu davranışımın yarattığı etkiyi unutmam hiç de kolay olmayacak.</p>

  <p>Heathcliff, oda kapısına yakın duruyordu; üzerinde bir gömlek, bir pantolon vardı. Elindeki mum eridikçe parmaklarına akıyordu, yüzü de arkasındaki duvar gibi bembeyazdı. Meşe kapaklar gıcırdamaya başlayınca elektrik çarpmış gibi sarsıldı; mum elinden fırlayıp birkaç adım beriye düştü, öylesine afallamış ve heyecanlıydı ki eğilip mumu alacak gücü yoktu.</p>

  <p>Onu bu korkaklığının daha fazla görülmesinin vereceği utançtan korumak için: «Burada konuğunuzdan başka kimse yok,» dedim. «Korkunç bir karabasan görürken bağırmak talihsizliğine uğradım. Sizi rahatsız ettiğim için bağışlayın.»</p>

  <p>«Hay Tanrı kahretsin seni, Lockwood! Keşke burada olacağına...»</p>

  <p>Evsahibim mumu elinde dik tutamayacağını anlayınca bir sandalyenin üstüne bıraktı. Sonra tırnaklarını avuçlarına geçirerek sordu:</p>

  <p>«Seni bu odaya kim soktu?» Dişlerini sıkmış, gıcırdatıyordu. «Kim soktu? Onları hemen şimdi evimden kovacağım!»</p>

  <p>Kendimi yere atıp telaşla giysilerimi giymeye çalışırken:</p>

  <p>«Hizmetçiniz Zillah getirdi,» dedim. «Onu kovsanız da umurumda değil, Bay Heathcliff, o çoktan bunu hak etti. Bana öyle geliyor ki kadın beni kullanıp buranın perili olup olmadığını anlamak istedi. Eh, doğrusu burası tekin değil. Hayaletlerle, hortlaklarla dolu. Burayı kapalı tutmakta haklısınız, emin olun. Hiç kimse böyle bir inde uyumasına izin verildi diye size teşekkür etmez.»</p>

  <p>Heathcliff: «Ne demek istiyorsun?» dedi. «Burada ne yapıyorsun? Buraya geldiğine göre en azından yat da geceyi geçir; ama, Tanrı aşkına, bir daha öyle korkunç çığlıklar atma... Boğazın kesilmedikçe bu sesi çıkarman hoş görülemez.»</p>

  <p>«O küçük şeytan pencereden içeri girebilseydi, belki de beni boğazlayacaktı,» diye yanıt verdim.</p>

  <p>«Konuksever dedelerinizin azaplarına artık katlanmayacağım. Sayın Rahip Jabes Branderham anne tarafından akrabanız değil miydi? Ya o küçük afacan Catherine Linton, ya da Earnshaw mi, her neyse sürekli isim değiştiriyordu sanırım kötü ruhlu küçük.Yirmi yıldır dünyayı yürüye yürüye dolaşıyormuş, bana öyle dedi: işlediği günahların cezasını böylece çektiğine eminim.»</p>

  <p>Bu sözleri söyler söylemez, kitapta Heathcliff ile Catherine'in adları arasında yakın bir ilişki olduğunu anımsadım, bunu nasılsa unutmuşum. Düşüncesizliğimden dolayı yüzüm kızardı, devirdiğim çamın farkında olduğumu daha fazla belli etmeden telaşla şöyle dedim:</p>

  <p>«Gerçek şu, efendim: Gecenin bir bölümünü...» Sözlerimin burasında tekrar durdum. «Eski kitapları karıştırarak geçirdim,» diyecektim ama, böylece, eski kitapların asıl konularıyla birlikte boş yerlerine elle yazılmış olanları da okumuş olduğumu belli etmiş olacaktım. Onun için, hatamı düzeltmek üzere: «Pencere kenarına çiziktirilmiş isimleri heceleyerek geçirdim,» dedim. «Çok can sıkıcı, sayı saymak gibi uyku getirici bir iş. Ya da...» Heathcliff, vahşice gürledi:</p>

  <p>«Benimle böyle konuşmakta niyetin ne olabilir? Benim evinde buna nasıl cesaret edebiliyorsun? Tanrım, bu adamın böyle konuşması için delirmiş olması gerek!»</p>

  <p>Heathcliff, hışımla, elini alnına vurdu. Bu sözlere kızmak mı, yoksa konuşmaya devam etmek mi gerektiğini bilmiyordum, ama sözlerimden öyle fazla etkilenmiş görünüyordu ki, ona acıdım, sözü yine gördüğüm rüyalara getirdim. Daha önce Catherine Linton'ın adını bile duymadığımı, fakat tekrar tekrar okuduğum için düş gücümün irademin dışına çıktığı bir sırada bu ada uygun bir şekli görür gibi olduğumu anlattım.</p>

  <p>Ben konuşurken Heathcliff de yavaşça yatağın gerideki hücresine doğru çekilmiş, nihayet oturmuştu. Bulunduğu yerden görünmüyordu. Kesik kopuk, düzensiz soluk alışlarından aşırı heyecanını gidermeye çalıştığını anlamıştım. Şaşkınlığını fark ettiğimi belli etmek istemediğim için, giyinirken bilerek gürültü yaptım, saatime baktım, gecenin uzunluğuna dair bir şeyler söylemeye çalıştım.</p>

  <p>«Saat daha üç bile olmamış. Altıya geldiğine yemin edebilirdim... Burada zaman duruyor... Sanırım akşam saat sekizde odalarımıza çekilmiş olacağız.»</p>

  <p>Ev sahibim inlemesini güçlükle bastırıp, duvara yansıyan gölgesinden anladığıma göre de, koluyla gözyaşını silerek: «Kışın hep dokuzda yatıp dörtte kalkarız,» dedi. «Benim odama gidebilirsiniz, Bay Lockwood. Bu kadar erken aşağıya inerseniz, herkes rahatsız olur. Sizin o çocukça bağırışınız bütün uykumu kaçırdı.»</p>

  <p>«Benim de uykum kaçtı,» dedim. «Ortalık ağarıncaya kadar bahçede gezineceğim, sonra gideceğim. Bir daha da sizi tedirgin edecek değilim, korkmayın. Köyde olsun, şehirde olsun, insanlar arasında yaşamanın keyifli bir yanını araştırmak derdinden artık kurtuldum. Aklı başında bir kimse, dostluk konusunda kendi kendine yetmeli.»</p>

  <p>Heathcliff: «Aman ne hoş bir dostluk!» dedi. «Mumu al, istediğin yere git. Ben de hemen yanına geleceğim. Ama avludan uzak dur, köpekler bağlı değil, eve de girme, Juno orada nöbette... Hayır, hayır; sen sadece merdivenlerle koridorlarda dolaşabilirsin. Tamam, yürü bakalım, iki dakika sonra ben de geleceğim.»</p>

  <p>Buyruğun odadan çıkmama ilişkin olanını yerine getirdim, dar koridordan nereye gidildiğini bilmediğim için olduğum yerde, hareketsiz durdum. Ev sahibimin aklı başında görünüşüyle hiç de bağdaşmayan batıl inançları olduğunu görüyordum:</p>

  <p>Yatağın üstüne çıktı, kanatları hızla açtı, gözyaşlarını tutamayıp ağlamaya başladı.</p>

  <p>«Gir içeri, gir içeri!» diye hıçkırdı. «Cathy, n'olur yeniden gel... Ah, benim biricik sevgilim! Bu kez beni duy. Catherine, nihayet!»</p>

  <p>Hayalet kendisinden beklenen oyunu tekrar oynamıştı. Varlığını göstermiyordu, ama, karla karışık rüzgar, hızla içeriye girmiş, dahası benim bulunduğum yere kadar gelip ışığı söndürmüştü.</p>

  <p>Bu rüzgar dalgasıyla gelen rahatlama duygusunda o kadar ürkütücü bir şey vardı ki, heyecanımdan bunun saçmalığını fark edemedim, adamın anlattıklarını dinlediğim için kendi kendime kızarak, acıya neden olmamdan, o saçma rüyalarımı anlatmaktan dolayı da pişmanlık duyarak, oradan ayrıldım; fakat bu üzüntünün nedenini de anlamıyordum.</p>

  <p>Dikkatli adımlarla aşağıya indim, arka mutfağa girdim, üzeri külle örtülü ateşten elimdeki mumu yaktım.</p>

  <p>Burada, beni öfkeyle tıslayarak karşılayan çizgili bir tekir kediden başka canlı yoktu.</p>

  <p>Daire dilimleri biçiminde iki tahta kanepe ocağın başını neredeyse kaplamış gibiydi; bunlardan birine ben uzandım, diğerine de tekir kedi yerleşti. Bulunduğumuz yere başka biri gelmeden ikimiz de uyuklamaya başlamıştık. Derken, Joseph, tavan arasına çıkıp gözden kaybolan ağaç merdivenden inmeye başladı. Bu merdiven onun inine gidiyordu anlaşılan.</p>

  <p>Çalı çırpı ile tutuşturduğum ocağa kötü kötü baktıktan sonra kediyi yere itip ondan boşalan yere kendisi yerleşti. Yedi buçuk santim uzunluğundaki piposuna tütün doldurmaya başladı. Onun kutsal yerinde benim de bulunmamı bir şey söylenmeye değmeyecek ölçüde küstahça bir hareket sayıyor olmalıydı. Piposunu sessizce dudaklarına yerleştirdi, kollarını birleştirdi, piposunu tüttürmeye koyuldu.</p>

  <p>Keyfini bozmak istemedim. O da piposunun son nefesini çektikten sonra derin derin göğüs geçirdi, ayağa kalktı, geldiği gibi sessizce gitti.</p>

  <p>Derken, daha çevik adımlarla başka biri geldi, bu kez ben de, «Günaydın» demek için ağzımı açmışken, bir şey söylemeden kapadım; çünkü Hareton Earnshaw, dokunduğu her eşya için bir yığın küfür savurarak sabah dualarını tekrarlıyordu, bir yandan da karları küremek için kürek, ya da kazma aranıyordu. Burun deliklerini şişirerek kanepenin arkasına şöyle bir baktı, benimle de, dostum kediyle de selamlaşmayı hiç düşünmedi.</p>

  <p>Onun hazırlıklarını görünce gitmeme izin çıktığını tahmin ettim, kanepeden kalkıp onun ardı sıra gitmeye koyuldum. O da bunu fark etti, elindeki küreğin sapıyla iç kapılardan birini itip açtı, bazı sesler çıkararak, bir yere gitmeyi düşünüyorsam oraya gidebileceğimi anlatmaya çalıştı.</p>

  <p>Kapı kadınların çoktan işe koyuldukları eve açılıyordu. Zillah koca bir körükle alevleri bacaya kadar yükseltmeye çalışıyordu; Bayan Heathcliff de ocağın önüne diz çökmüş, alevin aydınlığında bir kitap okuyordu.</p>

  <p>Ocağın sıcağından korunmak için bir elini yüzüne siper etmişti; ama üstüne kıvılcım sıçrattığı için bir hizmetçiyi azarlamak, ya da burnunu onun yüzüne doğru uzatan bir köpeği kovmak için başını kitabından kaldırıyordu.</p>

  <p>Heathcliff in de orada olduğunu görünce şaşırdım. Arkası bana dönük, ocağın yanında durmuş, zavallı Zillah'ya çıkışmakla meşguldü. Kadıncağız ise sık sık işini bırakıp önlüğünün ucuyla gözlerini kuruluyor, acı acı inliyordu. Ben içeri girdiğimde, Heathcliff gelinine dönerek bağırdı: «Ya sen, ciğeri beş para etmez...» dedikten sonra aslında koyun, ördek türünden zararsız bir hayvan olduğu halde genellikle adı noktalarla belirtilen bir hayvanın sıfatını ekledi.</p>

  <p>«Yine oturmuş kim bilir ne entrikalar çeviriyorsun! Diğer herkes yediği ekmeği hak etmek için bir şeyler yapıyor... sen ise benim sadakamla yaşıyorsun. At o elindeki süprüntüyü de yapacak bir iş bul. Her gün gözümün önünde bulunmanın bedelini ödeyeceksin, anlaşıldı mı, uğursuz cadı?»</p>

  <p>Genç kadın: «Süprüntümü kaldıracağım, çünkü ben istemesem de bunu zorla yaptırabilirsin,» diye yanıt verdi, kitabını kapatıp koltuklardan birinin üzerine attı. «Ama, sen ne dersen de sevmediğim şeyi yapmayacağım.»</p>

  <p>Heathcliff, elini yukarı kaldırınca kadın da daha tehlikesiz bir yere kaçmaya çalıştı. Adamın elinin ağırlığını iyi tanıdığı kesindi.</p>

  <p>Kedi köpek kavgası izlemeye hiç de niyetli olmadığım için, sanki bundan haberim yokmuş da sadece ısınmak için ocağa yaklaşıyormuş gibi yaptım. Onlar da atışmalarını kısa bir süreliğine kesme nezaketini gösterdiler. Heathcliff, yumruklarını ceplerine sokup kendini tuttu; Bayan Heathcliff dudaklarını büküp uzaktaki kanepeye doğru yürüdü; ben orada olduğum sürece de bir heykel gibi kımıltısız oturdu.</p>

  <p>Bu da uzun sürmedi. Onlarla beraber kahvaltı etmeyi reddettim. Şafak sökerken de bir yolunu bulup kendimi dışarıya, temiz havaya attım. Hava açık, sakin, buz gibi de soğuktu.</p>

  <p>Ben bahçenin bitimine gelmeden, ev sahibim arkamdan seslendi. Benimle gelmek istiyordu, iyi ki gelmiş, çünkü tepenin hemen arkası göz alabildiğine uzanan dalga dalga bembeyaz bir deniz halini almıştı, inişler, çıkışlar, toprağın her zamanki inişlerine, çıkışlarına benzemiyordu. Çukurların çoğu karla dolmuş, toprak düzeyine yükselmişti. Dünkü yürüyüşüm sırasında belleğime resim gibi işlenmiş olan sıra sıra taş kümeleri de ortadan silinmişti.</p>

  <p>Yolun bir kenarında, her beş altı metrede bir dikilmiş taşlar gözüme ilişti. Bunlar, gece karanlığında rahatça görülebilsin diye, kireçle boyanmışlardı. Şimdi ise sağda solda göze çarpan kirli birer noktadan başka bir şey değildiler. Ben yolun virajlarını doğru izlediğimi sanırken, arkadaşım ya sağa ya da sola gitmemi tembihleyip duruyordu.</p>

  <p>Yolda çok az konuştuk, Thrushcross'un bahçesine geldiğimizde durdu, yolun bundan sonrasını kolayca bulabileceğimi söyledi. Vedalaşmamız birer baş selamıyla kaldı, sonra ben kendi başıma yürümeye başladım. Kapıcı kulübesi henüz boş olduğu için yalnızca kendime güvenerek yürümek zorundaydım.</p>

  <p>Bahçe kapısıyla Grange arasındaki uzaklık üç kilometredir fakat ağaçlar arasında sık sık yolumu şaşırıp, bazen de çeneme kadar sulara batarak bu uzaklığı altı kilometreye çıkardım sanıyorum. Uzatmayayım, ben, eve girdiğim zaman saat de on ikiyi çaldı; bu da Uğultulu Tepeler'den eve kadar olan yolun her kilometresinin bir saat aldığını gösteriyordu.</p>

  <p>Bizim kahya kadınla yardımcıları beni karşılamaya koşuştular. Bir yandan da, benden iyice umut kestiklerini anlatıyorlardı. Herkes o gece donduğumu sandığı için cesedimi aramak üzere nasıl yola düşeceklerine kafa yormaya başladıklarını bağrışarak söylüyorlardı.</p>

  <p>Sağ salim geldiğimi gördükleri için biraz sakin olmaları gerektiğini anlattım, iliklerime dek ıslanıp üşümüştüm, yukarı kata güç bela çıktım, kuru giysiler giydikten sonra da ısınmak için yarım saat kadar aşağı yukarı gezindim, daha sonra da sudan çıkmış bir kedi yavrusu kadar güçsüz, dahası hizmetçinin beni kendime getirebilmek için hazırladığı dumanı üstünde kahveden, gümbür gümbür yanan ateşten bile keyif alamayacak ölçüde dermansızca çalışma odama çekildim.</p>

  <p>Bizler ne kadar değersiz, fırıldak gibi dönek insanlarız! Her türlü toplumsal bağlantıdan uzak kalmaya karar veren ben, istesem de böyle bağlar kurmama imkan olmayan bir yere geldiğim için Tanrı'ya şükreden ben, biçare sefil yaratık, yalnızlıkla, sinir bozukluğuyla sadece akşamın alacakaranlığına kadar didişebildim. Ondan sonra da, teslim bayrağını çekerek, akşam yemeğimi getiren Bayan Dean'i karşıma oturttum, yemeğimi yedim, içimden de, «Umarım, iyi bir dedikoducudur da ilginç şeyler anlatır, beni oyalar ya da ninni gibi uykumu getirecek şeyler söyler,» diye dua ediyordum.</p>

  <p>«Uzun zamandır buradasınız değil mi?» diye söze başladım. «On altı yıldır burada olduğunuzu söylememiş miydiniz?»</p>

  <p>«On sekiz yıldır buradayım, efendim. Hanım evlendiği zaman ona yardım etmek için geldim; o öldükten sonra da, evin işleriyle ilgilenmem için, bey beni alıkoydu.»</p>

  <p>«Ya, demek öyle?»</p>

  <p>Bir sessizlik oldu. Kendisini ilgilendiren işlerden söz etmedikçe dedikodu yapmayı sevmeyen biri olmasından korkuyordum; onu ilgilendiren işler de benim için bir değer ifade etmeyecekti.</p>

  <p>Fakat, elleri dizlerinin üzerinde, pembe yüzünü bir düşünce bulutu almış, bir süre beni süzdükten sonra konuştu:</p>

  <p>«O zamandan beri her şey çok değişti!»</p>

  <p>«Evet,» dedim, «sanırım siz de birçok değişiğikliğe tanık olmuşsunuzdur.»</p>

  <p>«Evet... Ayrıca bir yığın da karışıklığa.»</p>

  <p>Kendi kendime, «Oh, konuyu ev sahibimin ailesine getireceğim!» diye düşündüm. Başlangıç için çok isabetli bir konuydu bu. Şu genç, güzel dulun öyküsünü de öğrenmek isterdim; acaba buralı mıydı, yoksa, daha büyük bir ihtimalle, kimin nesi olduğu belirsiz uçarının biri miydi?</p>

  <p>Bunları anlamak için Bayan Dean'e Heathcliff'in Thrushcross Grange'! neden kiraya verip kendisinin daha kötü koşullarla yaşamaya razı olduğunu sordum.</p>

  <p>«Malikaneyi gerektiği gibi çekip çevirmeye yetecek kadar parası mı yok?» dedim.</p>

  <p>«Para mı dediniz? Onun ne kadar parası olduğunu hiç kimse bilmez, her yıl da parasının miktarı artıyor. Evet, evet, o buradan çok daha güzel bir evde rahatça yaşayabilecek ölçüde varlıklı. Fakat, nasıl desem, biraz pinticedir, Thrushcross Grange'e iyi bir kiracı buldu mu da birkaç yüz sterlin daha fazla para kazanmak için hiç düşünmeden kiraya verir, insanların böyle açgözlü, hele dünyada kimi kimsesi olmayan insanların bu kadar açgözlü olmaları çok garip!»</p>

  <p>«Bir oğlu varmış sanırım?»</p>

  <p>«Evet, vardı ama, öldü.»</p>

  <p>«Bu genç hanım, yani Bayan Heathcliff de onun dul eşi mi?»</p>

  <p>«Evet.»</p>

  <p>«Onun yeri yurdu neresi?»</p>

  <p>«O mu? Benim ölen efendimin kızıdır. Genç kızlık adı Catherine Linton'dı. Zavallı çocuğu ben büyüttüm. Bay Heathcliff de buraya taşınsa yine birlikte olurduk.»</p>

  <p>Şaşkınca: «Ne! Catherine Linton mı?» diye bağırdım. Fakat bir dakika düşününce onun gördüğüm hayalet Catherine olmadığını anladım. «Demek benden önce burada oturan beyin soyadı Linton'dı?» diye sürdürdüm.</p>

  <p>«Evet.»</p>

  <p>«Peki, Bay Heathcliff'in evinde oturan şu Earnshaw, Hareton Earnshaw kim? İkisi akraba mı oluyor?»</p>

  <p>«Hayır, o ölen Bayan Linton'ın yeğenidir.»</p>

  <p>«O halde genç hanımla da kardeş çocuğu oluyorlar, öyle mi?»</p>

  <p>«Evet, hanım da kocasıyla kardeş çocuğuydu... Biri anne tarafından, diğeri de baba tarafından. Heathcliff, Bay Linton'ın kız kardeşiyle evlendi.»</p>

  <p>«Uğultulu Tepeler'deki evin kapısının üzerinde 'Earnshaw' yazılı. Eski bir aile mi bunlar?»</p>

  <p>«Hem de epey eski, efendim; Hareton da bu ailenin son bireyi... Nasıl ki Cathy'miz de bizim yani Linton'ların son bireyiyse. Uğultulu Tepeler'e hiç gittiniz mi? Bunu sorduğum için bağışlayın ama, Cathy'nin nasıl olduğunu merak ediyorum da.»</p>

  <p>«Bayan Heathcliff mi? Çok iyi görünüyor, çok da güzel; ama bana sorarsan pek de mutlu değil gibi.»</p>

  <p>«Vah yavrucak! Buna hiç şaşırmam. Beyi nasıl buldunuz?»</p>

  <p>«Biraz kaba bir adam, Bayan Dean. Öyledir, değil mi?»</p>

  <p>«Testere ucu gibi kaba, taş gibi de serttir. Onunla ne kadar az işiniz olursa o kadar iyi olur.»</p>

  <p>«Hayatında pek çok inişlerin, yokuşların bulunması onu bu kadar kaba biri yapmış olmalı. Geçmişine dair bir şeyler biliyor musunuz?»</p>

  <p>«Onun hayatı guguk kuşunun hayatına benzer, efendim... nerede doğduğu, anasının babasının kim olduğu, başlangıçta nasıl para kazandığı bir yana, kalan her şeyini bilirim. Zavallı Hareton da tüyü bitmeden yuvadan atılan son leylek yavrusu gibidir. Bahtsız çocuğun nasıl acımasızca dolandırıldığını buralarda kendisinden başka bilmeyen yoktur.»</p>

  <p>«Doğrusu, Bayan Dean, bana komşularım hakkında biraz bilgi vermekle büyük bir iyilik yapmış olacaksın. Şimdi yatağa girersem, dinlenebileceğimi hiç sanmıyorum; onun için, şöyle bir saat kadar otur da gevezelik edelim.»</p>

  <p>«A, emredersiniz, efendim. Ama, gidip dikişimi alayım, ondan sonra istediğiniz kadar otururum. Fakat siz üşütmüşsünüz; titrediğinizi gördüm. Biraz lapa yemelisiniz, iyi gelir.»</p>

  <p>İyi kalpli kadın telaşla gitti, ben de ocak başına biraz daha sokuldum. Başım yanıyor, bedenimin geri kalan yerleri üşüyordu; üstelik, bütün sinirlerim gerilmiş, aptalca denilebilecek ölçüde heyecanlanmıştım.</p>

  <p>Bu ise beni huzursuz etmiyordu ama, bugünün, dünün olaylarının üzerimde ciddi bir etki bırakmasından korkuyordum.</p>

  <p>Kadın, çok geçmeden, dumanı üstünde bir kase ve bir de dikiş sepetiyle geldi. Kaseyi ocağın üstüne bıraktıktan sonra iskemlesini çekip oturdu, beni bu kadar dost canlısı bulmaktan epey memnun olduğu belliydi.</p>

  <p>Hikayesine başlaması için yeni bir çağrı beklemeden, anlatmaya başladı:</p>

  <p>Ben buraya gelmeden önce, hemen her günüm Uğultulu Tepeler'de geçerdi. Çünkü annem, Hareton'ın babası olan Bay Hindley Earnshaw'ın dadılığını yapmıştı, ben de çocuklarla oynamaya alışkındım. Ayak işlerine de bakar, tarla işlerine yardım ederdim. Her zaman, kim ne isterse yapmaya hazır, çiftlikte dolanır dururdum.</p>

  <p>Güzel bir yaz sabahı (hiç unutmam hasat yeni başlamıştı), Bay Earnshaw, yani Büyük bey, aşağıya indi. Yol kıyafeti giymişti. Joseph'e o gün yapılması gereken işleri söyledikten sonra bize, yani Hindley'e, Cathy'ye, bana döndü (ben de onlarla beraber yulaf lapası yiyordum); oğluna seslendi;</p>

  <p>«E, oğul, ben bugün Liverpool'a gidiyorum... Sana ne getireyim? Ne istiyorsan söyleyebilirsin; ama küçük bir şey olsun, çünkü oraya yürüyerek gidip geleceğim; gidiş de, geliş de yüz kilometre, yani epeyce uzun.»</p>

  <p>Hindley bir keman istedi. Bey sonra da Cathy'ye ne istediğini sordu. Kız o zaman daha altı yaşında bile yoktu, ama, ahırdaki atların hepsine binebilirdi, o da bir kırbaç istedi.</p>

  <p>Bey, beni de unutmamıştı; çünkü, kimi zaman çok sert görünmesine karşın, iyi yürekli bir adamdı. Bana da bir cep dolusu elma ile armut getirmeye söz verdi. Çocuklarıyla öpüşüp vedalaştıktan sonra yola koyuldu.</p>

  <p>Onun yokluğu hayli uzun gelmişti... Yolculuk üç gün sürecekti. Cathy'cik sürekli babasının ne zaman döneceğini soruyordu. Bayan Eransnaw onun üçüncü günün akşamı yemek vaktinde eve geleceğini hesaplamıştı, onun için de, yemek saatini alabildiğine geciktiriyordu. Bey görünürlerde yoktu. Nihayet, çocuklar da sürekli bahçe kapısına koşmaktan usanmışlardı.</p>

  <p>Derken, karanlık çöktü, hanım onları yatağa yatırmak istedi ama, onlar biraz daha oturmak için acıklı acıklı yalvardılar Saat on bire doğru, kapının kolu usulca kalktı, Bey içeri girdi. Kendini hemen bir koltuğa bıraktı. Hem gülüyor, hem de inliyordu.</p>

  <p>Ev halkına da neredeyse ölecek hale geldiğini, bu yüzden ondan uzak durmalarını söyledi. Bir daha da kendisine üç ülkeyi birden bağışlayacak olsalar bile, böyle bir yürüyüşe katlanamayacağını söylüyor, «Sonunda ölüme gidecek olduktan sonra ne önemi var!» diyordu.</p>

  <p>Sonra kollarına sarılı olarak tuttuğu paltosunu açarak: «Şuraya bak, Hanım» dedi. «Ben hayatımda böyle şey görmemiştim. Gerçi, şeytanın ininden çıkmış gibi simsiyah bir şey ama, sen onu Tanrı'nın bir armağanı olarak kabul etmelisin.»</p>

  <p>Hepimiz çevresine toplandık. Ben, Cathy'nin başının üstünden bakınca, yürüyecek, konuşacak kadar büyük, üstü başı lime lime, siyah saçlı, pis bir çocuk gördüm. Yüzü de onun Catherine'den büyük olduğunu gösteriyordu fakat ayaküstü bırakılınca etrafına şaşkınca bakındı, hiçbirimizin anlamadığı bir şeyler mırıldandı durdu. Ben korkmuştum, Bayan Earnshaw da onu kapı dışarı etmeye hazırdı. Parladı da: Kendi çocuklarının bakımı, büyütülmesi yetmez gibi bir de bu Çingene piçini eve getirmenin gereği var mıydı? Bey bu çocuğu ne yapacaktı? Yoksa, aklını mı oynatmıştı?</p>

  <p>Bey, sorunu anlatmaya çalıştı ama, yorgunluktan yarı ölü gibiydi. Hanım'ın bağırıp çağırmaları arasında, Bey'in anlattıklarından öğrendiğime göre, çocuk yersiz yurtsuzmuş, açlıktan ölmek üzere Liverpool sokaklarında dolanıyormuş, Bey onun kime ait olduğunu araştırmış fakat kimsenin sahip çıkmadığını görmüş, parası da, zamanı da az olduğu için oralarda yok yere masraf etmektense yanına alıp evine getirmeyi düşünmüş, çünkü orada bırakmamaya bir kez karar vermiş.</p>

  <p>Eh, sonunda bizim Hanım, biraz söylendikten sonra, yatıştı; Bay Earnshaw da bana çocuğu iyice yıkamamı, temiz giysiler verip çocukların yanına yatırmamı söyledi.</p>

  <p>Hindley ile Cathy, ortalık duruluncaya kadar, olup bitenleri izleyip söylenilenleri dinlemekle yetinmişlerdi. Sonra ikisi de babalarının getirdiği hediyeleri aramak üzere ceplerini karıştırmaya başladılar. Hindley, on dördünde, kocaman bir oğlandı, fakat babasının paltosunun arasından bir kemanın kırık dökük parçalarını çıkarınca hıçkırarak ağlamaya başladı. Cathy de babasının bu yabancı çocukla uğraşayım derken kırbacı düşürüp yitirdiğini öğrenince, çocuğa sırıttıktan sonra yüzüne tükürdü, çektiği bu zahmete karşılık da, kibar davranmasını öğrenmek için, babasından bir güzel tokat yedi.</p>

  <p>Çocuklar yeni geleni, değil yataklarına almak, odalarına bile sokmak istemediler. Ben de, başka bir çare bulamadığım için, çocuğu merdiven başına bırakıverdim. Ertesi sabah çekip gitmiş olduğunu görürüz diye umuyordum. Tesadüfen mi, yoksa Bey'in sesini duyduğu için mi, orasını bilmeyeceğim, çocuk, Bay Earnshaw’ın kapısına gelmiş, Bey de, dışarı çıkarak onu orada bulmuş. Çocuğun oraya nasıl gittiği araştırıldı. Herkes sorgulandı. Ben de suçumu itiraf etmek zorunda kaldım. Korkaklığımdan, insaniyetsizliğimden ötürü evden dışarı kovuldum.</p>

  <p>İşte, Heathcliff'in aile içine ilk girişi böyle oldu. Kovulmamı süresiz sürgün olarak kabul etmediğim için, birkaç gün sonra eve dönmüştüm. Çocuğa 'Heathcliff adını verdiklerini öğrendim. Bu, bebekken ölen oğullarının adıydı. O zamandan beri de çocuğun hem adı, hem de soyadı olarak kaldı.</p>

  <p>Cathy ile çocuk artık pek içten dost olmuşlardı. Hindley ise ondan nefret ediyordu. Doğrusunu söylemek gerekirse, ben de nefret ediyordum, ikimiz de fırsat düştükçe canını yakıyorduk, çünkü ben yaptıklarımın haksızlık olduğunu bilmiyordum. Hanımda ona karşı haksız davranıldığını gördüğü zamanlar onu korumak için bir tek kelime etmiyordu.</p>

  <p>Somurtkan, sabırlı bir çocuğa benziyordu; belki de kötü davranışlara alışkındı. Hindley'in tokatlarına, gözlerini kırpmadan, bir damla gözyaşı dökmeden dayanırdı. Benim çimdiklerime de sanki kimsenin suçu olmadan, kazara kendi canını yakmış gibi gözlerini kapatıp bir kez iç çekerek katlanırdı.</p>

  <p>İhtiyar Bay Earnshaw, kendi deyimiyle, bu 'zavallı babasız çocuğa' oğlunun işkence ettiğini, onun da her şeye göğüs gerdiğini öğrenince çılgına döndü. Heathcliff'e karşı tuhaf bir düşkünlüğü vardı. Onun her söylediğine de inanırdı. Şunu da söyleyeyim ki, çocuk az konuşurdu fakat çoğunlukla da doğruyu söylerdi. Bey, onu Cathy'den daha fazla severdi. Hoş, Cathy de babasının gözdesi olamayacak kadar haşarı, keçi gibi bir kızdı ya.</p>

  <p>Böylece, Heathcliff, daha başlangıçta, evin içine bir sevimsizlik getirmişti, iki yıl sonra, Bayan Earnshaw ölünce, evin oğlu babasını bir arkadaş gibi değil, bir tiran gibi, Heathcliff'i de onu baba sevgisinden mahrum bırakıp onun yerini almaya çalışan biri olarak görmeye başlamış, uğradığı haksızlıkları düşüne düşüne de geçimsiz bir insan olmuş çıkmıştı.</p>

  <p>Ben bir süre ona hak verdim, fakat çocukların hepsi kızamığa yakalanıp da onların her şeyiyle benim ilgilenmem gerekince fikrim değişti. Heathcliff'in durumu epey tehlikeliydi, hastalığının en ağır zamanlarında benim başımdan ayrılmamamı istedi; ona büyük bir yardımda bulunduğumu sanıyor, böyle davranmanın görevim olduğunu aklına bile getirmiyordu anlaşılan. Her neyse, şunu da söyleyeyim, bakıma muhtaç hasta çocukların en akıllısı, en söz dinleyeni oydu. Onunla diğerleri arasındaki fark beni daha yansız davranmaya zorladı: Cathy ile ağabeyi beni epey yoruyordu; diğeri ise, uysal yaratılmış olmaktan çok, sert yaradılışlı olduğu için, kuzu gibi, sessizce yatıyordu.</p>

  <p>Hastalığı yendi. Doktor bunun büyük ölçüde benim yardımımla olduğunu söylüyor, hastabakıcılığımı övüyordu. Bu sözler beni epey sevindirdi, sayesinde övüldüğüm çocuğa karşı da içimde bir sevgi duymaya başladım. Böylece, Hindley son müttefikini de yitirmiş oluyordu. Ama ben yine de Heathcliff'e fazla düşkün değildim; çoğu kez, efendimin bu hiçbir zaman minnet duygusu beslemeyen somurtuk çocuğa neden bu kadar değer verdiğine de akıl erdiremezdim. Kurtarıcısına karşı saygısız davranmazdı; yalnızca, duygusuzdu. Ama Bey'in yüreğindeki yerini de, bir sözle bütün ev halkının onun arzusunu yerine getirmek için seferber olacağını da elbette bilirdi.</p>

  <p>Bir keresinde Bay Earnshaw’ın kasaba panayırından bir çift tay satın alıp her birini oğlanlara armağan ettiğini hatırlarım. Heathcliff hayvanların en güzelini seçmişti, ama, çok geçmeden tayı aksamaya başlayınca Hindley'e: «Tayını benimkiyle değiştireceksin!» demişti. «Benimki hoşuma gitmiyor, istediğimi yapmazsan, bu hafta içinde beni üç kez kırbaçladığını babana anlatır, kolumun omzuma kadar nasıl çürüdüğünü gösteririm.»</p>

  <p>Hindley, oğlana dilini çıkardı, sonra kulaklarına birer tokat patlattı. Heathcliff terasa doğru koşarken (bunlar ahırda oluyordu): «Bu işi derhal yapmalısın» diyordu. «Yapmak zorundasın da. Bu tokatları da anlatırsam onları da faizleriyle ödersin.»</p>

  <p>Hindley, onu patates, tahıl gibi şeyler tartarken kullanılan demir ağırlıkla tehdit ederek: «Defol, köpek!» diye haykırdı.</p>

  <p>Heathcliff oralı olmadan: «Atsana!» dedi. «Ben de babana o öldükten sonra beni kapı dışarı edeceğini nasıl kurumlanarak anlattığını açıklayıvereyim de hemen seni kovuversin.»</p>

  <p>Hindley demiri fırlattı, Heathcliff'i tam göğsünden vurup yere devirdi, ama, oğlan hemen, sendeleye sendeleye, tekrar doğruldu. Soluğu, kesilmiş, yüzü bembeyaz olmuştu. Ben önlemeseydim, o halde doğruca efendisine gidecek, durumuna kimin neden olduğunu anlatıp öcünü alacaktı.</p>

  <p>Hindley: «Öyleyse al tayımı, marsık!» dedi. «Dilerim, bu ata biner de kafanı kırarsın. At da Tanrı belanı versin, dilenci! Babama da yaltaklan, nesi var nesi yoksa al, sonra da şeytanın arka bacağı olduğunu göster ona. İşte o zaman senin ne mal olduğunu anlasın da beynini dağıtsın!»</p>

  <p>Heathcliff, tayı kendi bölmesine götürmek için, çözmeye gitmişti... Hindley, sözlerini bitirdiği sırada tayın, arkasından geçiyordu. Hindley, onu tek itişte ayaklarının dibine yuvarladı, umduğunun gerçekleşip gerçekleşmediğine bakmadan bütün gücüyle koşup oradan uzaklaştı.</p>

  <p>Ben ise çocuğun, kendini toplayıp, sakince yerleri değiştirmeye, daha başka işler yapmaya koyulmasına, sonra da, eve girmeden önce, yediği darbenin yarattığı bulantıyı geçirmek için kuru otların üstüne oturmasına şaşmıştım.</p>

  <p>Yara berelerinin suçunu ata yüklemeye onu hemen razı ettim. O, istediğine kavuşmuştu ya, bundan sonra ne denirse denilsin umurunda değildi. Böylesi olaylardan o kadar az yakınırdı ki onun sahiden kinci olmadığına inanmaya başlamıştım... Fakat siz de göreceksiniz ya, bu konuda tamamen aldandım.</p>

  <p>Zamanla Bay Earnshaw çökmeye başladı. Aslında epey hareketli, sağlam bir adamdı ama, ansızın gücü tükenivermişti; ocak başında oturmaya zorlanınca da epey geçimsiz bir adam olup çıktı. Yok yere öfkeleniyor, sözlerinin dinlenmediğinden azıcık kuşkulansa küplere biniyordu. Bu hırçınlığı biri onu etkilemek, ya da onu hükmü altına almak istediği zamanlar daha da artıyordu: Onun haberi olmadan tek kelime edilecek diye ödü kopuyor, kıskançlıktan kıvranıyordu. Heathcliff'i seviyor diye herkesin çocuktan nefret ettiği, ona bir fenalık yapmak istediği fikri de nasılsa aklına yerleşip kalmıştı.</p>

  <p>Ama bu da çocuğun aleyhine olmuştu, çünkü aramızdaki yumuşak yürekliler Bey'i üzmemek için çocuğa dostluk gösteriyorlardı, bu yakınlık gösterisi de çocuğun şımarmasına, kurumlanmasına neden oluyordu. Fakat yine de başka çare yoktu; birkaç kez babası yakındayken Hindley'in oğlana çıkışmaya kalkması ihtiyar adamı hayli öfkelendirmişti. Oğlunu dövmek için bastonunu eline almış, vuramayınca da öfkeden titremişti.</p>

  <p>Nihayet bizim köy papazı o zamanlar küçük Linton'larla Earnshaw'lara öğretmenlik edip kendi toprağını sürerek geçimini sağlayan bir papazımız vardı delikanlının koleje gönderilmesini önerdi, Bay Earnshaw da gönülsüzce kabul etti:</p>

  <p>«Hindley işe yaramazın biridir» demişti. «Nereye giderse gitsin adam olmaz.»</p>

  <p>Artık huzura kavuşacağımızı saf saf umuyordum. Bey'in iyi niyetleri yüzünden kötülük gördüğünü düşünmek bana acı veriyordu. Onun sadece ev halkı arasındaki anlaşmazlıklar nedeniyle çöktüğünü, hastalandığını düşünüyordum. O da bunu böyle biliyordu, aslında hastalık onun çökmekte olan bedenindeydi.</p>

  <p>İki kişi, Bayan Cathy ile uşak Joseph, olmasaydı, her şey bir yana, biz yine geçinir giderdik. Uşağı orada görmüşsünüzdür sanırım. O günlerde, şimdi de öyledir ya, yalnızca kendisinin doğru düşündüğüne inanan, İncil’i kendine uydurmak için altını üstüne getiren, fenalıkların hepsini komşularına bırakmak isteyen katlanılmaz bir bağnazdı. Vaaz verme huyu ile, sözüm ona dindarca konuşmalarıyla Bayan Earnshaw’ı epeyce etkilemeyi başarmıştı. Bey güçten düştükçe Joseph'in sözü geçerliği de artıyordu.</p>

  <p>Hiç acımadan, ona ruhunun kurtuluşu konusunda, çocuklarına sert davranması gerektiği hakkında sürekli konuşuyordu. Onu Hindley'in bir günahkar olduğuna da inandırmaya çalışıyor, ihtiyarın bu konudaki düşüncelerini körüklüyordu. Her gece dur durak vermeden uzun uzun Heathcliff'le Catherine'! kötüleyici hikayeler anlatmaktan geri durmuyordu ama, bu arada kabahatin sürekli Catherine'de olduğunu anıştırarak Earnshaw’ın duygularını kollamayı da unutmuyordu.</p>

  <p>Doğrusu ya, kızın da öyle halleri vardı ki bunlara hiçbir çocukta rastlamadım. Günde belki elli kez, hatta daha bile fazla, hepimizin sabrını taşırırdı. Aşağıya indiği saatten yatağına yatmak için yukarı çıktığı saate kadar bir yaramazlık yapacak diye, bir an olsun içimiz rahat etmezdi. Hep neşeliydi, durmadan konuşur, şarkı söyler, güler, onun neşesine katılmayanlara çatardı. Vahşi, yerinde duramaz bir şeytandı. Fakat bu çevrelerde görülmedik derecede güzel gözleri, tatlı bir gülümseyişi, kıvrak yürüyüşü vardı. Zaten ben onun fenalık yapmak istemediğine inanıyorum; çünkü ne zaman sizi hüngür hüngür ağlatmış olsa, yanınızdan ayrılmaz, kendisini rahata kavuşturmak için sizi susmaya zorlardı.</p>

  <p>Heathcliff'e de gereğinden fazla düşkündü. Ona verebileceğimiz en büyük ceza Heathcliff'ten ayrı tutmaktı; öyleyken yine de içimizde bu çocuk yüzünden en fazla azarlanan da oydu.</p>

  <p>Oyun oynarken evin küçükhanımı olmaktan epey hoşlanırdı, arkadaşlarına yerli yersiz tokatlar atar, emirler yağdırırdı. Bana da öyle yapıyordu ama, dayağa da, emre de katlanamayacağımı anlamıştı; bunu kendisine de açıkça söylemiştim.</p>

  <p>Bay Earnshaw, çocuklarının şakalarından anlamazdı. Onlara karşı sürekli çok katı, çok ciddi davranırdı. Catherine ise babasının hastalık zamanında öncekinden çok daha öfkeli, sabırsız olmasına bir türlü aklı erdiremiyordu.</p>

  <p>Babanın öfkeli çıkışmaları çocuğun onu daha fazla öfkelendirmek istemesine yol açar, Cathy bundan apayrı bir zevk duyardı. Hepimizin birden onu çatması kadar hoşuna giden bir şey de yoktu diyebilirim. Cesur bakışlarıyla hepimize meydan okur, yanıt yetiştirirdi; Joseph'in dindarca lanetlemelerini alaya alır, bana tuzaklar kurar, babasının en fazla nefret ettiği şeyi yapmaktan çekinmezdi: Bu da, onun kendi acımasızlığının Heathcliff üzerinde babasının yumuşak yürekliliğinden daha büyük bir etki bıraktığına adamcağızı inandırmaktaydı. Aslında onun acımasızlığı yapmacıktı ama, babası bunun doğruluğuna inanmıştı. Oğlanın her istediğini hemen yerine getirdiğini, babasınınkileri sadece canı isterse yaptığını göstermeye bakardı. Bütün gün akla gelen her fenalığı yaptıktan sonra kimi geceler kendini bağışlatmak için uysal bir tavırla sokulurdu.</p>

  <p>İhtiyar adam o zaman: «Hayır, Cathy» derdi, «seni sevemem; sen ağabeyinden de betersin. Hadi, yavrum, git dua et de Tanrı seni affetsin. Sanırım annenle ben seni dünyaya getirdiğimize pişman olacağız.»</p>

  <p>İlk zamanlar, bu sözler kızcağızı ağlatırdı, ama, sürekli horlanınca buna alıştı, dert etmez hale geldi; dahası ondan kabahatleri için üzüldüğünü söylemesini, af dilemesini istediğim zamanlar da bana gülüyordu.</p>

  <p>En sonunda, Bay Earnshaw’ın dünya üzerindeki sıkıntılarının sona ereceği zaman da geldi. Bir ekim akşamı, ocak başındaki koltuğunda otururken, sessizce oluverdi.</p>

  <p>Evin çevresinde müthiş bir fırtına esiyor, rüzgar bacanın içinde uğulduyordu. Rüzgar sert, çılgın sesler çıkarıyordu fakat hava soğuk değildi. Hepimiz de bir aradaydık. Ben, ocaktan biraz ötede, yünümü örüyordum, Joseph de masanın yanı başında İncil’ini okuyordu. O zamanlar, çoğunlukla, uşaklar işlerini bitirdikten sonra evde otururlardı. Cathy hastaydı; onun için, sesi çıkmıyordu; babasının dizine dayanmıştı. Heathcliff de, başı Cathy'nin kucağında, yerde yatıyordu.</p>

  <p>Bey'in, uyuklamaya başlamadan önce, kızının güzel saçlarını okşadığını hatırlıyorum. Çok seyrek de olsa, onu böyle sakin görmekten hoşlanırdı.</p>

  <p>«Niye hep böyle uslu bir çocuk olmuyorsun, Cathy?» diye sordu.</p>

  <p>Cathy başını yukarı kaldırarak güldü. «Ya sen, babacığım, niye her zaman iyi bir insan olamıyorsun?» dedi.</p>

  <p>Onun yine öfkelendiğini görür görmez de elini öptü, uyuması için bir şarkı söyleyeceğini bildirdi. Babasının parmakları onun parmaklarından sıyrılıp başı göğsüne düşünceye kadar, epey kısık bir sesle şarkı söyledi. O zaman ben de babasını uyandırır korkusuyla artık susmasını, yerinden kıpırdamamasını tembihledim. Tam yarım saat hepimiz sessizce oturduk. Belki daha da oturacaktık fakat Joseph okuduğu duayı bitirip ayağa kalkmış, dua edip yatağına yatması için efendisini uyandıracağını söylemişti. Bir adım yürüdü, efendisini adıyla çağırdı, elini omzuna attı. Bey kıpırdamıyordu... Joseph mumu alıp yüzüne baktı. O mumu yerine koyarken fena bir şeyler olduğunu anlamıştım. Çocukları kollarından tutup fısıldayarak, sessizce yukarı çıkmalarını, o gecelik dualarını kendi kendilerine okuyabileceklerini, Joseph'in işinin olduğunu söyledim.</p>

  <p>«Bizim engel olmamıza kalmadan Catherine kollarını babasının boynuna doladı.</p>

  <p>«Ben önce babama iyi geceler dileyeceğim» dedi.</p>

  <p>Zavallı çocuk uğradığı kaybı hemen fark etmişti. Avazı çıktığınca bağırdı:</p>

  <p>«Ah, babam ölmüş, Heathcliff... Babam ölmüş!» ikisi birden içler acısı bir ağlama tutturdular.</p>

  <p>Benim acı çığlıklarım onlarınkine karışıyordu. Joseph, cennetteki ermişlerden biri için bu kadar feryat etmemizin yararsız olduğunu söylüyordu.</p>

  <p>Bana da hemen mantomu üzerime geçirip doktorla papazı çağırmak için Gimmerton'a gitmemi söyledi. Ben ikisinin de ne işe yarayabileceğini kestirememiştim ama, yine de yağmur, rüzgar altında gittim, birini, doktoru getirdim; diğeri de sabahleyin uğrayacağını söyledi.</p>

  <p>Durumu doktora açıklamayı Joseph'e bırakıp çocukların odasına koştum. Kapıları ardına kadar açıktı, saat gece yarısını geçtiği halde hiçbirinin yatmadığını gördüm. Ama biraz daha sakinleşmişlerdi, benim onları yatıştırmama gerek yoktu. Yavrucaklar, birbirlerini benim hiçbir zaman aklıma gelmeyecek ölçüde güzel düşüncelerle avutuyorlardı, hiçbir papaz cenneti onların çocuksu konuşmalarında anlattıkları kadar güzel tanımlayamazdı. Ben de bir yandan hıçkırıp, bir yandan onları dinlerken, o anda hep birlikte çenette olmayı istemekten kendimi alamadım.</p>

  <p>Hindley cenaze töreni için eve geldi. Bizi şaşırtan, komşuları da yalan yanlış bir yığın dedikodu etmeye zorlayan bir şey oldu: Yanında karısını da getirmişti.</p>

  <p>Kadın kimin nesiydi, nerede doğmuştu, bunları bize hiç açıklamadı. Belliydi ki kadının parası da, bir ailesi de yoktu; öyle olmasa, Küçük bey evlendiğini babasından saklamazdı.</p>

  <p>Kadın, kendi hevesleri uğruna evde huzursuzluk yaratacak biri değildi. Kapının eşiğinden içeri adımını attığı andan itibaren gördüğü her şeyden, her olaydan hoşlanmışa benziyordu; ama cenaze hazırlığıyla yas tutucuların varlığından hoşlanmamıştı.</p>

  <p>Bu işler olurken takındığı tavırlara bakınca onun biraz deli olduğunu düşündüm; çünkü odasına koşarken, o sırada çocukları giydirmem gerektiği halde, beni de ardından sürüklemişti. Odada tir tir titreyerek oturmuş, ellerini oğuştura oğuştura, sürekli: «Daha gitmediler mi?» diye sorup durmuştu.</p>

  <p>Ardından da, siyah rengin onda nasıl gergin duygular uyandırdığını anlatmaya başlamıştı! Sonra, duraladı, bir an korkuyla titredi, sonunda hüngür hüngür ağlamaya başladı. Niye ağladığını sorunca da bilmediğini, ama ölmekten çok korktuğunu söyledi.</p>

  <p>Bana sorarsanız ölüm ondan en az benden olduğu ölçüde uzaktı. Epey zayıftı ama, zinde bir görünüşü vardı, gözleri de pırlantalar gibi parlıyordu. Merdivenleri çıktıktan sonra soluk soluğa kaldığını, ufacık bir sesle titreyip ürperdiğini, bazen de kötü kötü öksürdüğünü fark etmiştim. Ama bu belirtilerin neye işaret olduğunu bilmiyordum, ona acımaya da hiç niyetim yoktu. Zaten biz burada genellikle yabancılara fazla sokulmayız, Bay Lockwood; onlar önce bize sokulmazsa, yani.</p>

  <p>Hindley Earnshaw üç yıllık yokluğu sırasında epeyce değişmişti. Daha solmuş, incelmişti; konuşması da, giyinişi de epey başkalaşmıştı. Daha eve geldiği gün de Joseph'le bana bundan sonra mutfağın arka kısmına yerleşmemizi, evi ona bırakmamızı söyledi. Ona kalsa boş, küçük odalardan birine halı döşeyecek, duvarlarını kağıtla kaplatıp bir oturma odası haline getirecekti ama, karısı beyaz döşemeyi, kocaman ocağı, kalaylı kapkacağı, köpek kulübesini, ayrıca, oturacakları yerin bu kadar geniş olmasını epey beğendiğinden, Hindley de, karısını rahat ettirmek için, bu işlere girişmeye gerek görmedi.</p>

  <p>Genç kadın, yeni akrabaları arasında bir de kız kardeşin bulunmasına önceleri çok sevinmiş gibiydi. Catherine'le sürekli gevezelik ediyor, onu okşuyor, beraberce sağa sola koşuyor, sık sık da ona armağanlar veriyordu. Derken, bu sevgi de hızla sönüverdi, kadın hırçınlaşınca Hindley de zorbalığa yöneldi. Karısının Heathcliff'ten hoşlanmadığını ele veren birkaç sözü onun çocuğa karşı beslediği eski nefretin tekrar uyanmasına yetmişti. Küçük bey, onu kendilerinin yanından ayırıp hizmetçilerin arasına yolladı, papazdan aldığı derslerden mahrum bıraktı, bunun yerine de çiftliğin işleriyle ilgilenmesini buyurdu, onu bir çiftçi yamağıymış gibi çalışmaya zorladı.</p>

  <p>Catherine, kendi öğrendiklerini ona öğrettiği, tarlalarda onunla oyunlar oynadığı için Heathcliff bu küçük görülme işini önceleri çok önemsememişti. İkisi de yabaniler gibi kaba birer insan olacağa benziyorlardı. Genç Bey onların tavırlarıyla, yaptıkları işlerle asla ilgilenmiyordu, çocuklar da ondan uzak durmaya bakıyorlardı. Pazarları kiliseye gidip gitmediklerini bile araştırmazdı, ancak Joseph'le papaz çocukların kiliseye gelmediğini görüp de ona ilgisizliğinden dolayı çıkışlarsa o da Heathcliff'in kırbaçlanmasını, Catherine'in de öğle, ya da akşam yemeğinde aç bırakılmasını emrederdi.</p>

  <p>Sabahtan kırlara kaçıp gün boyu orada kalmak çocukların en büyük eğlencelerinden biriydi. Sonradan alacakları cezaya da gülüp geçilecek sıradan bir şey gözüyle bakıyorlardı. Papaz, Catherine'in İncil’den istediği kadar bölümü ezberlemesini isteyebilirdi, Joseph de kollarının gücü kesilinceye kadar Heathcliff'i dövebilirdi; onlar yeniden bir araya gelir gelmez, hiç olmazsa şeytanca bir intikam alma tasarlamaya başladıkları an her şeyi unutuyorlardı.</p>

  <p>Ben de birçok kez çocukların her geçen gün biraz daha kötüye gittiklerini görerek ağlamıştım, fakat bu dostsuz yaratıklar üzerinde, az da olsa, etkiliydim, bunu kaybetmekten korktuğum için tek kelime bile edemiyordum.</p>

  <p>Bir pazar akşamıydı. Ya çok gürültü yaptıkları için, ya da böylesi basit bir kabahat yüzünden, odadan dışarı çıkarılmışlardı. Onları yemeğe çağırmak üzere aradığımda, hiçbir yerde bulamadım.</p>

  <p>Evin üstüne, altına, bahçeye, ahırlara baktık; görünürlerde yoklardı. Nihayet Hindley de, öfkeyle, bize kapıları sürgülememizi, o gece hiç kimsenin çocukları içeri almamasını söyledi.</p>

  <p>Ev halkı odalarına çekildi; ben ise yatamayacak kadar kaygılıydım. Penceremi açtım, yağmura aldırmadan, başımı dışarı uzatıp dinlemeye başladım. Gelirlerse, yasağa karşın, onları içeri almaya kararlıydım.</p>

  <p>Biraz sonra, yoldan doğru ayak seslerinin geldiğini duydum. Bahçe kapısının aralığından bir lambanın ışığı sızdı.</p>

  <p>Üstüme bir şal alıp koştum. Kapıyı vurup Hindley'i uyandırmalarını önlemek istiyordum. Heathcliff yalnızdı. Onu böyle bir başına görünce korkmuştum. Telaşla bağırdım:</p>

  <p>«Catherine nerede? Başına kötü bir şey filan gelmedi ya?» Heathcliff:</p>

  <p>«O Thrushcross Grange'de,» dedi. «Ben de orada kalacaktım fakat beni davet etmek nezaketini göstermediler.»</p>

  <p>«Eh, öyle bir azarlanacaksın ki!» dedim. «Zaten, azar işitmedikçe de rahat edemiyorsunuz, bir türlü. Thrushcross Grange'e kadar gitmenizin sebebi neydi?»</p>

  <p>«Önce şu ıslak giysilerimi çıkarayım, ondan sonra sana her şeyi anlatırım, Nelly.»</p>

  <p>Bey'i uyandırmamaya dikkat etmesini söyledim. O soyunurken, ben de mumu söndürmek için beklerken, Heathcliff anlatmaya devam etti:</p>

  <p>«Cathy ile ben şöyle rahatça dolaşmak için çamaşırhaneden dışarı kaçmıştık. Derken Granger’in ışıklarını gördük. Oraya kadar gidip bir bakmak istedik. Acaba küçük Linton'lar da pazar akşamlarını, anneleriyle babaları ocak başında yiyip içip eğlenirken, köşelerde titreye titreye mi geçiriyorlar diye merak ediyorduk. Acaba öyle miydi, yoksa ilahiler okuyarak, evin kahyasından ders alıp, sorularına doğru yanıt veremeyince de bir sütun dolusu peygamber adı ezberlemek zorunda mı kalıyorlardı.»</p>

  <p>«Belki de böyle geçirmiyorlardır,» dedim. «Onlar uslu çocuklar olmalı, sizin gibi kabahat işleyip cezayı hak etmiyorlardır elbette.»</p>

  <p>«Hadi hadi, saçmalama, Nelly! Tepeden parka kadar sürekli koştuk. Catherine yalınayak olduğu için koşarken mahvoldu. Yarın onun ayakkabılarını bataklıkta araman gerekecek. Çalılıkların arasından bir gedik bulup geçtik, dar bir patikadan yürümeye başladık.</p>

  <p>«Salonun penceresinin altındaki çiçekliğe saklandık. İçeriden ışık geliyordu; panjurları yeni kapatmışlardı, perdeler de yarı yarıya çekiliydi. İkimiz de eğimin üzerinde durup pencerenin çıkıntısına asılarak içeriyi izleyebiliyorduk. Ah, içerisi çok güzeldi! Kırmızı halıyla kaplı çok göz alıcı bir yerdi... Üzerleri kırmızı kumaşla kaplı koltuklar, masalar, kenarları sarı yaldızla kaplı bembeyaz bir tavan, ortasında da aşağıya doğru gümüş zincirlerle cam sağanağı halinde sarkan bir avize. İşte böyle, insanın gözlerini alan bir yer. İhtiyar Bay Linton'la Bayan Linton orada değillerdi, salon, Edgar ile kız kardeşine kalmıştı. Onların mutlu olmaları gerekmez mi? Biz olsak kendimizi cennette sanırdık... Şimdi de tahmin et bakalım senin cici çocukların ne yapıyorlardı? Isabella yanılmıyorsam on bir yaşında var, Cathy'den bir yaş küçük odanın bir köşesinde kendini yere atmış, sanki büyücüler bedenine kızgın iğneler saplıyormuş gibi avazı çıktığınca bağırıyordu. Edgar da ocağın başında durmuş, sessizce ağlıyordu. Masanın ortasında da küçük bir köpek vardı, o da kuyruk sallayarak havlıyordu, ikisinin sürekli birbirini suçlamasından anladık ki az kalsın hayvanı aralarında ikiye biçeceklermiş. Aptallar! Onların da eğlenceleri buydu işte. Bütün kavgaları bir tutam sıcacık tüyü hangisi önce tutacak diye tartışmaktan çıkmış. İkisi de bunu önce kendisi yapmak için uğraşmış ama, sonradan da vazgeçtikleri için ağlamaya başlamışlar. Bu ana kuzularıyla bir güzel eğlendik. Catherine'in istediği bir şeyi benim almaya kalkıştığımı hiç gördün mü? Ya da birimiz odanın bir köşesinde, diğerimiz öteki köşesinde ağlayıp yakınmakla vakit geçirdiğimizi gören var mı? Bana binlerce hayat bağışlasalar, buradaki durumumu Thrushcross Grange'de Edgar Linton'ın yeriyle değişmeye razı olmam... Hatta Joseph'! evin en üst katından aşağıya atmak, evin cephesini Hindley'in kanıyla boyamak fırsatını bile verseler.»</p>

  <p>«Sus bakayım!» diye araya girdim. «Catherine'in neden orada kaldığını bana hala anlatmadın, Heathcliff.»</p>

  <p>«Güldük dedim ya!» diye yanıtladı. «Linton'lar bizim sesimizi duymuşlar, ikisi birden ok gibi kapıya koştu.</p>

  <p>Derken, önce bir sessizlik oldu, sonra bir bir feryattır koptu: 'Ah, anne, anne! Ah, anne! Gelin buraya. Ah, baba, ah!' diye bağrışmaya başladılar. Biz de onları biraz daha korkutmak için daha korkunç sesler çıkarmaya başladık fakat birisinin sürgüleri çektiğini duyunca kendimizi aşağı attık. Hemen kaçmamızın doğru olacağını düşünüyorduk. Ben Cathy'yi elinden tutmuş, hızlanmaya zorluyordum, ansızın yere yıkılıverdi. 'Kaç, Heathcliff, kaç!' diye fısıldadı. 'Köpeği ardımızdan salmışlar, o da beni yakaladı.'</p>

  <p>«O yezit, Cathy'yi ayak bileğinden yakalamıştı, Nelly. Korkunç hırıltılarını da duyuyordum. Cathy bağırmadı, hayır. Öfkeden kudurmuş bir boğanın boynuzuna takılmış bile olsa böyle bir şey yapmayı küçüklük sayardı. Ama, ben haykırdım. Hıristiyanlık dünyasındaki zebanilerin hepsini bir anda yok etmeye yetecek kadar lanetler ettim. Sonra bir taş alıp köpeğin ağzına soktum, bütün gücümle boğazından aşağıya itmeye çalıştım. Derken, hayvan gibi bir uşak, elinde feneriyle, göründü. 'Sıkı tut, Sinsi, sıkı tut!' diye bağırdı.</p>

  <p>«Sonra, Sinsi'nin ne yakaladığını görünce sesi değişti. Köpeğin soluğu kesilmişti, koca pembe dili bir karış dışarı çıkmıştı, dudaklarında köpüklü ve kanlı salyalar vardı.</p>

  <p>«Adam Cathy'yi kaldırdı. Kız bayılacak gibiydi; korkudan değil, acıdan. Adam onu içeri götürdü; ben de lanetler, küfürler savurarak arkalarından gittim.</p>

  <p>«Linton, kapının ağzından: 'Ne avladınız, Robert?' diye sordu. Uşak: 'Sinsi küçük bir kız yakaladı, efendim' dedi. Sonra: 'Burada bir de oğlan var' diyerek beni kolumdan kavradı. Tıpkı bir sokak köpeğine benziyor. Haydutlar herkes uyuduktan sonra, bunları pencereden içeri sokup kapıları açtırabilirlerdi pekala. Böylece de bizi rahatça öldürebilirlerdi. Kapa çeneni, ağzı bozuk hırsız yamağı! Sen bunun hesabını ipte vereceksin' diyordu. Sonra, 'Bay Linton, sakın silahınızı bir kenara bırakayım demeyin' dedi.</p>

  <p>«İhtiyar ahmak da: 'Hayır, bırakmam, Robert' dedi. 'Bu alçaklar dün benim kira toplama günüm olduğunu biliyorlardı; beni açıkgözce yakalamak istediler. Gelin içeri; onlara güzel bir şölen vereceğim. Hadi, John, sen kapıların zincirlerini tak. Sinsi'ye biraz su ver, Jenny. Bir yargıcın evinde, üstelik kutsal günde, soymak ha? Bunların hiç utanmaları yok mu? Mary, şuraya bak. Korkma canım, alt yanı bir çocuk ama, yüzünden fenalık akıyor, içinden geçenleri yapmaya kalkışmadan bunu hemen ipe yollamak ülkeye de bir iyilik olmaz mı?'</p>

  <p>«Beni avizenin altına çekti. Bayan Linton, gözlüğünü taktı, ellerini korkuyla yukarı kaldırdı. Tabansız çocuklar da yaklaşmışlardı. Isabella peltek diliyle: 'Ne korkunç şey!' dedi. 'Onu mahzene kapat, baba. Tıpkı benim terbiyeli sülünümü çalan falcının oğluna benziyor, değil mi, Edgar?'</p>

  <p>«Onlar beni baştan aşağı süzerlerken Cathy de göründü. Son konuşmayı duymuş gülüyordu. Edgar Linton, onu merakla şöyle bir süzdükten sonra, çok şükür, tanıdı. Biliyorsun, başka yerde fazla karşılaşmasak bile kilisede karşılaşıyoruz onlarla. Annesine: 'Earnshaw'ların kızı bu,' diye fısıldadı. 'Bak, köpek onu nasıl da ısırmış... Ayağı nasıl da kanıyor!' Annesi: 'Earnshaw'ların kızı mı dedin? Olamaz!' diye bağırdı. 'Öyle bir kız bir Çingene çocuğuyla dağda bayırda dolaşır mı hiç! Ama, dur bakayım, bu çocuk yas elbiseleri giymiş... Evet, öyle... Hayatı boyunca da topal kalabilir.'</p>

  <p>«Bay Linton, beni bırakıp Catherine'e dönmüştü. 'Ağabeyinin, dikkatsizliğine, ilgisizliğine de söz yok!' diye haykırdı. 'Shielders'den duyduğuma göre...' Shielders dediği bizim papaz... 'ağabeyi kızın tam bir putperest gibi yetişmesine göz yumuyormuş. Fakat bu da kim? Kız bu arkadaşı nereden buldu? Ha, anladım. Komşumun vaktiyle Liverpool'da bulup getirdiği çocuk bu, iddiaya girerim! Ya Hintli, ya da Amerika'dan, belki de İspanya'dan sürülmüş bir yumurcak.'</p>

  <p>«İhtiyar kadın: 'Kimin nesi olursa olsun, fena bir çocuk!' dedi. 'Kendini bilen derli toplu bir aileye yakışmaz. Konuşmasına dikkat ettin mi, Linton? Söylediği sözleri çocuklarımın da işittiklerini andıkça aklım başımdan gidiyor.'</p>

  <p>«Tekrar küfretmeye başladım kızma bana sakın, Nellyonun için de Robert'in beni alıp götürmesi emredildi. Ben Cathy'siz yerimden kıpırdamak istemiyordum. Beni zorla bahçeye sürükledi, elime feneri tutuşturdu, yaptıklarımın Bay Earnshaw'a anlatılacağını söyledikten sonra, yürümemi buyurdu, arkamdan kapıyı iyice kapattı.</p>

  <p>«Pencerenin perdesi hala bir kenara toplanmış duruyordu, ben gözetleme işine tekrar başladım, çünkü Catherine dönmek isteyip de onu dışarı bırakmazlarsa o koca camları milyonlarca parçaya bölmeye kararlıydım.</p>

  <p>«Catherine, sessizce, kanepede oturuyordu. Bayan Linton, gezi için sütçü kadından aldığımız gri pelerini Catherine'in üstünden çekti çıkardı. Bir yandan da başını sallıyor, onu paylayıp duruyordu. Catherine genç bir hanımefendiydi, ona karşı takındıkları tavırla bana karşı takındıkları tavır arasında kesinlikle büyük bir fark olmalıydı. Derken, bir hizmetçi bir tas dolusu ılık su getirdi, Catherine'in ayağını yıkadı. Bay Linton da bir ilaç hazırladı. Isabella kucağına bir tabak bisküvi boşalttı. Edgar ise ağzı bir karış açık uzaktan olanları izlemeye dalmıştı. Daha sonra Catherine'in o güzel saçlarını kurulayıp taradılar, bir çift kocaman terlik verdiler, ocak başına götürdüler. Onu bıraktığımda çok neşeliydi; bisküvilerini kimi zaman burnunu sıktığı küçük köpekle Sinsi arasında pay ediyordu. Böylece, Linton'ların da boş bakışlı mavi gözlerinde sevinç pırıltıları yaratmıştı. Onu aptalca bir hayranlık içinde seyrettiklerini gördüm. Cathy, onlardan o kadar üstün görünüyordu ki. Zaten o dünyada herkesten üstündür, öyle değil mi, Nelly?»</p>

  <p>Oğlanın üstünü örtüp ışığı söndürürken: «Bu işin sonunda senin sandığından daha büyük şeyler çıkacak,» dedim. «Sen adam olmazsın, Heathcliff. Bay Hindley de sana kim bilir daha neler yapacak, göreceksin.»</p>

  <p>Sözlerim ne yazık ki epey doğru çıktı. Uğursuz serüven, Earnshaw'i küplere bindirmişti. Ertesi gün, Bay Linton işleri düzeltmek için, bizi ziyarete geldi. Bizim Küçük bey’e ailesini çekip çevirme konusunda öyle bir ders verdi ki, Bey, şaşkınlıktan ne diyeceğini bilemedi.</p>

  <p>Heathcliff'i kırbaçlamadılar fakat Catherine'le tek kelime bile konuşursa hemen kapı dışarı edileceğini söylediler. Bayan Frances Earnshaw da görümcesine gerektiği gibi sahip çıkmayı üstlendi; yalnız, bu işi zor kullanarak değil, tatlılıkla yapacaktı; zaten zor kullanmaya kalksa hiçbir şey yapamazdı.</p>

  <p>Cathy Thrushcross Grange'de Noel'e kadar, yani beş hafta kaldı. Bu süre içinde ayak bileği tamamen iyileşmiş, hal ve tavırları da epey düzelmişti. Hanım da onu sık sık ziyarete gidip, güzel giysilerle, benliğini okşayacak sözlerle onda kendine karşı güven uyandırarak onu tekrar kendine getirme işine girişmişti. Cathy de bunu seve isteye kabul etmişti. Öyle ki, evden içeri koşarak, hepimizin soluğunu kesecek bir telaşla giren, başı açık, küçük vahşi yerine, çok ağırbaşlı bir hanımefendi geldi. Yağız bir midilliden inerken, kestane rengi bukleleri tüylü kunduz kürklü şapkasından iki yana sarkıyordu. Üstündeki binici giysisinin uzun eteklerini iki eliyle tutmak zorunda kalmıştı.</p>

  <p>Hindley, sevinçle bağırıp onu attan indirdi: ; «Aman, Cathy, ne kadar güzelleşmişsin! Seni neredeyse tanımayacaktım. Şimdi tam bir hanımefendi olmuşsun. Isabella Linton onunla karşılaştırılamaz bile, değil mi, Frances?» Hindley'in karısı yanıt verdi: «Isabella'da onun doğal üstünlüğü yok ki,» dedi.</p>

  <p>«Ama burada yine o eski yırtıcılığına dönmemeye dikkat etmesi gerekir. Catherine'in soyunmasına yardım et, Ellen. Dur, tatlım, buklelerin bozulacak, şapkanı ben çıkarıvereyim.»</p>

  <p>Kızın uzun etekli at giysilerini ben çıkardım, altından pırıl pırıl parlayan kareli ipekli kumaştan bir bluz, beyaz golf pantolon, cilalı çizmeler göründü. Onu karşılamaya koşuşan köpeklere sevinçten ışıldayan gözlerle baktığı halde o güzelim giyecekleri kirlenir korkusuyla hayvancağızlara dokunmadı bile.</p>

  <p>Beni de ürke çekine öptü, çünkü Noel pastasını yaparken una bulanmıştım; bana sarılması doğru olmazdı. Sonra, çevresine bakınıp Heathcliff'i aradı. Bay ve Bayan Earnshaw, iki arkadaşı ayırma işinin başarıya ulaşıp ulaşmayacağını bir yere kadar anlayabilmek için, onların karşılaşmalarını bekliyorlardı.</p>

  <p>Heathcliff'i hemen bulmak zor oldu. Catherine gitmeden önce ona bakılmamış, ilgi gösterilmemişse, kızın yokluğunda bu ilgisizlik on kat daha çoğalmıştı.</p>

  <p>Benden başka hiç kimse ona pis bir çocuk olduğunu söylemek, haftada bir kez yıkanmasını anımsatmak iyiliğinde bulunmuyordu; onun yaşındaki çocukların da sabunu, suyu kendiliklerinden sevdiklerine nadiren rastlanır. Bu saçları bir kenara, eli, yüzü de acınacak ölçüde kirliydi.</p>

  <p>Kendisine benzeyen kaba saba bir kızın gelmesini beklerken eve nazik, pırıl pırıl bir hanım kızın girdiğini görünce divanın arkasına saklanmayı uygun bulmuştu.</p>

  <p>Cathy, eldivenlerini çekip, iş yapmadan evde oturmak yüzünden bembeyaz olan ellerini gözler önüne sererken: «Heathcliff yok mu?» diye sordu.</p>

  <p>Hindley, oğlanı o berbat haliyle ortaya çıkarmakla nasıl küçük düşüreceğini düşünerek, keyifle bağırdı:</p>

  <p>«Heathcliff, ortaya çıkabilirsin. Buraya gel de diğer uşaklar gibi sen de Catherine'e hoş geldin de.»</p>

  <p>Cathy, arkadaşının saklandığı yerden çıktığını görünce koşup onunla kucaklaştı. Yanaklarını bir saniyede yedi sekiz kez öptü. Sonra duraladı, biraz gerileyip bir kahkaha attı:</p>

  <p>«Ayol, sen simsiyah olmuşsun böyle! Ne de öfkeli görünüyorsun! Çok garipsin... Çok da durgunsun... Ama ben Edgar'la Isabella Linton'a alıştığım için seni böyle görüyorum herhalde. E, Heathcliff, beni unuttun mu yoksa?»</p>

  <p>Kız bu soruyu sormakta haklıydı, çünkü utanç, gurur oğlanın yüzündeki sıkıntılı ifadeyi iki kat artırmış, kıpırdamasına olanak bırakmamıştı.</p>

  <p>Hindley, sanki büyük bir kibirsizlik gösterisinde bulunuyormuş gibi:</p>

  <p>«Tokalaşabilirsin, Heathcliff,» dedi. «Arada bir olmak koşuluyla, buna izin var.»</p>

  <p>Çocuk sonunda konuşma gücünü bularak: «Hayır,» diye söylendi, «tokalaşmayacağım. Burada durup benimle eğlenmelerine izin vermeyeceğim. Hayır, buna gelemem!»</p>

  <p>Hemen aralarından sıyrılacaktı ama, Cathy onu tekrar yakaladı.</p>

  <p>«Ben seninle eğlenmek istemedim ki,» dedi. «Sadece kendimi tutamadım. Heathcliff, hiç olmazsa elini uzat. Neden kızdın sanki? Yalnızca, gözüme garip göründün... Yüzünü yıkayıp saçlarını fırçalarsan sorun kalmaz. Ama öyle de kirlisin ki!»</p>

  <p>Parmakları arasında tuttuğu o kapkara ele, bu elin değip de kirlenmesinden korktuğu giysilerine dalgınca baktı.</p>

  <p>Heathcliff onun bakışlarını görmüştü.</p>

  <p>«Bana dokunmak zorunda değildin ki,» dedi, elini kızın elinden hızla çekti. «Ben canımın istediği kadar kirli olacağım, kirli olmaktan hoşlanıyorum, sürekli de kirli kalacağım!»</p>

  <p>Bunları söyledikten sonra hızla odadan dışarı çıktı. Beyle Hanım buna epey sevinmişti. Catherine ise sözlerinin neden böyle bir öfke gösterisine sebep olduğuna akıl erdiremediği için epey üzgündü.</p>

  <p>Evine dönen Küçükhanım'a oda hizmetçiliği yapıp pastaları fırına koyduktan, evin, mutfağın ocaklarını Noel'e yakışacak biçimde yaktıktan sonra oturup Noel ilahileri söyleyerek kendi kendime eğlenmeye başladım. Joseph, bu ilahilerin neşeli şarkılardan farksız bulduğunu söylüyordu fakat ben bunu hiç umursamadım.</p>

  <p>Joseph de dua etmek için odasına çekilmişti, Bay ve Bayan Earnshaw, küçük Linton'lara, ettikleri iyilikleri karşılamak için, aldıkları süslü püslü hediyeleri göstererek Küçükhanım'ı oyalamaya çalışıyorlardı.</p>

  <p>Küçük Linton'lar ertesi gün için Uğultulu Tepeler'e davet edilmişler, bu davet de bir koşulla kabul edilmişti: Bayan Linton sevgili çocuklarının o haşarı, küfürbaz çocuktan uzak tutulmalarına özellikle dikkat edilmesini istiyordu.</p>

  <p>Bu durumda, ben tek başına kalmıştım. Pişmekte olan yemeklerin güzel kokuları burnuma geliyordu; pırıl pırıl parlayan mutfak kaplarını, defne dallarıyla süslü mutfak saatini, akşam yemeğinde köpüklü birayla doldurulmaya hazır tepside dizili duran gümüş bira kupalarını, hepsinden daha önemlisi, hamaratlığımın aynası gibi pırıl pırıl parlayan döşemeyi beğeniyle izliyordum.</p>

  <p>İçimden her şeyi ayrı ayrı alkışlıyordum. Birdenbire, vaktiyle işler bittikten sonra ihtiyar Earnshaw’ın içeri girişini, Noel harçlığı olarak avucuma para sıkıştırışını anımsadım. Derken, onun Heathcliff'e aşırı düşkünlüğü, kendisi öldükten sonra onun bakımsız kalacağından yana tasalanması geldi aklıma; bu da zavallı çocuğun içinde bulunduğu hali düşünmeme neden oldu elbette. Şarkı söylerken ağlamaya başladım. Arası çok geçmeden de, oğlanın uğradığı haksızlıklar için gözyaşı dökmektense, bunları bir parça olsun gidermeye çalışmanın daha yerinde olacağını düşündüm. Yerimden kalktım, onu bulmak için taşlığa çıktım.</p>

  <p>Oğlan uzakta değildi; onu ahırdaki yeni atı tımarlarken, hayvanlara her zamanki yemlerini verirken buldum.</p>

  <p>«Elini çabuk tut, Heathcliff,» dedim. «Mutfak çok rahat... Joseph de yukarıda, çabuk ol da Küçükhanım aşağıya inmeden seni güzelce giydireyim. Sonra da ocağın karşısında onunla baş başa oturup, uyuma vakti gelinceye kadar, çene çalabilirsiniz.» işine devam etti, başını bir kez olsun benden yana çevirmedi.</p>

  <p>«Hadi geliyor musun?» diye yeniden sordum. «İkinize de birer küçük pasta var, bu da size yeter sanırım. Hazırlanman da yarım saat alır.»</p>

  <p>Beş dakika bekledim, yanıt alamayınca ben de bırakıp gittim...</p>

  <p>Catherine, akşam yemeğini ağabeyiyle, yengesiyle yedi. Joseph'le ben de kavgalı şamatalı huzursuz bir yemek yedik. Onun pastasıyla peyniri ise periler gelip yesinler diye bütün gece masanın üzerinde durdu. Dokuza kadar işiyle oyalandı; sonra, hiç kimseye bir şey söylemeden, somurtarak odasına çekildi. Cathy, gece geç vakitlere kadar oturdu. Yeni arkadaşlarına vereceği şölen için bir yığın hazırlık yapması gerekmişti. Bir kez de eski arkadaşıyla birkaç kelime konuşmak için mutfağa uğradı ama, o gitmişti. Kız da yalnızca arkadaşının nesi olduğunu sorup geri döndü.</p>

  <p>Ertesi sabah, oğlan erkenden kalktı. Tatil olduğu için, dertli başını alıp kırlara çıktı. Ev halkı kiliseye gidinceye kadar da ortalıkta görünmedi. Oruç tutmak, düşünmek ona iyi gelmişti. Bir süre etrafımda dolaştıktan sonra cesaretini toplayıp ansızın şöyle dedi:</p>

  <p>«Bana çekidüzen ver, Nelly. Artık düzelmek istiyorum.»</p>

  <p>«Geç bile kaldın, Heathcliff,» dedim. «Catherine'! de üzdün. Bana sorarsan, kız eve döndüğüne de pişman oldu. Sanırım, onunla senden daha fazla ilgilendikleri için de onu kıskandın.»</p>

  <p>Catherine'! kıskanmak onun anlayamadığı bir duyguydu ama, onu üzme sorununa pekala aklı yatmıştı. Epey ciddi bir tavırla: «Üzüldüğünü mü söyledi?» diye sordu, i «Bu sabah senin tekrar gittiğini söylediğim zaman ağladı.»</p>

  <p>«E, dün gece de ben ağladım,» diye yanıt verdi. «Hem benim ağlamam içinde onunkinden çok neden vardı.»</p>

  <p>«Evet, onurlu bir kalple, bomboş mideyle yatağa yatmanın nedeni vardı. Onurlu insanlar kendi başlarına bela açarlar. Ama, alınganlığından utandınsa, o gelince hemen özür dilemelisin. Yukarı çıkıp onu öpmelisin, demelisin ki... Ne demen gerektiğini sen daha iyi bilirsin. Fakat bunları içtenlikle söylemelisin. Şık giysilerin onu yabancı biri gibi yaptığını gördüğün için böyle yapıyormuş gibi davranmamalısın. Şimdi de yemeği hazırlamam gerektiği halde, ne yapıp edip seni giyindirmeye çalışacağım, öyle bir hale geleceksin ki senin yanında Edgar Linton yapma bir bebek gibi kalacak: Zaten öyle ya... Ondan daha küçüksün ama, bence sen ondan daha uzun boylusun, omuzların da iki misli daha geniş; bir çırpıda onu yere devirebilirsin. Bunu yapabileceğine senin de aklın yatmıyor mu?»</p>

  <p>Heathcliff'in yüzü bir anlığına aydınlandı; sonra tekrar karardı, iç çekti:</p>

  <p>«İyi ama, Nelly, ben onu yirmi kez de yere sersem onun yakışıklılığına zarar gelmez, ben de daha fazla yakışıklı olamam. Keşke saçlarımın rengi açık, tenim beyaz olsaydı, onun kadar şık giyinip nazik davranabilseydim, onun gibi benim de günün birinde varsıl olma ihtimalim bulunsaydı.»</p>

  <p>«Bir de her fırsatta 'Anneciğim, anneciğim!' diye ağlayabilseydin,» dedim. «Bir köylü çocuk sana yumruğunu gösterir göstermez korkudan tir tir titremeye başlasaydın, birazcık yağmur yağdı diye bütün gün eve kapanmayı alışkanlık edinseydin, değil mi? Aman, Heathcliff, çok karamsar görünüyorsun. Aynanın önüne gel de sana neler istemen gerektiğini göstereyim. Gözlerinin arasındaki iki çizginin, yay gibi kıvrık olarak yerde, üstlerinden basılı gibi dümdüz duran gür kaşlarının, şeytanın casusları gibi içerlere gömülüp pencerelerini bir kez bile açmadan altına saklanan bir çift kara cinin farkında mısın? Şu acılı kırışıkları düzeltmeyi, kaşlarını içtenlikle kaldırmayı, cinleri de güven dolu, hiçbir şeyden kuşkulanmayan, kaygılanmayan, her yerde arkadaşlar gören birer melek haline getirmeyi istemeli, öğrenmelisin. Yediği her tekmeyi nimet sayar gibi göründüğü halde tekmeyi atandan da, bütün dünyadan da nefret edip sövgüler yağdıran adi bir köpeğe benzememelisin.»</p>

  <p>«Yani Edgar Linton'ın büyük mavi gözlerine, geniş alnına sahip olmayı mı istemeliyiz?» diye sordu. «Bunu istemesine istiyorum ama, istemek bana onları sağlamıyor ki.»</p>

  <p>«Kapkara bir insan bile olsan, temiz yürek güzel bir yüz kazanmanı sağlar, çocuğum. Kötü bir yürek ise en güzel yüzü bile çirkinden daha beter yapar. Şimdi, yıkanmayı, taranmayı, homurdanmayı bitirdiğimize göre, söyle bakalım, kendini daha göz alıcı bulmuyor musun? Bence öylesin.</p>

  <p>Tanınmamak için kılık değiştirmiş bir prense benziyorsun. Hem, kim bilir, belki de baban Çin imparatoru, annen de bir Hintli prensesti, her birinin bir haftalık geliri Uğultulu Tepelerle Thrushcross Grange'ı satın almalarına yeterdi. Seni de o kötü denizciler kaçırıp ingiltere'ye getirmiş olamazlar mı sanki? Ben senin yerinde olsam, soylu biri olarak doğduğuma inanır, bu inançla da küçük bir çiftlik sahibinin heveslerine boyun eğme cesaretini bulurdum.»</p>

  <p>Böylece konuşmayı sürdürdüm. Zamanla, Heathcliff'in de yüzündeki acı kayboldu, çok sevimli bir hal almaya başladı. Derken, yokuşu çıkıp avluya giren bir arabanın sesi konuşmamızı böldü.</p>

  <p>Tam vaktinde o pencereye, ben de kapıya koştuk, Linton'ların pelerinler, kürkler içinde aile arabalarından, Ernshaw'ların da atlarından inişlerini izledik. Earnshaw'lar kışın kiliseye çoğu vakit atla giderlerdi. Catherine çocukların ikisini de ellerinden tuttu, eve aldı, doğruca ateşin başına götürdü. Çocukların beyaz yüzleri hemen renklenmişti.</p>

  <p>Ben de yanımdakine, hemen gidip onlara cana yakın davranmasını söyledim, o da hevesle bu emri yerine getirdi ama, terslik bu ya, o bir yandan mutfağın kapısını açmaya çalışırken Hindley diğer yandan kapıyı açıverdi, yüz yüze geldiler. Bey onu böyle temiz, neşeli görünce titizlendi, belki de Bayan Linton'a verdiği sözü tutmuş olmak için, beklenmedik bir hareketle çocuğu geriye itti, öfkeli öfkeli Joseph'e, «Bu çocuğu odaya yaklaştırma, yemeğin bitimine kadar tavan arasında kalsın. Yoksa bir dakika onlarla yalnız kalırsa pastaları avuçlayıp meyveleri aşırmaya kalkışır!» diye söylendi.</p>

  <p>Ben de: «Hayır, efendim, aldanıyorsunuz,» diye yanıt vermeden edemedim. «O hiçbir şeye dokunmaz... Böyle bir şey yapmaz. Hem, bana kalırsa, dünya güzelliklerinden payını almak bizler kadar onun da hakkı.»</p>

  <p>Hindley bağırdı:</p>

  <p>«Karanlık çökmeden önce onu bir kez daha aşağıda yakalarsam, elimin payını alacak! Defol, kopuk! Vay, şimdi de sıra züppeliğe mi geldi? Dur bak, ben o havalı bukleleri bir yakalayayım da gör, nasıl çeke çeke uzatacağım!»</p>

  <p>Küçük Linton, kapıdan süzülerek: «Zaten bukleler yeterince uzun,» diye söze karıştı. «Acaba başını ağrıtmıyorlar mı? Tay püskülü gibi gözlerinin üstüne düşmüşler.»</p>

  <p>Çocuk bu sözleri diğerine hakaret niyetine söylememişti ama, Heathcliff'in sert kişiliği daha o zaman kendine hasım gördüğü için nefret ettiği birinin küstahlığına katlanmasına imkan vermiyordu. Elinin altına ilk gelen şeyi, sıcak elma ezmesi dolu bir kaseyi, tuttuğu gibi çocuğun yüzüne fırlattı. O da öyle bir feryat kopardı ki Catherine'le Isabella telaşla oraya koştular.</p>

  <p>Hindley Earnshaw suçluyu hemen yakalayıp odasına götürdü, orada da öfkesini bastırmak için epey çabalamış olmalı ki yüzü kıpkırmızı, soluğu kesilmiş halde geri döndü. Ben de, bulaşık bezini aldım, söze karıştığı için bu cezayı hak etmiş olduğunu düşündüğüm Edgar'ın yüzünü, gözünü temizlemeye başladım. Kız kardeşi evlerine gitmek için ağlamaya başladı, Cathy de hepimiz adına epey utanmış, üzülmüştü.</p>

  <p>Edgar Linton'a: «Onunla konuşmamalıydın,» diye çıkıştı. «Öfkeliydi, şimdi sen ziyaretin tadını kaçırdın, onu da kırbaçlayacaklar. Ben ise onun kırbaçlanmasını asla istemem. Yemek de yiyemeyeceğim. Onunla neden konuştun, Edgar?»</p>

  <p>Çocuk, elimden kurtulup yüzünü mendiliyle temizlemeye devam ederek: «Ben konuşmadım,» diye hıçkırdı. «Onunla tek kelime bile konuşmayacağıma anneme söz vermiştim, konuşmadım da.»</p>

  <p>Catherine de öfkeyle: «Öyleyse ağlama,» dedi. «Ölmedin ya... Hadi, bir daha fenalık etme. Ağabeyim de geliyor. Kapa çeneni. Sen de sus, Isabella... Sana bir fenalık yapan oldu mu?»</p>

  <p>Hindley, telaşla içeri girerek: «Hadi bakayım, çocuklar, yerlerinize dönün!» diye bağırdı. «Bu canavar çocuk benim içimi iyice ısıttı. Bir dahaki sefere de kendi yumruklarınla işini halledersin, Edgar... Üstelik iştahın da açılır...»</p>

  <p>Küçükler, görkemli ziyafet karşısında tekrar eski havalarını buldular. Araba yolculuğu onları acıktırmıştı, büyük bir zarara da uğramadıkları için hemen avundular.</p>

  <p>Hindley Earnshaw güzel yemekleri tabaklara tepeleme dolduruyordu, evin hanımı da neşeli konuşmalarıyla masayı şenlendiriyordu. Ben hanımın sandalyesinin arkasında ayakta beklerken, Catherine'in kupkuru gözlerle, hiçbir şeyi umursamadan önündeki kazın kanadını kesmeye çalışmasını acıyla seyrettim.</p>

  <p>Kendi kendime: «Düşüncesiz, ruhsuz bir çocuk,» diyordum. «Eski oyun arkadaşının acılarını nasıl da aklından çıkarabiliyor! Ben onun bu kadar bencil olduğunu hiç sanmazdım.»</p>

  <p>Catherine bir lokmayı dudaklarına götürdü, sonra tekrar tabağa bıraktı. Yanakları kızarmış, gözyaşları yüzünden aşağıya süzülmeye başlamıştı. Duygularını saklamak için özellikle çatalını yere düşürdü, hemen masa örtüsünün altına eğildi. Böylece, ona duygusuz demem uzun sürmedi, çünkü gün boyu cehennem azabı çektiğini, tek başına kalıp evin beyi tarafından odasına kilitlenen Heathcliff'i görebilmek için fırsatlar araştırdığını anlamıştım. Heathcliff'in hapsedildiğini de ona kendi elimle hazırladığım yemekleri vermek isteyince öğrendim.</p>

  <p>Akşama dans vardı. Cathy, Isabella'nın kavalyesi olmadığından, Heathcliff'in dans saatinde serbest bırakılması için yalvardı ama, emekleri boşa çıktı, bu arzusu yerine getirilmedi, kavalye eksiğini de benim tamamlamam kararlaştırıldı.</p>

  <p>Dansın heyecanı içinde bütün acılarımızı unuttuk. Hele Gimmerton bandosunun da gelişiyle neşemiz iyice katlandı. On beş kişilik bandoda şarkıcılardan başka bir trompet, klarnetler, bombardonlar, borular, bir de bas viyola vardı. Bunlar her Noel yortusunda, ünlü ailelerin evlerini dolaşıp bahşiş toplarlardı; onları dinlemek de bizler için başlıca eğlenceydi. Her zamanki ilahiler söylendikten sonra şarkılara, çoksesli havalara geçildi. Bayan Earnshaw müziği severdi; onun için, bandocular da doyasıya çaldılar.</p>

  <p>Catherine de müziği severdi fakat merdivenin en üst basamağından daha iyi dinlediğini ileri sürerek, karanlıkta yukarı çıktı; ben de ardı sıra gittim. Aşağıda evin kapısını kapatmışlardı, bu kalabalıkta da bizim yokluğumuzu fark etmeleri imkansızdı. Catherine merdivenlerin üst basamağında durmadı, daha yukarı gitti, Heathcliff'in hapsedildiği tavan arasına çıkıp ona seslendi. Heathcliff, bir süre yanıt vermemekte üsteledi ama, sonunda Küçükhanım onu tahtaların arasından konuşmaya zorladı. Şarkıların kesilip şarkıcıların bir şeyler yiyip içmek için büfeye gidecekleri ana kadar, biçare yavrucaklar rahat rahat konuşsunlar diye sessizce bekledim. Sonra küçükhanımı uyarmak için merdiveni tırmandım.</p>

  <p>Onu dışarıda bulacağımı sanırken içeriden geldiğini duydum. Küçük maymun kiremitlikteki kapancaların birinden diğerine geçerek içeriye girmişti, onu dışarı çıkarmam da epey güç oldu. Heathcliff'i de yanında getirmişti. Küçükhanım onu mutlaka mutfağa götürmemi istedi. Kapı yoldaşım da «şeytan ilahileri» dediği şarkılarımızı duymamak için komşuya gitmişti. Onlara entrikalarına hiçbir zaman alet olmayacağımı söyledim ama, küçük yaratık, bir önceki öğle yemeğinden beri ağzına tek lokma koymadığı için bir kerelik onun Hindley'i aldatmasına ses çıkarmayacağımı bildirdim.</p>

  <p>Oğlan, aşağıya indi. Ocak başına bir iskemle çekip onu oturttum, çeşitli yiyecekler verdim; fakat, çocukcağız hastaydı, çok az yemek yiyebildi. Onu eğlendirmek için harcadığım gayretler de boşa gitti. Dirseklerini dizlerine dayamış, çenesini avuçları içine almış, derin düşüncelere dalmıştı.</p>

  <p>Ne düşündüğünü sorduğum zaman da ciddi ciddi şu yanıtı verdi:</p>

  <p>«Hindley'den intikamımı nasıl alacağımı kararlaştırmaya çalışıyorum. Ne kadar beklemem gerekirse gereksin, sonunda hıncımı alabileceksem sabırla beklerim. Umarım ben hıncımı almadan ölmez.»</p>

  <p>«Ayıp, Heathcliff, ayıp!» dedim. «Kötüleri cezalandırmak Tanrı'nın işidir; biz yalnızca bağışlamayı öğrenmeliyiz.»</p>

  <p>Oğlan karşı çıktı:</p>

  <p>«Hayır, Tanrı onu cezalandırmaktan benim alacağım zevki alamaz. Ah, bir de bu iş için en iyi yolu seçebilsem! Beni yalnız bırak da plan yapayım: Bunu düşünürken acılarımı unutuyorum.»</p>

  <p>Ah, Bay Lockwood, bu hikayelerin sizi oyalayamayacağını unuttum. Böyle sürekli gevezelik ettiğim için de bağışlayın. Lapanız soğumuş, uyukluyorsunuz. Heathcliff'in hikayesini, daha doğrusu sizi ilgilendirecek bölümlerini yarım düzine kelimeyle de anlatabilirdim.</p>

  <p>Böylece, konuşmasına ara veren kahya kadın ayağa kalktı, dikişini kaldırdı. Ben ocağın başından ayrılabilecek halde değildim, hem uyukladığım da yoktu.</p>

  <p>«Oturun, Bayan Dean!» diye bağırdım. «Yarım saat daha oturun. Hikayeyi uzun uzun anlatmakla da çok iyi ettiniz. Benim beğendiğim biçimi de budur. Hikayeyi aynı biçimde tamamlamalısınız. Sözünü ettiğiniz herkese karşı da biraz olsun ilgi duyuyorum.»</p>

  <p>«Saat neredeyse on bir olacak, efendim.»</p>

  <p>«Önemli değil... erken yatmaya zaten alışık değilim. Sabah ona kadar yataktan kalkmayan biri için gece birde, ikide yatmak geç sayılmaz.»</p>

  <p>«Sabahlan da ona kadar yatmamalısınız. Sabahın en güzel zamanı o saate kadar çoktan geçmiş olur. Saat ona kadar günlük işinin yarısını bitirmiş olan biri çoğunlukla diğer yarıyı da ertesi güne bırakmak zorunda kalır.»</p>

  <p>«Her neyse, siz sandalyenize oturun, Bayan Dean; çünkü yarın, geceyi öğleden sonraya kadar uzatmak istiyorum. Kendimde kronik bir üşütmenin belirtilerini teşhis ettim.»</p>

  <p>«Umarım yanılmışsınızdır, efendim. Neyse, şimdi izin verirseniz üç yıllık bir süreyi atlayacağım. Bu süre içinde de Bayan Earnshaw...»</p>

  <p>«Hayır hayır, böyle bir şeye asla izin veremem. Siz hiç kendi başınıza oturup, bir kedinin yavrusunu yalayarak temizlediğini izlerken, nasıl bir ruh hali içinde bulunduğunuzu bilir misiniz? Bu görüntüyü o kadar büyük bir dikkatle izlersiniz ki, kedi tesadüfen bir kulağı temizlemeden bırakırsa, sinirleriniz bozulur.»</p>

  <p>«Bence bu dediğiniz ruh hali epey tembellere yakışan bir şey.»</p>

  <p>«Tam aksine, hayli yorucu denebilecek kadar hareketli bir ruh halidir bu. Ben şimdi bu haldeyim; onun için hikayeyi dakikası dakikasına anlatmayı sürdürün. Bence buralarda yaşayan insanlar, şehirde yaşayanlardan, tıpkı zindandaki örümceğin orada yatan biri için taşıdığı önemin, kulübedeki örümceğin kulübede yaşayan biri için taşıdığı önemden üstün oluşu gibi, daha büyük bir değer taşımaktadır. Fakat gittikçe çoğalan ilgi dışarıdan bakanın durumundan doğmamaktadır. Buradakiler, daha gerçek, daha kendilerince, daha içtenlikle yaşıyorlar, y al ı n katlıktan, göz alıcı değişikliklerden uzaklar. Burada aşkın hayat boyunca sürebileceğine de inanırım; eskiden ise bir aşk serüveninin ancak bir yıl sürebileceğini düşünürdüm. Buradaki durum tıpkı aç bir adamın önüne bir tabak yemek konup karnını bununla doyurmasının istenmesine, bir başkasının da Fransız aşçının hazırladığı yemeklerle süslü bir masanın başına geçirilmesine benziyor. Masadaki yemeklerin tümünden tadarak sofranın zevkini çıkarmış olur ama, her tabağın bu zevkteki payı epey küçük kalır.»</p>

  <p>Bayan Dean benim konuşmama biraz şaşırmış gibiydi.</p>

  <p>«Bizi daha iyi tanıyınca başka yerlerdeki insanlarla aynı olduğumuzu göreceksiniz,» dedi.</p>

  <p>«Bağışlayın ama,» dedim, «siz bu düşünceyi yalanlamak için gerekli kanıtların en güçlüsüsünüz. Sıradan, taşralılara özgü birkaç özelliğiniz bir yana, sınıfınızın insanlarında bulunduğuna inandığım özelliklerin hiçbiri sizde yok. Hizmetçilerin büyük bir çoğunluğunda karşılaşılmayacak kadar düşünmüş, aklınızı işletmişsiniz. Bu da anlamsız şeylerle ömür tüketme olanağı bulamadığınızdan, düşünmekten başka bir eğlenceye sahip olamadığınızdan kaynaklanıyor.»</p>

  <p>Kadın güldü:</p>

  <p>«Evet,» dedi, «ben de kendimi akıllı biri olarak görüyorum elbette. Hayatım boyunca dağlar arasında yaşayıp belirli insanlarla belirli hareketleri gördüğüm için de değil bu. Ben aklımı başıma almamı öğreten sıkı bir düzen altında büyüdüm; sizin tahmin edebileceğinizden fazla kitap okudum, Bay Lockwood. Bu kitaplıkta, benim elimden geçmemiş tek kitap bulamazsınız. Sadece Grekçe, Latince, Fransızca kitaplardan faydalanamadım... Ama, en azından bunların hangi dillerde yazıldıklarını bulabilirim. Yoksul bir adamın kızından da bundan başka bir şey beklenmez.</p>

  <p>«Her neyse, hikayemi gerçek bir dedikoducu biçemiyle anlatmamı istiyorsanız, devam edeyim o halde. Üç yıllık zamanı atlayacak yerde, bir yaz sonrasına, 1778 yılının yazının sonuna geçmeyi tercih ederim. Bu da yaklaşık yirmi üç yıl öncesine geliyor.»</p>

  <p>Güzel bir haziran sabahı, benim ilk süt bebeğim, asırlık Earnshaw'ların da sonuncu çocuğu doğdu. O gün, uzaktaki tarlalardan birinde hasatla uğraşıyorduk; her zaman kahvaltımızı getiren kız, olağan geliş vaktinden bir saat kadar önce, çalılıklar arasından, patikaya saparak koşa koşa bize doğru geldi, bir yandan da bana sesleniyordu.</p>

  <p>Soluk soluğa: «Ah, o kadar güzel bir çocuk ki!» dedi. «Şimdiye kadar doğan çocukların en güzeli. Ama, doktor dedi ki, 'hanım gidiciymiş; zaten, bu son aylarda veremmiş'. Doktor Bay Hindley'e böyle derken duydum. Şimdi onu hayatta tutabilecek bir şey kalmamış artık, kışa varmadan ölüp gidecekmiş. Sen hemen eve döneceksin. Bebeğe sen bakacakmışsın, Nelly... Sütle, şekerle besleyecekmişsin, gece, gündüz de onunla olacaksın. Keşke senin yerinde ben olsaydım! Hanım göçüp gidince bebek tamamen senin olacak.»</p>

  <p>Elimdeki tırmığı atıp başlığımı bağlarken: «Peki ama, Hanım çok mu hasta?» diye sordum.</p>

  <p>«Öyle ama, cesaretini yitirmemiş gibi. Çocuğun büyüyüp adam olduğunu görünceye kadar da yaşayacakmış gibi konuşuyor. Mutluluk aklını başından almış sanırım. Ah, bebek de o kadar güzel ki! Onun yerinde ben olsaydım, hiç ölmezdim. Kenneth istediğini söylesin, ben daha bebeği görür görmez canlanırdım. Doğrusu ona da epey kızdım. Ebe Archer, bebeği evde bekleyen Bey'e getirmişti, adamcağızın yüzü tam gülmeye başlamıştı ki ihtiyar bunak yanına geldi, dedi ki: 'Earnshaw, karının sana bir erkek çocuğu kazandırması Tanrı'nın bir bağışı. Buraya geldiği zaman onun fazla yaşamayacağını anlamıştım. Önümüzdeki kış soğuklar belki de onun işini bitirecektir. Üzülüp kendini perişan etme, çünkü yapacak bir şey yok. Hem, doğrusu, böyle bir kızı kendine eş seçmen hataydı'.»</p>

  <p>«Peki, Bey bu sözlere ne dedi?» diye sordum.</p>

  <p>«Sanırım sövdü... Ben onunla ilgilenmedim, bebeği görmek için kıvranıyordum.»</p>

  <p>Kız tekrar bebeği anlatmaya başladı. Ben de en az onun kadar heyecanla eve koştum. Hindley'e de üzülmüştüm. Onun gönlünde yalnızca iki puta yer vardı: Biri karısı, diğeri de kendisi, ikisini de severdi fakat birine tapardı, onun kaybına nasıl dayanabileceğini düşünemiyordum.</p>

  <p>Uğultulu Tepeler'e vardığım zaman, Hindley dış kapıdaydı, içeri girerken, bebeğin nasıl olduğunu sordum.</p>

  <p>«Neredeyse koşmaya başlayacak, Nelly!» dedi. sevinçle, gülümsemeye çalışıyordu.</p>

  <p>«Peki Hanım?» diye sordum. «Doktor diyormuş ki, şeymiş...» Yüzü kızarmıştı, sözümü kesti.</p>

  <p>«Doktora lanet olsun! Frances'in bir şeyi yok. Haftaya bu vakitler tamamen iyileşmiş olacaktır. Sen yukarı mı çıkıyorsun? Konuşmayacağına söz verirse yukarı geleceğimi söyler misin? Çenesini tutmadığı için yanında kalmadım. Çenesini tutması gerek... Ona söyle, Doktor Kenneth konuşmamasını tembihledi.»</p>

  <p>Bu haberi Bayan Earnshaw'a ilettim. Çok keyifli görünüyordu. Gülümseyerek anlattı:</p>

  <p>«Ben daha bir kelime eder etmez o iki kat bağırıp dışarı çıktı, Ellen. Her neyse, konuşmamaya söz verdiğimi söyle sen ona; ama, bu onun haline gülmeyeceğime de söz veriyorum demek anlamına gelmez ha!»</p>

  <p>Zavallıcık! Ölümünden bir hafta öncesine kadar sevinci hiç azalmadı. Bu arada, kocası da onun sağlığının giderek iyileştiğini üsteleyerek tekrarlamaktan, hayır, ateş püskürerek tekrarlamaktan geri durmadı. Kenneth hastalığın bu devresinde onun vereceği ilaçların bir yarar getirmeyeceğini, hastaya bakacağım diye Hindley'i yok yere masrafa sokmak istemediğini de söyleyince, bey öfkeyle şöyle dedi:</p>

  <p>«Senin gelmene ihtiyaç olmadığını ben de biliyorum... karım iyi... senin bakımına artık ihtiyacı yok. Hiçbir zaman vereme yakalanmış değildi. Ateşli bir hastalıktı; şimdi de, geçti. Nabzı benimki gibi ağır, yanakları da benimkiler kadar serin.»</p>

  <p>Karısına da aynı şeyleri anlattı, o da kocasına inanmış görünüyordu. Derken, bir gece, ertesi sabah kalkabileceğini söylemek üzere başını kocasının omzuna dayadığı sırada, bir öksürük krizine tutuldu... hafif bir krizdi bu. Bey karısını kollan arasına alıp kaldırdı; o da, kocasının boynuna sarıldı. Derken, yüzü değişti, sonra da oluverdi.</p>

  <p>Kızın önceden söylediği gibi, bebek, yani Hareton, tamamen bana kalmıştı. Bay Earnshaw bebek sağlıklı görünüp ağlamadığı sürece ondan yana memnundu ama, başka bakımlardan anlatılamayacak kadar üzgündü. Onun üzüntüsü de başka türlüydü: Ağlamıyordu da, dua da etmiyordu... ama sövüyor, meydan okuyor, Tanrı'ya da, insanlara da lanetler ediyordu. Kendini acımasız bir öfkeye bırakmıştı.</p>

  <p>Hizmetçiler, uşaklar onun acımasız davranışlarına, huysuzluklarına fazla dayanamadılar. Sadece Joseph'le ben kalmıştık, işimi bırakıp gitmeye gönlüm razı olmuyordu. Hem, ben onun sütkardeşiydim, huysuzluklarına da bir yabancıdan daha rahat katlanabiliyor, onu kimi zaman haklı bulabiliyordum. Joseph de kiracılarla işçilere emretmek için kalmıştı; üstelik, fenalık neredeyse onun da orada bulunması en büyük göreviydi.</p>

  <p>Bey'in kötü davranışları, kötü ahbapları Catherine'le Heathcliff'e de, doğrusu, çok güzel bir örnek olmuştu! Hele Heathcliff'e karşı davranışları meleği şeytan yapmaya yeterdi. Sahiden de, o günlerde çocuğun hınzırlığı üstündeydi, Hindley'in her geçen gün düzelmeyecek bir şekilde kötüye gitmesine seviniyor gibiydi. Her geçen gün de daha dikkati çekecek biçimde yabani, somurtkan, yırtıcı biri oluyordu.</p>

  <p>Evin nasıl bir cehenneme döndüğünü anlatamam. Papaz da artık gelmez olmuştu. Aklı başında hiç kimse yanımıza yaklaşmıyordu; ama Edgar Linton bizim Cathy'yi görmeye geliyordu, hepsi bu. Catherine, on beşinde, çevrenin sultanı olmuş çıkmıştı; bir benzeri daha yoktu. Bu nedenle de, burnundan kıl aldırmayan, aklına koyduğunu yapmaktan hoşlanan inatçı bir yaratık olmuştu. Çocukluk yaşını geride bıraktıktan sonra, onu sevmemeye başlamıştım. Kibirlilikten vazgeçirmek için elimden geleni yapıyor, rahat vermiyordum; buna karşın, o benden hiçbir zaman nefret etmemiştir. Zaten, eski dostlarına inanılmayacak kadar bağlıydı; hatta, Heathcliff bile onun kendisine olan düşkünlüğünden mahrum kalmamıştı. Edgar Linton da, bütün üstün özelliklerine karşın, genç kızın üzerinde aynı derecede bir etki bırakmakta zorlanmıştı.</p>

  <p>Edgar Linton benim ölen efendimdir; ocağın üzerinde asılı duran resim onun resmidir. Bir zamanlar bu resim bir yanda, karısınınki diğer yanda asılı dururdu ama, sonradan hanımınki kaldırıldı; kaldırılmasaydı onun resmine bakıp hakkında biraz olsun fikir edinebilirdiniz. Bunu görebiliyor musunuz bari?</p>

  <p>Ellen Dean mumu yukarı kaldırınca, yumuşak çizgili, Uğultulu Tepeler'deki genç kıza benzeyen, ama ondan daha dalgın, daha şirin bir ifade taşıyan bir yüz gördüm. Çok hoş bir resimdi. Açık renk uzun saçlar şakaklarda biraz kıvrılıyordu; gözler iriydi, ciddi bakışlıydı; yüz biraz nazikti. Catherine Earnshaw’ın ilk arkadaşını böyle biri için unutmasına şaşmadım; düşünceleri dış görünüşüne epey uyan birinin benim tanıdığım Catherine Earnshaw'i etkileyebilmesine şaştım.</p>
</body>
</html>
