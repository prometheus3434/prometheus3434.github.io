<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uğultulu Tepeler</title>
  <meta content="" name="author" />
  <link href="../Styles/Style.css" rel="stylesheet" type="text/css" />
</head>

<body>
  <p style="text-indent:0;margin-top:70px">Kahya kadına: «Çok hoş bir portre,» dedim. «Sahiden ona benziyor mu?»</p>

  <p>Ellen Dean: «Evet,» dedi. «Ama neşelendiği zamanlar daha hoş görünürdü. Bu onun her günkü görünüşü; genellikle ruhsuz davranan bir insandı, dedikten sonra tekrar anlatmaya başladı:»</p>

  <p>Catherine, Lintonlar'ın yanında beş hafta geçirdikten sonra, onlarla olan yakınlığını sürdürmüştü. Onların yanındayken doğasının sert yönünü göstermeye hiç de niyetli olmadığı, her zaman nezaket gördüğü yerde kabalık etmeye de utandığı için, yaşlı bayla yaşlı bayan üzerinde ayrımında olmadan iyi bir etki bırakmıştı, Isabella'nın hayranlığını, erkek kardeşinin de kalbini, ruhunu kazanmıştı. Bunlar daha başlangıçta onun gururunu okşamıştı, çünkü tutkularla dolu bir kızdı o. Bu da, kimseyi kandırmaya heveslenmediği halde, onu iki ayrı kişiliğe sahip olmaya sürüklemişti.</p>

  <p>Heathcliff'ten söz edilirken «adi bir serseri», «hayduttan da beter» sözlerinin kullanıldığı yerlerde onun gibi davranmamaya özeniyordu fakat evde, yalnızca alaya alınmasını sağlayacağını, kendisine saygınlık da, beğeni de kazandırmasına imkan olmadığını bildiği için, nezaket denemelerine girişmek zahmetine katlanmaya fazla niyetlenmiyordu.</p>

  <p>Edgar Linton Uğultulu Tepeler'e açıkça gelmeye nadiren cesaret edebiliyordu. Hindley Earnshaw’ın kötü ünü onda korku uyandırıyordu; onunla karşılaşmaktan korkuyordu. Fakat yine de biz onun elimizden geldiğince kibar bir şekilde ağırlamaya çabalıyorduk. Bey de, onun için geldiğini bildiğinden, canını sıkmaktan kaçınırdı, ona karşı nazik davranamayacak haldeyse karşısına çıkmamaya bakardı. Catharine onun ziyaretlerini biraz sevimsiz buluyordu sanırım. Açıkgöz bir kız değildi, asla naz yapmazdı, iki arkadaşının karşılaşmasına da sanırım razı değildi. Çünkü Heathcliff, Edgar'ın yüzüne karşı ondan hoşlanmadığını söylese, kız, Edgar'ın yokluğunda yaptığı gibi bu düşünceye yarım ağızla olsun katılamazdı; Edgar da Heathcliff'ten nefret ettiğini, iğrendiğini belli etse, arkadaşının kötülenmesi ona dokunmuyormuş gibi davranmak kızcağızın yapacağı iş değildi.</p>

  <p>Catherine'in benim alaya almamdan çekindiği için gizlemeye çalıştığı dertlerine çoğu kez gülmüşümdür. Bu belki de kötü bir davranış havası bırakıyordu ama, kız o kadar gururluydu ki, o biraz daha kibirsiz olmayı öğrenmedikçe ona acımak mümkün değildi. En sonunda, her şeyi itiraf edip benimle sırdaş olmak zorunda kaldı. Ona öğüt verebilecek başka kimse yoktu ki.</p>

  <p>Bir gün öğleden sonra, Hindley evden gitmişti; Heathcliff de bunu fırsat bilip işini paydos etmişti. O sıralarda on altı yaşma basmıştı herhalde. Akıldan mahrum olmaması, yüzünde kötü bir ifade bulunmaması yardımıyla, gerek içten, gerekse dıştan sevimsiz görünmeyi başarmıştı, bugün bunlardan eser bile kalmamıştır.</p>

  <p>Bir kez, küçükken öğrendiklerini artık unutmuştu. Sabahın erken vakitlerinden başlayıp geç vakitlere kadar süre giden ağır iş bir zamanlar edindiği öğrenme hevesini, kitap sevgisini, bilgi ihtiyacını söndürmüştü. Çocukluğunda, yaşlı Bay Earnshaw’ın ettiği iyilikler sayesinde edindiği üstünlük duygusu da silinip gitmişti. Uzun bir süre Catherine'in çalışmalarını izleyip ondan geri kalmamaya çabalamıştı ama, sonra sessizce, büyük bir acıyla bundan vazgeçmişti; hem de tam anlamıyla vazgeçmişti. Hele bulunduğu düzeyden aşağıya inmek zorunda olduğunu anladıktan sonra ona, yükselmesi için bir adım attırmak olanaksız hale gelmişti.</p>

  <p>Derken, dış görünüşü de ruhundaki bozukluklara uygun bir hal alıverdi: Yürüyüşü ahmaklaştı, bakışları bönleşti, doğuştan içine kapanıklığı giderek çoğaldı; suratsız, insanlarla bağdaşamayan bir aptal oldu çıktı. Üç, beş tanıdığında da hoşnutluk yerine hoşnutsuzluk uyandırmaktan özel bir zevk duyduğu anlaşılıyordu.</p>

  <p>Catherine'le olan arkadaşlığını çalışmadığı zamanlarda hala sürdürüyordu ama, oğlan, kıza olan düşkünlüğünü sözleriyle hiç ele vermeyip onun genç kızlara özgü sevgi gösterilerinden de hırçın bir kuşkuculukla şüphelenir olmuştu. Bu hareketiyle bu yakınlıkların kendisinde en küçük bir minnet duygusu uyandırmayacağını belirtmek istiyor gibiydi. Dediğim o gün de, hiçbir iş yapmayacağını söylemek için eve gelmişti. Ben Cathy'nin giyinmesine yardım ediyordum. Kızcağız oğlanın aklına esip işini yarıda bırakacağını hiç düşünmemiş, gün boyu evde yalnız olacağını düşünerek Edgar'a da ağabeyinin evde bulunmadığını bildirmenin yolunu bulmuştu. O sırada konuğunu karşılamaya hazırlanıyordu.</p>

  <p>Heathcliff: «Cathy, bugün öğleden sonra işin var mı?» diye sordu. «Bir yere çıkacak mısın?»</p>

  <p>«Hayır, yağmur yağıyor.»</p>

  <p>«Öyleyse bu kötü elbiseyi niye giydin? Umarım gelecek kimse yoktur...»</p>

  <p>Küçükhanım kekeleyerek: «Bildiğim kadarıyla yok,» dedi. «Ama, sen bu saatte tarlada olmalıydın, Heathcliff. Yemek molasını bir saat geçti; senin gittiğini sanıyordum.»</p>

  <p>Oğlan buna: «Hindley uğursuzu bizi lanetli varlığından nadiren uzak bırakabiliyor,» diye karşılık verdi. «Bugün başka iş yapmayacağım, senin yanında kalacağım.»</p>

  <p>«İyi ama, Joseph ona haber verir. Gitsen daha iyi olur.»</p>

  <p>«Joseph şimdi Pennistow Crag'in diğer yanında kireç yüklüyor, işi karanlığa kadar bitmez; onun için, hiçbir şeyden haberi olmaz.»</p>

  <p>Heathcliff, bunları söyleyerek, ocak başına geçti oturdu. Catherine kaş çatıp bir an düşündü. Davetsiz konuk için de bir açık kapı bırakmak gerektiğini anlamıştı.</p>

  <p>Biraz sessizlikten sonra: «Isabella ile Edgar Linton bugün öğleden sonra buraya geleceklerini söylemişlerdi,» dedi. «Bu yağmurda gelebileceklerini sanmıyorum ama, her şeye karşın gelebilirler de. Gelirlerse senin de yok yere azarlanman mümkün.»</p>

  <p>Heathcliff üsteledi:</p>

  <p>«Ellen'e emir ver, onlara işinin olduğunu söyleyiversin. O acınacak ahmak arkadaşların yüzünden bana yüz çevirme, Cathy. Bazen öyle oluyorum ki katlanamayıp onların... Hayır, söylemeyeceğim.»</p>

  <p>Catherine, kaygılı bir tavırla gözlerini oğlana çevirip sordu:</p>

  <p>«Onlara ne olmuş ki?» Sonra başını hızla yana çevirdi, ellerimden uzaklaştırdı. «Ay! Nelly, saçımı dümdüz ettin, bukle namına bir şey kalmadı! bu kadar yeter, beni rahat bırak. Senin dayanamadığın şey nedir, Heathcliff, söylesene.»</p>

  <p>«Hiç... Sadece, şu takvime bakıver.» Heathcliff bunu söylerken, pencerenin yanındaki duvarda asılı duran kağıt parçasını gösterdi. «Çapraz işaretliler Linton'larla geçirdiğin, noktalılar ise benimle geçirdiğin geceleri gösteriyor. Görüyor musun, her günü işaretledim.»</p>

  <p>Catherine hırçın hırçın mırıldandı:</p>

  <p>«Evet ama, çok saçma bir şey. Sanki benim umurumda mı... Üstelik, bu ne demek oluyor?»</p>

  <p>«Ne olacak, benim her şeyi fark ettiğimi gösteriyor.» Catherine, iyice sıkkın halde söylendi:</p>

  <p>«Ben sürekli seninle mi oturacaktım? Bundan ben ne kazanacağım? Sen benimle ne konuşacaksın? Beni eğlendirmek için söylediğin sözlere, yaptığın hareketlere bakılırsa, senin bir dilsizden, ya da bir bebekten ayrımın yok.»</p>

  <p>Heathcliff, derin bir şaşkınlıkla bağırdı:</p>

  <p>«Ama, şimdiye dek benim az konuştuğumu, ya da yanında olmamdan hoşlanmadığını hiç söylememiştin, Cathy!»</p>

  <p>Kız: «insanlar bir şey bilmeyip bir şey konuşmayınca dostluk sayılmaz ki bu,» diye mırıldandı.</p>

  <p>Oğlan ayağa kalktı, fakat duygularını daha fazla açıklamaya zaman bulamadı: Taşlıkta nal sesleri duyulmuştu. Derken, Edgar Linton, kapıyı usulca vurup, içeri girdi. Hiç ummadığı bir sırada çağrılmış olmanın verdiği sevinçle yüzü ışımıştı.</p>

  <p>Biri içeri girip, diğeri çıkarken, Catherine'in de ikisi arasındaki farkı anlamış olduğuna şüphe yoktu. Bu fark, kuru, çorak bir kömür arazisi ile güzel, bitek bir vadi arasındaki ayrılık gibiydi. Yeni gelenin sesi de, selamlayışı da diğerininkiyle tam bir zıtlık oluşturuyordu. Uysal, tatlı bir konuşması vardı, sözcükleri tıpkı sizin söylediğiniz gibi söylerdi; yani, bizim burada konuştuğumuzdan daha az kaba, daha düzgün.</p>

  <p>Bana şöyle bir baktıktan sonra: «Çok erken gelmedim ya?» diye sordu.</p>

  <p>Ben tabakları silmeye, beri yandaki çekmeceleri düzeltmeye koyulmuştum.</p>

  <p>Catherine: «Hayır,» diye yanıtladı. «Sen orada ne yapıyorsun, Nelly?»</p>

  <p>«İşimi yapıyorum, Küçükhanım,» dedim.</p>

  <p>Hindley bana, Edgar Linton tek başına geldiği zamanlar onları yalnız bırakmamamı tembihlemişti. Kız arkama gelip, öfkeyle fısıldadı:</p>

  <p>«Toz bezlerini al, hemen buradan git bakalım! Evde konuk varken, hizmetçiler onların bulundukları yerleri silip süpürmezler.»</p>

  <p>Ben de yüksek sesle: «Bey'in evde olmaması benim için eşsiz bir fırsat,» dedim, «çünkü o buradayken benim böyle ortalıkta gezinmemi istemez. Bay Edgar’ın beni hoş göreceğine eminim.»</p>

  <p>Küçükhanım, misafirinin bir şey söylemesine fırsat vermeden bir kraliçe ifadesi takınarak bağırdı: «Senin ortalıkta gezinmeni ben istemiyorum!» Heathcliff'le aralarında geçen tartışmanın etkisindeydi daha.</p>

  <p>Buna karşılık ben: «Çok özür dilerim, Bayan Catherine,» dedim,, eskisinden daha büyük bir çabayla işime devam ettim.</p>

  <p>Küçükhanım, Edgar’ın onu göremeyeceğini hesaplayarak, toz bezini elimden kaptı, kolumu çimdikledi.</p>

  <p>Ben de, onu hiç sevmediğimi söyledim, ara sıra kibrini kırmak için elimden geleni yaptığımı anlattım. Canımı da öyle çok yakmıştı ki, diz çöküp, avazım çıktığınca bağırmaya başladım:</p>

  <p>«Yo, Küçükhanım, bu kadarı da fazla! Beni çimdiklemeye hiç hakkın yok. Buna izin veremem doğrusu!»</p>

  <p>Kulakları öfkeden kızarmıştı; parmaklarını yine çimdik atmaya hazırlanır gibi kıvırarak bağırdı:</p>

  <p>«Sana dokunmadım bile, yalancı.»</p>

  <p>Öfkesini gizlemeyi asla beceremezdi, kızınca yüzü hep alev alev yanardı. Onun yalanını ortaya çıkarmak için morarmış çimdik yerini gösterdim:</p>

  <p>«Öyleyse, bu ne?»</p>

  <p>Ayaklarını öfkeyle yere vurdu. Bir an bocaladıktan sonra, içindeki kötü ruhun zoruyla, yanağıma şiddetli bir tokat attı, acıdan gözlerim yaşarmıştı.</p>

  <p>Edgar, tapındığı insanın yalancılığı, kaba davranışları karşısında afallamıştı.</p>

  <p>«Catherine, sevgilim! Catherine!» diye araya girdi. Küçükhanım baştan aşağıya titreyerek bağırdı:</p>

  <p>«Odadan dışarı çık, Ellen!»</p>

  <p>Nereye gitsem ardımdan gelen küçük Hareton da benim biraz berimde, yere oturmuştu. Gözlerimden yaşların aktığını görünce o da ağlamaya başladı. Bir yandan da: «Pis Cathy hala! Kaka Cathy Hala!» diye bağırıyordu. Çocuğun bu sözleri kızın öfkesini onun üzerine yöneltmesine neden oldu. Yeğenini omuzlarından tutup zavallıcığın ödünü patlatırcasına sarsmaya başladı. Edgar da, düşünmeden, kızın kötü bir şey yapmasını önlemek için, onun ellerini tutmuştu. Fakat bu işi yapmasıyla kızın elini kurtarması bir oldu. Cathy serbest kalan elini delikanlının kulaktozuna çarpıvermişti. Hem bu vuruşun şaka olması imkansızdı. Delikanlı, korkuyla geriledi. Ben de Hareton'ı kucağıma alıp mutfağa gittim. Aralarındaki anlaşmazlığı nasıl çözeceklerini merak ettiğim için de kapıyı açık bırakmıştım.</p>

  <p>Aşağılanan konuk, şapkasını bıraktığı yere doğru yürüdü. Yüzü sararmış, dudakları titriyordu.</p>

  <p>Kendi kendime: «Hah, şöyle!» dedim. «Bu sana ders olsun da çık git! Onun asıl kişiliğini görmene imkan vermek de senin için bir iyiliktir.»</p>

  <p>Catherine kapıya doğru yürüyerek: «Nereye gidiyorsun?» diye sordu. Edgar onun yanından dolanıp geçmek istedi.</p>

  <p>Kız, öfkeyle: «Gitme!» diye bağırdı.</p>

  <p>Delikanlı sesini fazla yükseltmeden: «Gitmem gerek, gideceğim!» dedi. Kız, kapı tokmağını kavrayıp: «Hayır!» diye üsteledi. «Daha gitme, Edgar... Otur şöyle... Beni böyle bırakıp gidemezsin. Yoksa, bütün geceyi acılarla geçiririm. Ben ise senin için üzülmek istemiyorum.»</p>

  <p>«Beni tokatladıktan sonra durabilir miyim ki!» Catherine susuyordu. Delikanlı sürdürdü:</p>

  <p>«Beni hem korkuttun, hem de düş kırıklığına uğrattın. Bir daha buraya ayak basmam!»</p>

  <p>Kızın gözleri yaşlarla parlamaya, kirpikleri titremeye başlamıştı.</p>

  <p>Edgar: «Hem sen bile bile yalan söyledin,» diyordu. Küçükhanım kendini toparlayarak: «Hayır, söylemedim!» diye bağırdı. «Ben bile bile bir şey yapmadım... Ama madem istiyorsun, öyleyse git... Defol! Şimdi ben de, ağlayacağım, hastalanıncaya kadar ağlayacağım!»</p>

  <p>Bir sandalyenin yanına diz çöküp epey ciddi bir şekilde hıçkırarak ağlamaya başladı.</p>

  <p>Edgar'ın inadı, ancak avluya varıncaya dek sürebildi; oraya gelince duraladı. Ben de onu kışkırtmaya karar verdim.</p>

  <p>«Küçükhanım çok inatçıdır, efendim,» diye seslendim. «Bütün şımarık çocuklar gibi kötü huyludur... En iyisi, siz atınıza binip evinize gidin, yoksa, sadece bizi üzmek için hastalanacaktır.» . İyi yürekli delikanlı, göz ucuyla pencereden içeriye baktı; nasıl bir kedi ölmüş bir fareyi, ya da yarısı yenmiş bir kuşu bırakmazsa, onun da bu evden gidecek gücü yoktu. İçimden: «Ah, onun için kurtuluş yok!» diye düşündüm... «Gazaba uğramış bir kere. Yazgısına doğru uçuyor.»</p>

  <p>Sahiden de öyle oldu: Ansızın döndü, telaşla tekrar eve girdi, kapıyı ardından kapadı.</p>

  <p>Bir süre sonra Hindley Earnshaw’ın dut gibi sarhoş döndüğünü gördüm. Evi tepemize yıkacak haldeydi; zaten, sarhoşken sürekli bu düşünceyi benimserdi. Haber vermek için içeri girince, kavganın yalnızca Catherine’le Edgar'ın arasındaki içtenliği çoğaltmaya yaradığını fark ettim: Gençlere özgü o ürkeklik, çekingenlik de gitmiş, arkadaşlık perdesi kalkmış, birbirlerine aşık olduklarını söylemişlerdi.</p>

  <p>Hindley'in geliş haberi Edgar'ı hemen atma atlamaya, Catherine'i de odasına kaçmaya zorlamıştı. Ben de küçük Hareton'ı gizlemeye, sonra da Bey'in av tüfeğindeki fişekleri boşaltmaya gittim; çünkü, Bey, sarhoşken, delice bir heyecan duyarak tüfeğiyle oynamaya bayılır, böylece onun canını sıkan, ya da gözüne sık sık ilişen kimselerin hayatı tehlikeye girerdi. Ben de işi tüfeği ateşlemeyi düşünecek ölçüde ilerletirse diye, olası bir fenalığı önlemek için, mermileri boşaltmayı kararlaştırmıştım.</p>

  <p>Hindley daha duyunca bile insanı korkutan küfürler ederek içeri girmiş, beni de oğlunu mutfak dolabına gizlemek üzereyken yakalamıştı. Hareton'ın babasının yabani bir hayvanın sevgisini andıran yırtıcı düşkünlüğünden de, delice öfkesinden de ödü kopardı. Birinci durumda, soluğu kesilinceye kadar öpülür, sıkıştırılırdı; ikincisindeyse, ocağa atılma, ya da duvara çarpılma tehlikesiyle yüz yüze gelirdi. Zavallı çocuk, bu yüzden benim gizlediğim yerde sessizce beklerdi.</p>

  <p>Hindley, beni bir köpek yakalar gibi boynumdan tutup çekerken:</p>

  <p>.«işte sonunda her şeyi öğrendim!» diye bağırdı. «Yemin ederim, siz aranızda bu çocuğu öldürmek için sözbirliği etmişsiniz! Onun benden niye uzak durduğunu şimdi anladım. Ama, ben de şeytanın izniyle, sivri uçlu bıçağı sana yutturacağım, Nelly. Gülmene hiç gerek yok, çünkü demin Kenneth'i Blackhorse bataklığına baş aşağı gömdüm. Ha bir olmuş, ha iki. Hem ben ikinizden birini öldürmek istiyorum; bunu yapmadıkça rahat edemeyeceğim.»</p>

  <p>«Ama, ben sivri uçlu bıçağı istemem, Bay Hindley,» dedim. «Onunla hep balık ayıkladık... sizce bir sorun yoksa ben tüfekle vurulmayı isterim.»</p>

  <p>«Tanrı belanı versin! Verecektir de. İngiltere’de bir adamın kendi evini hale yola sokmasını hiçbir yasa önleyemez; benim ev ise korkunç... Aç ağzını.»</p>

  <p>Bıçak elindeydi. Ucunu dişlerimin arasına soktu. Ben, kendi adıma, onun deliliklerinden fazla korkmazdım. Başımı geri çekip tukurdum, tadının epey kötü olduğunu, yutamayacağımı söyledim.</p>

  <p>Beni serbest bırakırken: «O!» dedi, «bu gizlenmeye çalışan küçük haydut Hareton değilmiş. Bağışla, Nell. O olsaydı, beni koşarak karşılamadığı, hem de ben bir gulyabaniymişim gibi çığlıklar attığı için derisinin yüzülmesin! hak etmişti. Gel buraya, aptal köpek yavrusu! Sana iyi yürekli, gönlü kırık babayı aldatmak nasıl olurmuş, göstereyim. Oğlanın kulakları kesilse daha iyi olmaz mı? Köpekler kulakları kesilince daha vahşi olurlar. Ben de yırtıcı yaratıkları severim. Bana makas getir! Yırtıcı, aynı zamanda çekidüzeni! olur. Zaten kulaklarımıza değer vermek çok korkunç, şeytanca bir fikir... Kulaklarımız olmasa da yeterince eşeğiz. Sus, yavrum, sus bakayım! A! Bak meğer benim şirin oğlummuş... Şşşt... kurula bakayım gözlerini! Hah işte böyle, gül biraz. Öp bakayım beni. Ne! Öpmeyecek misin? Öp diyorum, Hareton... Lanet olsun, sana! Öp işte! Hay Tanrım, böyle bir canavar yetiştirir miyim hiç? Yaşadığımdan emin olduğum kadar, şu yumurcağın da günün birinde kafasını koparacağımdan eminim.»</p>

  <p>Zavallı Hareton babasının kucağında kıvranıyor, bütün gücüyle tekmeler atıyor, şamata çıkarıyordu. Babası onu yukarı götürüp tırabzandan aşağı sarkıtınca yaygarayı bir kat daha artırdı. Ben de, çocuğu korkudan delirteceğini söyleyerek, onu kurtarmaya koştum.</p>

  <p>Ben onların yanına vardığımda, Hindley de elinde tuttuğu şeyin ne olduğunu unutmuş bir halde, tırabzandan eğilip aşağıdan gelen sesi dinlemeye başlamıştı.</p>

  <p>«Kim o?» diye sordu.</p>

  <p>Birinin yukarı çıktığını duymuştu. Ben de ileri doğru eğilmiştim. Ayak seslerinden, gelenin Heathcliff olduğunu anlamış, görünmemesi için ona işaret vermeye çalışıyordum. Bu nedenle gözümü Hareton'dan ayırdığım sırada, çocuk ansızın kıvrılarak babasının gevşek parmaklarının arasından sıyrıldığı gibi aşağıya düştü.</p>

  <p>Korkuya kapılmanın heyecanını tatmaya zaman bulamadan küçük şeytanın kurtulduğunu gördük. Heathcliff tam o tehlike anında merdivenin alt başına gelmişti; içgüdüsüyle, çocuğu, havada düşerken, yakalamış, ayaküstüne bıraktıktan sonra da başını yukarı kaldırıp kazaya neden olanı araştırmıştı.</p>

  <p>Aldığı piyango biletini beş şiline sattıktan sonra ertesi gün bu bilete beş bin sterlin çıktığını öğrenen bir pinti bile, onun Hindley'i gördüğü andaki kadar derin şaşkınlığa uğramamıştır. Bakışları kendi eliyle kendi isteğini boşa çıkarmaktan duyduğu kederi sözcüklere ihtiyaç duymadan epey güzel anlatıyordu. Ortalık karanlık olsaydı, çocuğun başını basamaklara vura vura hatasını düzeltmeye bakardı; fakat, biz çocuğun kurtulduğunu görmüştük. Ben de, hemen aşağıya inip, değerli emaneti bağrıma basmıştım.</p>

  <p>Hindley de ağır ağır indi. Ayılmıştı, yaptıklarından utanıyordu.</p>

  <p>«Suç senin, Ellen,» dedi. «Çocuğu bana göstermeyecektin. Bir yerinde yara filan var mı?»</p>

  <p>Hışımla bağırdım:</p>

  <p>«Yara mı? Ölmese bile, aptal kalacak. Ah, annesi sizin yaptıklarınızı görüp de nasıl mezarından fırlamıyor, şaşıyorum! Siz dinsizlerden de betersiniz! Kendi etinizden, kanınızdan olan bu yaratığa böyle yapmanız bunu gösteriyor.»</p>

  <p>Çocuk, benim yanımda olduğunu anlayınca korkusunu hıçkırıklarıyla bastırmıştı. Hindley çocuğa dokunmak istedi. Babası daha bir parmağını üzerine değdirir değdirmez çocuk eskisinden daha büyük bir çığlık kopardı; bir yandan da, sara nöbeti tutmuş gibi kıvranmaya başladı.</p>

  <p>«Siz onunla ilgilenmeyin,» dedim. «Sizden nefret ediyor... Sizden herkes nefret ediyor ya... İşte gerçek bu. Doğrusu, mutlu bir aileniz var... Hele son günlerde haliniz epey güzel oldu...»</p>

  <p>Zıvanadan çıkmış olan bu adam, acımasızlığını gizlemeye çalışarak:</p>

  <p>«Daha da güzel olacak, Nelly,» diye bir kahkaha attı. Sonra yine eski sert tavrını takındı. «Sen şimdi çocuğu al, gözümün önünden uzaklaş. Bana bak, Heathcliff, sen de sakın gözüme görüneyim deme; sesini de işitmeyeyim... seni bu gece öldürmeyeceğim ama, evi kundaklamayacak olursam. Hoş, bunu da keyfim bilir ya...»</p>

  <p>Bunları söylerken dolaptan bir şişe konyak çıkardı, büyük bir kadehe doldurdu.</p>

  <p>«Ne olursunuz, yapmayın, Bay Hindley!» diye yalvardım. «Biraz söz dinleyin. Kendinize acımıyorsanız, şu biçare talihsiz yavrucağıza acıyın.»</p>

  <p>Buna: «Benim yerimde kim olsa, onun için daha iyidir,» diye yanıt verdi. Elindeki kadehi almaya çalışarak: «O halde, kendi canınıza acıyın,» dedim.</p>

  <p>Günahkar: «Ben mi acıyacağım? Kesinlikle!» diye bağırdı, «bu canı cehenneme yollayıp Tanrıyı cezalandırmış olmaktan büyük keyif duyacağım! İşte, bu da onun içtenlikle lanetlenmesi şerefine!» İçkisini içti. Sonra, sabırsızca, bize, gitmemizi emretti. Bu emrini de ağza alınamayacak, anımsanmayacak kadar ağır küfürlerle tamamladı. Heathcliff, kapı kapandıktan sonra, biraz önce duyduğu küfürlere aynen karşılık verdi. «Ne yazık ki içkiyle kendini öldüremiyor,» dedi.</p>

  <p>«Kendisi buna olabildiğince gayret ediyor ama, yapısı sağlam. Bay Kenneth onun Gimmerton'ın bu yanında bulunan erkeklerin hepsinden uzun yaşayacağına, mezarına ak saçlı bir günahkar olarak yerleşeceğine kısrağı üzerine iddiaya girmeye razı. Olağanüstü mutlu bir rastlantı onu alıp götürmezse kuşkusuz.»</p>

  <p>Mutfağa girdim, küçük kuzumu ninniler söyleyerek uyutmak için oturdum. Heathcliff'in ahıra doğru gittiğini sanıyordum. O ancak diğer yandaki kanepeye dek gidebilmiş, kendini kanepenin üzerine atıp sessizce yatmış. Bunu da sonradan öğrendim.</p>

  <p>Hareton'ı dizime yatırmış, hem sallıyor, hem de şöyle bir ninni söylüyordum: Gecenin içinde, bebekler ağlıyordu, Mezarlarında yatan anneler duyuyordu bunu.</p>

  <p>Cathy az önceki sesleri odasından duymuştu, başını uzatıp fısıldadı:</p>

  <p>«Yalnız mısın, Nelly?»</p>

  <p>«Evet, Küçükhanım,» dedim. İçeri girdi, ocağa yaklaştı. Ben de onun bir şey söyleyeceğini sanarak başımı kaldırdım. Yüzündeki ifade onun hem üzgün, hem de endişeli olduğunu ele veriyordu. Dudakları sanki bir şey söyleyecekmiş gibi usulca aralanmıştı; derin bir de soluk aldı ama, ağzından söz yerine bir iç çekme çıktı.</p>

  <p>Ben onun deminki davranışını hala unutamadığım için ninnime devam ettim.</p>

  <p>«Heathcliff nerede?» diye sorarak şarkımı kesti.</p>

  <p>«Ahırda işinin başındadır herhalde,» dedim.</p>

  <p>Oğlan beni yalancı çıkarmadı: Belki de uyuyakalmıştı.</p>

  <p>Uzun bir sessizlik daha oldu. Bu arada, Catherine'in yanaklarından akan birkaç damla yaşın yere, zemine damladığını gördüm.</p>

  <p>Kendi kendime: «Acaba yaptığı kötü hareketlerden dolayı utanmaya mı başladı?» diye sordum. «Bu büyük bir yenilik olurdu; fakat yine de sözü onun açmasını bekleyeceğim, hiçbir biçimde yardım etmeyeceğim.»</p>

  <p>Ne yazık ki o kendi çıkarlarının dışında hiçbir şeye fazla üzülmezdi. En sonunda: «Ah, ben ne kadar mutsuzum!» diye yakındı.</p>

  <p>«Ya, vah vah!» dedim. «Seni sevindirmek de çok zor... Bunca dostun, bunca az derdin varken nasıl rahata kavuşamıyorsun anlamıyorum!»</p>

  <p>Yanıma diz çöktü, o güzel gözlerini, insana öfkelenmeye ne kadar hak kazanmış olursa olsun olanca kinini unutturan masum bakışlarla bana dikti.</p>

  <p>«Sana bir sır versem, saklar mısın, Nelly?» dedi. Öfkem azalmıştı.</p>

  <p>«Saklamaya değer mi?» diye sordum.</p>

  <p>«Evet, üstelik beni de epeyce kaygılandırıyor, açıklamalıyım. Ne yapacağımı bilmek istiyorum... Bugün, Edgar Linton bana evlenme teklif etti, ben de ona yanıt verdim... Teklifine evet mi, yoksa hayır mı dediğimi sana açıklamadan önce, sen söyle: Hangisi daha doğru olurdu?»</p>

  <p>«Doğrusu, ben ne bileyim, Bayan Catherine!» dedim. «Bugün öğleden sonra onun önündeki marifetlerini düşünürsek, onu reddetmenin yerinde bir tavır olacağını söyleyebilirim. Ama, delikanlı teklifi bütün o olup bitenlerden sonra yaptığına göre, ya ahmağın biri, ya da macera düşkünü bir sersem.»</p>

  <p>Yüzünü ekşiterek ayağa kalktı:</p>

  <p>«Böyle konuşursan, daha fazlasını anlatmam,» dedi. «Edgar’ın teklifini kabul ettim, Nelly. Hadi hemen söyle iyi mi yaptım, kötü mü?»</p>

  <p>«Demek kabul ettin? Öyleyse, bunun üzerinde konuşmak neye yarar? Bir kere söz vermişsin, geri dönemezsin ki.»</p>

  <p>Sıkkın halde bağırdı:</p>

  <p>«Neyse, böyle mi yapmam gerekirdi, sen onu söyle!» Ellerini sabırsızca oğuşturuyordu, alnı da kırışmıştı.</p>

  <p>«Bu soruya doğru bir yanıt verebilmek için birçok şeyin dikkate alınması gerekiyor,» dedim. «Birincisi, en önemlisi, şu: Edgar'ı seviyor musun?»</p>

  <p>«Onu sevmemek kimin elinde ki! Elbette seviyorum.»</p>

  <p>Sonra onu şöylece sorguladım... yirmi iki yaşında bir kız için bu sorular hiç de yersiz, saçma değildi:</p>

  <p>«Onu niye seviyorsun, küçükhanım?»</p>

  <p>«Saçma! Seviyorum işte! Niyesi var mı ya?»</p>

  <p>«Tabii ki var. Bunu söylemelisin.»</p>

  <p>«Peki öyleyse. Yakışıklı olduğu için, onun yanında bulunmaktan hoşlandığım için seviyorum.»</p>

  <p>«Fena!» dedim.</p>

  <p>«Bir de, genç, neşeli olduğu için...»</p>

  <p>«Bu da fena!»</p>

  <p>«Bir de, beni sevdiği için.»</p>

  <p>«Bu da bir işe yaramaz.»</p>

  <p>«Zengin de olacak. Sonra, ben bu bölgenin en büyük hanımı olmaktan da hoşlanacağım, böyle bir kocam olduğu için kurumlanacağım.»</p>

  <p>«Bu, hepsinden kötü! Şimdi de bana onu nasıl sevdiğini söyle.»</p>

  <p>«Herkes nasıl severse... Sen aptalın birisin, Nelly.»</p>

  <p>«Hiç de değil. Yanıt ver.»</p>

  <p>«Onun ayağının altındaki toprağı, başının üstündeki havayı, dokunduğu her şeyi, söylediği her sözcüğü seviyorum... Her bakışını, her hareketini, onu bütünüyle, tümüyle seviyorum, işte bu kadar! Başka bir sözün var mı?»</p>

  <p>«Peki ama niye?»</p>

  <p>«E, artık sen de fazla oluyorsun ama! Bunun şaka edilecek yanı da kalmadı.»</p>

  <p>Küçükhanım, böyle diyerek, yüzünü ocağa döndürdü.</p>

  <p>«Ben şaka etmiyorum, küçükhanım,» dedim. «Sen Bay Edgar'ı göz alıcı, genç, neşeli, varlıklı olduğu için, bir de seni seviyor diye seviyorsun. Bu sonuncusunun o kadar önemi yok... o seni sevmese de, sevse de sen onu sevebilirsin; fakat o ilk dört özelliği olmasaydı, sen onu sevemezdin.»</p>

  <p>«Doğru, çok doğru... Ona yalnızca acırdım... çirkin, aptal biri olsaydı belki de iğrenirdim.»</p>

  <p>«Ama, dünyada daha pek çok göz alıcı, varlıklı genç var; üstelik, belki de ondan çok daha göz alıcı, daha varlıklı olanları var... Acaba bunlardan birini sevmekten seni ne alıkoyabilirdi?»</p>

  <p>«Böyle birileri varsa bile benim karşıma çıkmadı... Edgar gibisine hiç rastlamadım.»</p>

  <p>«İleride görebilirsin; hem o da hayatının sonuna kadar göz alıcı, genç kalmayacak; hem sürekli varlıklı da kalmayabilir.»</p>

  <p>«Şimdi varlıklı ya, ben sadece şimdiki zamanla ilgilenirim. Senden daha akıllıca sözler beklerdim.»</p>

  <p>«Öyleyse, sorun yok... Sen sadece bugünle ilgileniyorsan, evlen Bay Edgar Linton'la.»</p>

  <p>«Bunun için senden izin alacak değilim... onunla evleneceğim; fakat sen bana hala doğru yapıp yapmadığımı söylemedin.»</p>

  <p>«Doğruluğuna söz yok... İnsanlar sadece bugünü düşünerek evlenmekle yerinde bir iş yapmış sayılırlarsa, demek istiyorum... E, şimdi de niye mutlu olmadığını söyle bakalım. Ağabeyin sevinecek... İhtiyar hanımla beyin de karşı çıkmayacakları kesin. Sonra, kötü düzenli, huzursuz, rahatsız bir evden kurtulup varlıklı, saygın bir eve gelin gidiyorsun. Edgar'ı seviyorsun, o da seni seviyor. Eh, bu durumda her şey yolunda sayılır.</p>

  <p>Sorun nerede, söylesene?»</p>

  <p>Catherine, bir elini alnına, diğerini de göğsüne götürerek: «Burada, bir de burada,» dedi. «Ruh nerede yaşıyorsa... ruhumda da, gönlümde de hatalı bir iş yaptığım inancı var.»</p>

  <p>«Bu epey tuhaf! Ben bir şey anlamadım.» . «Benim sırrım da bu işte! Benimle alay etmezsen sana her şeyi açıklayacağım. Bunu tam yapamam... ama, en azından, neler hissettiğimi birazcık sana da duyurmaya çalışacağım.»</p>

  <p>Tekrar yanıma oturdu. Yüzü daha acılı, daha dalgın bir hal almıştı.</p>

  <p>Birbirine kenetlenmiş elleri titriyordu. Birkaç dakika düşündükten sonra ansızın sordu:</p>

  <p>«Nelly, senin hiç tuhaf rüyalar gördüğün oluyor mu?»</p>

  <p>«Evet, arada bir görüyorum.»</p>

  <p>«Ben de... Öyle rüyalar gördüm ki, bunlar, hiç aklımdan çıkmadıkları gibi, düşüncelerimi de değiştirmeme neden oldu. Suya karışan şarap gibi rüyalar de benliğime işleyip düşüncelerimin rengini değiştirdi... Simdi sana anlatacağım rüya da böyle bir rüya; ama, sakın herhangi bir yerinde güleyim deme...»</p>

  <p>«Aman, sakın anlatma, Küçükhanım!» diye bağırdım. «Hortlaklar, hayaletler olmadan da yeterince kederliyiz, üzüntülüyüz. Hadi, bırak bunları da biraz neşelen, kendine gel. Bak küçük Hareton'a... O hiç korkunç rüyalar görmüyor. Uykusunda da ne güzel gülümsüyor!»</p>

  <p>«Evet, babası da yalnız kaldığı zamanlar ne güzel sövüyor! Ama, sen onun şu tombul yaratık gibi küçük, günahsız olduğu günleri de hatırlıyorsundur sanırım. Her neyse, Nelly, beni dinleyeceksin... Uzun değil. Bu gece zaten benim keyiflenecek halim yok.»</p>

  <p>«Dinlemeyeceğim... Dinlemeyeceğim!» diye telaşla kararımı tekrarladım.</p>

  <p>O zamanlar, rüyalara inanırdım, şimdi de öyleyim ya; üstelik, Catherine'in de o kadar kederli bir hali vardı ki, gelecek bir yıkımı önceden sezmiş olmaktan korkuyordum. Çok öfkeliydi ama, hemen devam etmedi. Görünüşte başka bir konuya geçti.</p>

  <p>«Ben Cennet'e gidersem, epey sıkılırım herhalde, Nelly,» diye başladı.</p>

  <p>«Sen zaten oraya gitmeyi hak etmiş değilsin de ondan,» dedim.</p>

  <p>«Bütün günahkarlar Cennetle sıkılırlar.»</p>

  <p>«Ama, bunun için değil. Bir kez rüyamda kendimi orada gördüm.»</p>

  <p>«Rüyalarını dinlemeyeceğimi söyledim ya, Catherine! Ben yatacağım.» Güldü; ben iskemlemden kalkmaya davranınca da beni tuttu.</p>

  <p>«Daha bu bir şey değil!» diye bağırdı. «Cennet'in bana evim gibi görünmediğini söyleyecektim. Dünyaya dönmek için o kadar ağladım, o kadar ağladım ki, melekler bana kızdılar, tuttukları gibi Uğultulu Tepelerin yukarısındaki çalılığın ortasına fırlatıp attılar. Orada sevinçten hıçkırırken uyandım, işte bu da benim sırrımı diğeri kadar açıklayabilir. Cennette benim nasıl işim yoksa, Edgar Linton'la evlenmem de o kadar saçma. Şu içerdeki kötü adam Heathcliff'i bu kadar alçaltmasaydı, bunu hiç düşünmezdim sanıyorum. Fakat şimdi Heathcliff'le evlenmek beni de alçaltın Onun için, Heathcliff kendisini ne kadar çok sevdiğimi asla bilmeyecek. Onu yakışıklı olduğu için değil, kendimden çok, bana benzediği için seviyorum, Nelly. Ruhlarımızın neyle yoğrulduğunu bilmiyorum ama, onunkiyle benimki aynı hamurdan, Edgar'ınki ise benimkinden ay ışığıyla şimşek pırıltısı, ateşle kırağı kadar farklı.»</p>

  <p>Bu sözler daha bitmeden Heathcliff'in orada olduğunu hissetmiştim. Hafif bir hareket duyunca, başımı çevirdim, onun tahta kanepeden usulca kalkıp dışarı süzüldüğünü gördüm. Catherine onunla evlenmesinin kendisini alçaltacağım söyleyinceye dek, Heathcliff konuşulanları dinlemiş, sonra fazla duymamak için oradan kalkmıştı.</p>

  <p>Catherine yerde oturduğu için, divanın arkalığı Heathcliff'in gelişini de, gidişini de görmesini engellemişti; fakat ben irkildim, susmasını söyledim.</p>

  <p>Sinirli sinirli çevresine bakınarak: «Neden?» diye sordu.</p>

  <p>O sırada yoldan gelen tekerlek seslerini fırsat bilerek: «Joseph burada,» dedim. «Heathcliff de onunla birlikte içeri girebilir. Şu anda kapının önünde olmadığından bile emin değilim.»</p>

  <p>«Kapıdan benim söylediklerimi duyamazdı,» dedi. «Hareton'ı bana ver, sen yemeğini hazırlarken ben ona bakarım; yemek hazırlanınca da beni de çağır. Rahatsız olan vicdanımı kandırmak, Heathcliff'in böylesi şeylerden anlamadığını görmek istiyorum. Anlamıyor, değil mi? Aşık olmak ne demektir bilmiyor, değil mi?»</p>

  <p>«Senin bildiğin kadarını bilmemesi için bir neden göremiyorum,» dedim. «Hele sevmek için seni seçmişse, dünyanın en bedbaht yaratığı olacağına eminim. Sen Bayan Linton olur olmaz o da hem arkadaşını, hem sevgilisini, her şeyini yitirmiş olacak. Sen kendin bu ayrılığa nasıl katlanacağını, dünyada tek başına kalmaya onun nasıl dayanacağını hiç düşündün mü? Çünkü, Catherine...»</p>

  <p>Öfkeyle: «O bir başına mı kalacak? Biz ayrılacak mıyız?» diye sordu.</p>

  <p>«Tanrı aşkına, kim ayıracak bizi? Bizi ayıracak olanlar, Milo'nun sonuna uğrarlar. Hayır, Ellen, ben yaşadıkça, ölümlü herhangi bir yaratık uğruna onu bırakamam. Dünyadaki Linton'ların hepsinin yok olup gitmeleri pahasına bile Heathcliff’ten vazgeçemem. Ah, benim niyetim bu değil ki... Ben bunu demek istemedim. Bayan Linton olabilmem için benden böyle bir şey isterlerse ben de kararımdan cayarım. O benim için şimdiye kadar ne idiyse, bundan sonra da aynı kalacak. Edgar ona beslediği soğuk duygulardan vazgeçmek, en azından onu hoş tutmak zorundadır. Zaten benim Heathcliff'e olan gerçek duygularımı öğrenince bunu yapacaktır. Nelly, biliyorum simdi beni kötü, egoist bir insan olarak görüyorsun, ama Heathcliff'le evlenirsem sürüneceğimizi hiç düşünmedin mi? Edgar Linton'la evlenirsem, Heathcliff'in yükselmesine yardım edebilir, onu ağabeyimin elinden kurtarabilirim.»</p>

  <p>«Kocanın parasıyla mı, Catherine?» diye sordum. «Ama bu işte onu umduğun kadar uysal bulmayacaksın. Yargılamak bana düşmez ama, bence bu, Edgar Linton'ın karısı olmak için öne sürdüğün nedenlerin en kötüsü.»</p>

  <p>«Hiç de değil!» diye yanıtladı. «Aksine, en iyisi. Diğerleri isteklerimi yerine getirmek, biraz da Edgar'ı tatmin etmiş olmak içindi. Bu ise, hem Edgar'a, hem de kendime beslediğim duyguların tümünü kendinde toplayan biri için. Bunu açıkça ifade edemiyorum; ama, sanırım sen de, başkaları da insanın benliğinden öte bir varlığı olduğunu ya da olması gerektiğini düşünüyorsunuzdur. Ben yalnızca şunun içindekinden ibaret kalsaydım, yaratılmamın ne yararı olurdu? Benim bu dünyadaki en büyük acılarım Heathcliff’in acıları olmuştur; hepsini de başlangıçta görmüş, duymuşumdur. Hayatta en büyük kaygım o olmuştur. Her şey yok olup sadece o kalsa, ben yine var olurdum; her şey yerinde kalıp da o ortadan kaybolsa, evren bana tamamen yabancı olurdu. Ben onun bir parçası olamazdım. Benim Edgar'a duyduğum sevgi ormandaki otlar gibidir: Kış nasıl ağaçları değiştiriyorsa zaman da bu sevgiyi değiştirecektir, bunu biliyorum. Heathcliff'e beslediğim sevgi ise alttaki ölümsüz kayalara benzer: Görünüşte çok az keyif verir ama, gerçekten gereklidir. Ben Heathcliff'im, Nelly... O her zaman benim benliğimde... Nasıl ben kendim için bir keyif kaynağı değilsem o da keyif olarak değil, gerçek varlığım olarak benliğimdedir... Onun için, ayrılmaktan söz etme bir daha. Olacak iş değil bu; hem de...»</p>

  <p>Sustu, yüzünü giysimin kıvrımları arasına sakladı. Ben eteğimi zorla çekip sıyırdım. Onun çılgınlığına katlanacak sabrım kalmamıştı.</p>

  <p>«Aptalca sözlerinden anladığım kadarıyla, evlenince üstlenmen gereken görevlerden haberin yok, Küçükhanım. Varsa, o zaman da sen kötü ruhlu, yol yordam bilmeyen bir kızsın demektir. Hem artık bana başka sırlarını da açmaya kalkma. Onları saklayacağıma söz veremem.»</p>

  <p>«Fakat bunu saklayacaksın, değil mi?» diye ilgiyle sordu.</p>

  <p>«Hayır, söz veremeyeceğim,» dedim.</p>

  <p>Tekrar üstelemeye hazırlanırken Joseph'in içeri girmesiyle konuşmamız bitti. Catherine sandalyesini kenara çekti, ben yemeği hazırlarken o da Hareton'la ilgilendi.</p>

  <p>Yemek piştikten sonra da, Hindley'in yemeğini kim götürecek diye kapı yoldaşımla tartışmaya giriştim. Yemek iyice soğuyuncaya kadar da sorunu çözemedik. Sonra, bey yemek isteyinceye kadar beklemeye karar verdik. Uzun bir süre yalnız kaldığı için onun önüne çıkmaktan ikimiz de korkuyorduk.</p>

  <p>İhtiyar adam, çevresine bakınıp Heathcliff'i araştırırken: «Nasıl oluyor da hala tarladan dönmemiş anlamadım!» dedi. «Kim bilir, yine ne haltlar karıştırıyorduk Avare avare dolaşıyor mu nedir?»</p>

  <p>«Ben gidip haber vereyim,» dedim. «Ahırda olmalı.»</p>

  <p>Gittim, seslendim fakat yanıt alamadım. Geri dönünce de Catherine'e konuşmalarımızın epey bir bölümünü Heathcliff'in duyduğundan emin olduğumu söyledim. Tam Küçükhanım ağabeyinin Heathcliff'e karşı takındığı tavırlardan söz ederken, delikanlıyı mutfaktan çıkarken gördüğümü söyledim.</p>

  <p>Korkuyla yerinden sıçradı... Hareton'ı kanepeye attı, arkadaşını bir de kendisi aramak için koştu gitti. Neden telaşlandığını, sözlerinin arkadaşında ne tür etkiler bırakacağını söylemek için bile durmadı; zaman yitirmek istemiyordu.</p>

  <p>Gideli öyle çok olmuştu ki, Joseph daha fazla beklememeyi önerdi. Alaycı bir tavırla da, gençlerin onun sofra başı duasını dinlememek için ortaya çıkmadıklarını söyledi.</p>

  <p>«İkisi de fenalık yapmaya gelmişler,» diyordu.</p>

  <p>Et yemeğinden önce okuduğu on beş dakikalık duaya onlar için bir yenisini daha ekledi; hem, belki bir dua daha okuyacaktı fakat küçükhanım telaşla içeri girdi, Joseph'e, neredeyse, Heathcliff'i derhal bulup getirmesini emretti.</p>

  <p>«Onunla konuşmak istiyorum,» diyordu. «Yukarı çıkmadan önce onunla kesinlikle konuşmalıyım. Bahçe kapısı açık, uzaklara gitmiş olmalı; ben o kadar bağırdığım halde sesimi duyuramadım.»</p>

  <p>Joseph önce emre karşı çıktı; ama, kız itiraz dinleyecek gibi değildi. Sonunda, Joseph şapkasını başına geçirdi, homurdanarak gitti. Catherine ise ortada dolanıp duruyor, şöyle diyordu:</p>

  <p>«Nerede acaba? Nerede olabilir? Ben ne demiştim, Nelly, unuttum. Acaba benim bugünkü öfkeli halime mi sıkılmıştı? Hayatım... onu üzecek ne söyledim anlatsana... Ah, Tanrım, umarım gelir! Gelmesini çok istiyorum.»</p>

  <p>Ben de kaygı içindeydim ama: «Bu kuru gürültü nedir böyle?» diye bağırdım. «Böyle ufacık bir şeyden korkulur mu? Heathcliff ay ışığında kırlarda geziyorsa, ya da bizimle konuşmamak için saman yığınları üzerine uzanmışsa bundan ne çıkar? İddiaya girerim ki, oraya gizlenmiştir. Bak, gör, onu bulup nasıl dışarı çıkaracağım.»</p>

  <p>Tekrar araştırmak için kızın yanından ayrıldım. Bunun sonucu düş kırıklığı oldu; Joseph'in araması da aynı biçimde sonuçsuz çıktı.</p>

  <p>Yaşlı adam içeri geldikten sonra: «Bu oğlan günden güne kötülüyor,» dedi. «Kapıyı ardına kadar açık bırakıp gitmiş. Küçükhanımın da midillisi bunu fırsat bilip iki dizi mısırı çiğneyip kırlara kaçmış. Sabaha bey kim bilir nasıl öfkelenecek! Böyle umursamaz herife de dayanmak çok güç. Ama her zaman böyle olmaz, ha... Göreceğiz, hepiniz göreceksiniz. Zaten, onu dinden, imandan edenler de sizsiniz!»</p>

  <p>Catherine araya girdi:</p>

  <p>«Heathcliff’i bulabildin mi, sen onu söyle, ahmak herif! Onu emrettiğim gibi aradın mı?»</p>

  <p>Joseph: «Atı arasam daha iyi olurdu,» dedi. «Bence bu daha zekice bir iş olurdu. Fakat böyle baca kurumu gibi simsiyah bir gecede ne at bulunur, ne de oğlan. Hem, Heathcliff de benim ıslığına gelecek adamlardan değildir.»</p>

  <p>Sahiden yazın fazla rastlanmayacak kadar karanlık bir geceydi: Bulutlar görünmüştü, şimşek çakacak gibiydi. Hepimiz için yapılacak en doğru işin oturmak olduğunu söyledim. Yaklaşan yağmur onu daha fazla sorun çıkarmadan eve dönmeye zorlayacaktı ne de olsa. Ama, ne çare ki Catherine bir türlü yatışmıyordu. Bahçe kapısıyla mutfak kapısı arasında gidip geliyor, sıkıntıdan yerinde duramaz halde geziniyordu. Nihayet duvarın yola bakan tarafına dayanıp durdu. Benim çıkışmalarıma, gök gürültüsüne, düşmeye başlayan kocaman yağmur damlalarına aldırmadan, durmuş, zaman zaman sesleniyor, duruyor, biraz ortalığı dinledikten sonra tekrar sesleniyordu. Sonra da hüngür hüngür ağlıyordu. Ağlamakta Hareton'ı, ya da başka herhangi bir çocuğu geçmişti.</p>

  <p>Gece yarısına doğru, hepimiz daha otururken, fırtına olanca şiddetiyle Uğultulu Tepelerin üstüne yüklendi. Gök gürültüsüyle birlikte çok şiddetli bir rüzgar da vardı. Derken, ya şimşek, ya da rüzgar, evin bir köşesindeki ağacı ikiye böldü. Kocaman bir dal kiremitliğin üstüne devrildi, bacanın doğuya bakan kısmını yıktı. Mutfaktaki ocağın içine taşlar, tuğlalar dökülmeye başlamıştı.</p>

  <p>Biz ortamıza yıldırım düştü sanmıştık. Joseph hemen dizlerinin üstüne çökmüş, Tanrı'ya, Nuh ve Lut Peygamberleri anımsatıp, eskiden olduğu gibi şimdi de doğruları koruyup dinsizlerini cezalandırması için yalvarmaya başladı.</p>

  <p>Bunun bizlere de bir ders olduğuna beni inandıran duygular uyanmıştı içimde. Benim zihnimdeki Yunus Peygamber, aslında Hindley Earnshaw idi. Onun hala sağ olup olmadığını anlamak için inziva odasının tokmağını sarstım. Duyulabilecek ölçüde yüksek sesle öyle bir yanıt verdi ki kapı yoldaşım eskisinden daha coşkulu bir dua okumaya koyuldu, Tanrı'dan kendisi gibi ermişlerle efendisi gibi günahkarlar arasında büyük bir ayırma yapmasını istedi. Neyse ki fırtınanın şiddeti yirmi dakikada geçti, dam altına sığınmamakta ısrar edip sırtı başı açık halde yağmur altında kalarak sırılsıklam ıslanan Cathy bir yana, hiçbirimize bir zarar gelmemişti.</p>

  <p>Küçükhanım içeri girdi, üstü başı sırılsıklam, yatağa uzandı. Yüzünü divanın arkalığına çevirmiş, elleriyle de örtmüştü.</p>

  <p>Omuzuna dokunarak: «Küçükhanım, kendini ölüme sürüklemek istemiyorsundur, sanırım, değil mi?» dedim. «Saatin kaç olduğunu biliyor musun? Yarım. Hadi, hadi git yatağına; o aptal çocuğu daha fazla beklemenin yararı yok... Gimmerton'a gitmiştir, orada kalacaktır kesin. Gecenin bu saatine kadar onun yoluna uyanık kalmayacağımızı tahmin etmiştir, ama Bay Hindley'in uyanık olabileceğini düşünmüştür; kapıyı efendisinin açmasını da istemez tabii.»</p>

  <p>Joseph: «Hayır, hayır!» diye araya karıştı. «O Gimmerton'a filan gitmemiştir. Bir balçığın dibini boylamıştır kesin. Bu da sana bir ders olsun, Küçükhanım. Bu gidişle sıra sana da gelecek. Tanrı'ya şükür. Her şey seçilmişlerin iyiliğine oluyor, kötüler de aradan ayıklanıveriyor. Kitapta ne yazıyor biliyor musunuz?»</p>

  <p>Joseph, bundan sonra Kutsal Kitap'tan sayfa, bölüm, ayet numaralarıyla beraber örnekler vermeye başladı.</p>

  <p>Ben ise inatçı kızı yerinden kalkıp ıslak elbiselerini değiştirmeye razı edemeyince onu titremeleriyle, Joseph'! de dualarıyla yalnız bırakıp küçük Hareton'la birlikte, yatmaya çıktım. Küçük oğlan sanki çevresindekilerin hepsi uykudaymış gibi mışıl mışıl uyuyordu.</p>

  <p>Joseph'in bir süre daha dua okuduğunu duydum. Sonra, tahta merdivenden onun ağır ayak seslerini işittim; derken, ben de dalmışım.</p>

  <p>Her zamankinden biraz daha geç aşağıya indiğimde, panjurların arasından sızan gün ışığının yardımıyla, Catherine'in hala ocağın yanı başında oturduğunu gördüm. Kapı de hala ardına dek açıktı; örtülmemiş pencerelerden giren ışıkla içerisi aydınlıktı. Hindley Earnshaw, odasından çıkmış, yorgunluktan, uykusuzluktan bitkin bir halde, mutfak ocağının önünden duruyordu, Ben içeri girdiğim sırada: «Sorunun nedir, Cathy?» diye soruyordu. «Suda boğulmuş bir köpek yavrusu gibi kederli görünüyorsun... Niye böyle bitkinsin, solgunsun, çocuğum?»</p>

  <p>Kız, isteksizce: «Islandım işte,» diye yanıt verdi. «Biraz da üşüyorum, hepsi bu.»</p>

  <p>Bey'in epeyce ayılmış olduğunu fark edince: «Bu kız çok yaramaz!» diye bağırdım. «Dün geceki yağmurda böyle ıslandı, bütün gece de öyle oturdu, onu yerinden oynatamadım.»</p>

  <p>Hindley Earnshaw bize şaşkınca baktı. «Bütün gece mi?» diye sordu.</p>

  <p>«Peki, böyle yapmasının sebebi neymiş? Gök gürültüsünden korkmamıştır ya, değil mi? Fırtına geceli saatler oluyor.»</p>

  <p>İkimiz de, zorda kalmadıkça, Heathcliff'in kayboluşundan söz etmek istemiyorduk; onun için, kızın sabahlamayı nasıl aklına koyduğunu bilemediğimi anlattım, küçükhanım da hiçbir şey demedi. O sabah hava duru, serindi; panjurları itip açınca odanın içi bahçeden gelen hoş kokularla doldu. Yalnız, Catherine, titizlenerek bağırdı:</p>

  <p>«Ellen, kapat şu pencereyi! Açlıktan ölüyorum.»</p>

  <p>Sönmek üzere olan ateşe biraz daha yaklaşırken dişleri birbirine çarpıyordu.</p>

  <p>Hindley, Küçükhanım'ın bileğini tutarak: «Bu kız hasta,» dedi.</p>

  <p>«Yatağına da bunun için yatmadı anlaşılan. Hay Tanrı kahretsin! Ben bu evde daha fazla hastalıkla uğraşmak istemiyorum. Peki, yağmura niye çıktın?»</p>

  <p>Joseph, bizim duraklamamızdan yararlanıp zehirli dilini çıkarıverdi:</p>

  <p>«Ah, her zamanki gibi oğlanların ardından koşmak için elbette.</p>

  <p>Dinleyin, beyim, ben senin yerinde olsam nazik, köylü demez, hepsinin yüzüne kapıyı çarpardım. Sen evden çıkıp gider gitmez o Linton adlı kedi bozması sessizce buraya geliyor. Şu Bayan Nelly de hani çok iyi kız, hani mutfakta oturup senin gelişini bekliyor; sonra da sen bir kapıdan girerken Linton da diğerinden çıkıp gidiyor. Ondan sonra da bizim hanımefendi de başka işler karıştırmak için dışarı çıkıyor. Gece yarısından sonra o açıkgöz Çingene Heathcliff'le kırlarda geziniyor. Onlar beni kör sanıyorlar ama hayır, ben hiç de kör değilim. O genç Linton'ın gelişini de, gidişini de gördüm.» Joseph burada bana doğru döndü. «Seni de gördüm, seni de!» diye bağırdı.</p>

  <p>«Bir işe yaramaz cadı karı sen de! Bey'in atının sesini duyar duymaz, yerinden fırlayıp eve dalmadın mı?»</p>

  <p>Catherine: «Kapa çeneni casus kılıklı!» diye bağırdı. «Karşımda küstahlık etme! Edgar Linton dün rastlantı sonucu buraya geldi, Hindley. Ona gitmesini söyleyen de bendim, çünkü senin o halinle Edgar'la karşılaşmak istemeyeceğini biliyordum.»</p>

  <p>Ağabeyi: «Kesinlikle yalan söylüyorsun, Cathy,» dedi. «Hem de utanmaz, aptalın birisin. Ama, sen şimdi Edgar'ı bırak da söyle bakayım: Dün gece Heathcliff'le birlikte değil miydin? Doğruyu söyle. Ona bir zarar vermekten de korkma... Ondan eskiden olduğu gibi yine nefret ediyorum ama, kısa bir süre önce bana öyle bir iyilik etti ki kafasını kırarsam vicdanım sızlar. Bunu da önlemek için onu hemen, bu sabahtan tezi yok, buradan kovacağım. O gittikten sonra da aklını başına toplamana bak, çünkü ondan sonra sadece sizlerle uğraşmaktan keyif alacağım.»</p>

  <p>Catherine acıyla hıçkırmaya başlayarak: «Ben dün gece Heathcliff'i hiç görmedim,» dedi. «Onu kovarsan, ben de onunla giderim. Ama, belki de buna gerek kalmayacak... o belki de çoktan gitmiştir.»</p>

  <p>Sözlerinin burasında kendini hiç tutamaz hale geldi, söyledikleri anlaşılmıyordu.</p>

  <p>Hindley kardeşine ağzına geleni söyledi, sonra da hemen odasına gitmesini, ya da yok yere ağlamamasını emretti. Ben Küçükhanım'ı bu emre boyun eğmeye zorladım; onu odasına götürdüğüm zaman yaptıklarını ise asla unutamayacağım.</p>

  <p>Beni korkutmuştu... Delirmek üzere olduğunu sanarak Joseph'e hemen doktor çağırması için yalvardım.</p>

  <p>Sahiden de delilik başlangıcı olduğu anlaşıldı. Bay Kenneth onu görür görmez, tehlikeli biçimde hastalanmış olduğunu söyledi; ateşi varmış. Doktor, kızdan kan aldı, sadece kesilmiş sütle sade un çorbası vermemi, kendini merdivenlerden, pencereden aşağı atmaması için sürekli tetikte bulunmamı söyledi. Sonra da çıktı gitti; bu çevrede dolaşacak bir yığın yeri vardı; üstelik bizim buralarda evler birbirinden an az üçer, dörder kilometre uzaklıktadır.</p>

  <p>Gerçi ben sevecen bir hastabakıcı değildim, Joseph'le Bey'in de benden kalır yerleri yoktu; hastamız da bir hasta ne kadar inatçı, geçimsiz olabilirse o kadar inatçı, geçimsizdi ama, yine de bunu atlattı.</p>

  <p>Bu arada Bayan Linton bize birkaç kez uğradı, işleri yoluna koydu, hepimize çıkışıp emirler yağdırdı. Catherine biraz düzelince de onu alıp Thurshocross Grange'e götürmek için üsteledi. Bu davranışından dolayı hepimiz ona minnettar olmuştuk. Ama, biçare hanımcık iyilik yaptığına pişman olmakta haklıydı; çünkü kendisi de, kocası da Catherine'den hastalık kaptılar, ikisi de birkaç gün arayla öldüler.</p>

  <p>Bizim küçük hanımefendi de öncekinden daha küstah, daha titiz, daha burnu büyük bir insan olarak aramıza döndü. O fırtına gecesinden beri Heathcliff'ten bir haber alınamamıştı. Bir gün, beni kızdırıp damarıma basınca, oğlanın kaybolmasına onun neden olduğunu söyleyiverdim. Bunun böyle olduğunu o da biliyordu.</p>

  <p>O günden sonra da sıradan bir hizmetçiye söylenmesi gereken sözlerin dışında, benimle tek kelime konuşmadı. Joseph de aforoz edilmişti ama, o yine de, sanki Catherine küçük bir kızmış gibi, öğütler veriyor, aklına geleni uluorta söylüyordu; Catherine ise kendini kocaman bir kadın, hepimizin hanımı olarak görmekteydi, geçirdiği hastalığın da ona el üstünde tutulmak hakkını verdiği fikrindeydi. Sonra, doktor, Küçükhanım'ın fazla azarlanmaya gelemeyeceğini, biraz kendi haline bırakılması gerektiğini söylemişti; onun için de Küçükhanım birinin ona karşı gelmesini de cinayet gibi bir suç sayıyordu.</p>

  <p>Catherine, Hindley Earnshaw'dan da, onun arkadaşlarından da uzak duruyordu. Ağabeyi gerek Bay Kenneth'in öğütleri, gerekse her öfkelenmenin sonunda kriz gelmesi olasılığı yüzünden, onun her arzusunu yerine getiriyor, onu öfkelendirmekten çekiniyordu. Hatta, kızın şımarıklıklarına boyun eğmekte biraz da fazla ileri gidiyordu. Bunu da, kardeşine olan sevgisinden değil, kendi adı lekelenmesin diye yapıyordu. Kızın Linton'larla yakınlık kurarak ailesine saygınlık kazandırmasını istiyordu. Catherine ona karışmasın da isterse bizleri köleler gibi ezsin, Hindley'in bunu umursadığı yoktu.</p>

  <p>Edgar Linton'a gelince, kendisinden önce birçoklarının uğradığı, ondan sonra da daha birçoklarının uğrayacağı sevdaya uğramış, aklı başından gitmişti. Babasının ölümünden üç yıl sonra, kızı, koluna takıp, Gimmerton kilisesine götürdüğü zaman da dünyadaki erkeklerin en bahtiyarı olduğuna inandı.</p>

  <p>Hiç istemediğim halde, beni de Uğultulu Tepeler'den ayrılıp onunla birlikte gelmeye razı ettiler. Küçük Hareton beş yaşına girmek üzereydi, ona abece'yi öğretmeye de henüz başlamıştım. Ayrılığımız epey acıklı oldu, fakat Catherine'in gözyaşları bizimkilerden daha güçlüydü. Ben gitmeyi reddedince, onun yalvarmalarının beni etkilemediğini anlayınca kocasıyla ağabeyine ağlaya ağlaya yakındı. Kocası, bana daha fazla para vermeyi önerdi; ağabeyi eşyamı toplamamı emretti, evde hanım bulunmayacağına göre bundan sonra kadın filan istemediğini söyledi. Hareton'a gelince, papaz onunla ilgilenecek, elinden geleni yapacaktı. Bu durumda, bana da verilen emre uymaktan başka iş kalmıyordu. Bey'e kendini biraz daha hızlı mahvetmek için aklı başında olan kimseleri kovduğunu söyledim. Hareton'la öpüşüp vedalaştım.</p>

  <p>O günden beri de oğlan bana yabancı oldu. Gerçi insana epey tuhaf geliyor ama, onun Ellen Dean'i de, bir zamanlar birbirimiz için dünyalara değişmez değer taşıdığımızı da unuttuğuna eminim.</p>

  <p>Kahya kadın hikayesinin burasında ocak rafındaki saate göz attı. Saatin bir buçuk olduğunu görünce şaşırdı, bir saniye daha fazla kalamayacağını söyledi. Doğrusu ben de hikayenin sonunun daha sonraya bırakılmasını istiyordum. O dinlenmeye çekildiğine, ben de birkaç saat düşüncelere dalarak oyalandığıma göre, basımdaki, bedenimdeki ağırlığa karşın, yerimden kalkmaya cesaret edebileceğim.</p>

  <p>Bir kenarda, herkesten uzak, keşiş hayatı sürmek için ne hoş bir başlangıç! Dört hafta süren azap, çırpınış, hastalık... Of! O sıcak rüzgarlar, o acı renkli kuzey göğü, aşılmaz yollar, o uyuşuk köy hekimleri... Ah! İnsan yüzüne hasret kalmak, hepsinden daha kötüsü, Dr. Kenneth'in bahardan önce evden dışarı çıkmayı aklıma getirmememi söylemesi...</p>

  <p>Bay Heathcliff, az önce, ziyaretiyle bana onur verdi. Yedi gün kadar önce bana av mevsiminin son ürünü bir çift keklik yollamıştı. Alçak! Benim hastalanmamda onun da kabahati yok değil; bunu ona kesinlikle söylemeye de kararlıydım. Ama, ne yazık ki, tam bir saat baş ucumda oturup haplar, şuruplar, yakılar, sülükler dışında konuşmak yüceliğinde bulunan birini nasıl incitebilirim?</p>

  <p>Şimdi toparlanma devresindeyim. Henüz kitap okumaya gücüm yok ama, ilginç bir şeyler dinlemekten hoşlanacağımı hissediyorum. Acaba hikayesini tamamlasın diye Bayan Dean'i çağırsam nasıl olur? Anlattığı kadarının önemli olayları aklımda. Evet, hikayesinin erkek kahramanı kaçıp gitmiş, üç yıl ondan bir haber alınamamıştı; hikayenin kadın kahramanı ise evlenmişti. Çıngırağı çalacağım; benim neşeli neşeli konuşabilecek durumda olduğumu görünce de epey sevinecektir sanırım.</p>

  <p>Ellen Dean geldi.</p>

  <p>«İlaç içmenize daha yirmi dakika var, efendim,» dedi.</p>

  <p>«Boş ver şimdi onu, boş ver,» dedim. «Ben şey istiyorum...»</p>

  <p>«Doktor artık tozu bırakmanızı söyledi.»</p>

  <p>«Hay hay... Sözümü kesme. Gel, otur şuraya. Şu zehir gibi acı ilaçlara da dokunayım deme. Cebinden örgünü çıkar... hah, şöyle... Şimdi de Heatchliffin hikayesini kaldığın yerden alıp bu güne kadar anlatmaya başla bakalım. Öğrenimini dışarıda tamamlayıp bir beyefendi olarak mı döndü? Yoksa, kolejde parasız yatılı mı okudu? Ya da Amerika'ya kaçıp eski vatanının kanını akıta akıta şen şeref mi kazandı, yoksa ingiltere'nin patikalarında en hızlısından servet mi yaptı?»</p>

  <p>«Bu işlerin her birine biraz olsun girip çıkmış olabilir, Bay Lockwood; ancak ben bu konuda kesin bir şey söyleyemem. Onun parayı nasıl, nereden kazandığını bilmediğimi daha önce de söylemiştim; içine gömülmüş olduğu o yabani cehaletten de nasıl kurtulduğunu öğrenemedim, izin verirseniz, sizin canınızı sıkmayıp, aksine, eğlendireceğini düşünüyorsanız, ben hikayeme kendi bildiğim gibi devam etmek istiyorum. Bugün kendinizi daha iyi mi hissediyorsunuz?»</p>

  <p>«Üstelik çok iyi!»</p>

  <p>«İşte iyi haber bu.»</p>

  <p>Catherine ile birlikte Thrushcross Grange'a geldim; hiç ummadığım halde orada davranışları epey değişti, düzeldi. Bay Edgar Linton'a da fazla düşkün görünüyordu; üstelik görümcesine de bol bol sevgi gösterilerinde bulunuyordu. İkisi de onu rahat ettirmek için elinden geleni yapıyorlardı, doğrusu. Bu, dikenlerin hanımeline uzanması değil de, hanım ellerinin dikene sarılmasıydı. Aralarında karşılıklı anlaşma olmamıştı; biri dimdik durmuş, berikiler de boyun eğmişlerdi. Eh, karşı taraftan itiraz, ilgisizlik görmedikçe kim huysuzluk,geçimsizlik edebilir?</p>

  <p>Ben Edgar'ın onu öfkelendirmekten, kökü derinlerde olan bir korkuyla çekindiğini fark etmiştim. Bunu hanımından gizliyordu; fakat benim ona katı bir karşılık verdiğimi, ya da hanımın bir emrine karşı hizmetçilerden birinin surat astığını ne zaman görse,hemen kaşları çatılıyordu; aynı şey kendisine yapılsa zerrece umursamazdı.Bana da kaç kez küstahça davranışlarımı sert bir dille hatırlatmış, hanımını üzülmüş görmenin ona bedenine saplanacak bir hançerin vereceği acıdan daha fazlasını vereceğini söylemişti. İyi yürekli beyi üzmemek için daha az kırılgan olmayı öğrendim. Böylece, barut, onu patlatacak ateş olmadığı için, altı ay kadar kum gibi kendi halinde durdu.Catherine'in arada bir üzgün, sessiz durduğu zamanlar da oluyordu. Daha önceleri onun neşesiz durduğu hiç görülmediği için kocası bunu geçirdiği hastalık sonucu oluşan değişikliğe bağlıyor, ona karşı saygılı bir anlayış gösteriyordu. Güneşin tekrar ışıklarını serpmesine o da ışıklarını serperek yanıt veriyordu. Onların mutlu olduklarını, günden güne de mutluluklarının çoğaldığını rahatça söyleyebilirim.</p>

  <p>Bu da bitti. Eh, insan en sonunda kendini düşünmek zorundadır. Uysal, bonkör insanlar bencil olmaya zorba yaradılışlılardan daha fazla hak kazanırlar. Birinin durumunun diğerini fazla düşündürmediğini anladıkları gün onların da mutlulukları bitti.</p>

  <p>Güzel bir eylül akşamı, topladığım elmalarla dolu bir sepeti yüklenmiş, bahçeden dönüyordum. Alacakaranlık çökmüştü, avlunun yüksek duvarının üstünden görünen ay, binanın sayısız kıvrımları arasına belirsiz gölgeler düşürüyordu. Yükümü mutfak kapısının önündeki basamağa bırakıp, hem biraz temiz hava almak, hem de dinlenmek istedim. Gözlerim aya çevriliydi, sırtım da ön kapıya. Derken arkamdan bir ses duydum:</p>

  <p>«Sen misin, Nelly?»</p>

  <p>Derinden gelen bir sesti bu; tonu da yabancıydı ama, adımın söylenişinden bu sesin de hiç de yabancı olmadığı belliydi. Konuşanın kim olduğunu anlamak için döndüm. Kapılar kapalı olduğu, merdivene yaklaşan herhangi birini de görmediğim için korkmuştum. Verandanın orada bir şey devindi. Biraz yaklaşınca karalar giymiş, esmer, siyah saçlı, uzun boylu bir erkeği seçti gözlerim. Duvara yan yaslanmış, kapıyı açıp içeri girecekmiş gibi, eli de kapının mandalındaydı.</p>

  <p>«Bu kim olabilir?» diye düşündüm. «Hindley Earnshaw mı? Yo, hayır! Bu ses onun sesine hiç benzemiyor.»</p>

  <p>Ben onu incelemeye devam ederken: «Burada bir saattir bekliyorum,» dedi. «Benim beklediğim sürece de her yer bir ölüm sessizliği içindeydi, içeri girmeye cesaret edemedim. Beni tanımadın mı? Bak, yabancı değilim ben.»</p>

  <p>Yüzüne bir ışık huzmesi vurdu. Yanakları çöküktü, hemen yarısı sakalla örtülmüştü. Kaşlar inikti, gözler iyice çukura gömülmüştü, bakışları da kararlıydı. Gözleri anımsadım.</p>

  <p>Onun bu dünyanın yaratıklarından biri olduğuna hala inanamıyor gibi şaşkınlıkla ellerimi yukarı kaldırdım.</p>

  <p>«Ne? Demek, geldin, döndün ha! Sahiden sen misin? Öyle mi?» diye bağırdım.</p>

  <p>Heathcliff: «Evet, benim,» dedi. Gözlerini benden ayırıp yukarı, ay ışığını yansıtan, içeriden hiç ışık sızdırmayan pencerelere kaldırdı. «Evdeler mi?» diye sordu. «O nerede, Nelly? Sevinmedin sanırım, Nelly. Bu kadar kaygılanmana da gerek yok. O burada mı? Konuşsana! Onunla, yani hanımınla birkaç kelime konuşmak istiyorum. Git, Gimmerton'dan gelen birinin kendisini görmek istediğini söyleyiver.»</p>

  <p>«Bunu nasıl karşılayacak?» diye bağırdım. «Bakalım ne yapacak? Ben şaşkına döndüm... Onun da aklı başından gider kesinlikle... Demek, sen Heatchliffsin ha? Ama biraz değişmişsin. Akıl alır iş değil. Askerde miydin yoksa?»</p>

  <p>Sabırsızca sözümü keserek: «Haydi, sen git, dediğimi yap,» dedi. «Sen haber verene kadar ben de cehennem azabı çekeceğim.»</p>

  <p>Mandalı kaldırdı, ben de içeri girdim. Fakat, Bay Linton'la Bayan Linton'un bulunduğu salona gelince kendimi epey zorladığım halde içeri giremedim.</p>

  <p>En sonunda, şamdanları yakayım mı diye sormak bahanesiyle içeriye girmeye karar verdim, kapıyı açtım.</p>

  <p>Panjurları ardına dek açılmış bir pencerenin önünde yan yana oturuyorlardı. Pencereden bahçedeki ağaçlarla yabani yeşil koruluğun berisinde Gimmerton vadisi uzanıyordu. Vadiyi koyu bir sis kaplamıştı.Kiliseyi geçer geçmez, bataklıktan doğru gelen küçük dere vadinin yanından akan bir nehirle birleşir, bu yüzden de oradan sis hiç eksik olmaz. Uğultulu Tepeler, bu gümüş buharın üstünde yükseliyordu ama, bizim eski evimiz görünmüyordu... Ev tepenin diğer yamacında kalır.</p>

  <p>Salon da, salonda oturanlar da, izledikleri manzara da insana huzur veriyordu, istemeyerek, görevimi yapmaktan vazgeçtim. Şamdanlarla ilgili sorumu sorduktan sonra da hiçbir şey söylemeden çıkıp gidecektim. Ama bunun saçmalık olacağı düşüncesiyle geri döndüm.</p>

  <p>«Gimmerton'dan gelen biri var, sizi görmek istiyor, Hanımefendi,» diye mırıldandım.</p>

  <p>Catherine: «Ne istiyormuş?» diye sordu.</p>

  <p>«Sormadım,» dedim.</p>

  <p>«Pekala, sen perdeleri kapat, Nelly,» dedi. «Sonra da çayı getir. Ben hemen gelirim.»</p>

  <p>Salondan çıktı. Edgar, laf olsun diye, gelenin kim olduğunu sordu.</p>

  <p>«Hanımın hiç beklemediği biri,» dedim. «Şu Heatchliff. Anımsayacaksınız, efendim, eskiden Bay Earnshaw’ın yanındaydı.»</p>

  <p>«Ne! O Çingene mi? O çiftlik yanaşması ha?» diye bağırdı. «Kim olduğunu Catherine'e neden söylemedin?»</p>

  <p>«Aman, susun! Sakın onu bu nitelemelerle anlamayın, Beyefendi,» dedim. «Hanım duyarsa epey üzülür. O kaçıp gittiği zaman, Hanım az daha çıldıracaktı. O dönüp geldi diye sanırım bayram eder.»</p>

  <p>Edgar Linton, odanın diğer tarafında, avluya bakan pencerenin önüne gitti. Panjuru açıp aşağıya doğru sarktı. Anlaşılan onlar da avludaydılar ki Bey hemen bağırdı:</p>

  <p>«Orada durma, sevgilim, istersen konuğunu içeri al.»</p>

  <p>Çok geçmeden kapı mandalının şıkırtısını duydum, Catherine de uçarcasına hızla yukarı çıktı. Heyecandan nefesi kesilmişti, sevincini gösteremeyecek kadar şaşkındı, hatta onu gören olsa korkunç bir felakete uğradığını bile düşünebilirdi.</p>

  <p>Kollarını kocasının boynuna atarak, soluk soluğa: «Ah, Edgar, Edgar!» diye haykırdı. «Ah, Edgar, sevgilim! Heathcliff geldi... sahiden geldi!»</p>

  <p>Sonra kocasına daha da sıkıca sarıldı.</p>

  <p>Edgar, incinmiş bir sesle: «Pekala, pekala,» dedi. «Fakat o geldi diye beni boğmayasın. Onun böyle değerli bir hazine olduğunu hiç düşünmemiştim. Taşkınlığa da gerek yok.»</p>

  <p>Hanım sevinç taşkınlığını biraz dengeleyerek: «Onu sevmediğini biliyorum,» dedi. «Ama benim hatırıma, artık onunla arkadaş olacaksın. Şimdi, yukarı gelmesini söyleyeyim mi?»</p>

  <p>«Buraya mı? Salona mı gelecek?»</p>

  <p>«Başka nereye gelebilir?»</p>

  <p>Bey'in canı sıkılmış gibiydi. Heathcliff için mutfağın daha elverişli bir yer olabileceğini söyledi. Catherine, alaycı bir tavırla, kocasını süzdü. Onun titizliğine biraz kızmış, biraz da gülmüştü.</p>

  <p>Biraz sonra: «Hayır,» dedi, «ben mutfakta oturamam. Buraya iki sofra hazırla, Ellen. Biri Bey'le Bayan Isabella için, kibarlara layık olsun; diğeri de Heathcliff'le benim için, alt tabakaya göre olsun. Nasıl, bu hoşuna gitti mi, sevgilim? Yoksa, başka bir odanın ocağını mı yaktırayım? Öyle olmasını istiyorsan, hemen emir ver. Ben aşağı koşup konuğumu emniyete almalıyım. Sevincim inanılmayacak kadar büyük!»</p>

  <p>Tekrar yerinden fırlamaya hazırlanırken Edgar onu yakaladı. Bana:</p>

  <p>«Git, yukarı gelmesini söyle,» dedi, sonra karısına döndü: «Catherine, sen de sevincinin seni komik düşürmemesine dikkat et,» dedi. «Bir kaçak yanaşmayı kardeşinmiş gibi karşılamanı evdekilerin görmesine hiç gerek yok.»</p>

  <p>Aşağıya inip Heathcliff'i buldum. Verandada, içeri davet edileceğinden emin, bekliyordu. Bir şey söylememe kalmadan, ardımdan geldi, ben de onu Bey'le Hanım'ın yanına götürdüm. İkisinin de yüzlerindeki kırmızılıktan hararetli biçimde tartışmış oldukları belliydi. Arkadaşı kapının önünde görünür görünmez, Hanım'ın yüzü başka bir duyguyla ışıdı. Yerinden fırlayıp ona doğru koştu, iki elini birden kavradı, Edgar Linton'a doğru çekti. Sonra da onun zorla uzattığı elini yakalayıp Heathcliff'in avcuna sıkıştırdı.</p>

  <p>Ocağın ateşiyle, mumların ışığıyla oda epey aydınlandığı için, Heathcliff'teki değişikliği daha iyi görmüş, eni konu şaşırmıştım. Uzun boylu, atletik yapılı, sağlam görünüşlü bir erkek olup çıkmıştı. Onun yanında bizim Bey çiroz gibi kalıyordu. Dimdik duruşu onun asker olduğu ifadesini veriyordu. Yüz çizgileri, Edgar’ınkilerden çok daha keskindi. Eski günlerin çaresizliğinden en önemsiz bir iz bile kalmamış bilgiç bir hali vardı. Aşağı eğik kaşlarda, kara alevle dolu gözlerde yarı medeni bir yırtıcılık saklanmış gibiydi ama, bunun geçiştirildiği de belliydi. Davranışlarında bir ağırbaşlılık bile seziliyordu. Nazik sayılamayacak kadar ciddiydi ama, eski kabalığından da eser yoktu.</p>

  <p>Bizim Bey de benim kadar, hatta daha fazla şaşırmıştı. Çiftlik yanaşması dediği bu adama nasıl hitap edeceğini bilemediği için, bir dakika kadar şaşkınca bakındı. Heathcliff de onun narin elini bıraktıktan sonra o konuşuncaya kadar sakince yüzüne baktı.</p>

  <p>Bey, en sonunda: «Oturun, efendim,» diyebildi. «Hanım, eski günleri anarak sizi dostça karşılamamı istedi. Herhangi bir şey onun hoşuna gidince ben de seviniyorum.»</p>

  <p>Heathcliff: «Benim için de öyledir,» dedi. «Hele o şeyde benim de bir payım varsa daha fazla sevinirim. Burada seve isteye birkaç saat kalabilirim.»</p>

  <p>Catherine'in karşısına geçti. Hanım, gözlerini ona dikmiş, bakışlarını ondan ayırdığı an ortadan kayboluvermesinden korkuyormuş gibi, kımıltısız duruyordu. Heathcliff ise ona nadiren şöyle bir bakıyordu. Fakat her bakışında daha güvenli bir şekilde kadının gözlerinden gizli zevkler içiyordu. İkisi de utanmayı düşünemeyecek ölçüde sevinçliydi. Ama, Edgar’ın kaygıdan rengi atmıştı. Hele hanımı odanın diğer tarafına geçip tekrar Heathcliff'in ellerini tutarak onunla birlikte gülmeye başlayınca Bey'in kaygısı da son haddine varmıştı.</p>

  <p>Catherine: «Yarın bütün bunların bir rüya olduğunu düşüneceğim,» diye bağırdı. «Seni tekrar gördüğüme, tekrar konuştuğuma, sana bir kez daha dokunabildiğime inanamayacağım. Ah! seni gidi acımasız Heathcliff seni!.. Böyle karşılanmayı hiç de hak etmedin ya... Üç yıl ne göründün, ne sesini duyurdun, ne de beni düşündün...»</p>

  <p>Heathcliff: «Senin düşündüğünden birazcık daha fazla düşündüm ben seni,» diye mırıldandı. «Evlendiğini de daha yeni duydum, Cathy. Aşağıda, avluda beklerken de kendi kendime şöyle bir plan hazırladım: Senin yüzünü bir an görecek, şaşkınca bakışını, belki de yapmacıklı sevincini bir an izleyecek, sonra Hindley ile hesaplaşacak, ondan sonra da adaletin eline düşmemek için ne gerekiyorsa onu yapacaktım. Senin beni sevinçle karşılaman bu düşünceleri zihnimden siliverdi fakat bir dahaki sefere benim karşıma başka türlü çıkmaya asla niyetlenme. Hayır, beni yine uzaklaştırmayacaksın... Benim için sahiden üzülmüştün değil mi? Eh, üzülmekte haklıydın. Senin sesini son duyduğum andan beri güç, acı bir hayat sürdüm. Beni bağışlaman gerek, çünkü olanca çabalamalarını yalnızca senin içindi.»</p>

  <p>Edgar, her zamanki ses tonuyla, nazik haliyle araya girdi:</p>

  <p>«Catherine, çayı soğutmak istemiyorsak, lütfen masaya gelir misin? Bay Heathcliff geceyi nerede geçirecek olursa olsun, epeyce yürümek zorunda kalacak; ben de susadım.»</p>

  <p>Hanım demliğin karşısındaki yerini aldı. Çıngırakla çağrılan Isabella da geldi. Ben hepsinin sandalyelerini altlarına sürdükten sonra odadan ayrıldım.</p>

  <p>Yemek güç bela on dakika sürdü. Catherine'in fincanı boştu. Ne yiyecek, ne de içecek hali vardı. Edgar, fincanın tabağına çay dökmüştü, o da bir lokmayı zorla yuttu.</p>

  <p>Konuk, o geceki ziyaretini bir saatten fazla uzatmadı. Ayrılırken ona Gimmerton'a mı gideceğini sordum.</p>

  <p>«Hayır, Uğultulu Tepeler'e gideceğim,» dedi. «Bu sabah uğradığımda, Bay Earnshaw beni oraya davet etti.»</p>

  <p>Hindley Earnshaw onu davet etmiş! Heathcliff, ona uğramış! O gittikten sonra kederle bunları düşündüm. Riyakar bir adam oldu da buralara pelerini altında fenalık etmeye mi geldi acaba, diye aklımdan geçirdim. Kalbimin derinliklerinde bir sezgi bana onun buradan uzakta kalmasının daha doğru olacağını söylüyordu.</p>

  <p>Gece yarısına doğru, Catherine'in usulca odama süzülüp baş ucuma oturarak beni kaldırmak için saçımı çekmesiyle uykumdan uyandım.</p>

  <p>Af dilemek ister gibi: «Gözüme bir türlü uyku girmedi, Ellen,» dedi.</p>

  <p>«Mutluluğumu paylaşacak birine ihtiyacım var. Kendisini hiç ilgilendirmeyen bir şey beni sevindirdi diye Edgar surat asıp duruyor. Ancak, öfkeli, saçma sapan sözler söylemek için ağzını açıyor. O kadar hasta, uykusuz olduğu bir sırada onunla konuşmak istediğim için de benim acımasız, bencil bir insan olduğumu söylüyor. Zaten en küçük bir güçlükle karşılaştı mı hemen hastalanıverir. Heathcliff'i öven birkaç söz söyler söylemez, ya başı ağrıdığı için, ya da kıskançlığından ağlamaya başladı. Ben de onu öylece bırakıp buraya geldim.»</p>

  <p>«Heathcliff'i ona övmenin ne gereği var?» dedim. «Çocukken birbirlerinden hoşlanmazlardı. Heathcliff'e de Edgar'ı övmeye kalkışsaydın o da öfkelenirdi mutlaka... İnsanın doğası böyle, ikisinin atışmalarını istemiyorsan Bay Linton'a ondan hiç söz etme.»</p>

  <p>Küçükhanım: «Fakat bu da büyük bir güçsüzlüğün işareti sayılmaz mı?» diye sordu. «Ben hiç kıskanç değilimdir, Isabella'nın sarı saçlarının pırıltılarına, teninin aklığına, eşsiz inceliğine, bütün ev halkının onun üstüne titremesine hiç üzülüyor muyum? Hatta, sen bile, ne zaman Isabella ile aramızda bir sorun çıksa ondan yana çıkarsın, Nelly. Ben de aptal bir anne gibi boyun eğer, ona 'yavrum, kuzum' der, sinirleri yatışsın diye yaltaklanırım. Bizim senlibenli olmamız ağabeyinin de hoşuna gidiyor. Ben de bunu istiyorum. Fakat ikisi birbirinin tıpatıp eşi: ikisi de şımartılmış; dünyanın onlar için var edildiğini sanıyorlar. Ben değersiz onlara uymaya çalışıyorum fakat şöyle iyi bir cezanın ikisini de adam edeceğini de düşünmüyor değilim.»</p>

  <p>«Aldanıyorsunuz, Bayan Linton,» dedim. «Asıl onlar size uymaya çalışıyorlar... Öyle yapmasalar neler olacağını çok iyi biliyorum, işleri güçleri senin isteklerini önceden fark etmek olduğu sürece sen de onların gelgeç heveslerine göz yumabilirsin. Fakat, iki taraf için de aynı derecede önem taşıyan bir durumla karşılaşınca sen kavga çıkarırsın. O zaman da senin 'zayıf, güçsüz' buldukların senin kadar inatçı olmayı başaracaklar.»</p>

  <p>«O zaman da birbirimizi öldürünceye dek kavga edeceğiz, değil mi, Nelly?» Küçükhanım, bunları gülerek söylemişti. «Hayır, bak sana anlatayım, Nelly, ben Edgar'ın sevgisine o kadar güveniyorum ki onu öldürsem bile bana yanıt vermek istemeyecektir.»</p>

  <p>Bu sevgisinden dolayı kocasına daha fazla değer vermesini önerdim.</p>

  <p>«Veriyorum,» dedi, «ama, o da sıradan şeyler için mızmızlanmamalı. Çocukça bir şey bu. Heathcliff'in artık herkesin saygısına yakışan bir insan olduğunu, kendisinin de onunla arkadaşlık etmekten hoşlanacağını söylediğimde de, gözyaşı dökeceğine, bana hak vermeli, buna sevinmeliydi. Heathcliff'e alışmak, dahası onu sevmek zorundadır. Heathcliff'in ise ondan hoşlanmaması için ne tür nedenler bulunduğunu düşünürsek bugünkü davranışının olağanüstü olduğunu kabullenmemiz gerekir.»</p>

  <p>«Onun Uğultulu Tepeler'e gitmesine ne dersin?» diye sordum. «Her açıdan değişip düzelmiş görünüyor. Tam da bir dindar olmuş. Bütün düşmanlarına dostluk elini uzatıyor.»</p>

  <p>Catherine: «Bunu bana açıkladı,» dedi. «Ben de senin kadar merak ediyordum. Senin hala orada oturduğunu sandığı için oraya gidip senden beni sormak istemiş. Joseph de gidip Hindley'e anlatmış, o da odasından çıkıp Heathcliff'e neler yaptığını, nasıl yaşadığını sormuş. Sonunda da içeriye davet etmiş. İçeride iskambil oynanıyormuş. Heathcliff de aralarına katılmış. Ağabeyim oyunda ona para kaptırmış ama, Heathcliff'te epey para bulunduğunu anlayınca akşama tekrar uğramasını söylemiş, o da kabul etmiş. Hindley, arkadaşlarını dikkatle seçmeyi başaramayacak ölçüde düşüncesiz bir insandır. Alçakça kırdığı kimselere güvenmemesi gerektiğini de düşünme yorgunluğuna katlanmaz. Fakat Heathcliff, eski düşmanıyla ilişki kurmasının nedenlerini açıklarken, Grange'a yürüyerek gidip gelebilmek imkanından, vaktiyle beraber yaşadığımız eve duyduğu bağlılıktan söz etti. Ayrıca, Gimmerton yerine orada oturursa benim de kendisini daha sık görebileceğimi düşünmüş. Uğultulu Tepeler'de oturmasına izin verilirse bunun karşılığını fazlasıyla ödeyeceğini de söylüyor. Ağabeyimin gözü doymazlığı bu öneriyi hemen kabul etmesini sağlayacaktır. Gerçi ağabeyim bir eliyle topladığını diğer eliyle ortalığa savurur ama, eskiden beri de açgözlüdür.»</p>

  <p>«Orası tam da genç bir adamın yerleşebileceği türden bir yer,» dedim.</p>

  <p>«Bu işin getireceği sonuçtan kaygılanmıyor musun?»</p>

  <p>«Arkadaşım yönünden kaygılanmıyorum. Sağlam kafası onu beladan koruyacaktır. Hindley için biraz kaygılıyım ama, manevi bakımdan bugünkü halinden daha kötü olamaz. Bedenine gelebilecek bir zararı ise ben araya girip önlüyorum. Bu akşamki olay da beni Tanrı'yla da, insanlarla da barıştırdı. Daha önce Yazgı'ya karşı öfkeyle isyan etmiştim. Ah, neler çektim ben, Nelly! O yaratık benim ne acılar çektiğimi bilseydi, bunların bitişini ahmakça bir huysuzlukla gölgelemekten utanırdı. Oysa benim dertlerime tek başıma katlanmam bile onun için bir iyilik sayılırdı. Çektiğim acıyı ifade edebilseydim o da bunların biteceği günü benim gibi sabırsızca beklemeyi öğrenirdi. Fakat bunlar geçti artık. Onun ahmaklığının da intikamını almaya kalkacak değilim. Bundan sonra her şeye göğüs gerebilirim. Dünyanın en alçak yaratığı yanağıma bir tokat atacak olsa, yalnızca öbür yanağımı da uzatmakla kalmaz, onu kızdırdığım için de ayrıca özür dilerim. Bunu kanıtlamak için de hemen gidip Edgar'la barışacağım. Tanrı rahatlık versin. Ben sahiden bir meleğim.»</p>

  <p>Bu kendinden hoşnut halle odadan çıktı. Verdiği kararın başarısı da ertesi sabah belirgince görüldü: Edgar Linton, yalnızca huysuzluktan vazgeçmekle kalmamış, Catherine'in coşkulu canlılığını gördükçe sevinci gölgelenir gibi olduğu halde, karısının öğleden sonra Uğultulu Tepeler'e giderken Isabella'yı götürmesine de izin vermişti. Catherine ise kocasını o kadar sıcak, o kadar tatlı bir sevgiyle ödüllendirdi ki ev birkaç günlüğüne cennete döndü, bundan da hem Bay, hem de hizmetçiler yararlandı.</p>

  <p>Heathcliff (daha sonra ona Bay Heathcliff demek gerekecek.) önceleri Thrushcross Grange'a sık sık uğramaktan çekiniyordu. Ev sahibinin bu ziyaretlere ne zamana kadar katlanabileceğin! Öğrenmeye çalışıyor gibiydi. Catherine de onu görmekten duyduğu sevinci anlatırken seçtiği sözcüklere özeniyor, abartmamaya çalışıyordu. Böylece, Heathcliff sürekli beklenen bir konuk olma hakkı kazandı.</p>

  <p>Çocukluğundaki o içine kapanıklığı hala sürdürüyordu. Bu da içindeki coşkulu duyguları denetlemesini sağlıyordu. Bey'in huzursuzluğu biraz geçmişti, sonra da bu huzursuzluğu bir süreliğine başka bir yere yöneldi.</p>

  <p>Onun yeni kederi de Isabella Linton'ın konuğa karşı, ansızın, önlenmesi imkansız biçimde yakınlık duymasından doğmuştu. O zamanlar Isabella on sekizinde, çekici bir kızdı; işlek zekası, ince, canlı duyguları, kızdırılınca sertliğe varan bir doğası vardı ama, öyleyken, yine de davranışları çocuksuydu. Onu çok seven ağabeyi bu inanılmaz tutkuyu öğrenince şaşırmıştı. Ne idüğü belirsiz bir erkekle hayatını birleştirmesinin getireceği alçalma, bir erkek varis yetiştiremediğine göre, malının mülkünün böyle birinin eline geçme olasılığı bir yana, Heathcliff'in durumunu aşağı yukarı tahmin ettiği için ayrıca üzülüyordu. Çünkü adamın dış görünüşü ne ölçüde değişmiş olursa olsun, düşünceleri değişemezdi, zaten değişmemişti de. Bu yaradılış Edgar'ı korkutuyor, isyan ettiriyordu, Isabella'yı ona emanet etme fikrini aklından bile geçirmek istemiyordu.</p>

  <p>Kardeşinin duygularının tek yanlı olduğunu, kendiliğinden doğduğunu bilse daha da fazla üzülürdü kesinlikle. Fakat o durumun farkına varır varmaz, suçu Heathcliff'e atmış, kardeşinin onun kurduğu tuzağa düştüğüne inanmıştı.</p>

  <p>Hepimiz Isabella'nın bir şeyler için üzüldüğünü, kendi kendini yediğini fark etmiştik. Geçimsiz, çekilmez bir hal almıştı. Sürekli Catherine'e çatıyor, onunla alay ediyor, onun zaten fazla olmayan sabrını taşırmaktan da çekinmiyordu. Biz ise sağlığı giderek bozulduğu için hastalandığından dolayı böyle yapıyor diye düşünüyorduk, gözlerimizin önünde günden güne eriyip tükeniyordu çünkü.</p>

  <p>Bir gün, her zamankinden daha düşünceli bir halde, kahvaltısını hizmetçiler onun istediği gibi hazırlamamışlar diye geri çevirince durum değişti. Evin hanımının ona değer vermediğini, Edgar'ın ona vakit ayırmadığını, kapılar açık bırakıldığı için üşüttüğünü, bizim salt onu öfkelendirmek için ocağı söndürdüğümüzü söylüyordu. Bunlar gibi sayısı yüze varan yakınmayı art arda sıralayınca Catherine onu hemen yatağına yatmaya zorladı, iyice payladıktan sonra da, yatağına yatmazsa doktor çağıracağını bildirdi.</p>

  <p>Kenneth'in adını duyunca kız hemen hasta filan olmadığını, yalnızca Catherine'in hırçınlığı yüzünden keyfinin kaçtığını söyledi.</p>

  <p>Hanım, bu aptalca iddiaya şaşırmış görünerek: «Bana nasıl hırçın diyebiliyorsun, şımarık kız!» diye bağırdı. «Delirmek üzeresin anlaşılan. Söyle bakalım, ben sana ne zaman hırçınlık ettim?»</p>

  <p>Isabella: «Dün,» diye hıçkırdı. «Şimdi de.»</p>

  <p>Yengesi: «Dün ha?» dedi. «Acaba, ne zaman oldu bu?»</p>

  <p>«Kırlarda gezinirken, sen Heathcliff'le gezinirken, bana da canımın istediği yere gidebileceğimi söyledin.»</p>

  <p>Catherine güldü:</p>

  <p>«Hırçınlık dediğin bu ha? Bu sözlerle yanımızda fazla olduğunu anlatmak istemedim ki; yanımızda olup olmamanın da bizim için önemi yoktu. Ben yalnızca Heathcliff'in konuşmalarının seni sıkacağını düşünmüştüm, o kadar.»</p>

  <p>Genç kız: «A, hayır!» diye ağladı. «Benim orada olmaktan hoşlandığımı bildiğin için yanınızdan uzaklaştırmak istiyordun.»</p>

  <p>Catherine bana dönerek: «Bu çocuğun aklı başında mı?» diye sordu.</p>

  <p>«Konuştuklarımızı şimdi harfiyen tekrarlayacağım, Isabella, sen de neresinden hoşlandığını bana açıklayıver.»</p>

  <p>Isabella: «Konuşulandan bana ne!» dedi. «Benim istediğim yalnızca...»</p>

  <p>Catherine onun sözünü tamamlamaktan çekindiğini fark edince:</p>

  <p>«Evet, istediğin neydi?» diye sordu.</p>

  <p>«Onun yanında olmak istiyordum. Her zaman da ondan uzaklaştıramayacaksınız beni. Senin bir çoban köpeğinden farkın yok, Cathy. Kendinden başkasının sevilmesini istemiyorsun.»</p>

  <p>Catherine şaşkındı:</p>

  <p>«Sen de utanmaz bir küçük maymunsun!» diye bağırdı. «Ama, ben ahmaklığın bu kadarına inanmam. Heathcliff'in beğenisini kazanmak istemene, onu cazip biri olarak görmene imkan yok. Umarım, sözlerini yanlış anlamışımdır, Isabella.» Deliye dönmüş olan kız: «Hayır, yanlış anlamadın,» dedi. «Ben onu senin Edgar'ı sevdiğinden daha fazla seviyorum. Sen bırakırsan o da beni aynı biçimde sevebilir.»</p>

  <p>Catherine, sözcükleri vurgulayarak: «Bana bir ülke bağışlasalar, senin yerinde olmak istemem,» dedi. İçten konuşuyor gibiydi. «Şu kıza çılgınlık ettiğini anlatmama yardım et, Nelly,» dedi. «Ona Heathcliff'in nasıl bir insan olduğunu anlatıver... onun kaba saba, kültürsüz bir vahşi olduğunu, katırtırnaklarıyla, devedikenleriyle kaplı kupkuru bir kıra benzediğini anlat. Bana kalsa, senin ona gönül vermeni önermekle bir kanaryayı karakışta parka bırakmak arasında fark yok.</p>

  <p>«Bu hayallerin kafanı kaplamasına onun kişiliği hakkında hiçbir bilgiye sahip olmamandan başka neden göremiyorum, yavrucağızım. Aman, yalvarırım, sakın sert görünüşünün altında yüce bir iyilik, sevgi gizlenebileceğini düşüneyim deme. O işlenmemiş bir elmas, incisi olan bir istiridye değildir. Yırtıcı, vahşi kurt gibi bir adamdır. Ben ona asla 'şu, ya da bu düşmanı rahat bırak, ona zarar vermek alçaklık, acımasızlık olur' demem. Yalnızca 'onları rahat bırak, çünkü zarar vermeni istemiyorum' derim. Hem, senin yüzünden başının belaya gireceğini de sezerse, seni bir serçe yumurtası gibi eziverir, Isabella. Ben onun Linton soyadını taşıyan birini sevemeyeceğini biliyorum; fakat paran için hiç düşünmeden seninle evlenebilir. Hırs onun içinde giderek büyüyen bir günah olmuş. İşte benim düşüncelerim bunlar... Üstelik, onun da arkadaşıyım... öyle ki, gerçekten seni ele geçirmeyi düşünüyorsa, benim de çenemi tutup onun tuzağına düşmene göz yummam bile gerekebilir.»</p>

  <p>Isabella gelinine hışımla baktı.</p>

  <p>«Utan, utan!» diye bağırdı. «Sen yirmi düşmandan beter, zehirli bir arkadaşsın!»</p>

  <p>«Ya, demek bana inanmıyorsun, öyle mi? Benim alçakçasına, bencillikten böyle konuştuğumu düşünüyorsun, değil mi?»</p>

  <p>Isabella: «Öyle olduğuna eminim,» diye yanıt verdi.</p>

  <p>Diğeri: «Çok iyi!» diye bağırdı. «Aklına koyduysan dene bakalım. Ben üstüme düşeni yaptım, gerisini senin o yılışık, küstah davranışlarına bırakıyorum.»</p>

  <p>Catherine odadan çıkıp giderken, genç kız da: «Onun bencilliğinin cezasını ben çekeceğim,» diye hıçkırdı. «Herkes, her şey bana karşı! Benim tek tesellimi de mahvetti. Ama, bir yığın da palavra attı, değil mi? Bay Heathcliff bir canavar değil; onurlu, namuslu bir insan. Öyle olmasa onu anımsar mıydı?»</p>

  <p>«Bu adamı aklından çıkar, Küçükhanım,» dedim. «O tekinsiz bir kuştur. Senin dengin olamaz. Bayan Linton biraz katı konuştu ama, yalan söylediğini de iddia edemem. Hanım onun içyüzünü benden de, başkalarından da daha iyi bilir. Onu olduğundan daha kötü tanıtmayı da kesinlikle istemez. Namuslu insanlar yaptıklarını saklamazlar. Bugüne kadar nasıl yaşadı? Nasıl varsıl oldu? Uğultulu Tepeler'de, nefret ettiği birinin evinde neden oturuyor? O geldiğinden beri Bay Hindley Earnshaw’ın daha da kötüleştiğini söylüyorlar. Bütün gece birlikte oturuyorlarmış: Hindley ondan arazisinin karşılığında para alıyormuş. Kumar oynayıp içki içmekten başka iş yapmıyormuş.</p>

  <p>Bunları daha bir hafta önce öğrendim. Hepsini Joseph anlattı... onunla Gimmerton'da karşılaşmıştım. Bana: 'Bizim evin halini hiç sorma, Nelly' dedi. 'Ev sahibi de, konuğu da evi altüst ediyor. Bizim Bey'i görme. Ne kıyametten korkuyor, ne de başka bir şeyden. Ne Paulos'tan, ne Petros'tan, ne Yohannes'ten, ne de Matta'dan... dahası onlarla yüz yüze gelmek istiyor gibi. Ya o senin karı kılıklı Heathcliff'ine ne dersin? Her şeye gülüyor. Aha, hem de nasıl!.. Şeytanın ta kendisi. Grange'a geldikçe bizim buradaki kral hayatını hiç anlatmıyor mu? Bak, durum böyle: Gün batımında uyanıyorlar, zar, içki... panjurlar kapalı, ta ertesi gün öğlene kadar sürüyor. Sonra da söverek odasına gidiyor. Ama ne küfürler, bir duysan! Yiyip için kumar oynadıktan sonra da komşu çiftliğe, sahibinin karısıyla sohbet etmeye gidiyor. Herifçioğlunun epey parası var sanırım. Tanrı biliyor ya, bizim Bayan Catherine'e onun babasının paracıklarını nasıl kendi cebine akıttığını, ağabeyinin de onun açtığı yoldan aşağı uçuruma nasıl attığını söylüyordur.' işte böyle, Küçükhanım. Joseph densiz ahmağın biridir ama, yalan söylemez. Heathcliff hakkında anlattıkları doğruysa, böyle bir koca istemeyi aklından bile geçirmezsin değil mi?»</p>

  <p>Isabella: «Sen de diğerleri gibisin, Ellen,» diye yanıt verdi. «Senin kara çalmalarını dinlemeyeceğim. Dünyada mutluluk diye bir şey olmadığına beni inandırmak istemen için senin çok fena bir insan olman gerekir.»</p>

  <p>Kendi haline bırakılsaydı bu istekten vazgeçer miydi, yoksa arzusunu içinde saklayıp zamanla gerçekleştirmeye mi bakardı, bilemiyorum; zaten, düşünmeye de fazla vakti olmadı. Ertesi gün komşu kasabada bir yargıç toplantısı varmış, bizim Bey buna katılmak zorundaydı. Heathcliff de onun yokluğunu fark etmiş olacak ki her zamankinden daha erken geldi.</p>

  <p>Catherine'le Isabella, araları açık olmasına karşın, kütüphanede sessizce oturuyorlardı. Isabella, son yaptığı akılsızlıktan, öfkeye kapılıp sırlarını açıkladığından dolayı, kaygılıydı. Diğeri ise daha olgun bir hava içinde, genç kıza sahiden darıldığını düşünüyor, onun sertliğiyle yine alay ederse bunun komik bir şey olmadığını genç kıza nasıl anlatacağını bulmaya çalışıyordu.</p>

  <p>Heathcliff'in pencerenin önünden geçtiğini görünce de güldü. Ben ocak başını süpürüyordum, dudaklarındaki sinsice gülümseyişi fark ettim. Isabella ya düşüncelere ya da kitabına dalmıştı, kapı açılıncaya kadar bir şey yapmadı, o zaman da kaçamayacak kadar geç kalmıştı. Fırsat bulsaydı kaçacaktı da.</p>

  <p>Hanım neşeyle, ocağa bir iskemle çekerek: «Gel, gel,» dedi. «Aman, ne iyi ettin! Biz de burada iki kişi oturmuş, aramızdaki soğukluğu giderecek bir üçüncü kişiyi kaygıyla bekliyorduk. Üstelik, ikimizin de seçeceği tek insan sensin. Sana benden daha düşkün birini tanıtmak bana onur veriyor, Heathcliff. Bu senin de gururunu okşar sanırım. Hayır, Nelly değil. Ona öyle bakma. Benim biçare küçük görümceciğim, senin gerek beden, gerek ruh güzelliğin uğruna yanıp tutuşuyor. Edgar'ın eniştesi olman da tamamen sana bağlı. Hayır, hayır, Isabella, kaçamazsın!» Hanım, hışımla yerinden kalkan kızcağızı sahte bir neşeyle yakaladı. «Senin için kediler gibi hırlaşıyorduk, Heathcliff. Fakat, hayranlık konularında ben epeyce alt edilmiş sayılırım. Ayrıca, ben bir kenara çekilmek nezaketini gösterseymişim, hasmım senin kalbine bir ok fırlatıp seni hayatının sonuna kadar kendine bağlayabilirmiş, beni de sonsuza kadar unuttururmuş!»</p>

  <p>Isabella, bileğini sıkıca kavrayan elden kurtulmaya çalışırken, ağırbaşlılığını da koruyarak: «Catherine!» diye bağırdı. «Yalnızca gerçekleri anlatıp, şaka niyetine de olsa, benim aleyhimde bulunmasaydım, sana içtenlikle teşekkür ederdim. Bay Heathcliff, bir zahmet, şu sizin arkadaşınız olacak kadına söyleyin de beni rahat bıraksın... sizinle aramızda samimi dostluk olmadığını da unutuyor; üstelik onu epey eğlendiren bu hal bana anlatamayacağım kadar acı veriyor.»</p>

  <p>Konuk bu sözlere hiçbir karşılık vermeyip yerine oturduktan sonra da kızla ilgilenmeyince, o da tekrar Catherine'e dönerek rahat bırakılması için kısık sesle yalvarmaya başladı.</p>

  <p>Catherine: «Hayır, kesinlikle!» diye bağırdı. «Bir daha çoban köpeğine benzetilmeye niyetim yok. Burada kalacaksın, bitti! Heathcliff, verdiğim haberin seni sevindirdiğini niye söylemiyorsun? Isabella, kendisinin sana duyduğu sevginin yanında Edgar'ın bana duyduğu sevginin hiç kalacağına yemin ediyor. Aldanmıyorsam, böylesi bir şey söylemişti değil mi, Ellen? Geçen gün ben hoş karşılanmaz diye onu senin yanından uzaklaştırdığım için de üzüntüden, öfkeden oruç tutuyor.»</p>

  <p>Heathcliff, sandalyesini onlara doğru çevirerek: «Bence, sen kıza iftira ediyorsun,» dedi. «En azından, şimdi benim yanımdan kaçmak istiyor.»</p>

  <p>Söz konusu ettikleri kıza tuhaf, iğrenç bir hayvanmış gibi bakıyordu.</p>

  <p>Sanki Hint adalarından gelme bir kırkayaktı da tiksindirici manzarasına karşın, merak nedeniyle seyrediliyordu.</p>

  <p>Zavallıcık buna dayanamadı. Yüzü bir anda bembeyaz kesilmiş, sonra kızarmıştı. Gözlerinden yaşlar boşanırken son bir çabayla bileğini Catherine'in güçlü parmaklarından kurtarmaya çalıştı. Ama açtığı her parmağın yerini başka parmak alıyordu. Hepsini birden de kaldıramayınca bu kez tırnaklarını kullanmak istedi. Çok geçmeden de sivri tırnaklar Catherine'in elinde kırmızı çizgiler çizdi.</p>

  <p>Catherine, kızı rahat bıraktıktan sonra, acı içinde elini sallayarak:</p>

  <p>«Vay dişi kaplan!» diye bağırdı. «Tanrı rızası için çekil git, o tilki suratını görmeyeyim! Pençelerini ona göstermekle hata ettin. Onun bunlardan ne tür sonuçlar çıkaracağını tahmin edemiyor musun? Bak, Heathcliff, bunlar işkence aletleridir... Gözlerini onlardan sakınmalısın.»</p>

  <p>Kızın arkasından kapı kapandıktan sonra Heathcliff kaba kaba söylendi:</p>

  <p>«Bana bir fenalık yapmaya kalkarlarsa o tırnakları diplerin J den sökerim. İyi ama, Cathy, o kızla böyle alay etmekteki amacın neydi? Doğruyu söylemiyordun, değil mi?»</p>

  <p>«Emin ol, doğruydu. Haftalardan beri senin için ölüp bitiyor. Bu sabah da onun hayranlığını azaltmak için senin fenalıklarını sayıp döktüm diye bana demediğini bırakmadı. Neyse, boş ver. Ben sadece onun küstahlığının cezasını vermek istedim, o kadar. Aslında ben görümcemi senin onu tek lokmada kapıp yutuvermene izin vermeyecek kadar çok severim, Heathcliff.»</p>

  <p>Heathcliff buna karşılık: «Ben de onu böyle bir şeyi düşünemeyecek kadar az sevdim,» dedi. «O tiksinç balmumu suratlı yaratıkla bir ömür boyu yalnız yaşasaydım çok tuhaf şeyler hissederdim. Bunların arasında en adisi de o bembeyaz çehreyi gökkuşağı renklerine, mavi gözlerini de iki günde bir siyaha boyamam olurdu. Çünkü gözleri iğrendirecek kadar Linton'ınkilere benziyor.»</p>

  <p>Catherine düzeltti:</p>

  <p>«Hayır, hoş bir benzeyiş bu. Bunlar güvercin gözleri... melek gözleri.» Kısa bir sessizliğin ardından Heathcliff: «Kız, ağabeyinin de varisi, değil mi?» diye sordu.</p>

  <p>«Bunu düşünmek bile beni üzer. Tanrı'm yardımıyla yarım düzine yeğen onu bu unvandan mahrum edecek. Sen şimdi bunları düşünme. Komşunun mallarına göz dikmekte fazla erken davrandın. Unutma, bu komşunun malları benimdir.»</p>

  <p>«Benim de olsa dert değil. Ama ne var ki, Isabella Linton ahmağın biri olsa bile deli değil... Her neyse, dediğin gibi, biz bu konuyu bırakalım daha iyi.»</p>

  <p>Bunları konuşmaktan vazgeçtiler, dahası Catherine belki bunu aklından da çıkardı. Fakat diğerinin o gün akşama kadar bunu sık sık anımsadığına eminim. Kimi zaman kendi kendine gülümsediğini, daha doğrusu sırıttığını, Catherine salondan çıktıkça da derin derin düşüncelere daldığını gördüm.</p>

  <p>Hareketlerini izlemeye karar verdim. Kalbim Catherine'den çok, Bey'in tarafını tutuyordu. Böyle düşünmekte de haksız değildim, çünkü Bey iyi yürekli, güvenilir, gururlu bir insandı. Hanım'a gelince, Bey'in tam tersi olduğu söylenemezdi ama, o kadar bağımsız, o kadar keyfi davranıyordu ki ben onun tutumuna bir türlü güvenemiyor, hele duygularını zerrece beğenemiyordum. Uğultulu Tepelerle Grange'! Heathcliff'ten kurtarıp hayatımızı onun geldiğinden önceki haline tekrar kavuşturacak bir şeylerin olmasını istiyordum. Onun gelişi her zaman benim için birer karabasan oluyordu. Efendimin de aynı biçimde düşündüğünü sanıyorum. Onun Uğultulu Tepeler'de olması ise ayrı bir belaydı. Bana öyle geliyordu ki Tanrı sürüden ayrı düşen koyunu kendi yazgısına bırakmış, bu arada kötü bir canavar da onunla ağıl arasında durmuş, üstüne saldırıp parçalamak için fırsat bekliyordu.</p>

  <p>Kimi zaman tek başıma oturup bunları düşünürken ansızın dehşete kapılıp yerimden fırlıyor, başıma şapkamı geçirdikten sonra, çiftlikte durum nasıl diye, bakmaya gidiyordum. Hindley'in tavırları hakkında herkesin neler söylediklerini kendisine bildirmenin bir ödev olduğuna kendimi inandırmıştım. Derken, onun düzelmesine imkan olmayan kötü huylarını hatırladım. Ona bir yararımın dokunacağını da ummadığım için, o sıkıntı verici eve de bir daha ayak basmaya çekindim.</p>

  <p>Bir keresinde Gimmerton'a giderken yolumu değiştirip, eski bahçe kapısının önünden geçtim. Hikayenin anlattığım kısımlarının geçtiği sıralardaydı. Soğuk bir öğle üzeriydi, her yer çıplak, yollar takır takırdı.</p>

  <p>Şoseden sola, kırlara doğru giden yolun sapağındaki taşın yanına varmıştım. Bu taş, kabaca yontulmuştu, kuzey kısmında U.T. harfleri, doğuya bakan kısmında G., güneybatıya bakan kısmında ise T.G. harfleri vardı. Bu taş, sırasıyla, Uğultulu Tepeler'e, kasabaya, Trushcross'a gitmek isteyenler için bir rehber işlevi görüyordu.</p>

  <p>Taşın gri tepesinde güneş sarı sarı parlıyor, bana yazı hatırlatıyordu. Niyedir bilemem ama, ansızın yüreğim çocukluk duygularıyla doluverdi. Burası yirmi yıl önce Hindley ile benim en sevdiğimiz yerdi.</p>

  <p>Yıllanmış taşa uzun zaman baktım, yere eğilince de dibindeki oyuğu gördüm. Orası hala sümüklüböcek kabuklarıyla, çakıl taşlarıyla doluydu. Eskiden oraya elimize geçen şeyleri gizlemekten epey hoşlanırdık. Oyun arkadaşımı, esmer, kocaman kafası öne eğilmiş, küçücük elinde sivri bir taşla toprağı kazarken görür gibi oldum.</p>

  <p>Elimde olmadan, yüksek sesle: «Zavallı Hindley!» dedim. Şaşırdım... çünkü gözlerim biran beni aldattı, çocuğun başını kaldırıp bana baktığını görür gibi oldum. Bu hayal hemen kaybolmuştu ama, o anda da içimde Uğultulu Tepeler'e gitme hevesi uyanmıştı. Bu isteğe karşı duramayacaktım, içimde tuhaf bir duygu beni oraya gitmeye zorluyordu. «Ya zavallıcık öldüyse?» diye düşündüm. «Ya da ölmek üzereyse? Gördüğüm hayal ölümün habercisiyse?»</p>

  <p>Eve yaklaştıkça kaygım da çoğalıyordu. Evi karşıdan görür görmez, iliklerime dek ürperdim. Hayalet benden önce oraya varmış, bahçe kapısında durmuş, bakıyordu. Bu, benim ilk kez gördüğüm kıvırcık saçlı çocuğun tıpkısıydı... Yıllarca önceki gibi, parmaklıklara yüzünü dayamış, bakmıyordu. Biraz düşününce: «Bu Hareton olmalı,» dedim. «Benim sevgili Hareton'ım on ay önce bıraktığımdan beri fazla değişmemiş.»</p>

  <p>Bir anda o aptalca korkularımı silkip atarak: «Aman, maşallah, maşallah!» diye bağırdım. «Hareton, ben Nelly'yim,» dedim, «dadın Nelly.»</p>

  <p>Kolumun uzanamayacağı kadar geriledi, koca bir taş aldı.</p>

  <p>Onun bu davranışından, Nelly'yi unutmamış olsa bile, beni ona benzetemediğini anlayarak: «Babanı ziyarete geldim, Hareton,» diye seslendim.</p>

  <p>Elindeki taşı fırlatmak üzere kaldırdı. Ben, onu yumuşatayım diye, bir şeyler söyledim ama, elinin hareketini engelleyemedim. Taş, şapkama çarptı, onun hemen ardından da küçük oğlanın kekeleyen dudaklarından bir yığın küfür savruldu. Bunların anlamını bilse de, bilmese de ustaca söylüyor, bu arada o bebek yüzü de korkunç bir kötülük ifadesiyle çirkinleşiyordu.</p>

  <p>Bunun beni kızdırmaktan çok, üzmüş olduğuna inanın. Ağlamaklı bir halde, cebimden bir portakal çıkarıp, sussun diye, oğlana uzattım.</p>

  <p>Bir duraladı, sonra onu aldatıp portakalı geri çekmemden korkuyormuş gibi, tek hamlede meyveyi aldı.</p>

  <p>Bir tane daha çıkardım ama, bu kez ondan uzak tuttum.</p>

  <p>«Bu güzel sözleri sana kim öğretti bakayım?» diye sordum. «Papaz mı?»</p>

  <p>«Papazın da, senin de Tanrı belasını versin! Ver onu bana!»</p>

  <p>«Kimden ders aldığını anlat, o zaman veririm portakalı. Hocan kim, söyle. Babandan neler öğreniyorsun?» diye sordum.</p>

  <p>Portakalı kapmak üzere sıçradı, ben elimi biraz daha havaya kaldırdım.</p>

  <p>«Baban sana neler öğretiyor?»</p>

  <p>«Hiç!» dedi. «Ondan uzak durmamdan başka bir şey öğrettiği yok. Babam beni görmek istemiyor, çünkü ona da sövüyorum.»</p>

  <p>«Babana sövmeyi de sana şeytan mı öğretiyor?»</p>

  <p>«Hayır, hayır!» diye homurdandı.</p>

  <p>«Peki kim öğretiyor?»</p>

  <p>«Heathcliff öğretiyor.»</p>

  <p>Ona Heathcliff’i sevip sevmediğini sordum.</p>

  <p>«Hıı,» dedi.</p>

  <p>Onu niye sevdiğini öğrenmek istiyordum ama, bana yalnızca şunları söyledi:</p>

  <p>«Bilmem... babamın bana ettiklerinin aynısını o da babama ediyor. Babam bana sövünce o da babama sövüyor... Bana da istediğimi yapmamı söylüyor.»</p>

  <p>«Öyleyse, papaz sana okuma yazma öğretmiyor ha?» diye sordum.</p>

  <p>«Hayır... Bana dediler ki, papaz kapıdan içeri adımını atarsa dişleri gırtlağından aşağı gidecekmiş... Heathcliff bunu yapacağına söz verdi.»</p>

  <p>Portakalı eline tutuşturdum, babasına Nelly Dean adında bir kadının onunla konuşmak istediğini, bahçe kapısında beklediğini söylemesini tembihledim.</p>

  <p>Yürüyüp eve girdi. Ama kapının önünde Hindley yerine Heathcliff görünmüştü. Ben de onu görür görmez, geri dönüp bütün hızımla yoldan aşağı koşmaya başladım, taş sütunun yanına varıncaya kadar da durmadım. Bir hortlak görmüş kadar korkmuştum.</p>

  <p>Bu olayın Isabella'nın işiyle o kadar ilgisi yok. Ama gözlerim açılmıştı. Heathcliff'in yarattığı olumsuz etkileri Grange'de de uygulamasını önlemek için harekete geçmeyi planlamama yardımı oldu. Catherine'in canını sıkıp evde geçimsizlik çıkarmak pahasına da olsa, kararımdan dönmeyecektim.</p>

  <p>Heathcliff'in ondan sonraki gelişinde, bizim Küçükhanım avludaki güvercinleri yemliyordu. Üç günden beri geliniyle tek kelime konuşmamıştı ama, o geçimsizce yakınmalarından da vazgeçtiği için hepimiz rahat bir soluk almıştık.</p>

  <p>Heathcliff, zorda kalmadıkça, Küçükhanım'a karşı en küçük bir nezaket gösterisinde bulunmazdı, bunu biliyordum. Bu kez ise kızı görür görmez, ilk yaptığı şey eve doğru bir göz atmak oldu. Ben mutfak penceresinin önündeydim, hemen içeri çekildim. Bunun üzerine, Heathcliff de kıza yaklaşıp bir şeyler konuştu, Isabella epey şaşırmış gibiydi; oradan uzaklaşmak istiyordu. Diğeri de buna engel olmak için kızın koluna yapıştı. Kız yüzünü kenara çevirdi. Anlaşılan, Heathcliff onun yanıtlamaya hiç de niyetli olmadığı bir şey sormuştu. Eve doğru tekrar baktı. Alçak herif, onu gören kimsenin bulunmadığını sanmış olacak ki, hemen kıza küstahça sarılıverdi.</p>

  <p>«Yuda! Hain!» diye bağırdım. «Seni riyakar seni! Alçak, yalancı!»</p>

  <p>Catherine yanı başımdan sordu:</p>

  <p>«Alçak olan kim, Nelly?»</p>

  <p>Ben dışarıdaki çifti izlemeye kendimi iyice kaptırdığım için onun mutfağa girdiğini fark etmemiştim.</p>

  <p>Öfkeyle: «Kim olacak, senin arkadaşın!» dedim, «işte o alçak zampara! Hah, işte bizi gördü, buraya geliyor! Sana Küçükhanım'dan nefret ettiğini söylediği halde ona sırnaşmasına anlaşılır bir gerekçe gösterebilecek mi bakalım!»</p>

  <p>Catherine, Isabella'nın kendini zorla kurtarıp bahçeye koştuğunu görmüştü. Bir dakika sonra da Heathcliff kapıyı açtı.</p>

  <p>İçimdeki iğrenmeyi açıklamadan duramazdım ama, Catherine öfkeli bir halde beni susmaya zorladı, yoksa mutfaktan kovacağını söyleyerek tehdit etti.</p>

  <p>«Seni bir duyan olsa evin hanımı sensin sanacak!» diye bağırdı.</p>

  <p>«Sana sürekli haddini bildirmemizi mi istiyorsun? Heathcliff, nedir bu yaptıkların? Isabella'yı rahat bırak dememiş miydim sana? Buraya gelmekten usandıysan, Linton'ın da kapıyı yüzüne karşı kapatmasını istiyorsan dediğimi yapmazsın.»</p>

  <p>O kara haydut: «Linton'ı böyle bir işe bulaşmaktan Tanrı korusun!» dedi. İşte o anda ondan tiksindim. «Tanrı onu aklı başında, sabırlı bir insan yapsın. Her gün canını cehenneme göndermedikçe iyice deliriyorum.»</p>

  <p>Catherine iç kapıyı kapatarak: «Sus!» dedi. «Beni öfkelendirme. Sözümü neden dinlemedin? Yoksa, kız özellikle mi karşına çıktı?»</p>

  <p>«Bundan sana ne?» diye homurdandı. «Kendisi isterse onu öpmek hakkım değil mi? Buna karışamazsın. Ben senin kocan değilim, onun için, kıskanmana da gerek yok.»</p>

  <p>Hanım: «Ben seni kıskanmıyorum,» diye yanıt verdi. «Senin adına böyle davranıyorum. Hadi, somurtma, bana da bağıramazsın. Isabella'dan hoşlanıyorsan onunla evlenirsin. Fakat ondan hoşlanıyor musun? Doğruyu söyle, Heathcliff. Bak, işte yanıt vermiyorsun. Hoşlanmadığına eminim.»</p>

  <p>Bey: «Hem, bakalım, Bay Linton kız kardeşinin bu adamla evlenmesini kabul edecek mi?» diye sordum.</p>

  <p>Hanım kesip attı:</p>

  <p>«Bay Linton'ın kabul etmesi gerekir.»</p>

  <p>Heathcliff: «Boşuna yorulmasın,» dedi. «Onun rızası olmadan da ben istediğim gibi davranırım. Sana gelince, Catherine, hazır söz açılmışken, birkaç kelime etmek istiyorum. Bana karşı cehennem zebanileri gibi, işitiyor musun, cehennem zebanileri gibi davrandığını biliyorum. Bunu anlamadığımı sanarak kendini oyalıyorsan, çok aptalsın demektir. Tatlı sözlerle avunacağımı sanıyorsan da çok aptalsın demektir. İntikamımı almadan acımı kalbime atacağımı düşünüyorsan, bu inancını kısa sürede boşa çıkaracağımı da bilmiş ol. Bu arada, görümcenin sırrını bana açtığın için teşekkür ederim... Bundan en iyi biçimde faydalanacağıma yemin edebilirim. Sen yalnızca kenara çekil.»</p>

  <p>Catherine şaşkınca: «Bu yeni huylar da nereden çıktı acaba?» diye sordu. «Sana cehennem azabı çektirmişim, şimdi de sen bunun intikamını alacakmışsın! Bunu nasıl yapacaksın, nankör canavar? Sana cehennem azabını nasıl çektirdim?»</p>

  <p>Heathcliff daha sakin bir sesle: «Ben senden intikam alacak değilim,» dedi. «Planladığım bu değil. Acımasızlar kölelerine diş gıcırdatır, onlar da efendilerine karşılık vermeyip kendilerinden aşağıda bulunanları ezerler. Sen, buyur, eğlence için öldürünceye dek bana işkence çektir... ama benim de aynı biçimde birazcık eğlenmeme fırsat tanı. Bir de, elinden geldiğince bana hakaret etmekten kaçın. Sarayımı yakıp yıktıktan sonra yerine bir kulübe dikip bana onu ev niyetine verdiğin için de kurumlanma. Benim Isabella ile evlenmemi sahiden istediğine inansaydım, gırtlağımı kendi elimle keserdim.»</p>

  <p>Catherine: «A, bütün suç benim kıskanmamda, öyle mi?» diye bağırdı.</p>

  <p>«Öyleyse, seni evlendirme teklifini tekrarlamayacağım. Bu, güçten düşmüş bir ruhu Şeytan'a bırakmak kadar kötü olur. Senin mutluluğun da o şeytanınki gibi sadece başkalarına acı çektirmeye bağlı. Böyle olduğunu kanıtlıyorsun. Edgar senin geldiğin zaman çıkardığı huysuzluklardan vazgeçti. Ben de, güven içinde, sakin bir hayata başlayacağımı umuyorum. Ama sen bizim huzur içinde olduğumuzu görünce telaşlanıp şamata çıkarmak istiyorsun, ister Edgar'la atış, ister kız kardeşini kandır, her iki durumda da benden intikam almış olacaksın.»</p>

  <p>Konuşma kesildi. Catherine, öfkeden kızarmış, kederli bir yüzle, ocağın başına oturdu. İçindeki duygular giderek gizlenemeyecek hale geliyor, onlardan vazgeçemediği gibi yatıştıramıyordu da. Heathcliff ise, kollarını birleştirip ocağın başında durmuş, haince düşünüyordu. Ben onları böylece bırakıp Bey'i aramaya çıktım. O da Catherine'in aşağı katta neden bu kadar uzun kaldığını merak ediyormuş.</p>

  <p>Ben içeri girince: «Hanımını gördün mü, Ellen?» dedi.</p>

  <p>«Evet, efendim, mutfakta,» dedim. «Bay Heathcliff'in yaptıklarına epey üzüldü. Sahiden de Heathcliff'in ziyaretlerini bir düzene koymanın vakti geldi, efendim. Fazla uysal davranmaktan zarar gelir. Gerçekten, sonunda da böyle oldu,» diyerek avluda olup bitenleri anlatmaya başladım. Catherine sonradan konuğunun tarafını tutmaya kalkmadığı takdirde bu sözlerimin ona bir fenalığının dokunacağını sanmıyordum.</p>

  <p>Edgar Linton hikayemin sonunu zor bela bekleyebildi. Söylediği ilk sözlerden karısını suçsuz bulmadığı belliydi.</p>

  <p>«Bu kadarı da fazla!» diye bağırdı. «Karımın onu arkadaş edinip beni de buna zorlaması kepazelik! Bana avludan iki. adam çağır, Ellen. Catherine'in o alçakla tartışmak için daha fazla oyalanmasına da gerek yok... Ben ona karşı yeterince anlayış gösterdim.»</p>

  <p>Aşağıya indi, hizmetçilere koridorda beklemelerini emrettikten sonra mutfağa gitti, ben de onun ardı sıra gittim. Mutfaktakiler de öfkeli tartışmalarına yine başlamışlardı. Daha doğrusu, Catherine öncekinden daha büyük bir hararetle azarlıyordu. Heathcliff, pencerenin önüne geçmiş, anlaşılan, ev sahibesinin sözlerinden yılmış bir halde, başını eğmiş, duruyordu.</p>

  <p>Bey'i önce o fark etti, Hanım'a, susması için, telaşla bir işaret verdi. O da bu işaretin nedenini fark ettiği için hemen sustu.</p>

  <p>Edgar Linton karısına: «Şunu bana açıklasana,» dedi. «Sen nasıl oluyor da bu alçağın söylediği sözlerden sonra hala burada oturabiliyorsun? Anlaşılan onun her zaman böyle konuştuğunu bildiğin için önemsemedin... Onun alçaklığına, adiliğine kendin alıştığın gibi beni de alıştırmak istiyorsun, ha, öyle mi?»</p>

  <p>Hanım kocasının bu öfkelenmesine hem kızmış, hem de önemsemez gibi görünerek: «Kapıdan bizi mi dinliyordun, Edgar?» diye sordu, halinden onu kışkırtmak istediği de belliydi.</p>

  <p>İlk konuşma sırasında bakışlarını kaldırmış olan Heathcliff, bu sonuncuyu duyunca alaylı alaylı güldü. Böylece, Edgar Linton'ın dikkatini kendi üzerine çekmek istiyordu. Bunu başardı da. Ama ne yazık ki, Edgar öfke gösterileriyle onu eğlendirmeye niyetli görünmüyordu.</p>

  <p>Sakince: «Size şimdiye kadar dayandım,» dedi, «ama, aşağılık ve zavallı bir yaradılışta olduğunuzu bilmediğimden değil. Bu halinizden yalnızca sizin sorumlu tutulmamanız gerektiğine inandığım için dayandım. Üstelik, Catherine de sizinle arkadaşlığını sürdürmek istiyordu. Ben de, aptal gibi, bu isteğe boyun eğdim. Sizin varlığınız en dürüst insanı bile karalayabilecek güçte etkili bir zehirdir, işte bu yüzden de, daha kötü sonuçları şimdiden önleyebilmek için, bundan sonra sizin bu eve gelmemenizi, şimdi de derhal çıkıp gitmenizi istiyorum. Üç dakikalık bir gecikme, bu işin zorla, üstelik yakışık almayacak biçimde çözülmesine yol açacaktır.»</p>

  <p>Heathcliff karşısındakini baştan aşağı alaylı bakışlarla süzdü.</p>

  <p>«Cathy, bu senin kuzu insanı bir boğa gibi tehdit ediyor,» dedi.</p>

  <p>«Kafatasını benim yumruklarımın parçalaması tehlikesi var.</p>

  <p>Tanrı tanığım olsun, Bay Linton, yere serilmeye bile değmeyecek bir insan olmanıza ben sahiden çok üzüldüm.»</p>

  <p>Efendim, koridora doğru baktıktan sonra, adamları çağırmamı işaret etti... Teke tek dövüşmeye hiç de niyeti yoktu.</p>

  <p>Verilen işarete uydum. Catherine bir şeylerin döndüğünden kuşkulandığı için, ardımdan geldi, tam ben adamları çağırmaya hazırlanırken tutup beni geri çekti, kapıyı hızla kapatıp kilitledi.</p>

  <p>Kocasının öfkeli, afallayan bakışlarına da: «Yağma yok!» diye yanıt verdi. «Ona saldırmaya cesaretin yoksa, ya özür dile, ya da ondan dayağı yemeye katlan. Bu da seni olduğundan daha kabadayı görünme alışkanlığından vazgeçirir. Hayır, anahtarı sana vermektense onu yutmaya razıyım, ikinize de iyi davranmamın ödülünü ne güzel alıyorum! Bir haftadır, birinin güçsüz, diğerinin kötü yaradılışına boyun eğdiğim için teşekkür yerine ahmaklık ölçüsünde saçma iki nankörlük örneğiyle karşılaştım. Edgar, ben seni de, kardeşini de koruyordum. Benim hakkımda kötü şeyler düşündüğün için Heathcliff'in seni öldüresiye kırbaçlamasını isterdim.»</p>

  <p>Bey'in üzerinde bu etkiyi bırakmak için kırbaçlanmasına da gerek kalmadı. Catherine'in elinden anahtarı zorla almaya çalıştı; o da tutup anahtarı ateşin ortasına atıverdi. Bunun üzerine, Bey'in yüzü bembeyaz oldu, öfkeden bütün bedeni titremeye başladı. Bu aşırı heyecanını göstermemek için ölmeye bile razıydı fakat elinde değildi. Üzüntü bir yandan, onurunun kırılması bir yandan, onun aklını başından almıştı. Bir sandalyenin arkalığına dayandı, yüzünü elleriyle kapattı.</p>

  <p>Catherine: «Aman Tanrım!» dedi. «Eski günlerde olsak bu sana şövalyelik kazandırırdı. Biz kepaze olduk, kepaze! Kral bir fare sürüsüne karşı nasıl ordu yollamazsa, Heathcliff de sana parmağını bile değdirmez. Hadi, neşelen, kimse canını yakmayacak. Senin gibisine kuzu demezler, emzikte bir tavşan yavrusu derler.»</p>

  <p>Arkadaşı Cathy'ye: «Sana bu ağzı süt kokan korkakla mutluluklar dilerim,» dedi. «Zevkinden dolayı da seni kutlarım, işte bana tercih ettiğin köle ruhlu sarsak yaratık! Ona yumruk atmak değil, ayağımla tepelemek isterdim, bu da bana epey zevk verirdi. Ağlıyor mu, yoksa korkudan bayılmak üzere mi?»</p>

  <p>Adam yaklaşıp Edgar'ın dayandığı sandalyeyi itti. Uzakta dursaydı daha iyi ederdi, çünkü bizim bey ansızın doğrulup onun boğazına öyle bir vuruş vurdu ki ince yapılı biri bu darbeyle yere serilebilirdi.</p>

  <p>Bu yumruk bir an kadar onun soluğunu kesti. O boğulurken Edgar arka kapıdan avluya çıktı, oradan da ön kapıya gitti.</p>

  <p>Catherine: «işte, gördün mü yaptığını?» diye bağırdı. «Bir daha buraya gelemezsin. Şimdi hemen uzaklaş. Bir çift tabancayla, yarım düzine adamla gelecektir. Hele bizim konuştuklarımızı duyduysa seni hiç bağışlamayacaktır. Benim iyiliklerime kötülükle karşılık verdin, Heathcliff. Neyse, şimdi git... Çabuk ol! Edgar'la senin yerine benim karşılaşmamı tercih ederim.»</p>

  <p>Beriki gürledi:</p>

  <p>«Gırtlağımdaki bu acıyla gideceğimi mi sanıyorsun? Cehennem hakkı için, hayır! Herifin kaburgalarını çürük fındık kabuğu gibi ufalamadan şu kapıdan dışarı adımımı atmam! Onu şimdi yere deviremesem bile bir gün kesinlikle öldüreceğim! Onun için, sen yaşamasını istiyorsan, bırak da dersini vereyim.»</p>

  <p>Ben araya girip yalan attım:</p>

  <p>«Kendisi gelmiyor. Arabacıyla iki bahçıvan geliyor. Onların sizi kapı dışarı etmelerini beklemezsiniz, değil mi? Her birinin elinde kocaman birer sopa var. Bey de buyruğunun yerine getirilişini salonun penceresinden izleyecek anlaşılan.»</p>

  <p>Bahçıvanlarla arabacı oradaydılar fakat Bey de yanlarındaydı. Avluya girmişlerdi bile. Heathcliff, bir süre düşündükten sonra, kendinden aşağı düzeyde üç kişiyle dövüşmenin doğru olmayacağına karar verdi. Ocak demirini kaptı, iç kapının kilidini kırdı. Diğerleri içeri girerken o da sıvışıp gitti.</p>

  <p>Catherine epey heyecanlanmıştı, kendisiyle birlikte yukarı kata çıkmamı istedi. Bu karmaşada benim de payımın bulunduğunu bilmiyordu, ben de bunu öğrenmesini asla istemiyordum elbette.</p>

  <p>Hanım'ın kendini kanepenin üstüne atarak: «Neredeyse delireceğim, Nelly!» diye bağırdı. «Kafamın içine sanki binlerce tokmak vuruluyor, Isabella'ya söyle, gözüme görünmesin! Bütün bu şamata onun yüzünden çıktı. O da, başka herhangi biri de beni şu sırada kızdırmaya kalkışacak olursa kudururum. Bu gece Edgar'ı da görürsen benim epey ağır bir hastalığa tutulma tehlikesi içinde bulunduğumu söyle... Umarım bu doğru çıkar. Beni çok üzdü, telaşlandırdı. Ben de onu korkutmak istiyorum. Hem, buraya gelip bir yığın hakaret, yakmış yağdırabilir. Ben de ona yanıt veririm elbette. Ondan sonra da artık işin nereye varacağını Tanrı bilir.</p>

  <p>«Söylediğimi yapacak mısın, benim iyi kalpli Nelly'ciğim? Bu işte benim hiçbir suçum olmadığını biliyorsun. Kapıyı dinlemeyi de nereden akıl etti acaba? Sen yanımızdan ayrıldıktan sonra Heathcliff epey pervasızca konuştu ama, ben onun aklını Isabella'dan başka bir yere çekebilirdim. Gerisinin de hiç önemi yoktu. Şimdi ise o ahmağın kendi aleyhinde söylenenleri dinlemeye çalışması yüzünden her şey mahvoldu. Zaten bazı kimseler haklarında konuşulanları dinlemeye çok meraklı olurlar. Edgar konuşmamızı duymamış olsaydı, böyle zıvanadan çıkmazdı.</p>

  <p>«Heathcliff'i sesim kısılana dek azarladıktan sonra bana karşı haksız yere katı tavırlar almasına, çatmasına aldırmadım. Bu mesele kapandıktan sonra kim bilir ne kadar uzun bir süre kendi kabuğumuza çekilip kalacağımızı düşündüğüm için, birbirlerine ne yaparlarsa yapsınlar benim sorunum değildi. Ama, bundan sonra Heathclitf'le ahbaplık edemezsem, Edgar huysuzluk, kıskançlık çıkarırsa, ben de hastalanıp yataklara düşerek onlardan intikam alacağım. Beni zorlarsa, bu işi böylece noktalayacağım. Ama, bu hiçbir umut kalmadığı zaman başvurulacak çare olacak. Bunun Edgar için umulmadık bir şey olmasını da istemem. Bugüne kadar beni öfkelendirmekten çekinmek akıllılığını gösterdi. Bu politikasından vazgeçmesinin yaratacağı tehlikeleri, benim damarıma basarsa her şeyi göze alabileceğimi ona anlatmalısın. Şu duygusuz halinden sıyrılıp benim için üzülüyormuş gibi görünmeyi becersen çok iyi olacak.»</p>

  <p>Bu sözleri içten söylediği için benim onları dinlerken gösterdiğim umursamazlık sahiden can sıkıcıydı. Ama isteklerini gerçekleştirebilmek için sinir krizi geçirmeyi önceden planlayabilen birinin, istem gücüyle, kriz sırasında bile kendini tutabileceğine inanıyordum. Üstelik, onun bencilliğine hizmet etmek için kocasını da, onun deyimiyle 'korkutmak', acısını çoğaltmak istemiyordum.</p>

  <p>Bu nedenle de, salona doğru gelirken Beyle karşılaşınca, hiçbir şey söylemedim; ama kavgalarına devam edip etmeyeceklerini anlamak için geri döndüm. Konuşmaya önce Bey başladı.</p>

  <p>Öfkelenmeden, ama acılı bir sesle: «Yerinden kıpırdama, Catherine,» dedi. «Ben kalmayacağım. Buraya ne tartışmaya, ne de barışmaya geldim. Fakat bu akşamki olaylardan sonra da onunla arkadaşlığa hala devam etmek niyetinde misin, bunu bilmek istiyorum.»</p>

  <p>Hanım, ayağını yere vurarak, onun sözünü kesti:</p>

  <p>«Tanrı aşkına, artık bu konuyu açma! Senin buz kesilmiş kanın ateşlenmez... Damarların buzlu suyla dolu... Benimkiler ise kaynıyor. Üstelik bir soğukluk karşısında fıkır fıkır kaynıyor.»</p>

  <p>Edgar Linton üsteledi:</p>

  <p>«Beni başından savmak istersen sorumu yanıtlamak zorundasın. Şu ünlü öfkene gelince, o beni korkutmuyor, istediğin zaman herhangi biri kadar sabırlı olabileceğini öğrendim. Şimdi Heathcliff'ten mi, yoksa benden mi vazgeçeceksin, onu söyle. Hem de benim dostum olman imkansız. Hangimizi seçeceğini de kesinlikle bilmek istiyorum.»</p>

  <p>Catherine, öfkeyle: «Beni rahat bırak!» diye bağırdı. «Yalnız kalmak istiyorum. Ayakta güçlükle durduğumu görmüyor musun? Edgar, sen, sen git buradan...»</p>

  <p>Çanı, ipi kopup gümbürtüyle yere düşene kadar, çaldı. Ben de usulca içeri girdim. Bu kadar haksız, bu kadar alçakçasına öfke ermişlerin bile sabrını taşırmaya yeterdi. Oraya uzanmış, başını kanepenin koluna çarpıyor, dişlerini un gibi ufalamak istermişçesine gıcırdatıyordu. Bey de, ansızın beliren bir pişmanlık, korku içinde, durmuş, onu izliyordu.</p>

  <p>Bana biraz su getirmemi söyledi. Hanım'ın konuşacak gücü yoktu. Bir bardağı doldurup getirdim. Hanım içmek istemeyince ben de suyu yüzüne serptim. Birkaç saniye sonra kaskatı uzanarak gözlerini yukarı devirdi, bu arada yanakları bembeyaz kesilmiş, ölü gibi olmuştu.</p>

  <p>Edgar korku içindeydi.</p>

  <p>«Hiçbir şeyi yok!» diye fısıldadım.</p>

  <p>Aslında ben de korkmuştum fakat Bey'in yenilmesini istemiyordum. Bey, titreyerek: «Dudaklarında kan var!» dedi.</p>

  <p>Ben, sertçe: «Dert etmeyin,» dedim; sonra da, o içeri gelmeden önce Hanım'ın bir sinir krizi gösterisi yapmayı nasıl planladığını anlattım.</p>

  <p>Fakat, basiretim bağlanmış, yüksek sesle konuşmuştum. Söylediklerimi Hanım da duyuverdi tabii. Bunun üzerine, hemen doğruldu. Saçları omuzlarına dökülmüş, gözlerinde şimşekler çakıyor, boynunun, kollarının kasları seğiriyordu. En azından kemiklerimi kırar diye düşündüm ama, o yalnızca, etrafına öfkeyle baktıktan sonra, koşarak odadan çıktı.</p>

  <p>Bey onun ardından gitmemi söyledi, ben de odasının kapısına kadar gittim. Catherine, kapıyı yüzüme kapatıp içeriden kilitleyerek, daha fazla ilerlememi önledi.</p>

  <p>Ertesi sabah da kahvaltıya inmeye niyetlenmediği için, gidip, odasına bir şeyler istiyor mu diye sordum.</p>

  <p>Kesin olarak: «Hayır,» dedi.</p>

  <p>Aynı soru öğle yemeğinde, akşam çayında, ertesi sabah da yinelendi, aynı karşılık alındı.</p>

  <p>Edgar Linton, zamanını sürekli kütüphanede geçiriyor, karısının ne yaptığını sormuyordu. Isabella ile de bir saat kadar konuşmuş, onun ağzından Heathcliff'in tavırlarından iğrendiğine dair birkaç söz kapmak istemişti ama, kızın verdiği kaçamak yanıtlardan da bir şey anlayamadığı için, bu sınavı başarılı olamadan bitirmek zorunda kalmıştı. Ama bu arada kız bu önemsiz talibini cesaretlendirmek deliliğini gösterecek olursa kendisiyle arasındaki bütün akrabalık bağlarını koparacağını da söylemeyi unutmadı.</p>

  <p>Küçükhanım, koruda, bahçede sürekli sessiz, gözleri yaşlı halde dolaşırken, ağabeyi de hiç açmadığı kitaplar arasına gömülüyordu. Bana kalırsa, Catherine'in yaptıklarından pişman olup kendisinden özür dilemeye geleceğini, onunla barışmak isteyeceğini düşünüyordu. Hanım ise Edgar'ın her yemekte yalnızlıktan bunaldığını, koşup karısının dizlerine kapanmasına da yalnızca gururunun engel olduğunu düşünerek, orucunu sürdürüyordu. Ben, Grange'in duvarları arasındaki aklı başında tek insan olduğumu düşünerek, ev işlerini yapıyordum. Küçükhanım'ı yok yere avutmaya kalkışmadığım gibi, Hanım'a da öğüt vermeyi düşünmedim. Karısının sesini duyamadığı için en azından adını duymaya can atan Bey'in de yakınışlarını umursamıyordum.</p>

  <p>Canları istediği zaman bana gelmelerini beklemeye kararlıydım, insanı bıktıracak kadar ağır biçimde ilerleyen gelişme sonunda bu dediğim de oldu.</p>

  <p>Catherine üçüncü gün kapısının kilidini açtı. Sürahisiyle leğeninde su bittiği için onları tekrar doldurmamı, öleceğine inandığı için de bir tas lapa getirmemi söyledi. Bunları kocası duysun diye söylediğini anlamıştım. Ben böyle bir şeyin olacağına inanmıyordum; onun için, Hanım'a biraz kızarmış ekmekle çay getirdim. İştahla yiyip içti, sonra yine başını yastığa koydu, ellerini birleştirip incelemeye başladı.</p>

  <p>«Ah, kimse benimle ilgilenmediği için ölüyorum!» diyordu. «Keşke şunu da yemeseydim!»</p>

  <p>Aradan hayli zaman geçtikten sonra şöyle mırıldandığını duydum:</p>

  <p>«Hayır, ölmeyeceğim... O buna sevinir... Beni hiç sevmiyor... Ölsem de beni asla özlemeyecektir.»</p>

  <p>Yüzü ölü gibi, hareketleri epey abartılıydı ama, ben, hiç oralı olmadan: «Bir şey mi istediniz, Hanımefendi?» diye sordum.</p>

  <p>İri buklelerini yorgun yüzünden çektikten sonra: «O biçare yaratık ne yapıyor?» diye sordu. «Uyku hastalığına mı tutuldu, yoksa öldü mü?»</p>

  <p>«Bay Linton'ı soruyorsanız, hiçbiri değil...» dedim. «Gerçi çalışmaları gerektiğinden fazla vaktini alıyor ama, kendisi epey iyi. Başka eğlencesi yok, onun için sürekli kitaplarının arasına gömülüyor.»</p>

  <p>Hanımımın asıl durumunu bilseydim böyle konuşmazdım fakat perişan görünüşünün daha çok, fiyaka olduğu inancından kendimi bir türlü kurtaramamıştım.</p>

  <p>Acıdan kahrolmuş halde: «Kitaplarının araşma mı gömülüyor?» diye bağırdı. «Ben de burada ölüyorum. Mezara girmeme çok az kalmışken... Ah, Tanrım, acaba benim ne duruma geldiğimi biliyor mu?» diye söylenirken bir yandan da karşı duvardaki aynaya bakıyordu. «Catherine Linton mı bu! O benim nazlandığımı, ya da özellikle yaptığımı sanıyor. Ona durumun korkulacak kadar ciddi olduğunu söyleyemez misin? Nelly, iş işten geçmediyse, onun duygularını öğrenir öğrenmez, ben de şu iki yoldan birini seçeceğim: Ya hemen açlıktan öleceğim, ki o kalpsizin biriyse bu ona bir ceza olmayacaktır, ya da iyileşip buralardan gideceğim. Şimdi onun hakkında söylediklerin doğru mu? Dikkat et. Sahiden benim hayatıma bunca ilgisiz mi kalıyor?»</p>

  <p>«Aman, Hanım'cığım,» dedim, «beyefendi sizin tehlikeli biçimde hastalandığınızı bile bilmiyor. Eh, kendinizi açlıktan öldüreceğinizden de korkusu yoktur kuşkusuz.»</p>

  <p>«Sen böyle mi düşünüyorsun? Ona açlıktan öleceğimi söyleyemez misin? Zorla ona kendi fikrini söyle benim öleceğimden emin olduğunu anlat.»</p>

  <p>«Fakat bu akşam iştahla yemek yediğinizi unutuyorsunuz,» dedim.</p>

  <p>«Yarın da bu yediklerinizin yararını göreceksiniz.» Catherine sözümü kesti:</p>

  <p>«Onu öldüreceğini bilseydim, hemen canıma kıyardım. Şu üç gecedir gözlerimi bir saniye bile kırpmadım. Ah, Tanrım! Ne azaptı o! Beni cinler, periler bastı, Nelly... Fakat ne fayda, artık sevmediğini düşünmeye başladım. Ne tuhaf! Herkes birbirinden nefret edip birbirini küçük düşürdüğü halde beni sevmeden duramazlar diye düşünürdüm. Hepsi de birkaç saat içinde düşman oluverdi. Buradakilerin hepsi, buna eminim. Onların soğuk yüzleriyle çevrilirken ölüme gitmek ne acı! Isabella korku, nefret duyguları içinde odaya girmeye korkar, çünkü Catherine'in ölümünü izlemek korkunç bir şey olacaktır. Edgar da, durmuş, sakince bu işin sonunu bekliyor. Sonra da evini tekrar huzura kavuşturduğu için Tanrı'ya şükredip yine kitaplarına dönecektir. Duygusu olan bütün yaratıklar aşkına, ben burada ölürken onun kitaplarla ne işi var söyler misin?»</p>

  <p>Kocasının bu bilgince geri çekilmesi hakkında onun aklına yerleştirmek istediğim düşüncelere bir türlü katlanamıyordu. Başını oradan oraya vurarak o ateşli şaşkınlığını çılgınlığa vardırdı, yastığı dişleriyle parçaladı. Sonra, her yanı alev alev yanarak doğruldu, pencereyi açmamı istedi. Kış ortasındaydık, kuzeydoğudan şiddetli bir rüzgar esiyordu; onun için, ses çıkarmadım.</p>
</body>
</html>
