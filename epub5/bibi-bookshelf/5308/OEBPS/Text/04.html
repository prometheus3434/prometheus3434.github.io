<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uğultulu Tepeler</title>
  <meta content="" name="author" />
  <link href="../Styles/Style.css" rel="stylesheet" type="text/css" />
</head>

<body>
  <p style="text-indent:0;margin-top:70px">Gizli kalması gereken kimi gerçekleri ortaklaşa açıkladıkları için Küçükhanım'a da, hizmetçi kadına da epey kızmıştım. Kız, babasının yakında döneceğini de söylemişti. Bunu da elbette Heathcliff'e duyuracaklardı. Babası gelir gelmez de Cathy'nin ilk işi bu kaba saba akrabası hakkında ondan bilgi edinmek olacaktı.</p>

  <p>Hareton'ın çiftlik yanaşması yerine konmaktan duyduğu öfke geçmiş, kızın üzgün halinin etkisinde kalıp ona acımıştı. Atı kapının önüne getirdikten sonra, köpek kulübesinden de paytak bir köpek yavrusu getirip onu kızın eline tutuşturdu, sonra da kötü bir şey amaçlamadığını söyleyerek susmasını rica etti. Cathy yakınmayı bırakıp dehşet, korku içinde Hareton'ı süzdü, sonra tekrar ağlamaya başladı.</p>

  <p>Bu zavallı çocuktan hoşlanmayışına gülümsemekten kendimi alamadım. Hareton, güçlü kuvvetli, sağlam bir gençti ama, çiftlikteki günlük işlerine uygun bir şekilde, kırlarda tavşanların, çeşitli av hayvanlarının ardında koşanlardan farksız giyinmişti. Ben yine de onun babasından çok daha yüksek, daha üstün bir insan olduğuna inanmıştım. Güzel şeyler kimi zaman çalılar arasında kaybolur. Bunlar orada uygun koşullar altında iyi ürün verebilecek değerli toprağın bulunduğuna işarettir. Heathcliff ona maddi anlamda eziyet etmiyordu anlaşılan, çünkü oğlan cesur görünüşüyle insanda böyle bir izlenim uyandırmıyordu. Heathcliff'in ölçülerine göre çocuğun bu türden eziyet etme isteğini uyandıracak kadar korkak, ürkek bir hali yoktu. Heathcliff kötülüğünü oğlanı kaba saba bir hayvan gibi yetiştirerek gösteriyor olmalıydı. Ona okuma yazma öğretmemişlerdi. Heathcliff'e zarar vermeyen yolsuzluklarına kimse karşı çıkmamıştı. Doğru yola doğru bir tek adım atması sağlanmamış, fenalıklarının önüne hiçbir yasak konmamıştı.</p>

  <p>Duyduğuma göre de çocuğun bu hale gelmesinde Joseph'in dar kafalılığıyla adam kayırıcılığının katkısı büyüktü. Onu eski ailenin başkam saydığı için şımartıyordu. Eskiden Catherine Earnshaw ile Heathcliffin yaramazlıklarıyla Bey'in sabrını taşırıp içkiye alışmasına sebep olduklarını nasıl iddia ettiyse şimdi de Hareton'ın kötülüklerinin bütün yükünü mallarına konan kimseye yüklemeye çalışıyordu.</p>

  <p>Çocuk sövse de, çok kötü davransa da onu düzeltmiyordu. Besbelli Joseph de onun giderek kötüye gidişinden keyif alıyordu. Çocuğun mahvolmasına, ruhunun gelişmeden ihmale uğramasına göz yumuyor, bütün bu suçların hesabını da Heathcliffin vermesi gerektiğini düşünüyordu. Onun ellerine Hareton'ın kanı bulaşacaktı, işte bu düşünce ona derin bir huzur veriyordu. Joseph, çocuğa adıyla, ailesiyle övünmesini öğretmişti. Cesaret edebilse onunla Uğultulu Tepeler'in şimdiki sahibinin arasına nifak sokabilirdi ama, buranın sahibinden batıl inançlardan korktuğu kadar korkmuyordu. Bu yüzden de, Heathcliff'e beslediği gerçek duyguları ancak mırıltı halinde, içten söylenmeler halinde açığa vurabiliyordu.</p>

  <p>Bunları anlatmakla, Uğultulu Tepeler'de bulunanların o günlerdeki hayatını yakından bildiğimi göstermeye çalıştığımı sanmayın. Ben çok az şey görebildiğim için bildiklerim yalnız kulağıma gelen söylentilere dayanıyor. Köylüler Bay Heathcliffin kiracılarına karşı epey pinti, acımasız, sert davrandığını söylüyorlardı. Fakat evin içi, bir kadının yönetimine girdikten sonra, tekrar o eski günlerdeki rahat görünüşüne kavuşmuştu. Hindley'in zamanındaki o tantanalı içki alemleri de artık yoktu. Bey, iyi, ya da kötü herhangi bir kimseyle dostluk kuramayacak kadar üzgün, içine kapanıktı. Bugün de hala öyledir.</p>

  <p>Ben şimdi bunları anlatırken asıl hikayem olduğu yerde kaldı. Cathy, barışması için verilen köpek yavrusunu kabul etmeyip kendi köpekleri Charlie ile Phonix'i istedi. Hayvanlar, başları öne sarkmış, topallaya aksaya geldiler. Hepimiz kederli bir halde, evin yolunu tuttuk.</p>

  <p>Küçükhanım'dan bütün günü nasıl geçirdiğini öğrenemedim. Ama o günkü gerçek niyetinin Penistone Kayalıklarına gitmek olduğunu anladım, ben de zaten böyle olduğunu tahmin etmiştim. Çiftlik evinin bahçe kapısına kadar herhangi bir olağanüstülükle karşılaşmadan gelmişlerdi. Bu sırada Hareton da, ardından birkaç köpekle, evden dışarıya çıkıyormuş. Oğlanın köpekleri Cathy'nin kafilesine saldırıvermiş. Hayvanlar sahipleri ayırıncaya kadar, iyice dalaşmışlar. Bu olay da sahiplerin tanışmalarını sağlamış. Catherine, Hareton'a kim olduğunu, nereye gitmeyi düşündüğünü anlatmış, delikanlıdan kendisine yol göstermesini rica etmiş, onu zorla kandırmış.</p>

  <p>Hareton ona periler mağarasının sırlarını, böylesi daha yirmiye yakın yerin sırrını açıklamış. Gelgelelim, Cathy'nin gördüğü ilgi çekici şeyleri bana anlatmak zahmetine kimse katlanmamıştı. Ama benim anladığım kadarıyla, Catherine kılavuzundan epey hoşlanmış, bu duyguları da ona uşak gibi davrandığı için delikanlının kalbinin kırılmasına, Heathcliff'in hizmetçisinin ona akraba sözünü etmesine kadar sürdü.</p>

  <p>Ayrıca, delikanlının sözlerinden de iyice etkilenmişti. Grange'de her zaman «şekerim», «sevgilim», «kraliçem», «meleğim» gibi sözleri duymaya alışkın olan,,birinin böyle bir yabancının hakaretine uğraması olur şey değildi. Kızcağız, bunun nedenini de anlayamıyordu. Bu üzüntüsünden babasına söz etmeyeceğine dair ondan söz alıncaya kadar canım çıktı.</p>

  <p>Ona babasının Uğultulu Tepeler'de oturanların yaşayışlarını nasıl kınadığını, kızının oraya gittiğini öğrenirse ne kadar üzüleceğini anlatmaya çalıştım. Fakat asıl emirlerini yerine getirmediğimi öğrenince bana epey kızıp beni evden uzaklaştırmayı düşünmesinin mümkün olduğunu da söyledim, işte Cathy buna dayanamadı; söz verdi, benim hatırıma da sözünü tuttu. Zaten o çok sevimli bir küçük kızdı.</p>

  <p>Etrafı siyah çizgili bir mektup Bey'in geleceği günü bildirmişti. Isabella ölmüştü, onun için Bey kızına yas elbiseleri hazırlamamı, küçük yeğenine bir odayla giyecek sağlamamı istiyordu. Catherine babasını karşılama sevinciyle deliye dönmüştü. Daha hiç görmediği halaoğlunun hünerlerini sayıp döküyordu.</p>

  <p>Onların dönecekleri gün gelip dayandı. Kız sabahın erken saatlerinden beri ufak tefek işleri için emirler vermekle ilgileniyordu. Şimdi ise yeni siyah elbisesini giymişti. Zavallı çocuk... Halasının ölümüne fazla üzülmemişti. Ama gelenleri uzaktan karşılamak için başımın etini yemiş, sonunda beni de kendisiyle beraber yola çıkmaya ikna etmişti. Ağaçların gölgelediği yosunlu, tümsekli yollarda yürürken sürekli çene çalıyordu:</p>

  <p>«Linton benden altı ay küçükmüş. Bana oyun arkası olacak, ne iyi! Isabella Halan babama oğlunun saçlarından bir tutam yollamıştı. Rengi benimkinden daha açık, daha sarıydı. Benim saçlarımdan yumuşak, onlar kadar güzeldi. Bu birazcık saçı küçük bir cam kavanozda saklıyorum. Bu saçların sahibini görebilmenin ne hoş bir şey olacağını da kaç kez düşünmüşümdür. Oh, çok mutluyum! Babacığım, sevgili babacığım! Hadi, Ellen, koşalım, gel koşalım!»</p>

  <p>Ben ağır ağır bahçe kapısına varıncaya dek kız birçok kez önden koşup gitti, geri geldi. Sonra patikanın kıyısındaki çimenli bayıra oturarak sabırla beklemeye çalıştı ama, nafile! Bir an bile yerinde duramıyordu.</p>

  <p>«Ne kadar da geciktiler!» diye bağırdı. «Hah, işte yoldan tozların kalktığını görüyorum. Geliyorlar!.. Hayır, değillermiş. Peki ama, ne zaman gelecekler? Biraz daha öteye gidemez miyiz? Yalnızca yarım kilometre... Yarım kilometrecik, diyorum, Ellen. Ne olursun, 'evet' de. Şu kayın ağaçlarının bulunduğu viraja kadar gidelim.»</p>

  <p>Kararlı bir ifadeyle teklifi reddettim. En sonunda posta arabasının görünmesiyle kaygılı bekleyişi noktalandı. Pencereden bakan babasının yüzünü görür görmez, bir çığlık atıp kollarını açtı. Bey de kızı kadar heyecanlı bir halde, arabadan indi. Orada kendilerinden başkalarının da bulunduğunu anımsayıncaya kadar aradan uzun zaman geçti.</p>

  <p>Onlar birbirlerine sarılırken, ben de Linton'ı görmek için arabadan içeri baktım. Sanki karakıştaymışız gibi kürklü bir paltoya sarınmış, arabanın bir köşesinde uyuyordu. Solgun, ince yapılı, kız gibi bir çocuktu. Bey'le de birbirlerine o kadar benziyorlardı. ki onları gören çocuğu Bey'in kardeşi sanabilirdi. Ama çocukta hastalıklı, hırçın bir hal vardı ki bu hale Edgar Linton'da hiç rastlanmamıştı.Bey, benim içeri baktığımı fark etti. El sıkıştıktan sonra, kapıyı kapatıp onu rahat bırakmamı söyledi, çünkü yolculuk çocuğu epey yormuştu. Cathy de bir kez görmek için can atıyordu ama babası kendisiyle gelmesini söyledi. Ben hizmetçileri hazırlamak için önden koşarken onlar da bahçe yolundan yan yana, ağır adımlarla yürüdüler.</p>

  <p>Evin önündeki merdivenlerin ilk basamağına gelince durdular, Bay Linton kızına: «Bak yavrum,» dedi, «halanın oğlu senin kadar sağlam, neşeli bir çocuk değil. Unutma ki annesini de henüz yitirdi. Onun için, hemen seninle beraber koşup oynamasını bekleme. Bir de onu fazla konuşturup yorma... en azından bu akşam onu kendi haline bırak, olur mu?»</p>

  <p>Catherine: «Peki, peki, baba,» dedi. «Ama onu görmek istiyorum. Geldiğinden beri bir kez bile başını uzatıp dışarı bakmadı.»</p>

  <p>Araba durdu. Uyuyan çocuğu dayısı kucağına alıp dışarı çıkardı.</p>

  <p>«İşte, halanın oğlu Linton'ı sana tanıştırayım, Cathy,» diyerek, iki çocuğun minik ellerini birleştirdi. «Dayının kızı daha şimdiden seni çok seviyor, Linton. Sakın bu gece ağlayıp onu da üzmeyesin. Şimdi keyiflenmeye çalış. Yolculuk bitti, şimdi de dinlenip istediğin gibi eğlenmekten başka yapacak işin yok.»</p>

  <p>Çocuk, Catherine'in selamından hoşlanmış gibi: «Öyleyse izin verin gidip yatayım,» dedi.</p>

  <p>Gözlerinden boşanan yaşları silmek için ellerini gözlerine götürdü.</p>

  <p>Ben onu içeri sokarak: «Hadi bakayım, ağlama. Senin gibi ' akıllı bir çocuğa yakışmıyor,» dedim. «Hem dayının kızını da ağlatacaksın sonra. Senin için ne çok üzüldüğünü görmüyor musun?»</p>

  <p>Halasının oğluna mı üzülmüştü, iyi bilemiyorum ama, kız da oğlan kadar kederli bir durumda babasının yanına geldi. Üçü beraber eve girdiler, doğruca çay masasının hazırlandığı kütüphaneye geçtiler.</p>

  <p>Ben Linton'ın şapkasıyla pelerinini aldıktan sonra onu masanın başındaki sandalyelerden birine oturttum.</p>

  <p>Çocuk daha oturur oturmaz tekrar ağlamaya başladı. Bey neden ağladığını sorunca da: «Ben sandalyede oturamam,» dedi.</p>

  <p>Dayısı: «Öyleyse, kanepeye git. Ellen sana çay getirir,» diye sabırla söylendi.</p>

  <p>Bey'in yol boyunca bu gergin, hastalıklı emanetten epey çektiğine emindim. Linton ayaklarını sürüye sürüye usulca kanepeye gidip uzandı. Cathy de çayını eline alıp kanepenin yanına bir sandalye çekti. Önce hiç konuşmadı ama, bu fazla uzun süremezdi, çünkü o küçük oğlanla içtenlikli olmayı bir kez aklına takmıştı. Onun buklelerini okşayıp yanaklarını öpmeye, sanki bebekmiş gibi çayını fincan tabağına boşaltıp içirmeye çalıştı. Çocuğun zaten bebekten ayrımı olmadığı için, bu epey hoşuna gitti. Gözlerini kuruladı, biraz gülümsedi.</p>

  <p>Bey, onları birkaç dakika izledikten sonra: «Düzelecek, burada çok daha iyi olacak,» dedi. «Fakat onu yanımızda tutabilirsek elbette. Yaşıtı olan bir çocukla arkadaşlık etmek çok geçmeden onu canlandırarak, güçlü olmayı isteye isteye de sahiden güçlenecek.»</p>

  <p>Ben de içimden: «Yanımızda tutabilirsek,» diye düşündüm. Kalbime bir sıkıntı düştü. Çocuğu yanımızda tutabilme umudu epey zayıftı. Sonra da bu zayıf çocuğun Uğultulu Tepeler'de babasıyla Hareton arasında nasıl yaşayabileceğini merak ettim. Ona oyun arkadaşlığı etmeyi, öğretmenlik etmeyi nasıl başaracaklardı?</p>

  <p>Kuşkularımızın yersiz olmadığı tahminimizden de hızla ortaya çıktı. Çay bittikten sonra çocukları yukarı çıkarmış, Linton'ı uyutmuştum. Linton uyumadan beni bırakmamıştı. Aşağıya inip taşlıktaki masada Bay Edgar Linton'ın yatak odası için şamdan hazırlarken mutfaktan bir hizmetçi kız geldi, Bay Heathcliff'in uşağı Joseph'in kapıda durduğunu, Bey'le görüşmek istediğini söyledi.</p>

  <p>Ben içimde giderek çoğalan bir korkuyla: «Ne istiyorsa önce bana söylesin,» dedim. «Bu saatte insan rahatsız edilir mi, hele uzun bir yolculuktan sonra? Bey'in onu kabul edeceğini sanmıyorum.»</p>

  <p>Ben bunları söylerken, Joseph de mutfaktan içeri girmiş, taşlığa çıkmıştı. Pazar giysilerini giymiş, en bağnaz, en ekşi suratını takınmıştı. Bir elinde şapkasını, diğerinde de bastonunu tutuyordu. Ayaklarını paspasa silmek için yürüdü.</p>

  <p>Soğuk bir sesle: «iyi akşamlar, Joseph,» dedim. «Bu gece seni hangi rüzgar attı buraya?»</p>

  <p>Beni hiç umursamazcasına kenara iterek: «Bay Linton'la konuşacaklarım var,» dedi.</p>

  <p>«Bay Linton uyumak üzere. Söyleyeceğin şey çok önemli değilse, seni şimdi kabul edebileceğini de hiç sanmıyorum, iyisi mi, sen şimdi şuraya otur da meseleyi bana anlat.»</p>

  <p>«Hangi oda onun?» diye sordu, gözlerini de kapalı kapılarda gezdiriyordu.</p>

  <p>Benim aracılığımı kabul etmeyeceğini anlayınca gönülsüzce kütüphaneye çıktım, bu vakitsiz ziyaretçiden Bey'i haberdar ettim. Ertesi günden önce onunla konuşulmaması gerektiğini de anımsattım. Fakat Bay Linton'un bana misafiri oyalama yetkisini vermesine fırsat kalmadı, çünkü Joseph de hemen ardım sıra gelmiş, masanın bir kenarına dikilmişti. Ellerini bastonunun topuzunda birleştirip, sözlerinin kabul edilmeyeceğini önceden biliyor gibi, yüksek sesle konuşmaya başlamıştı:</p>

  <p>«Heathcliff çocuğunu almam için beni gönderdi. Ben onu madan gidemem.»</p>

  <p>Edgar Linton bir an kadar sesini çıkarmadı. Yüzünü alabildiğine büyük bir hüzün kaplamıştı. Hiç şüphesiz çocuk için de üzülüyordu fakat Isabella'nın oğlu için beslediği umutlan, duyduğu kaygıları, sonra onun kendisine emanet ettiğini anımsayınca üzüntüsü daha da artmış, çocuğun gitmesine nasıl engel olabileceğini araştırmaya koyulmuştu. Hiçbir çare yoktu. Onu elden çıkarmak istemediğini açığa vurursa karşısındakini daha fazla kışkırtmış olacaktı. Boyun eğmekten başka çare yoktu. Ama çocuğu uykusundan da kaldırmayacaktı.</p>

  <p>Soğukkanlılığını korumaya çalışarak: «Bay Heathcliff'e söyle, oğlu yarın Uğultulu Tepeler'e gelecek,» dedi. «Şimdi uyuyor, üstelik, onca yola gidemeyecek kadar da yorgun. Ona şunu da söyle: Çocuğun annesi oğlunun benim yanımda kalmasını istemişti. Şimdilik sağlığı da çok iyi değil.»</p>

  <p>Joseph, sopasını hızla yere vurduktan sonra kararlı bir sesle: «Yo, yo! Ben onu bunu bilmem,» dedi. «Heathcliff ne anasını, ne de seni dinler, anlıyor musun? O çocuğu istiyor, ben de onu götüreceğim, işte, hepsi bu kadar!»</p>

  <p>Edgar Linton kesin olarak: «Onu bu gece götüremezsin,» dedi.</p>

  <p>«Hemen aşağıya git, ne söyledimse efendine anlat. Haydi bakalım, yallah! Ellen, sen ona yolu göster.»</p>

  <p>Bey, bunları diyerek öfkeli ihtiyarı kolundan kavradı, odadan dışarı çıkarıp kapıyı kapattı.</p>

  <p>Joseph, usulca uzaklaştırırken: «Pekala, öyle olsun!» diye bağırdı.</p>

  <p>«Yarın sabah kendisi gelince onu dışarı at da görelim... gücün yeterse!»</p>

  <p>Edgar Linton, savrulan tehdidin gerçekleştirilmesini önlemek için, bana çocuğu erkenden alıp Catherine'in atıyla götürmemi söyledi.</p>

  <p>«Bundan sonra çocuğun yazgısı üzerinde iyi, ya da kötü bir etkimiz olamayacağına göre onun nereye gittiğini kızıma söylemeyeceksin,» dedi.</p>

  <p>«Catherine bundan sonra onunla arkadaşlık kuramaz. Onun için de halasının oğlunun yakın bir yerde bulunduğunu bilmemesi daha iyi. Bakarsın üzülür, Uğultulu Tepeler'e gitmek ister. Ona yalnızca babasının oğlanı aniden çağırttığını, Linton'ın da bizim yanımızdan ayrılmak zorunda kaldığını söyleyiver.»</p>

  <p>Linton sabahın beşinde yataktan kalkmayı asla istemiyordu, hele yeniden yola çıkacağını duyunca da eni konu şaşırdı. Ben kendisinin bir süre kalmak üzere babası Heathcliff in yanına gideceğini, babasının onu epey özlediği için yol yorgunluğunun geçmesini beklemeye dayanamadığını söyleyerek işi biraz yumuşattım.</p>

  <p>Çocuk tuhaf bir şaşkınlıkla: «Babam mı?» diye bağırdı. «Annem benim de bir babamın olduğunu hiç söylememişti. Nerede yaşıyor? Ben dayımın yanında kalsam daha iyi.»</p>

  <p>«Babam Grange'den biraz beride oturuyor,» dedim. «Hemen şu tepelerin ötesinde... öyle, uzakta değil... iyileşince oradan buraya yürüyerek gelebilirsin. Evine gidip babanı görebileceğin için de mutlu olman gerekir. Babanı da anneni sevdiğin gibi sevmelisin. O zaman baban da seni sever.»</p>

  <p>Linton: «iyi ama, onun adını daha önce neden hiç duymadım?» diye sordu. «Neden annemle babam başkaları gibi beraber oturmadılar?»</p>

  <p>«Babanın kuzeyde işleri vardı,» diye anlattım. «Annenin sağlığı ise onu güneyde oturmaya zorluyordu.»</p>

  <p>Çocuk: «O halde annem neden bana babamdan hiç söz etmedi?» diye üsteledi. «Dayımdan sık sık söz ederdi. Ben onu sevmesini çok daha önceden öğrendim. Ben babamı nasıl seveceğim? Onu hiç tanımıyorum ki...»</p>

  <p>«Bütün çocuklar annelerini, babalarını severler,» dedim. «Anne, belki de sana sık sık babandan söz ederse, onun yanına gitmek istersin diye korkusundan böyle davranmıştır. Hadi biz elimizi çabuk tutalım. Böyle güzel günde erkenden ata binmek bir saat fazla uyumaktan çok daha iyidir.»</p>

  <p>«O kız da bizimle gelecek mi?» diye sordu. «Hani dün gördüğüm o küçük kız?»</p>

  <p>«Şimdi gelmeyecek.» ' «Peki dayım?»</p>

  <p>«Hayır. Yol arkadaşın ben olacağım.» Linton, başını yastığa bırakarak, derin düşüncelere daldı. Biraz sonra da: «Ben dayım olmadan gitmem. Beni nereye götüreceksin ben ne bileyim!» diye söylendi.</p>

  <p>Babasıyla tanışmak istememesinin fena bir şey olduğunu ona anlatmaya çalıştım fakat o yine de giyinmemekte üsteleyince Bey'i yatağından kaldırıp yardım istemek zorunda kaldım.</p>

  <p>Zavallı çocuk, ayrılığının uzun sürmeyeceği defalarca tekrarlandıktan sonra yatağından kalktı. Yol boyunca da Bay Edgar ile Cathy'nin de onu ziyarete geleceğini söyleyerek, böylesi birçok yalanla çocuğu oyaladım.</p>

  <p>Funda kokulu duru kır havası, parlak güneş ışınları, Minny'nin usulca yol alışı çok geçmeden çocuğa acısını unutturdu. Yeni evine, içinde oturanlara ilişkin çeşitli sorular sormaya başladı.</p>

  <p>«Uğultulu Tepeler de Thrushcross Grange kadar güzel bir yer midir?» diye sordu. Sonra dönüp son bir kez daha vadiye baktı. Hafif bir sis yükselmiş, mavi göğün eteklerinde ince bir bulut olmuştu.</p>

  <p>«Orası buradaki gibi ağaçlar arasına gömülmemiştir. Burası kadar da büyük değildir, fakat orada çevrenin olanca güzelliğini izleyebilirsin,» dedim. «Havası da sana daha iyi gelir. Buradakinden daha temiz, daha kurudur. Önceleri belki de bina sana eski, biraz da karanlık görünecektir fakat düzenli bir evdir, buranın en iyi evinden sonra o gelir. Sonra, kırlarda da ne güzel gezeceksin! Hareton Earnshaw, yani Cathy'nin dayısının oğlu senin de yakın akraban sayılır, sana buraların en güzel yerlerini gezdirecektir. İyi havalarda, yanına güzel bir kitap alıp, yemyeşili bir çukuru kendine çalışma alanı yapabilirsin. Arada bir, dayın da senin yürüyüşlerine katılabilir. Çünkü o sık sık bu tepelere çıkıp gezinmeyi sever.»</p>

  <p>«Peki, babam nasıl? Dayım gibi genç, yakışıklı mı?»</p>

  <p>«Onun kadar genç ama,» dedim, «onun saçları, gözleri kara da dayından daha katı görünür. Sonra, ondan daha uzun boylu, daha iriyarıdır.</p>

  <p>Önceleri sana pek uysal, kibarca davranmayacaktır ama, ne yaparsın, böyle davranmak onun huyu değildir. Fakat sen ona karşı açık kalpli, içten davranmaya çalış. Seni de herhangi bir dayının sevebileceğinden daha fazla sevecektir elbette, çünkü ne de olsa sen onun öz oğlusun.»</p>

  <p>Linton, kendi kendine: «Kara saç, kara göz,» diye mırıldandı. «Onu gözlerimin önünde canlandıramıyorum. Öyleyse, ben ona benzemiyorum demektir.»</p>

  <p>«Hayır, o kadar benzemiyorsun,» dedim. Yol arkadaşımın beyaz tenini, ince yapısını inceleyerek: «Hiçbir yeri benzemiyor,» diye düşündüm. İri yorgun bakışlı gözler, tıpkı annesinin gözleriydi. Ama bunlarda, hastalıklı bir öfkeyle tutuştukları anların dışında annesinin bakışlarındaki ışıltılı canlılığın izi yoktu.</p>

  <p>Linton: «Babamın beni de, annemi de ziyarete hiç gelmemesi ne tuhaf!» diye mırıldandı. «O beni hiç görmüş mü? Görmüşse bile ben bebekken görmüştür. Ben onun hakkında hiçbir şey hatırlamıyorum.»</p>

  <p>«Ama, Linton,» diye atıldım, «üç yüz kilometre az bir yol mu! On yıllık bir süre ise sana epey uzun gelir ama, büyükler hiç de öyle düşünmezler. Her yıl yazın Bay Heathcliff'in size gelmek isteyip de çeşitli terslikler yüzünden bunu yapamamış olması da mümkün. Şimdi ise artık çok geç... Onu bu konudaki sorularla sıkma, yok yere onu üzersin.»</p>

  <p>Yolun geri kalan bölümü boyunca, çiftlik evinin bahçe kapısı önüne gelinceye dek çocuk kendi düşüncelerine daldı. Kapının önüne varınca yüzünden duygularını okumaya çalıştım. Evin oymalı cephesini, dar pencerelerini, karmakarışık asmaları, yamuk yumuk köknarları derin bir ilgiyle gözden geçirdi, sonra başını salladı: Yeni yuvasının dış görünüşünden hiç hoşlanmadığı anlaşılıyordu. Ama yakınma işini biraz daha erteleyecek kadar da akıllıydı. Belki evin içi dışını unutturur diye düşünmüştü.</p>

  <p>O atından inmeden ben gidip kapıyı açtım. Saat altı buçuktu. Ev halkı kahvaltıdan henüz kalkmıştı. Hizmetçi masanın üstünü toplamakla uğraşıyordu. Joseph, efendisinin yanında durmuş, topal bir atla ilgili bir hikayeyi anlatıyordu. Hareton da tarlaya gitmeye hazırlanıyordu.</p>

  <p>Bay Heathcliff beni görünce: «Merhaba, Nelly!» diye bağırdı. «Ben de malımı almak için oraya kendim gitmem gerekecek diye korkuyordum. Onu getirdin, değil mi? Hele bir görelim bakalım ne işe yarar?»</p>

  <p>Kalkıp geniş adımlarla kapıya kadar gitti: Hareton'la Joseph de ilgiyle onun arkasından gittiler. Zavallı Linton'cuk bu üç surata korkuyla baktı.</p>

  <p>Joseph, çocuğu ilgiyle inceledikten sonra: «Bey'im, bu herifçioğlu seni aldatıyor sanırım,» dedi. «Çocukcağızları değiştirmiş. Size kızını göndermiş.»</p>

  <p>Heathcliff, oğlunu şaşkınlıktan ne yapacağını bilemez duruma getiren bakışlarla gözden geçirdikten sonra, hakaret dolu bir kahkaha attı:</p>

  <p>«Aman Tanrım! Bu ne güzellik böyle!.. Ne sevimli, cana yakın bir yaratık! Bunu salyangozla, ekşimiş sütle beslemişler sanırım, öyle değil mi, Nelly? Tanrım beni kahretsin ki bu çocuk umduğumdan daha da beter çıktı. Tanrı biliyor ya, olmayacak düşlere de kapılmamıştım...» Titreyen şaşkın çocuğa attan inip içeri girmesini söyledim. Babasının sözlerini iyice anlayamamıştı. O sözlerin kendisine söylendiğine, dahası bu korkunç alaycı adamın kendi babası olduğuna bile emin değildi. Giderek artan bir titremeyle bana sıkıca sarıldı, Bay Heathcliff'in yerine oturup da, «Buraya gel!» demesi üzerine, yüzünü omzuma saklayıp ağlamaya başladı. Heathcliff kolunu uzatıp çocuğu tuttu, sert bir hareketle kendine çekti, dizlerinin arasına sıkıştırdı, çenesinden tutup başını kaldırdı.</p>

  <p>«Bu saçmalıkları kes artık!» dedi. «Sana canını yakacak bir şey yapacak değiliz, Linton... Adın bu değil mi? Sen tam ananın oğlusun... sende benim payım hiç yok mu, şamatacı piliç?»</p>

  <p>Çocuğun şapkasını çıkarıp sarı buklelerini arkaya itti, zayıf kollarını, ufacık parmaklarını yokladı. Bu sırada Linton da ağlamayı bırakmış, büyük mavi gözlerini kendisini süzen adama çevirmişti.</p>

  <p>Heathcliff, çocuğun bacaklarının da aynı ölçüde sıska olduğunu anladıktan sonra: «Sen beni tanıyor musun?» diye sordu.</p>

  <p>Linton korkulu gözlerle bakarak: «Hayır,» dedi.</p>

  <p>«Fakat adımı duymuşsundur?» Çocuk yine: «Hayır,» dedi.</p>

  <p>«Hayır mı? Annenin sende bana karşı bir saygı uyandırmaması ne ayıp! O halde, ben sana söyleyeyim, sen benim oğlumsun. Annen de babanın nasıl bir insan olduğunu anlatmamakla alçaklık etmiş. Şimdi yüzünü buruşturup, kızarıp bozarmayı bırak. Hoş, böylece bütün kanının beyaz olmadığı anlaşılıyor ama, yine de kızarman gerekmez... Haydi bakayım, uslu bir çocuk ol da seninle bozuşmayalım. Nelly, yorgunsan oturabilirsin; yok, değilsen hemen evine dön. Burada duyduklarını, gördüklerini de Grange'deki o alçak herife anlatmadan edemezsin. Sen buralarda dolandıkça bu iş çözülmeyecek.»</p>

  <p>«Eh,» dedim, «çocuğu hoş tutarsınız sanırım, Bay Heathcliff yoksa fazla yaşamaz. Sonra, unutmayın ki şu koca dünyada görüp görebileceğiniz tek yakınınız bu çocuk.»</p>

  <p>Heathcliff gülerek: «Ona çok iyi davranacağım,» dedi, «sen hiç kaygılanma. Ama ona benden başka kimse iyilik etmemeli. Çünkü onun yalnızca beni sevmesini istiyorum. Onun sevgisini başkalarıyla bölüşmek istemem, işte iyiliğimin başlangıcı olarak, Joseph, oğlana biraz kahvaltı getir... Hareton, cehennem zebanisi, sen de işinin başına dön.» Diğerleri dışarı çıktıktan sonra Heathcliff bana döndü. «Evet, Nelly, yasal olarak sizin oranın sahibidir. Oğlumun varisi olacağıma iyice kanaat getirmeden onun ölmesini istemem. Zaten çocuk benim. Onların bütün mallarına tam anlamıyla sahip olmasını, onların çocuklarını kendi babalarının topraklarında parayla çalıştırdığını görmek istiyorum. İşte salt bu düşünceyle şu köpek yavrusuna katlanacağım. Yoksa, , ondan iğreniyorum, bende uyandırdığı anılar yüzünden nefret ediyorum. Ama bu kadar ilgi de yeter: Benim yanımda emin ellerde olacak, tıpkı senin beyinin kendi çocuğuna baktığı gibi, burada da ona iyi bakılacak. Yukarı katta kendisine güzel bir oda hazırlattım. Ayrıca bir de öğretmen buldum, haftada üç kez çocuğa öğrenmek istediklerinin hepsini öğretmek için yirmi beş kilometrelik yoldan gelecek. Hareton'a da ona boyun eğmesini tembihledim: özetle, onu çevresindekilerden üstün, hepsinin efendisi olarak yetiştirmek için gereken her şeyi yaptım. Ama onun pek sıska olması, bu kadar yorgunluğa katlanmaya değecek halde bulunmaması da beni düş kırıklığına uğrattı. Dünyada bir tek dileğim, oğlumun koltuklarımı kabartacak biri olmasıydı. Bu, sürekli mızıldanan süt benizli biçare yaratık ise düşündüklerimin tam aksi.»</p>

  <p>Heathcliff bunları söylerken, Joseph de bir kase sütlü yulaf lapası getirip Linton'ın önüne koymuştu. Çocuk bu çirkin bulamaca bir göz attıktan sonra onu yiyemeyeceğini söyledi. İhtiyar uşağın da oğlan hakkında efendisi gibi düşündüğünü sezdim. Fakat Heathcliff, adamlarından da oğluna saygı göstermelerini istediği için, düşüncelerini gizlemek zorundaydı.</p>

  <p>«Yiyemeyeceksin, öyle mi?» diye Linton'ın yüzüne bakıp söylediklerinin duyulmaması için sesini kısarak sordu. «Ama, Bay Hareton bundan başka hiçbir şey yemezdi. Ona iyi gelen yiyecek sana da iyi gelir. Bana sorarsan, bu böyle derim.»</p>

  <p>Linton öfkelenerek: «Yemeyeceğim işte!» dedi. «Kaldırın şunu!» Joseph, kaseyi öfkeyle çocuğun önünden çekip aldı, bize getirdi.</p>

  <p>«Tanrı aşkına söyleyin, şu yemekte ne kötülük var ki..» diye] rek kaseyi Heathcliff'e uzatıverdi.</p>

  <p>Heathcliff: «Yemeğe ne olmuş?» diye sordu.</p>

  <p>Joseph: «Aha şu çocukcağız var ya, hani şu çıtkırıldım nane molla, işte o yiyemezmiş bunu. Ama, ona hak vermeli. Anasıda onun gibiydi. Yiyeceği ekmeğin bile mısırını bize ektirmezdi, sözde pis olurmuş..»</p>

  <p>Efendisi hışımla: «Benim yanımda annesinin adını anma!&gt; dedi. «Sen ona yiyebileceği bir şey getir, yeter. Bu her zaman ne yer, Nelly?»</p>

  <p>Kaynamış süt, ya da çay vermelerini önerdim. Kahya kadına bunları hazırlaması için emir verildi. Babanın bencilliği yüzünden oğlanın rahat edebileceğini düşünüyordum. Adam oğlunun sıska olduğunu, hoş tutulması gerektiğini anlamıştı. Ondaki bu değişikliği Bay Edgar'a anlatırsam içi rahat ederdi kesinlikle.</p>

  <p>Oralarda daha fazla oyalanmam gerekmediği için, Linton on; yaklaşan bir çoban köpeğiyle oyalanırken, görünmeden dışarı çıktım. Meğer o tetikteymiş, daha ben kapıyı kapar kapamaz bir şamata koparıp haykırmaya başladı:</p>

  <p>«Beni bırakma! Ben burada kalmayacağım... Burada kalmayacağım!»</p>

  <p>Derken, kapının mandalı kalktı ama, yine indi. Onun dışarı çıkmasına fırsat vermemişlerdi. Ata bindim, tırısa kaldırdı böylece, kısa süren koruyuculuğum da bitti.</p>

  <p>O gün küçük Cathy de bizi hayli üzdü. Yataktan büyük bir mutlulukla kalkıp Linton'ın yanına gitmek istedi. Onun evden gittiğini duyunca da o kadar ağlamaya, yas tutmaya başladı ki Edgar da çocuğu yanına alıp oğlanın yakında döneceğini söyleyerek onu susturmaya çalışmak zorunda kaldı. Bey sözlerine: «Onu geri alabilirsem» koşulunu da ekledi fakat buna imkan yoktu elbette.</p>

  <p>Babasının bu sözleri kızı fazla yatıştıramadıysa da, zamanla etkisini gösterdi. Gerçi arada bir aklına geldikçe, babasına Linton'ın ne zaman döneceğini soruyordu fakat belleğinde çocuğun hayali o kadar zayıflamıştı ki, tekrar görse belki de tanıyamazdı.</p>

  <p>İş için Gimmerton'a gittikçe Uğultulu Tepelerin kahya kadınıyla karşılaşıyor, ona Küçük bey’in durumunu soruyordum, çünkü çocukcağız bizim Catherine gibi herkesten uzak yaşıyor, hiçbir yerde görünmüyordu. Kadının sözlerinden anladığım kadarıyla, çocuğun sağlığı iyice kötüye gidiyormuş, duygularını gizlemeye çalışıyormuş fakat çocuktan eskisinden fazla nefret ediyormuş. Sesini duymak bile islemiyor, onunla aynı odada kalmaktan bile kaçınıyormuş. İkisi pek ender konuşuyormuş. Linton derslerine çalışıp akşamları da «salon» dedikleri küçük bölmede oyalanıyormuş. Durmadan bedeni ağrıdığı, öksürdüğü, üşütmekten da yakındığı için çoğu kez de bütün günü yatakta geçiriyormuş.</p>

  <p>Kahya kadın: «Ben bu kadar tabansız bir yaratık görmedim,» diye ekledi. «Kendi canına da o kadar düşkün ki! Hele akşamları pencereleri biraz daha geç saate kadar açık bıraksam, kıyametleri koparır. Bir nefesçik gece havası onu öldürür mü sanki! Yaz ortasında bile ateşin yakılmasını istiyor. Joseph'in tülünü zehirmiş. Sürekli şeker, tatlı, lokum ister. Süt istemesi hiç bilmiyor. Hep süt, süt, süt! Kışın biz ölsek de onun umurunda olmaz. Kürklü pelerinine sarınıp ocağın başındaki koltuğuna kurulur, kızarmış ekmekle bir tas su, ya da yudumlamak için başka tür bir içecek alır. Hareton salt acıdığı için onu eğlendirmeye kalksa, çok sürmez biri ağlar, diğeri söver, böylece ayrılırlar. Hareton kaba sabadır fakat kötü yaradılışlı bir çocuk değildir aslında. Bana sorarsan, Linton kendi oğlu olmasa, Bey onu Hareton'ın bayıltıncaya dek pataklamasından hoşlanırdı bile. Bir de çocuğun canına bu kadar düşkün olduğunu bilse onu kesinlikle kolundan tutup kapı dışarı eder. Adamın bundan haberi yok, çünkü oturma odasına girmek hiç huyu değildir. Hem de öfkenin karşılığının heba olacağını bildiğinden, bu tehlikeyi göze alamadığı için odaya uğramıyor. Linton onun yanına gidip mızmızlanmaya başlarsa, çocuğu doğruca yukarıya gönderiyor.»</p>

  <p>Bu anlatılanlardan ben şunu öğrenmiştim ki, küçük Heathcliff, doğuştan huysuz, doğuştan bencil değilse ile salt kendisine ilgi gösteren biri bulunmadığı için bu alışkanlıkları edinmişti. Bu nedenle ona acımamak elimden gelmiyor, «Keşke yanımızda kalsaydı!» diye de düşünüyordum ama, doğrusu çocuğa duyduğum ilgi de giderek kaybolmuştu. Yalnız, Bay Edgar beni çocuk hakkında bilgi edinmeye yöneltiyordu. Öyle anıyorum ki, çocuğu unutamıyor, onu görebilmek için kimi tehlikelere katlanmayı da göze alıyordu. Bir keresinde kahya kadına çocuğun arada bir kasabaya inip inmediğini sormamı istedi. Kadın, çocuğun iki ez atla, o da babasıyla birlikte kasabaya geldiğini, her defasında da eve döndükten sonra üç dört gün asta yattığını söyledi. Aldanmıyorsam bu kadın, oğlan geldikten iki yıl sonra oradan ayrıldı, yerine de enim tanımadığım birini aldılar; bu kadın hala da orada çalışıyor.</p>

  <p>Cathy on altı yaşına gelinceye kadar Grange'de günler eskisi gibi güzel geçti. Küçükhanım'ın doğum günlerinde eğlence düzenlemiyorduk, çünkü o gün aynı zamanda hanımın da ölüm günüydü. Babası er yıl o günü bir başına kütüphanede geçirir, karanlık çökerken Gimmerton mezarlığına kadar yürür, çoğu zaman da ancak gece yarısından sonra dönerdi. Bu yüzden, Catherine kendi olanaklarıyla eğlenmek durumunda kalırdı.</p>

  <p>O yıl martın yirmisi güzel bir bahar günüydü. Babası kütüphaneye çekilince Küçükhanım'ım, dışarı çıkmak üzere giyinmiş, aşağı indi. Benimle birlikte kırlarda gezmek için izin istediğini, babasının da çok uzaklara gitmemek, bir saat içinde dönmek koşuluyla izin verdiğini söyledi.</p>

  <p>«Onun için, elini çabuk tut, Ellen,» diye bağırdı. «Ben nereye gitmek istediğimi biliyorum. Doğruca, av kuşlarının sürüler halinde geldikleri yere gideceğiz. Bakalım yuvalarını yapmışlar mı, yapmamışlar mı, bunu görmek istiyorum.»</p>

  <p>«Epey uzak olmalı,» dedim. «Çünkü bu kuşlar ovanın kıyılarına yuva yapmazlar.»</p>

  <p>«Yo, uzak değil. Babamla iyice yakınlarına gittim.» Şapkamı giydim, bu sorun üzerinde daha fazla düşünmeden çıktım. Küçükhanım önümden yürüyor, kimi zaman yanıma dönüyor, sonra tekrar önden gidiyordu. Tıpkı bir tazı yavrusu gibiydi. Baştan, çevremizde ötüşen tarla kuşlarını dinlemek, güneşin tatlı sıcağını duymak, o şirin yavruyu, bebeğimi, altın sarısı bukleleri rüzgarda uçuşa uçuşa, yabangülü yaprağı gibi tertemiz yanakları parıldayarak, gözlerinde bulutsuz bir sevinçle koşarken izlemek epey hoşuma gitmişti. O günlerde Küçükhanım çok mutlu küçük bir yaratık olmuştu, bir melekti sanki. Ne yazık ki, hayatından hoşnut olamadı.</p>

  <p>«E, senin av kuşların nerede kaldı, Cathy?» dedim. «Grange sınırını geceli çok oldu. Artık kuşların bulunduğu yere varmamız gerekirdi.»</p>

  <p>Benim bunu her soruşumda Cathy: «Biraz daha ötede, biraz daha ötede, Ellen,» diyordu. «Şu bayırı tırman, şu kıyıyı geç, sen diğer yana varmadan ben kuşları havalandırmış olurum.»</p>

  <p>O kadar çok yamaç, o kadar çok kıyı vardı ki, en sonunda yorulmaya başladım, dönmemiz gerektiğini söyledim.</p>

  <p>Benden önde gittiği için sesimi duyurayım diye, bağırmak zorunda kaldım; o, ya beni duymadı, ya da duymamazlıktan geldi, sıçraya sıçraya yürümeye devam etti. Ben de onun ardından gitmek zorunda kaldım. Derken bir çukurlukta gözden kayboldu. Onu tekrar görebildiğim zaman ise Uğultulu Tepeler'e kendi evinden üç kilometre daha yakındaydı. Önüne çıkan iki kişinin onu durdurduğunu fark ettim. Bunlardan birinin Bay Heathcliff olduğuna emindim.</p>

  <p>Cathy, keklik yuvalarını dağıtırken, ya da en azından ararken yakalanmıştı. Tepeler, Heathcliff'in malıydı, onun için kaçamak! avcıya çıkışıyordu. Ben zorlukla onların yanına vardığım zaman Cathy, ellerini sözlerinin doğruluğunu kanıtlamak için öne uzatarak: «Ne bir tanesini aldım, ne de gördüm,» diyordu. «Ben zaten alacak değildim. Babam burada onların sürüyle bulunduğunu söylemişti de yumurtalarını görmek istedim.»</p>

  <p>Heatchliff, kötü niyetli bir gülümseyişle bana bakıp karşısındakini tanıdığını, ona karşı da iyi düşünceler beslemediğini belirttikten sonra «baba» nın kim olduğunu sordu.</p>

  <p>Cathy de: «Thrushcross Grange çiftliğinin sahibi Bay Linton,» dedi.</p>

  <p>«Beni tanımadınız sanırım; yoksa, benimle böyle konuşmazdınız.»</p>

  <p>Heathcliff alaylı alaylı: «Babanın çok değer verilen, çok saygı gören biri olduğunu sanıyorsun, öyle mi?» diye sordu.</p>

  <p>Catherine de bu sözleri söyleyen adama ilgiyle bakarak: «Peki, siz kimsiniz? Şu adamı da daha önce görmüştüm. Sizin oğlunuz mu?» dedi.</p>

  <p>Kızın gösterdiği diğer adam, Hareton'dı. Aradan geçen iki yıl onu daha irileştirmiş, daha güçlendirmişti. Eskisi gibi pısırık, kaba görünmüyordu.</p>

  <p>«Cathy,» diye araya girdim, «evden çıkalı bir saat değil, neredeyse üç saat olacak. Hemen geri dönmeliyiz.»</p>

  <p>Heathcliff beni kenara iterek: «Hayır, o adam benim oğlum değil!» dedi. «Ama benim bir oğlum var, hem sen onu daha önce gördün. Gerçi dadın acele ediyor fakat ikiniz de biraz dinlenseniz iyi olur. Şu funda yığınını dönüp evime gelmez misin? Dinlendikten sonra eve dönmek daha kolay olur. Hem orada çok iyi karşılanacaksınız.»</p>

  <p>Catherine'e her ne pahasına olursa olsun o eve gitmemesi gerektiğini fısıldadım. Olacak iş değildi bu.</p>

  <p>Catherine yüksek sesle: «Neden?» diye sordu. «Ben koşmaktan yoruldum. Yerler ıslak. Buraya oturamam. Hadi, gidelim, Ellen. Hem oğlunu da önceden gördüğümü söylüyor. Bence aldanıyor ama, sanırım nerede oturduğunu biliyorum. Penistone Kayalarından dönüşte girdiğim çiftlik evinde olacak. Öyle değil mi?»</p>

  <p>«Evet, orada oturuyorum. Hadi, Nelly, sen de dilini tut. Bizleri görmek kız için bir yenilik olacak. Hareton, sen Küçükhanım'la önden yürü. Sen de benimle geleceksin, Nelly.»</p>

  <p>Heathcliff'in kavradığı kolumu kurtarmaya çalışarak: «Hayır, o böyle bir yere gidemez!» diye bağırdım ama, Catherine, son hızla koşarak uzaklaşmış, neredeyse evin önüne varmıştı. Ona arkadaşlık etmekle görevlendirilen delikanlı ise bunu yapmak istemediği için yoldan ayrılıp gözden kaybolmuştu.</p>

  <p>«Bay Heathcliff,» dedim, «Bunu iyi niyetle yapmadığınızı siz de biliyorsunuz. Kız, orada Linton'ı görecek. Eve döner dönmez de her şey anlatılacak, bütün suç da benim üzerime atılacak.»</p>

  <p>Heathcliff: «Onun Linton'ı görmesini istiyorum,» dedi. «Şu son günlerde biraz daha iyileşti. Her zaman da böyle görülecek durumda olmaz, ha! Kızı da bu ziyareti sır olarak saklamaya kolayca razı ederiz. Bu işin neresinde fenalık var?»</p>

  <p>«Fena yanı şu: Babası kızının sizin eve girmesine benim neden olduğumu öğrenirse bana kızar. Sonra, kızı böyle davranmaya kışkırtmanızda da kesinlikle kötü bir niyet olduğunu sanıyorum.»</p>

  <p>«Niyetim epey dürüst. Bunu sana hiç çekinmeden en ince ayrıntılarına varıncaya kadar açıklayacağım. İki kardeş çocuğunun birbirine aşık olup evlenmeleri olasılığını düşünüyorum. Senin Bey'ine karşı da bonkörce davranıyorum yani. Onun yumurcağının ileride eline bir şey geçme olasılılığı yok; ama, kız benim söylediklerimi yaparsa, Linton'la beraber mirasa ortak olacak.»</p>

  <p>«Linton ölürse (zaten onun hayatı güven altında değil), o zaman tek varis Catherine olacak.»</p>

  <p>«Hayır, olamaz!» dedi. «Vasiyetnamede böyle bir madde yok. Linton'ın malı bana kalacak ama, ben gelecekte çıkabilecek anlaşmazlıkları önlemek için bu birleşmeyi istiyorum, isteğimi de gerçekleştirmeye kararlıyım.»</p>

  <p>«Ben de Catherine'in bir daha benimle beraber evinize yaklaşmamasını sağlamaya kararlıyım,» dedim.</p>

  <p>Bahçe kapısına yaklaşmıştık; Catherine bizi orada bekliyordu. Bay Heathcliff bana susmamı söyledi, sonra bahçe yolunda önümüze düşerek, evin kapısını açmak üzere, hızlı adımlarla yürüdü. Bizim Küçükhanım da, sanki onun ne tür insan olduğunu anlamak istiyormuş gibi, sürekli yüzüne bakıyordu. Diğeri ise kızla göz göze geldikçe gülümsüyor, onunla konuşurken sesini yumuşatıyordu. Ben de, aptal gibi, «Annesinin hatırası adamın kıza bir fenalık yapmak istemesine engel olur,» diye düşünüyordum.</p>

  <p>Linton, ocak başında ayakta duruyordu. Kırlardan yeni dönmüş olmalıydı, çünkü kasketi henüz başındaydı, kendisine kuru ayakkabı getirsin diye Joseph'i çağırmıştı. On altısına basmasına daha birkaç ay vardı ama, boyu yaşına göre epey uzundu. Yüz hatları hala güzeldi. Gözleri de, teni de benim aklımda kaldığından çok daha parlaktı. Ama bu, daha çok, temiz kır havasının, hayat veren güneşin yarattığı geçici bir zindelikti.</p>

  <p>Heathcliff, Cathy'ye dönerek: «Şimdi, bil bakalım, kim bu oğlan?» dedi. «Onu tanıyabildin mi?»</p>

  <p>Kız kuşkuyla önce birine, sonra diğerine bakarak: «Oğlunuz mu?» diye sordu.</p>

  <p>«Evet, evet ama, iyice bak, onu ilk defa mı görüyorsun? Düşün. Vah vah, belleğin de zayıf! Linton, sen dayının kızını, hani gidip görmek için sürekli bizi sıkıştırdığın kızı anımsadın mı?»</p>

  <p>Cathy bu adı duyar duymaz sevinçle haykırdı: «Ne! Linton mı? O küçük Linton mı bu? Benden daha uzun. Sen gerçekten Linton mısın?»</p>

  <p>Delikanlı yaklaşıp kendini tanıttı. Kız onu coşkuyla öptü, zamanın ikisini de ne kadar çok değiştirdiğine şaşarak birbirlerine baktılar. Catherine, tam boyunu bulmuştu. Bedeni hem dolgun, hem de düzgündü. Yay gibi kıvraktı, her yanından sağlık, neşe fışkırıyordu. Linton'ın ise hareketleri epey ağırdı, bedeni da epey çelimsizdi ama, onun da davranışlarında öyle bir incelik vardı ki bütün bu kusurlarını örtüp, sevimsiz olmasını önlüyordu.</p>

  <p>İkisi birbirine bir yığın iltifat ettikten sonra, kız Bay Heathcliff’in yanına gitti. Heathcliff, kapının önünde durmuş, dikkatini hem içeriye, hem de dışarıya vermeye çalışıyormuş gibi görünüyordu fakat aslında niyeti dışarıya bakmak değil, içeridekileri gözden geçirmekti.</p>

  <p>Cathy, Heathcliff'i selamlamak için ayaklarının ucunda yükselerek:</p>

  <p>«Demek siz benim eniştem oluyorsunuz ha?» dedi. «Baştan bana çıkıştığınız halde sizden hoşlanmıştım. Neden Linton'la birlikte Grange'e gelmiyorsunuz? Bunca yıl yakın komşu olduğumuz halde bizi hiç görmeyisiniz doğrusu epey garip. Peki, niye gelmediniz?»</p>

  <p>Heathcliff: «Sen doğmadan önce birkaç kez oraya geldim,» dedi. «Dur, hay Tanrı layığını versin! Fazla öpücüğün varsa, onları Linton'a sakla. Bana vermekle onları yok yere harcamış olursun.»</p>

  <p>Kız bu kez de bana koştu, boynuma sarıldı, şapur şupur beni öpmeye başladı:</p>

  <p>«Ah, yaramaz Ellen!.. Acımasız Ellen!» diye söylendi. «Birde beni içeri girmekten alıkoymaya çalışıyordun ha? İleride her sabah buraya kadar yürüyeceğim. Buraya gelebilir miyim, enişte? Kimi zaman babamı da getirebilir miyim? Bizi görmek sizi sevindirmez mi?»</p>

  <p>Enişte bu iki olası ziyaretçiyi istemediği anlaşılmasın diye somurtmamaya çalışarak: «Elbette,» dedi. «Fakat dur bak...» diyerek Küçükhanım'dan yana döndü. «Aklıma gelmişken söylemem daha doğru olacak. Bay Linton bana kinli; vaktiyle aramızda Hıristiyanlara yakışmayacak ölçüde şiddetli bir kavga çıktı. Bundan dolayı, sen ona buraya geldiğini söylersen, bir daha gelmeni kesinlikle yasaklar. Halanın oğlunu görmek istemiyorsan buraya geldiğini ağzından kaçırabilirsin. Yok, istiyorsan buraya geldiğini kimseye söylememelisin.»</p>

  <p>Catherine'in neşesi iyice kaçmıştı.</p>

  <p>«Neden kavga ettiniz?» diye sordu.</p>

  <p>Heathcliff: «Beni çok yoksul bulduğu için, kız kardeşiyle evlenmemi istemiyordu,» dedi. «Onunla evlenince de çok üzüldü. Gururu da incinmişti. Bunu hiçbir zaman unutamaz elbette.»</p>

  <p>Küçükhanım: «Ama, bu yanlış!» dedi. «Bir gün bunu kendisine de söyleyeceğim. Linton'la benim sizin kavganızla ilgimiz yok. Öyleyse, ben buraya gelmem, o Grange'e gelsin.»</p>

  <p>Linton: «Orası benim için epey uzak,» diye mırıldandı. «Altı kilometre yürümek beni öldürür. Hayır, sen buraya gel, Bayan Catherine. Her sabah değil, zaman zaman, yani haftada birkaç kez gelsen olur.»</p>

  <p>Babası, yüzünde kederli bir küçümseyişle, oğlundan yana baktı.</p>

  <p>«Korkarım ki bütün emeklerim ziyan olacak, Nelly,» dedi. «Bu hanım evladının deyimiyle 'Bayan Catherine' onun asıl değerini anlayacak, bir tekme vuracak. Hareton olsaydı... Biliyor musun, bütün o adiliğine karşın, bazen günde yirmi kez Hareton'a imreniyorum. Bu çocuk başkası olsaydı severdim. Hareton için de kızın onu sevmesi riski yok bence. Ama, benim uyuşuk kendini toparlayıp harekete geçmezse ben onun yerine Hareton'ı ileri sürerim. Bizim hesabımıza göre oğlan on sekizini zor bulacak. Aman, gebersin şu alçak herif! Ayaklarını kurulamaya o kadar dalmış ki, kıza bakmıyor bile. Linton.»</p>

  <p>Çocuk: «Efendim, baba?» diye karşılık verdi.</p>

  <p>«Buralarda dayının kızma göstermek isteyeceğin bir şeyler yok mu? Bir tavşan, ya da bir sansar yuvası filan? Pabuçlarını değiştirmeden onu bahçeye çıkar, ahıra götür de atını göster.»</p>

  <p>Linton, yine oralı olmak istemediğini belirtecek biçimde, Cathy'ye: «Burada kalmayı tercih etmez miydiniz?» diye sordu.</p>

  <p>Cathy ise yerinden kalkmaya pek istekli bir halde merakla kapıya bakarak: «Bilmem ki...» dedi.</p>

  <p>Linton yerinden kalkmadı, biraz daha büzülerek ocağa yaklaştı. Heathcliff kalktı, mutfağa gitti, oradan da avluya çıktı, Hareton'a seslendi.</p>

  <p>Hareton yanıt verdi. Biraz sonra ikisi beraber içeri girdiler. Saçlarının ıslaklığından, yanaklarının parıldamasından oğlanın yıkanmakta olduğu anlaşılıyordu.</p>

  <p>Cathy, hizmetçi kadının sözlerini anımsayarak: «Bari size sorayım, enişte,» dedi. «Bu benim akrabam olmuyor, değil mi?»</p>

  <p>«Akraban. Annenin yeğeni. Ondan hoşlanmadın mı?» Catherine tuhaflaşmıştı.</p>

  <p>Saygısız küçük yaratık, parmaklarının üstünde yükselmiş, Heathcliff'in kulağına bir şey fısıldamıştı. Heathcliff güldü. Hareton'ın ise yüzü asıldı. Küçümsenmeye karşı epey alıngan olduğu belliydi, aşağılık halinin de farkında olduğu kesindi. Ama efendisi, ya da velisi, bağırarak ona her şeyi unutturdu:</p>

  <p>«Sen gözdemiz olacaksın, Hareton. Kız senin için diyor ki... neydi o? Neyse, çok hoşuna gidecek bir şeydi. Haydi bakalım, al kızı da çiftliği gezdir. Nazik bir efendi gibi davranmayı da asla unutma. Kötü kelimeler kullanma. Küçükhanım sana bakmayınca gözlerini ona çevirme. O sana bakarken de yüzünü saklamaya kalkışma. Konuşurken sözcükleri tane tane söyle, ellerini de ceplerine sokma. Haydi, yallah! Kızı olabildiğince iyi eğlendir.»</p>

  <p>Gençler pencerenin önünden geçerlerken onları izledi. Hareton Earnshaw başını kızdan öteye çevirmişti. Bir yabancı, daha doğrusu bir ressam ilgisiyle çevresini süzüyor gibi bir hali vardı. Catherine ise, ona sinsice, pek hayranlık anlatmayan bir tavırla baktı. Sonra çevresindeki şeylerden kendisine eğlence çıkarmaya başladı. Neşeli neşeli giderken aradaki sessizliği bozmak için de bir şarkı mırıldanıyordu.</p>

  <p>Heathcliff: «Ben oğlanın dilini bağladım,» dedi. «Gezinti boyunca ağzından tek laf bile çıkmaz. Nelly, sen bu yaştayken benim nasıl olduğumu hatırlarsın. Hayır, ondan biraz daha küçüklük halimi hatırlarsın... Ben hiç bu kadar ahmak mıydım? Joseph'in dediği gibi 'dilimi yutmuş' muydum?»</p>

  <p>«Daha da beterdiniz!» dedim. «Çünkü bir de somurtkanlığınız vardı.» Heathcliff, düşüncelerini yüksek sesle söyledi:</p>

  <p>«Ondan memnunum,» dedi. «Beklediklerimin hepsi oldu. Doğuştan ahmak olsaydı, bunun yarısı kadar sevinemezdim. Ama, o hiç de ahmak değil. Onun duygularını da çok iyi anlıyorum, çünkü bir zamanlar ben de aynı şeyleri yaşamıştım. Örneğin, şu anda onun neler hissettiğini çok iyi biliyorum. Fakat bunlar ileride çekeceklerinin daha başlangıcı. Kabalık, bilisizlik çamurundan hiçbir zaman kurtulamayacak. Ben onu babası olacak o alçağın beni düşürdüğü halin çok daha kötüsüne, daha aşağısına düşüreceğim, çünkü o, hayvan gibi oluşundan da onur duyuyor. Ona hayvanlık dışında kalan her şeyi ahmaklık, zayıflık diye küçümsemeyi öğrettim. Oğlunu bu haliyle görseydi, Hindley'in koltukları kabarmaz mıydı? Tıpkı kendi oğluma baktıkça benim koltuklarımın kabarması gibi... Ama, arada bir fark var. Biri kaldırım taşı yerine konulan altın külçesi, diğeri ise gümüş yerine geçsin diye cilalanıp parlatılmış teneke. Benimkinin değerli bir tarafı yok ama, ben o biçareyi olabildiğince hale yola koyacağım. Onun oğlunda ise en üstün erdemler vardı, şimdi hepsi yok oldu, üstelik daha da beter hale getirildi. Benim üzülecek bir şeyim yok; fakat o olsa herkesten çok üzülürdü. İşin en güzel tarafı da Hareton'ın bana inanılmayacak kadar düşkün olması. Bu konuda Hindley'i alt ettiğimi kabul edersin. Gebermiş olan o alçak mezarından kalkıp oğluna ettiğim fenalıklar için bana çatmaya kalksa, adı geçen çocuğun, dünyadaki tek gerçek dostuna dil uzattı diye babasını tekrar mezara sokmaya çalışmasını izleme zevkini tadardım.»</p>

  <p>Heathcliff bu düşünce üzerine hayince güldü. Onun benden yanıt beklemediğini anladığım için ağzımı açmadım.</p>

  <p>Bu sırada neler konuştuğumuzu duyamayacak kadar bizden uzakta oturan genç dostumuz da huzursuz olduğunu anlatan belirtiler göstermeye başlamıştı. Kim bilir, belki de birazcık yorulmak kaygısı uğruna Catherine'in yanında bulunmak zevkinden mahrum kaldığına pişmandı. Babası da onun kaygıyla pencereye baktığını, sonra da elini kararsızca kasketine götürdüğünü fark etmişti.</p>

  <p>Sahte bir coşkuyla: «Hadi fırla, koca tembel!» dedi. «Koş onların arkasından. Tam köşede, arı kovanlarının yanındalar.»</p>

  <p>Linton olanca gücünü toparlayıp ocağın başından ayrıldı. Pencere açıktı. O dışarı çıkarken, ben Cathy'nin vahşi arkadaşına kapı üstündeki yazının ne olduğunu sorduğunu duydum.</p>

  <p>Hareton başını yukarı kaldırıp şaşkınca baktı, sonra tam bir soytarı gibi başını kaşıdı.</p>

  <p>«Ne bileyim, Tanrı'nın belası bir yazı işte! Ben okuyamıyorum.»</p>

  <p>«Okuyamıyor musun? Fakat ben okurum... İngilizce yazılmış. Ben asıl bu yazının neden yazıldığını öğrenmek istiyorum.»</p>

  <p>Linton, kıkırdayarak güldü. Bu, belki de ömründe duyduğu ilk neşe belirtisiydi. Dayısının kızına dönerek:</p>

  <p>«Onun okuma yazması da yoktur,» dedi. «Dünyada böyle bir aptalın bulunabileceği hiç aklına gelir miydi?»</p>

  <p>Cathy ciddi ciddi: «Acaba olabileceği kadar olmuş mu, yoksa biraz ahmak mı?» diye sordu. «Yani, kafadan kontak mı? Ona iki soru sordum, ikisinde de öyle aptalca yüzüme baktı, sanırım ne dediğimi bile anlamadı. Ben de onu anlamıyorum ya.»</p>

  <p>Linton yine güldü, o sırada pek de anlayışı kıtmış gibi görünmeyen Hareton'a alayla baktı.</p>

  <p>«Ortada miskinlikten başka bir hata yok, öyle değil mi, Hareton Earnshaw?» dedi. «Dayımın kızı seni ahmak sanıyor... İşte bu da senin deyiminle 'kitap okuma'yı küçük görmenin sonucu... Onun kaba Yorkshire şivesini fark ettin mi, Catherine?»</p>

  <p>Hareton, her günkü arkadaşına hemen yanıt vermeye pek istekli görünerek homurdandı:</p>

  <p>«Okumak dediğin ne halta yarar ki?»</p>

  <p>Tartışmayı daha da uzatacaktı fakat iki küçük kahkahalarla gülmeye başladılar. Bizim uçarı Küçükhanım onun garip konuşmalarını bir eğlence haline getirebileceğini keşfedince çok keyiflenmişti.</p>

  <p>Linton yine kıkırdayarak güldü:</p>

  <p>«Senin kullandığın 'halt' kelimesi neye yarar? Babam sana kötü sözcükleri ağzına almamanı söylemişti, sen ise onlarsız ağzını açamıyorsun. Şimdi nazik bir bey gibi davranmaya çalış, bakalım. Hadi!»</p>

  <p>Öfkeden içi kaynayan kaba oğlan: «Oğlandan çok kıza benzemeseydin seni şimdi yere devirirdim, ulan, canlı cenaze!» diye söylendi.</p>

  <p>Yüzü hem öfkeden, hem de utançtan kıpkırmızı kesilmiş halde, çıkıp gitti. Aşağılandığını da biliyordu ama, buna nasıl yanıt vereceğini kestiremiyordu.</p>

  <p>Benim gibi Heathcliff de konuşmaları duymuştu. Hareton'ın gittiğini görünce gülümsedi ama, hemen arkasından kapı önünde gevezelik etmekte olan düşüncesiz çifte de öfkeyle baktı. Hareton'ın kusurlarından, aptallıklarından söz ederken canlanıveren oğlan olup bitenleri anlatmaya başlamıştı. Kız da, bu şekilde konuşmanın kötü bir şey olduğunu düşünemeden, şımarıkça, onun haksız sözlerini keyifle dinliyordu. Linton'a acıyacak yerde, ondan soğumaya başlamıştım, babasına da onu adam yerine koymadığı için hak veriyordum.</p>

  <p>Cathy'yi daha önce oradan ayıramadığım için ikindiye dek kaldık. Neyse ki Bey odasından ,hiç çıkmamış, bizim uzayan yokluğumuzun ayrımında olmamıştı.</p>

  <p>Eve gelirken kıza, arkada bıraktığımız insanların kişilikleri hakkında bilgi vermek için epey uğraştım ama, o bir kez benim bu insanlara kinli olduğumu aklına takmıştı.</p>

  <p>«Ah, sen de babamdan taraf çıkıyorsun, Ellen!» diye bağırdı. «Taraf çıktığını biliyorum... Öyle olmasa, bunca yıl Linton'ın epey uzaklarda yaşadığını söyleyip beni aldatmaya çalışmazdın. Sahiden epey içerledim ama, o kadar da memnunum ki kızgınlığımı gösteremiyorum. Ama enişteme dil uzatmayacaksın... Unutma, o benim eniştem, onunla kavga ettiği için de babama çıkışacağım.»</p>

  <p>Ben ona hatasını anlatmaya çalışmaktan yoruluncaya kadar ara vermeden bu dille konuştu.</p>

  <p>Uğultulu Tepeler'e gittiğini o gece anlatamadı, çünkü babasını göremedi. Ertesi gün ise her şey ortaya çıktı. Bu benim için hayli kötü olmuştu ama, yine de üzgün değildim, çünkü kızı çekip çevirmeyi, tehlikeleri duyurmayı babasının benden daha iyi yapabileceğini düşünüyordum. Gelgelelim, Bay Linton kızma Uğultulu Tepeler'e gitmemesi, oradakilerle arkadaşlık kurmaması için çok sıradan sebepler öne sürmüş, çok ürkek davranmıştı. Catherine ise, kendisine konulan yasaklar için sürekli sağlam nedenler öne sürülmesini isterdi.</p>

  <p>Sabah selamlaşmasından sonra Catherine: «Baba!» diye bağırdı.</p>

  <p>«Dün sabah kırlarda dolaşırken kime rastladım, bil bakalım! Ah, baba! Buna sen neden oldun!.. Yaptığın işin doğru olmadığını biliyorsun, değil mi? Ben şeyi gördüm... Fakat dinle, ben sizin sırrınızı, Ellenin yalanını nasıl öğrendiğimi anlatayım. Ellen de sizden yanaydı, ben sürekli uğradığım umut kırıklıklarına karşın, yine de Linton'ın geleceğini umarken o bana sözde acır gibi davranırdı.»</p>

  <p>Çıktığı gezintiyle sonra olanları açıkça anlattı. Bey de, kimi zaman bana öfkeyle bakmakla birlikte, o hikayesini bitirinceye kadar ağzını açmadı. Sonra kızını yanına çekti. Linton'ın yakında oturduğunu ondan neden sakladığımı öğrenip öğrenmediğini sordu. Kız bunu kendisinin zararsız bir zevkten alıkonması olarak mı görüyordu acaba?</p>

  <p>Catherine: «Sen Bay Heathcliff'ten nefret ettiğin için yaptın bunu,» dedi.</p>

  <p>«Öyleyse, kendi duygularıma seninkilerden fazla önem verdiğime inanıyorsun, öyle mi, Cathy? Hayır, Bay Heatchliff'ten nefret ettiğim için değil, o benden nefret ettiği için seni oraya göndermek istemiyorum. O öyle iblis ruhlu bir adamdır ki nefret ettiği kimselere fenalık etmekten, en küçük bir fırsat yakalayınca onları mahvetmekten keyif alır. Onunla karşılaşmadan Linton'la arkadaşlık kuramayacağını biliyordum.Benim yüzümden Heathcliff'in senden de nefret edeceği belliydi, işte, başka bir şey için değil, salt senin iyiliğin için Linton'ı bir daha görmeyesin diye önlem aldım. Bunları sen büyüdüğün zaman bir bir anlatacaktım. Şimdi de bunu yapmakta geciktiğim için üzgünüm.»</p>

  <p>Catherine, babasının sözlerine aklı yatmamış gibi: «Ama Bay Heathcliff çok nazik davrandı, baba,» dedi. «Birbirimizi görmemize de ses çıkarmadı. Evine istediğim zaman gidebileceğimi, ama ikiniz kavgalı olduğunuz için bundan size söz etmemem gerektiğini söyledi. Kendisinin Isabella Hala'mla evlenmesini bir türlü bağışlamamışsın. Bağışlamayacaksın da anlaşılan. Bence suçlu olan sensin. O en azından bizim, yani Linton'la benim arkadaş olmamızı istiyor... Sen istemiyorsun.»</p>

  <p>Bey, kızının eniştesi hakkında söylenenlere fazla inanmadığını fark edince, onun Isabella'ya yaptıklarını, Uğultulu Tepeler'i nasıl elde ettiğini özetleyerek anlattı. Bu konu üzerinde uzun uzadıya konuşmaya da dayanası yoktu. Bundan nadiren söz ettiği halde eski düşmanına karşı duyduğu nefret, iğrenme, karısının öldüğü günden beri hiç azalmamıştı. «O olmasaydı karım belki daha yaşayacaktı» fikri aklından çıkmıyordu. Onun gözünde Heathcliff bir caniydi.</p>

  <p>Cathy'ye gelince, kimi zaman düşüncesizlik, ya da öfke yüzünden işlediği küçük suçlar, söz dinlememeler, acılar, insafsızlıklar dışında, fenalık nedir bilmezdi. Bu nedenle de, yıllar yılı kin besleyebilen, vicdanında sızı duymadan çizdiği intikam planını adım adım izleyebilen bir ruhun korkunçluğu karşısında şaşırmış kalmıştı. İnsan yaradılışının o güne dek hiç bilmediği, aklına getirmediği bu yeni yönü onu o kadar etkisi altında bırakmış, öylesine şaşırtmıştı ki Bay Edgar bu konu üzerinde daha uzun durmanın doğru olamayacağına inanmıştı, yalnızca şu sözleri ekledi:</p>

  <p>«İşte, yavrum, onun evinden, ailesinden uzak durmanı neden istediğimi artık biliyorsun. Şimdi eski işlerine, eğlencelerine dön, onları da bir daha hatırlama.»</p>

  <p>Catherine, babasını öptükten sonra, her zamanki gibi birkaç saat sakince derslerine çalıştı, daha sonra da babasıyla çiftliği dolaştı. Böylece, o gün de eski günler gibi geçti. Fakat akşam kız odasına çekilip de ben de onun soyunmasına yardım etmek için yanına gittiğim zaman, onu yatağın yanına diz çökmüş, ağlar halde buldum.«A, şu ahmağa bak!» diye bağırdım.</p>

  <p>«Sahiden kederlenmenin ne olduğunu buseydin küçük bir karşı çıkış yüzünden bu kadar gözyaşı dökmeye utanırdın. Sen kederin ne olduğunu bilmiyorsun, Catherine. Bir an için babanın, benim de öldüğümü, dünyada bir başına kaldığını düşün... O zaman ne yapacaksın? Şimdiki durumla o yıkımı karşılaştırır, yenilerini arayacak yerde eskiden beri sahip olduğun arkadaşların için Tanrı'ya şükret.»</p>

  <p>«Ben kendim için ağlamıyorum ki, Ellen. Ona üzülüyorum. Yarın beni göreceğini sanıyor... Beni bekleyecek, bekleyecek ben de gidemeyeceğim.»</p>

  <p>«Aptallaşma,» dedim. «Senin onu düşündüğün kadar onun da seni düşündüğünü mü sanıyorsun? Hem Hareton'la arkadaşlık edemez mi? Hayatında iki kez o da, birkaç saat gördüğü bir akrabasından uzak kaldığına üzülen biri yüz kişi arasından ancak bir iki kişidir. Linton durumu anlayacak, seni daha fazla düşünmek yorgunluğuna kapanmayacaktır.»</p>

  <p>Catherine ayağa kalkarak: «Ona bir mektup yazıp neden gidemediğimi söyleyemez miyim?» diye sordu. «Kendisine söz verdiğim şu kitapları da yollayamaz mıyım? Onun kitapları benimkiler kadar güzel değil. Hem, ona benim okuduklarımın ne kadar güzel, ilginç olduklarını anlatınca bu kitapları okumaya da epey heveslenmişti. Yollayamaz mıyım, Ellen?»</p>

  <p>Ben kararlı bir sesle: «Hayır, olmaz, olmaz!» dedim. «Sonra o da sana yazar, böylece işin arkası bir türlü gelmez. Hayır, Catherine, arkadaşlığınız büsbütün kesilmeli... baban öyle istiyor, ben de bu isteğin yerine gelmesine çalışacağım.»</p>

  <p>Yalvaran bir sesle: «Fakat önemsiz bir mektuptan ne olur?» diye söylendi.</p>

  <p>«Sus!» diye sözünü kestim. «Yine önemsiz mektuplardan başlamayalım... Hadi, gir yatağına!»</p>

  <p>Bana aksice baktı, hem o kadar aksice baktı ki ben de önce onu «iyi geceler» dilemek için öpmedim. Canım sıkılmış bir halde, üstünü örttüm, kapısını kapatıp dışarı çıktım. Sonra, yarı yolda pişman olup usulca geri döndüm. Bir de ne göreyim! Küçükhanım, masanın başına oturmuş, önünde boş bir kağıt, elinde bir kalem. Beni görünce hemen kalemi saklamaya davrandı.</p>

  <p>«Mektubu yazsan bile yollayacak kimse bulamazsın,» dedim, «işte lambayı da söndürüyorum.»</p>

  <p>Alevin üzenine lambanın şişesini geçirerek ışığı söndürmeye çalışırken elime bir tokat attı, «Aksi kadın!» diye de paylandım. Onu yine yalnız bıraktım, o da her zamankinden daha öfkeli bir tavırla kapısını sürgüledi.</p>

  <p>Mektup tamamlanmış, kasabadan gelen bir sütçünün eliyle gideceği yere ulaştırılmıştı fakat ben bunu aradan epey zaman geçtikten sonra öğrenebildim. Haftalar geçmiş, Cathy de eski haline dönmüştü. Fakat tek başına bir köşeye çekilmekten şaşılacak ölçüde hoşlanmaya başlamıştı. Kitap okurken yanına gidersem hemen irkiliyor, kitabın üstüne iyice eğiliyor, besbelli ne okuduğunu bana göstermek istemiyordu. Ben kitabın sayfaları arasından ucu görünen kağıtları fark etmiştim.</p>

  <p>Kız ayrıca sabahları da erkenden aşağıya inip mutfakta sanki bir şeyin gelmesini bekliyormuş gibi dolaşmayı da huy edinmişti. Kütüphanedeki çekmeceli dolabın bir gözü de onundu. Bu çekmecenin önünde saatler boyu kalıyor, anahtarını da üstünden almaya dikkat ediyordu.</p>

  <p>Bir gün çekmecesini karıştırırken gözüme ilişti: Eskiden orada duran oyuncakların, incik boncukların yerini katlanmış kağıtlar almıştı. Hem meraklanmış, hem de kuşkulanmıştım. Onun için, bir akşam baba kız yukarı çıktıktan sonra Catherıne'in gizli gömülerine bir bakmayı kararlaştırdım. Anahtarlarımın arasından çekmecenin kilidine uyanını arayıp buldum. Çekmeceyi açtıktan sonra içindekilerin hepsini önlüğüme boşalttım, boş vakitlerimde rahatça okuyabilmek için kendi odama götürdüm.</p>

  <p>Gerçi eskiden beri işkilleniyordum ama, bunların bir sürü mektup olduklarını görünce şaşırdım. Kızın neredeyse her gün yazdığı mektuplara Linton Heathcliff'in yolladığı karşılıklardı, ilk mektuplar ürkek bir ifadeyle yazılmıştı, kısacıktı ama, giderek uzun aşk mektupları haline geliyordu. Yazarının yaşma göre aptalca, toyca yazılmış şeylerdi; ama mektupların kimi yerlerinde öyle sözler vardı ki bunların böyle işlerde daha deneyimli başka bir kaynaktan alındığı belliydi. Mektuplardan kimilerinin bir ateşlilik, yavanlık karışımı halinde oluşu özellikle ilgimi çekti. Güçlü bir duyguyla başlıyor, bir okul çocuğunun hayalinde yeşerttiği sevgiliye yazabileceği bir yığın yapmacık sözlerle bitiyordu. Bu mektuplar Cathy'yi tatmin ediyor muydu bilmiyorum fakat bence beş kuruş etmezlerdi. Gerekli gördüğüm kadarını inceledikten sonra, hepsini bir mendile bağlayıp bir kenara kaldırdım, boş çekmeceyi de kapatıp kilitledim.</p>

  <p>Bizim Küçükhanım, huyu olduğu üzere, sabahleyin erkenden aşağı indi, mutfağa gitti. Onun kapıya gittiğini, sonra küçük bir çocuğun geldiğini gördüm. Bizim süt işlerine bakan kız bu çocuğun güğümünü doldururken, Catherine oğlanın cebine bir şey sokuşturdu, oradan bir şey çıkardı.</p>

  <p>Bahçeden dolaşıp küçük ulağı beklemeye başladım. Çocuk, emaneti korumak için yiğitçe direndi, ikimiz boğuşurken sütleri döküldü fakat ben aşk mektubunu ele geçirmeyi başardım, oğlana da hemen eve gitmezse sonunun kötü olacağı tehdidini savurduktan sonra, duvarın altında durup Cathy'nin ateşli satırlarını okumaya başladım. Onun mektubu halasının oğlununkinden daha yalın, daha güzeldi; çok sevimli, aynı zamanda çok aptalca bir mektuptu.</p>

  <p>Başımı sallayarak, dalgınca eve döndüm. Hava yağışlı olduğu için Cathy bahçede avare avare dolaşarak oyalanamayacaktı. Onun için, sabah derslerini bitirir bitirmez çekmecesiyle oyalanmak istedi. Babası masasında kitap okuyordu. Ben de özellikle perdelerden birinin püsküllerini diker gibi yapıyordum fakat bir gözümde kızdaydı.</p>

  <p>Yuvasını cıvıltılı yavrularla dolu bırakıp da bomboş bulan bir ana kuşun acı inlemeleri bu kızın bir «A!» deyişi kadar çaresizlik anlatamazdı. Son günlerdeki mutlu görünüşü de hemen kayboluvermişti. Bay Linton başını kaldırdı:</p>

  <p>«Ne oldu, yavrum? Bir yerini mi acıttın?» diye sordu.</p>

  <p>Babasının sesiyle duruşundan, gömüyü bulanın o olmadığını Cathy hemen anlamıştı.</p>

  <p>«Hayır, baba!» diye uğultulu bir sesle mırıldandı. «Ellen, Ellen! Yukarı gelsene! Kendimi iyi hissetmiyorum.»</p>

  <p>Davetine uyarak onun ardından dışarı çıktım. Odasında yalnız kalınca Cathy yere diz çöktü:</p>

  <p>«Ah, Ellen! Onları sen aldın!» diye söze başladı. «Yalvarırım, ver onları bana! Babama da asla söyleme! Ona söylemedin değil mi? Evet, epey yaramazlık ettim ama, bir daha yapmam!»</p>

  <p>Çok ciddi bir sesle, ayağa kalkmasını söyledim.</p>

  <p>«Bravo, Catherine!» diye bağırdım. «Sen işi hayli ilerletmişsin. Bari birazcık yüzün kızarsa... boş zamanlarında bu bir yığın süprüntüyle uğraşıyorsun demek? Her biri basılmaya değecek ölçüde güzel, doğrusu! Peki, ben bunları önüne serdiğim zaman baban ne diyecek, tahmin edebiliyor musun? Henüz ona göstermedim fakat senin komik sırlarını saklayacağımı düşünmen de boş. Aman, ne ayıp!.. Böyle saçma şeyleri yazmaya da sen başlamışsındır, çünkü onun mektup yazmayı bile düşünemeyeceğine eminim.»</p>

  <p>Cathy, içini parçalarcasına hıçkırarak: «Ben başlamadım! Ben başlamadım!» diye bağırdı. «Onu sevebileceğimi bir kez bile düşünmemiştim. Ta ki...»</p>

  <p>Sözcükleri mümkün olduğunca tiksindiğimi belli edercesine söyleyerek: «Aşık mı oldun?» dedim. «Böyle bir şey hiç duyulmuş, görülmüş müdür? Yılda bir kez buğdayımızı almaya gelen değirmenciye vuruldum desen daha iyi. Pek güzel bir aşk bu, doğrusu!.. Linton'ı da hayatında ancak iki kez gördün; yani, ikişerden dörder saat. İşte, bebekçe zırvaların burada. Ben onları alıp doğru kütüphaneye gidiyorum.</p>

  <p>Bakalım babam bu aşka ne diyecek?»</p>

  <p>Değerli belgelerini kapmak için yerinden fırladı fakat ben elimi yukarı kaldırdım. O zaman da mektupları babasına göstermeyeyim de ne istersem yapayım, dahası yakayım diye yalvarmaya başladı. Ben de aslında bu işin gelgeç bir genç kızlık hevesi olduğunu bildiğim için azarlamak kadar gülmek de istiyordum. En sonunda biraz yumuşayarak sordum:</p>

  <p>«Bunları yakmayı kabul edersem, bir daha mektuplaşmayacağına, kitap, saç buklesi, yüzük, oyuncak gibi şeyler yollamayacağına, gelenleri de kabul etmeyeceğine söz veriyorsun?»</p>

  <p>Catherine'in gururu utancından üstün gelmişti:</p>

  <p>«Biz birbirimize oyuncak yollamayız,» dedi.</p>

  <p>«Öyleyse, başka şeyler de yollamak yok, Küçükhanım! Söz vermezsen ben gidiyorum.»</p>

  <p>Kız, beni eteğimden kavradı:</p>

  <p>«Söz veriyorum, Ellen!» diye bağırdı. «At onları ateşe, hadi, at, at!..»</p>

  <p>Ben ocağın demiriyle ateşte yer açmaya başlayınca bunca büyük özveriye katlanamayacağını anladı. En azından birkaçını bırakmam için acı acı yalvardı.</p>

  <p>«Birkaç tanecik, Ellen! Linton'dan anı olarak saklamak için...»</p>

  <p>Mendilin düğümünü çözdüm, mektupları bir köşesinden ateşe dökmeye başladım. Alevler kıvrıla büküle bacaya doğru yükseliyordu. Kız, parmaklarının yanması pahasına elini ateşe daldırıp yarısı yanmış birkaç mektubu aldı:</p>

  <p>«En azından birini alacağım, acımasız, alçak!» diye bağırdı. Ben geri kalanları mendile sardım.</p>

  <p>«Pekala, öyle olsun... Ben de birkaçını babana göstermek için saklayacağım,» dedim, kapıya doğru yürüdüm.</p>

  <p>Kararmış kağıt parçalarını ateşe attı, bana da işi bitirmem için işaret verdi. Külleri karıştırdım, üstüne de bir kova kömür boşalttım. O da hiç sesini çıkarmadan, çok incinmiş bir halde, odasına çekildi. Ben de Bey'e Küçükhanım'ın bulantısının hemen hemen geçtiğini, ama biraz yatıp dinlenmesini önerdiğimi söylemek için aşağı indim.</p>

  <p>Küçükhanım yemek yemedi fakat ikindi çayında meydana çıktı. Yüzü solmuştu, gözleri kıpkırmızıydı; ama şaşılacak ölçüde sakin görünüyordu.</p>

  <p>Ertesi sabah gelen mektuba ben şu yanıtı gönderdim:</p>

  <p>Bay Heathdiff'in bundan sonra Bayan Linton'a mektup yollamaması rica olunur, çünkü kendisi artık hiçbir mektubu kabul etmeyecektir.</p>

  <p>O günden sonra da küçük çocuk cepleri boş gelmeye başladı.</p>

  <p>Yaz bitmiş, güzün ilk günlerine gelmiştik. Michael Yortusu da geçmişti fakat o yıl hasat biraz gecikmişti. Tarlalarımızın bir bölümü hala biçilmemişti. Bay Linton'la kızı sık sık orakçıların arasında dolaşmaya gidiyorlardı. Son ekin demetlerinin taşındığı gün ise, alaca karanlığa dek dışarıda kaldılar. Akşam üstü hava hem rutubetli, hem de soğuk olduğu için Bey epey üşütmüştü. Derken, soğuk algınlığı ciğerlerine indi. Bu nedenle de bütün kış evden dışarıya hiç çıkamadı. Küçük aşk serüveninden korku sonucu vazgeçmek zorunda kalan zavallı Cathy'cik de o günden beri giderek kederli, sessiz olmaya başlamıştı.</p>

  <p>Babası onun daha az okuyup daha çok hareket etmesi gerektiğinde üsteliyordu. Artık kız babasının arkadaşlığından mahrumdu; ben de onun bıraktığı boşluğu olabildiğince doldurmayı kendime görev bildim. Doğrusu bu işi iyi başaramıyordum, çünkü bir yığın ev işi arasında zaman bulup da onun ardı sıra dolaşmaya ancak birkaç saat ayırabiliyordum. Üstelik, benim arkadaşlığım da babasınınki kadar istenen, aranan bir arkadaşlık sayılmazdı.</p>

  <p>Ekim ayında, ya da kasımın başlarında serin, yağışlı bir öğle üstüydü. Çimenliklerle patikalarda ıslak sonbahar yaprakları uçuşuyordu, soğuk mavi gökyüzünün bir kısmını batıdan hızla gelen yağmur yüklü kara bulutlar dolduruyordu. Küçükhanım'ıma gezintiden vazgeçmesini, çünkü neredeyse yağmurun bastıracağını söyledim. Dinlemedi. Ben de, gönülsüzce sırtıma bir pelerin geçirdim, şemsiye de alarak bahçenin diğer ucuna kadar arkadaşlık etmek üzere onunla çıktım. Keyifsiz zamanlarında çıktığı ciddi gezintilerden biriydi. Babasının rahatsızlığı giderek arttığı için de neşeli olması olanaksızdı. Bey, kendini her günkünden kötü hissettiğini söylememişti ama, gittikçe çoğalan sessizliğinden, yüzündeki acılı ifadeden ikimiz de durumu kavramıştık.</p>

  <p>Kız, kederli adımlarla yürüyordu. Ne koşuyor, ne de sıçrıyordu. Oysa, soğuk rüzgar onu hızla koşmaya zorlayabilirdi. Elini sık sık yanağına atıp bir şeyler sildiğini de göz ucuyla görüyordum.</p>

  <p>Etrafıma bakınıp onun ilgisini çekip oyalayacak bir şeyler aradım. Yolun bir yanı dik bir yamaç halinde yükseliyordu. Üzerindeki fındık ağaçlarıyla bodur meşeler yarı yarıya açıkta olan kökleriyle yere güçlükle tutunuyor, az daha devrilecek gibi görünüyorlardı. Toprak meşe ağaçları için elverişli olamayacak kadar yumuşaktı, kimisi pek şiddetli rüzgara dayanamayıp yana yatmıştı. Yazın, Catherine bu ağaçlara tırmanıp yerden beş altı metre yükseklikte sallanmaya bayılırdı. Ben de onun bu cesaretinden, çocuksu neşesinden epey hoşlanırdım fakat onu her böyle görüşümde de adet yerini bulsun diye çıkışırdım. Bunu yere inmesini gerektirecek kadar da ileriye götürmemeye bakardım. Öğle yemeğinden ikindiye kadar, rüzgarla sallanan beşiğinde yatar, eski şarkıları (çoğu benden dinlediği ninnileri) söyleyerek, ya da yakın komşusu sayılan kuşların yavrularını besleyişlerini, onlara uçmayı öğretişlerini yarı açık gözlerle izleyerek, düşünceye dalıp hayal kurarak, kelimelerle tarif edilemeyecek ölçüde büyük bir mutluluk içinde, öylece dururdu.</p>

  <p>Yamuk yumuk bir ağacın kökleri arasındaki kuytu kovuğu göstererek: «Şuraya bak, Küçükhanım,» dedim. «Kış henüz buraya gelmemiş. Ötede küçük bir çiçek var. Temmuzda bu çayırları leylak rengi bir sisle kapatan çan çiçeklerinden kalan son gonca olmalı. Babana göstermek için oraya çıkıp da çiçeği koparmak istemez misin?»</p>

  <p>Cathy, topraklı yuvasında titreyen yalnız kalmış goncaya uzun süre baktıktan sonra, «Hayır, ona dokunmayacağım,» dedi. «Ama çok hüzünlü bir hali var, değil mi, Ellen?»</p>

  <p>«Evet,» dedim, «senin kadar aç, güçsüz... Yanaklarında kan kalmamış. Hadi el ele verelim de koşalım.</p>

  <p>Öylesine güçsüzsün ki senden arkada kalmayacağımı söyleyebilirim.»</p>

  <p>Kız, yine: «Hayır,» dedikten sonra yavaşça yürümeye başladı. Kimi zaman duruyor, bir parça yosun, bir tutam sarı ot, ya da kuru yapraklar arasında dimdik duran bir turuncu mantar önünde hayale dalıyordu. Kimi zaman da başını diğer yana çevirip elini yüzüne götürüyordu.</p>

  <p>Ona yaklaşıp, kolumu omzuna attım:</p>

  <p>«Catherine, yavrum, neden ağlıyorsun?» diye sordum. «Baban üşüttü diye ağlaman gereksiz. Hastalığının daha fena bir şey olmamasına şükretmelisin.»</p>

  <p>Gözyaşlarını artık bastıramadı. Hıçkırıklarla kesik kopuk soluk alıyordu.</p>

  <p>«Ah, daha da kötüsü olacak!» dedi. «Babam da, sen de beni tek başına bırakıp gidince ben ne yapacağım? Senin sözlerin kulaklarımdan hiç gitmiyor, Ellen. Babamla sen ölünce hayat ne 'kadar değişecek, dünya ne kötü bir yer olacak!»</p>

  <p>«Senin bizden önce ölmeyeceğini ne biliyorsun?» dedim. «Durup dururken böyle kötü şeyler düşünmek hiç doğru değil. Dilerim hepimiz daha yıllarca yaşarız. Bey daha genç, ben sağlıklıyım, daha kırkındayım. Annem seksenine kadar yaşadı, son günlerine kadar da zinde bir kadındı. Babanın da altmışına kadar bize bağışlandığını düşün. Bu da onun önünde senin yaşadığından daha uzun yıllar bulunduğunu gösterir, Küçükhanım. Hem, yirmi yıl sonraki bir bela için şimdiden yas tutmak da çılgınlık değil mi?»</p>

  <p>Daha ikna edici bir teselli umarak bana baktı.</p>

  <p>«Fakat Isabella Hala babamdan küçüktü,» dedi.</p>

  <p>«Isabella Hala'na bakacak ne sen vardın, ne de ben. O, Bey kadar mutlu değildi. Onun kendisini yaşama bağlayacak fazla bir şeyi de yoktu. Senin şimdi yapacağın şey, babana iyi bakmak, mutlu görünerek onu da keyiflendirmektir. Asıl önemlisi, onu hiçbir konuda üzmemektir, bunu unutma, Cathy. Seni üzmek istemem fakat babanın mezara girmesine sevinecek bir adamın oğluyla ahmakça bir sevgi bağı ilişkisi kalkacak kadar asi, düşüncesiz olursan, babanın istediği bir ayrılık nedeniyle üzüntü çektiğini belli edersen onun zamansız ölmesine yol açabilirsin.»</p>

  <p>«Beni dünyada babamın hastalığından başka üzen bir şey yok,» dedi.</p>

  <p>«Babam kadar hiçbir şeyi sevmiyorum. Aklım başımda olduğu sürece de onu üzecek ne bir söz söyleyeceğim, ne de böyle bir harekette bulunacağım. Onu kendimden fazla seviyorum, Ellen. Bunu da şundan anlıyorum: Her gece Tanrı'ya beni ondan sonraya bırakması için yalvarıyorum. Çünkü benim ardımdan o üzüleceğine, onun ardından benim üzülmem daha doğru. Bu da benim onu kendimden fazla sevdiğimi gösterir.»</p>

  <p>«Bunlar hoş sözler,» dedim. «Fakat sözlerini davranışlarınla da pekiştirmelisin. Baban iyileştikten sonra da korku anında verilen kararları unutmamalısın.»</p>

  <p>Konuşurken, yola açılan bir kapıya gelmiştik. Cathy tekrar canlanmıştı, duvarın üstüne çıkıp oturdu. Yoldan tarafa sarkıp gölge yapan yabani ağaçların üst dallarında kırmızı birkaç meyve kalmıştı. Aşağı dallardaki meyveler kaybolmuştu ama, üsttekilere sadece kuşlar dokunabilirdi. Bir de şimdi Cathy'nin bulunduğu yerden onlara dokunmak mümkündü.</p>

  <p>Kız, meyveleri koparmak için uzanırken şapkası düştü. Kapı da kilitli olduğu için, «Duvardan aşağıya kayarak diğer yana inip alayım mı?» diye sordu. Düşmemek için epey dikkatli davranmasını söyledim, o da hemen gözden kayboldu.</p>

  <p>Ama geri tırmanmak öyle kolay değildi. Taşlar yumuşacıktı, araları da çimento sıvalıydı. Gül dallarıyla böğürtlenler de tırmanmak için tutunulacak dallar değildi. Ben aptal gibi bunları! düşünmemiştim.</p>

  <p>«Ellen, gidip anahtarı almak zorundasın!» diye bağırdı. «Yoksa, benim kapıcı kulübesine kadar koşmam gerekiyor, çünkü duvarı bu taraftan geçmem imkansız.»</p>

  <p>«Sen olduğu yerde kal,» dedim. «Anahtarlarım cebimde. Belki kapıyı açabilirim. Açamazsam, gider getiririm.»</p>

  <p>Ben anahtarların büyücek olanlarını art arda denerken, Cathy de kapının önünde hoplaya, zıplaya oyalanıyordu. Son anahtarı da kilide sokmuş, hiçbirinin kapıyı açmayacağını anlamıştım. Oradan bir yere ayrılmamasını tekrar söyledikten sonra hemen eve gitmek üzereydim ki yaklaşan bir gürültü beni durdurdu. Bu, bir atın nal sesleriydi. Cathy'nin hoplayıp zıplamaları da durmuştu. Bir dakika sonra at da durdu.</p>

  <p>«Kim o?» diye fısıldadım.</p>

  <p>Kız da, endişeyle: «Ellen, şu kapıyı açabilseydin çok iyi olurdu,» dedi.</p>

  <p>Derinden gelen bir ses (atlının sesi): «O! Cathy!» diye bağırdı. «Seni gördüğüme doğrusu sevindim. Hemen içeri girmeye kalkışma, çünkü senden sorup öğreneceklerim var.»</p>

  <p>Catherine: «Ben sizinle konuşamam, Bay Heatchliff,» diye yanıt verdi.</p>

  <p>«Babam kötü bir insan olduğunuzu söylüyor, siz de hem ondan, hem benden nefret ediyormuşsunuz. Ellen de aynı sözleri söylüyor.»</p>

  <p>Heathcliff: «Bunun soracaklarımla ilgisi yok,» dedi. Sahiden, Heathcliffti gelen. «Oğlumdan da nefret etmiyorum ya. Benim soracaklarım da onunla ilgili. Evet, yüzün ne kadar kızarsa yeri var. Bundan iki üç ay önce, Linton'a mektup yazmıyor muydun? Aşk oyunları ha!., ikiniz de kırbaçlanmayı hak ettiniz. Hele sen daha büyük olduğun, ondan daha duygusuz göründüğün için kırbaçlanmayı daha çok hak ettin. Mektuplarının hepsi bende, şimdi bana aksilik edecek olursan hepsini babana yollarım. Anlaşılan, sen eğlenceden usandığın için bu işi bıraktın, değil mi? Evet, bıraktın fakat Linton'ı da bir acı uçurumuna atıverdin. Duyguları içtendi. Sahiden aşıktı. Benim yaşadığım ne kadar doğruysa, onun da senin için öldüğü o kadar doğru. Dönekliğin yüzünden kalbi paramparça oldu. Bunu rastgele söylemedim, gerçekten durum öyle. Altı hafta Hareton onu alaylarıyla delirttiği halde, benim de korkutarak onu bu ahmaklığından vazgeçirmeye uğraşmama karşın, her geçen gün durumu biraz daha kötüleşti. Sen onu kurtaramazsan yaz gelmeden mezara girecek.»</p>

  <p>Ben içeriden seslendim:</p>

  <p>«Bu biçare yavrucağa nasıl böyle yalan söyleyebiliyorsunuz! Tanrı aşkına, gidin burdan! Böyle adice sahtekarlığı bile bile nasıl yapıyorsunuz? Cathy, ben kapının kilidini taşla kıracağım. Sen bu haince uydurmalara sakın kanma. Bir insanın yabancı birinin aşkı uğruna ölmesinin imkansız olduğunu sen de bilirsin.»</p>

  <p>Oyunu ortaya çıkan haydut: «Kapı ardından dinleyenlerin bulunduğunu bilmiyordum,» dedi. «Sayın Bayan Dean, seni severim fakat bu ikiyüzlülüğünden hoşlanmıyorum. Asıl sen şu 'zavallı yavrucak'tan benim nefret ettiğimi nasıl utanmadan uydurabiliyorsun? Onu korkutup kapımın eşiğine bile yaklaştırmamak için o korkunç palavraları nereden uyduruyorsun? Catherine Linton yalnızca adın bile içimi ısıtıyor benim güzel kızım, ben bu hafta hiç evde olmayacağım, dilersen oraya git, doğru mu söylüyorum, kendin gör. Sen iyi bir kızsın, gidersin. Babanı benim yerime, kendini de Linton'ın yerine koy bakalım. Sonra, babanın o sevgiliye gidip seni teselli etmek için yalvardığını, sevgilinin ise yerinden bile oynamadığını düşün, salt ahmaklık uğruna aynı hatayı yapma. Bütün kutsal bildiklerim üzerine yemin ederim ki Linton mezarına yaklaşıyor, onu senden başka da hiç kimse kurtaramaz.»</p>

  <p>Kilit kırıldı, ben de dışarı çıktım.</p>

  <p>Heathcliff bana ilgiyle bakarak: «Yemin ederim ki Linton ölüyor,» dedi. «Üzüntü, düş kırıklığı da ölümünü hızlandırıyor. Nelly, onun gitmesine izin vermezsen kendin git de gör. Ben gelecek hafta bugüne kadar eve dönmeyeceğim. Ben yokken senin Bey'in de kızının gidip halasının oğlunu ziyaret etmesine ses çıkarmaz sanırım.»</p>

  <p>Cathy'yi kolundan tutup biraz da zorlayarak içeri çektim.</p>

  <p>«Gir içeri!» dedim.</p>

  <p>Kız, orada durmuş, adamın içindeki fesatlığı açığa vurmayacak kadar katı ifadeli yüzüne acıyla bakıyordu.</p>

  <p>Heathcliff de atını sürüp yaklaştı, eğilerek: «Catherine,» dedi, «doğrusunu istersen ben de Linton'a karşı sabırlı olamıyorum, Hareton'la Joseph'in benim kadar da sabırları yok. Çocuğun hoyrat ellerde bulunduğunu itiraf etmek zorundayım. Sevgiye olduğu kadar şefkate de ihtiyacı var. Senin bir tek güzel sözün ona en iyileştirici ilaçtan daha iyi gelecektir. Bayan Dean'in acımasız sözlerine aldırma, iyi yürekli davran, onu görmeye çalış. Gece gündüz senin hayalini kuruyor, senin ondan nefret etmediğine kendisini bir türlü inandıramıyoruz, çünkü ne mektup yazıyorsun, ne de arayıp soruyorsun.»</p>

  <p>Kapıyı kapattım, kilidin yerini tutsun diye de arkasına bir taş koydum. Şemsiyeyi açıp kızı da altına çektim, çünkü yağmur hışırdayan dallardan aşağıya inmeye başlamıştı. Sanki fazla oyalanmamanızı söylüyor gibiydi.</p>

  <p>Eve giderken, telaştan, Heatchliff'le deminki karşılaşmamız hakkında hiç konuşmadık. Ama ben Catherine'in yüreğinin şimdi bulutlanıp iki kat karardığını fark etmiştim. Yüzü o kadar kederliydi ki, sanki bu yüz onun değilmiş gibi bir duygu uyandırıyordu, işittiklerinin her hecesine inandığı belliydi.</p>

  <p>Biz eve girmeden önce Bey de dinlenmeye çekilmişti. Cathy, babasına nasıl olduğunu sormak için usulca odasının kapısını açtı fakat Bey uyuyormuş, dönüp geldi, kendisiyle kütüphanede oturmamı istedi. Çaylarımızı içtik, sonra halının üstüne uzandı. Bana da hiç konuşmamamı, çünkü epey bitkin olduğunu söyledi.</p>

  <p>Ben de, bir kitap aldım, okur gibi yaptım. Benim kitaba daldığımı fark eder etmez, yine sessizce ağlamaya başladı. Sanki tek oyalanma aracı ağlamaktı. Ben de onu bir süre eğlencesiyle yalnız bıraktım. Sonra, sanki kızın da benimle hemfikir olduğundan eminmişim gibi, Bay Heathcliff'in oğluna dair söylediği sözlerle alay etmeye başladım. Ne yazık ki ben onun anlattıklarının yarattığı etkiyi ortadan kaldırabilecek kadar bu işte usta değildim.</p>

  <p>«Sen haklı olabilirsin, Ellen,» dedi. «Fakat gerçeği öğreninceye kadar ben rahat edemeyeceğim. Mektup yazmamakta benim suçumun olmadığını da Linton'a söylemeliyim. Benim hiçbir zaman değişmeyeceğime de onu ikna etmem gerekiyor.»</p>

  <p>Onun bu ahmakça saflığı karşısında öfkenin, karşı çıkmanın ne değeri olabilirdi? O gece birbirimizden küsülü ayrıldık. Ama ertesi gün, inatçı Küçükhanım'ın atının yanında, Uğultulu Tepeler'in yolunu tuttum. Onun acısına, solup sararmış yüzüne, ağlamaktan kızarmış gözlerine dayanamamıştım. Üstelik, belki de Linton bizi karşılayışıyla hikayenin gerçekle ne kadar az ilgisi olduğunu gösterir diye zayıf bir beklentiye de kapılmıştım.</p>

  <p>Yağmurlu gece yerini sisli bir sabaha bırakmıştı. Yarı çiyli, yarı çisentili bir sabahtı. Bayırlardan şırıldayarak inen sular, küçük derecikler halinde yolumuzun üzerinden akıyordu. Ayaklarım iyice ıslanmıştı. Hem kızgın, hem de üzüntülüydüm. Tam bu : can sıkıcı işlere uygun bir ruh halindeydim.</p>

  <p>Bay Heathcliff'in sahiden orada olup olmadığını anlamak için, çiftlik evine mutfak kapısından girdik, çünkü ben onun sözlerine'] asla inanmam. Joseph, uğultuyla yanan ateşin karşısında cennetteymiş gibi bir başına oturuyordu. Yanındaki masada, bir litre birayla kocaman yulaf çörekleri vardı. Kara, küçük piposu da dudağındaydı.</p>

  <p>Catherine ısınmak için ateşin başına koştu. Ben de Bey'in evde olup olmadığını sordum.</p>

  <p>Bu soru onca uzun bir süre yanıtsız kaldı ki ihtiyar adamın sağır olduğunu sanıp daha yüksek sesle tekrar sordum.</p>

  <p>«Yoktuuuurrr...» diye hırladı; daha doğrusu, gırtlaktan bağırdı. «Yok dedik ya! Hiç zaman yitirmeden hemen geldiğiniz yere dönün.»</p>

  <p>Ben: «Joseph!» derken içeriden de hırçın bir ses duyuldu: «Joseph! Seni kaç kez çağıracağım! Ocakta birkaç kordan başka bir şey kalmadı. Joseph, hemen şimdi buraya gel, hemen!»</p>

  <p>Piponun hararetle puflatılması, gözlerin ocağın ızgarasına çakılıp kalması uşağın bu seslenişi umursamayacağını gösteriyordu. Kahya kadınla Hareton ortalıkta yoktu. Biri iş için dışarı gönderilmiş, diğeri ise belki de kendi işine dalmıştı. Linton'ın sesini tanıyınca içeri girdik.</p>

  <p>Çocuk bizi tembel uşağı sanarak: «Umarım bir izbede açlıktan geberirsin!» diye söylendi.</p>

  <p>Hatasını anlayınca da hemen sustu. Cathy ona doğru koştu.</p>

  <p>Linton, yığılıp oturduğu koltuktan başını uzatarak: «Siz misiniz, Bayan Catherine?» dedi. «Hayır, beni öpmeyin, soluk alamıyorum.» Kızın kollarında kurtulunca da, «Babam geleceğinizi söylemişti,» diye sürdürdü. Genç kız da suçlu suçlu duruyordu. «Lütfen kapıyı kapar mısın? Sen açık bırakmışsın, bu iğrenç yaratıklar da ocağa kömür getirmiyorlar. Çok da soğuk.»</p>

  <p>Külleri karıştırdım, gidip bir kova dolusu kömür getirdim. Hasta çocuk küller içinde kalmış olmaktan yakındı. Sürekli öksürüyordu. Ateşi vardı kesinlikle, hastaydı. Onun için, karşılık verip huysuzluğunu yüzüne vurmadım.</p>

  <p>Oğlanın çatık kaşları düzelince Catherine: «E, Linton,» diye mırıldandı, «nasıl, beni gördüğüne sevindin mi? Sana bir iyiliğim dokunabilir mi?»</p>

  <p>«Neden daha önceden gelmedin? Mektup yazacağına gelmeliydin. O uzun mektupları yazmak beni epey yoruyordu. Seninle konuşmak çok daha iyi olurdu. Şimdi ise ne konuşmaya, ne de başka şeye dayanabiliyorum. Acaba şu Zillah da nerede?» Bana baktı. «Mutfağa gidip bakar mısın?»</p>

  <p>Diğer hizmetime karşılık bir teşekkür bile almamıştım. Onun uğruna sağa sola koşturmaya da niyetim olmadığı için: «Orada Joseph'ten başka kimse yok,» dedim.</p>

  <p>Başını diğer yana çevirerek hışımla bağırdı:</p>

  <p>«Ben su istiyorum. Babam gittiğinden beri Zillah da habire Gimmerton'a iniyor. Çekilecek şey değil bu! Her gün de buraya inmek zorundayım. Ben yukarıdayken sesimi hiç duymamaya karar vermişler.»</p>

  <p>Catherine'in bu şirin sözlerini dizginlemek gerektiğini düşünerek Linton'a: «Babanız sizinle ilgileniyor mu, Bay Heathcliff?» diye sordum.</p>

  <p>«İlgilenmek mi? Neyse, en azından onları bana iyi bakmaya zorluyor. Lanet olasıcalar!.. Bu kaba saba Hareton bile benimle eğleniyor, biliyor musun, Bayan Catherine? Ondan nefret ediyorum... Aslında, hepsinden nefret ediyorum. Hepsi de tiksindirici yaratıklar!»</p>

  <p>Cathy su aramaya girişti. Camlı dolapta bir sürahi buldu, bir bardağı doldurup getirdi. Oğlan, masanın üzerinde duran şaraptan da bir kaşık alıp suya katmasını istedi. Birkaç yudum içtikten sonra biraz yatıştı, kıza çok iyi bir insan olduğunu söyledi. Diğeri de, oğlanın yüzünde hafif bir gülümseme belirdiğini görünce sevinerek sordu:</p>

  <p>«Beni gördüğüne de memnun musun?»</p>

  <p>«Evet, memnunum. Senin sesin gibi bir sesi duymak benim için bir değişiklik oluyor. Fakat gelmediğin için de epey içerlemiştim. Babam ise kabahatin bende olduğuna yemin ediyordu. Uyuşuğun, değersizin biri olduğumu yüzüme vuruyor. Onun söylediğine bakılırsa, beni de adam saymıyormuşsun. Kendisi benim yerimde olsaymış, şimdiye kadar Grange'in sahibi olurmuşum. Fakat sen beni küçük görmüyorsun değil mi, Bayan...»</p>

  <p>Küçükhanım'ım onun sözünü kesti:</p>

  <p>«Bana Catherine, ya da yalnızca Cathy dersen daha çok sevinirim. Seni küçük görmek mi? Hayır. Babamdan, Ellen'den sonra bu dünyada en çok seni seviyorum. Ama Bay Heathcliff'ten hoşlanmıyorum. O döndükten sonra da buraya gelmeye cesaret edemem. Gittiği yerde fazla kalacak mı?»</p>

  <p>Linton: «Fazla kalmayacak,» dedi. «Yalnızca av mevsimi geldiği için, sık sık kırlara çıkıyor. O yokken sen de gelip benimle birkaç saat geçirebilirsin. Geliver... Ne olur, geleceğini söyle. Sana huysuzluk etmem. Beni öfkelendirmiyorsun. Her zaman da bana yardıma hazır olursun, değil mi?»</p>

  <p>Catherine onun uzun yumuşak saçlarını okşayarak: «Evet,» dedi.</p>

  <p>«Babamdan izin alabilsem, hayatımın yarısını senin yanında geçirirdim. Güzel Linton... Keşke benim kardeşim olsaydın.»</p>

  <p>Çocuk biraz daha keyiflenerek: «O zaman beni de baban kadar çok severdin, değil mi?» dedi. «Ama, babam diyor ki, sen benim karım olursan beni ondan da fazla severmişsin... Onun için, karım ol, daha iyi.»</p>

  <p>Kız ciddi ciddi: «Hayır,» dedi, «hiç kimseyi babam kadar sevemem. Hem, kimi zaman erkekler karılarından nefret ederler fakat kız kardeşlerinden, erkek kardeşlerinden etmezler. Sen benim erkek kardeşim olsaydın, babam da beni sevdiği kadar seni severdi.»</p>

  <p>Linton erkeklerin karılarından nefret ettiklerini kabul etmiyordu. Cathy bunun böyle olduğunda üsteledi, iddiasını da kanıtlamak için oğlanın babasının kendi halasına olan duygularını öne sürdü. Ben onun ahmakça konuşmalarına son vermeye çalıştım ama, bütün bildiklerini söylemeden de onu susturamadım. Bay Heathcliff epey öfkelenmişti, Cathy'nin bütün anlattıklarının uydurma olduğunu söyledi.</p>

  <p>Kız aksice: «Bana bunları babam söyledi,» dedi. «Babam yalan söylemez.»</p>

  <p>Linton: «Benim babam seninkini adam yerine koymuyor,» dedi.</p>

  <p>«Tabansız sersemin biri olduğunu söylüyor.»</p>

  <p>Catherine de: «Senin baban da kötü bir adam,» dedi. «Onun sözlerini yinelemekle muzırlık ediyorsun. Isabella Hala'mı onu bırakıp kaçmak zorunda bıraktığına göre çok fena bir adam olmalı.»</p>

  <p>Çocuk: «Annem onu bırakıp kaçmış değil ki!» dedi. «Bana ters gitme!»</p>

  <p>Benim Küçükhanım: «Evet, halam babanı bırakıp gitmiş!» diye bağırdı.</p>

  <p>Linton: «Pekala, ben de sana bir şey söyleyeyim o halde,» dedi. «Senin annen de babandan nefret ederdi. Al bakalım şimdi!»</p>

  <p>Catherine konuşamayacak kadar öfkelenmişti. Sadece, «A!» diye bağırabildi.</p>

  <p>Linton: «Annen, benim babamı severmiş,» dedi.</p>

  <p>Kız, soluk soluğa: «Seni küçük yalancı, seni!» diye söylendi. «Şimdi senden nefret ediyorum!»</p>

  <p>Linton koltuğa gömüldü:</p>

  <p>«Seviyordu işte, seviyordu işte!» diye bağırdı, arkasında duran kızın telaşını fark edip zevklenmek için de başını arkaya itti.</p>

  <p>«Sus Linton Heathcliff!» dedim. «Bu da babanın uydurduğu masallardan biri olmalı.»</p>

  <p>Linton: «Hiç de değil! Hem sen kapa çeneni!» diye yanıt verdi.</p>

  <p>«Seviyordu, seviyordu, Catherine, seviyordu işte!»</p>

  <p>Cathy, çileden çıkınca, koltuğu hızla itip oğlanın bir kolunun üzerine düşmesine neden oldu. Hemen ardından da oğlanda boğucu bir öksürük başladı, kazandığı yengiyi hemen sona erdirdi. Öksürük öyle uzun sürdü ki, ben bile korktum. Cathy'ye gelince, o da işlediği kabahatten şaşırmış, tek kelime etmeden hüngür hüngür ağlıyordu.</p>

  <p>Öksürüğü geçinceye kadar oğlanı tuttum. Sonra o beni itti, başını öne eğerek bir süre sessiz kaldı. Catherine de ağlamayı bırakıp karşı koltuğa oturdu. Dalgınca ateşe bakmaya başladı.</p>

  <p>Ben on dakika bekledikten sonra: «Şimdi nasılsın, Bay Heathcliff?» dedim.</p>

  <p>Linton Heathcliff: «Benim çektiğimi şu kızın da çekmesini isterdim,» diye karşılık verdi. «Hırçın, acımasız yaratık! Hareton bana hiç dokunmaz, hayatında bir kez bile bana vurmadı. Bugün daha da iyiydim. Şimdi ise...»</p>

  <p>Sesi hıçkırıklar arasında kayboldu.</p>

  <p>Cathy, tekrar ağlamamak için dudağını ısırarak: «Ben sana vurmadım ki!» diye kekeledi.</p>

  <p>Oğlan, sanki derin bir acı içindeymiş gibi, on beş dakika inleyip içini çekti. Bunu salt Cathy'yi üzmek için yaptığı da belliydi, çünkü kızın hıçkırıklarını bastırmaya çalıştığını gördükçe inlemeleri artırıyordu.</p>

  <p>Cathy, artık katlanamaz hale gelerek: «Canını acıttığım için bağışla,» dedi. «Fakat kendim bu kadarcık bir itmeyle incinmeyeceğim için sen de incinmezsin sandım. Canın fazla acımadı değil mi, Linton? Sana zararımın dokunduğunu düşüne düşüne yollama beni. Yanıt ver... Konuş benimle.»</p>

  <p>Oğlan: «Seninle konuşamam,» diye mırıldandı. «Benim canımı o kadar acıttın ki bütün gece boğula boğula öksürüp uyuyamayacağım. Ben keder içindeyken sen rahat rahat uyuyacaksın. Benim yanımda ise kimse bulunmayacak... Böyle korkunç geceleri acaba sen olsan nasıl geçirirdin, merak ediyorum.»</p>

  <p>Oğlan bu kez de kendi acıklı durumuna üzülerek hıçkırıklarla ağlamaya başladı.</p>

  <p>«Kötü geceler geçirmeye alışık olduğuna göre, Küçükhanım senin rahatını bozacak bir şey yapmamış demektir,» dedim. «O hiç gelmeseydi sen yine aynı halde olacaktın. Zaten bundan sonra da seni tekrar rahatsız edecek değil. Hem, belki biz hemen gidersek sen de biraz yatışırsın.»</p>

  <p>Catherine derin bir üzüntüyle ona doğru eğilerek: «Gideyim mi?» diye sordu. «Sen gitmemi istiyor musun, Linton?»</p>

  <p>Oğlan, geçimsizce geri çekilerek: «Yaptıklarını artık değiştiremezsin,» dedi. «Ancak beni daha fazla üzüp ateşimi yükseltir, şimdikinden daha kötü hale getirebilirsin.»</p>

  <p>Kız: «Yani gideyim mi demek istiyorsun?» diye sordu. Oğlan: «En azından beni rahat bırak,» dedi. «Senin konuşmana katlanamıyorum.»</p>

  <p>Kız oralarda oyalandı, benim çıkıp gitmemiz için üstelemelerime de uzunca bir süre karşı koydu. Oğlanın ona ne baktığını, ne de konuştuğunu görünce, en sonunda kapıya doğru yöneldi, ben de ardından gittim.</p>

  <p>Bir çığlık duyup geri döndük. Linton koltuğundan kayıp ocak' taşına düşmüş, çevresindekilere acı vermeye kararlı bir şımarık çocuk utanmazlığıyla kıvranıyor, bağırıyordu.</p>

  <p>Ben onun niyetini halinden hemen anlayıvermiştim. Ona uymak ahmaklık olurdu. Ama Cathy benim gibi düşünmeyip, korkuyla geri döndü, yere diz çöktü, oğlanı yatıştırıncaya kadar ağladı, yalvardı, teselli edici sözler söyledi. O da en sonunda yatıştı ama, kızı üzmemek için değil, bağırmaktan nefesi kesildiği için.</p>

  <p>«Divana yatırayım da istediği gibi kıvransın,» dedim. «Onun başında beklemek için yolumuzdan geri kalamayız. Umarım, onu iyileştirecek insanın sen olmadığını anlamışsındır, Cathy... Sağlık durumunun da seninle bir ilgisi olmadığını görüyorsundur sanırım. İşte, oldu, yerleşti... Hadi yürü... Saçmalıklarıyla ilgilenecek birinin bulunmadığını anlar anlamaz çenesini kapatıp yatışır.»</p>

  <p>Kız, Linton'ın başının altına bir yastık koydu, ona biraz da su vermek istedi ama, oğlan suyu geri çevirdi. Başını yastığın üzerinde sanki bir taşın, ya da kütüğün üstündeymiş gibi sıkıntıyla iki yana döndürüyordu. Cathy, yastığı daha iyi yerleştirmeye çalıştı.</p>

  <p>Linton: «Onunla rahat edemiyorum,» dedi. «Benim için yeterince yüksek değil.»</p>

  <p>Catherine, bir yastık daha getirip diğerinin üzerine koydu. Can sıkıcı yaratık: «Bu da fazla yüksek oldu,» diye mırıldandı. Kız, üzgün bir sesle: «Öyleyse nasıl yerleştireyim?» diye sordu.</p>

  <p>Diğeri, divanın yanında diz çökmüş olan kıza tutunarak doğrulduktan sonra omzuna dayandı.</p>

  <p>Ben, «Yo, bu olmaz!» dedim. «Yastıkla yetinmek zorundasın, Bay Heathcliff Hazretleri. Küçükhanım zaten seninle yok yere epey zaman harcadı. Beş dakika daha kalamayız.»</p>

  <p>Cathy: «Kalırız, kalırız,» diye karşılık verdi. «"Şimdi yatıştı, sakinleşti. Ben geldim diye daha kötüleştiğini düşünürsem bu gece kendisinden çok üzüleceğimi anlamaya başladı sanırım. Öyleyse bir daha gelmeye cesaret edemeyeceğimi de biliyordur. Şimdi, doğruyu söyle, Linton. Çünkü seni üzüp kırmışsam bir daha buraya uğramamalıyım.»</p>

  <p>«Beni iyileştirmek için gelmelisin. Gelmek zorundasın, çünkü beni üzdün. Üstelik çok üzdün, biliyorsun. Sen geldiğin zaman şimdiki gibi hasta değildim... Öyle değil mi?»</p>

  <p>«Ama sen ağlayıp huysuzlaşarak kendini hasta ettin,» dedim.</p>

  <p>Cathy de: «Hepsine ben sebep olmadım,» dedi. «Neyse, bundan sonra arkadaş olacağız. Beni istiyorsun... Arada sırada görmek istiyorsun, öyle değil mi?»</p>

  <p>Oğlan sabırsızlanarak: «istediğimi söyledim ya,» dedi. «Divana otur da dizine yaslanayım. Annem öğleden sonraları sürekli böyle yapardı. Hiç kımıldamadan otur, hiç de konuşma. Şarkı söylemeyi biliyorsan bir şarkı söyleyebilirsin. Hani bana öğretmeye söz verdiğin şarkılardan birini söyle, ya da bir masal anlat. Bence uzun bir acıklı türkü daha iyi. Şimdi başla.»</p>

  <p>Catherine anımsayabildiği en uzun türküyü okudu. Bu işten ikisi de epey hoşlanmışlardı. Linton art arda türkü istiyor, benim şiddetli karşı çıkmalarıma aldırmıyordu. Böylece, türkü faslı saat on ikiye dek sürdü. Derken, avluda Hareton'ın ayak seslerini duyduk. Öğle yemeği için gelmişti.</p>

  <p>Catherine gönülsüzce ayağa kalkarken, küçük Heathcliff onun eteğine sarıldı:</p>

  <p>«Yarın gelecek misin, Catherine?» diye sordu. Ben: «Hayır, öbür gün de gelemez,» dedim. Kız eğilip onun kulağına fısıldarken başka türlü konuşmuş olmalı ki oğlanın yüzü güldü.</p>

  <p>Evden çıkınca: «Unutma, yarın gelemezsin, Küçükhanım,» dedim.</p>

  <p>«Aklından bunu geçirmiyorsun ya?» Kız gülümsedi.</p>

  <p>«Ben işi sıkı tutacağım,» dedim. Öncelikle, o kilidi hemen onartacağım. Başka yerden de kaçamazsın zaten.»</p>

  <p>Cathy gülerek: «Duvardan geçerim,» dedi. «Grange cezaevi değil ki, Ellen, sen de benim gardiyanım değilsin. Hem neredeyse on yedi yaşına basacağım. Ben kocaman bir kadınım. Sonra, Linton'a ben baksam, hemen iyileşir, buna eminim. Biliyorsun, ben ondan daha büyüğüm, daha akıllıyım, daha az çocuksuyum, öyle değil mi? Ona biraz iltifat edersem benim sözümden dışarı çıkmaz. Geçimsiz olmadığı zamanlar şirin bir küçük yavru... Onu öyle sever, öyle nazlı büyüttürdüm ki! Birbirimize alıştıktan sonra da hiç tartışmayız. Sen ondan hoşlanmıyor musun, Ellen?»</p>

  <p>«Hoşlanmak mı!» diye bağırdım. «Bence, bu yaşa basmış çocukların en huysuzu, en hastalıklısı. Neyse ki, Bay Heathcliff’in de söylediği gibi, yirmi yaşını bulamayacak. Ben onun baharı bile bulacağından emin değilim ya. Devrilip gitmesi de ailesi için büyük bir kayıp olmayacak. Şansımız varmış ki babası onu yanına aldı. Ne kadar özenilirse o kadar bencil, katlanılmaz bir insan olur. Onu kendine koca olarak seçmene imkan olmamışına da seviniyorum, Cathy...»</p>

  <p>Kız, bu sözlerim üzerine, somurttu. Böyle uluorta Linton'ın ölümünden söz edişime incinmişti.</p>

  <p>Bir süre susup düşündükten sonra: «O benden daha küçük,» dedi.</p>

  <p>«Benden daha fazla yaşaması gerekir elbette. Yaşayacak da. En azından, benim kadar yaşamalı. Sağlık durumu da kuzeye ilk geldiği zamankinden farksız, buna eminim. Babam gibi onun da soğuk algınlığından başka bir şeyciği yok. Babamın iyileşeceğini söylüyorsun, o niye iyileşmesin?»</p>

  <p>«Pekala, pekala,» diye bağırdım. «Zaten üzüldüğümüze değmez.</p>

  <p>Çünkü, bak, Küçükhanım, şunu iyice aklına koy ki, bir daha benimle, ya da bensiz Uğultulu Tepeler'e gitmeye kalkışırsan o söylediğimi yaparım, yani, babana durumu söylerim. O izin vermedikçe, halanın oğluyla tekrar arkadaş olamazsın.»</p>

  <p>Cathy, somurtarak: «Ama, olduk bile,» dedi.</p>

  <p>«Öyleyse, uzun sürmeyecek,» dedim.</p>

  <p>«Görürüz bakalım!» diye yanıt verdikten sonra atını dörtnala sürdü, beni arkada bırakıp kayboldu.</p>

  <p>İkimiz de yemek vaktinden önce eve vardık. Bey, bizim bahçede gezindiğimizi sandığı için, bir şey sormadı. Ben içeri girer girmez ıslak çoraplarımla ayakkabılarımı değiştirdim ama, Uğultulu Tepeler'de o kadar uzun zaman bu halde oturmam bana yapacağını yapmıştı. Ertesi sabah yataktan çıkamadığım gibi, üç haftada kendimi toparlayıp işlerimi yapamadım. O zamana kadar hiç böyle bir şey olmamıştı. Neyse ki, bunu da atlattım.</p>

  <p>Küçükhanım'ım bir melek gibi davrandı, sık sık odama geldi, bana yalnızlığımı duyurmayıp eğlendirmek için de elinden geleni yaptı. Çalışmaya alışmış bir insan için bir odada kapalı kalmak, sahiden çok zordur. Bu durum benim de moralimi bozmuştu. Fakat doğrusu yakınmaya da hakkım yoktu. Catherine babasının odasından çıkar çıkmaz, benim baş ucuma geliyordu. Vaktini ikimize bölüyordu. Bir dakikacık olsun başka şeyle oyalanmıyordu: Yemeklerini, derslerini, oyununu ihmal ediyordu. Hastabakıcıların hastasına en düşkün olanı kesinlikle oydu. Babasını öyle çok sevdiği halde bana da vakit ayırdığına göre, çok iyi kalpli bir kız olsa gerekti. Bütün gününü babasıyla benim aramda bölüyordu dedim ama, aslına bakılırsa, Bey erkenden yatıyordu. Benim de çoğunlukla saat altıdan sonra hiçbir şeye ihtiyacım olmuyordu.</p>

  <p>Böylece, akşamlar kıza kalıyordu.</p>

  <p>Zavallı çocuk, ikindi çayından sonra bir başına ne yapıyor diye hiç düşünemedim. Gerçi, yatmadan önce bana «iyi geceler» dilemek için uğradığı zamanlar yanaklarının al al, o ince uzun parmaklarının da pembe pembe oldukları gözümden kaçmamıştı fakat ben bunların kırların soğuğunda at koşturmaktan kaynaklandığını düşüneceğime, kütüphanede gümbür gümbür yanan ateşten sanıyordum.</p>

  <p>Üç hafta sonra odamdan çıkıp evde dolaşmaya başlayabildim. Ayakta kaldığım ilk gece de, gözlerim iyi görmediği için, Catherine'den bana kitap okumasını istedim. Bey yatmış, biz kütüphanede yalnız kalmıştık. Kız kitap okumaya biraz hevessiz görünüyordu. Benim hoşlanacağım kitaplardan onun zevk almadığını düşünerek bu davranışını yadırgamadım, istediği kitabı seçmekte serbest olduğunu söyledim.</p>

  <p>Sevdiği kitaplardan birini seçti, bir saat kadar, aralıksız okudu. Ondan sonra ise sorular art arda gelmeye başladı.</p>

  <p>«Ellen, sen yorulmadın mı? Artık gidip yatsan daha iyi olmaz mı? Böyle geç vakitlere kadar oturursan hastalanırsın.»</p>

  <p>Ben de: «Hayır hayır, şekerim, yorgun değilim,» deyip duruyordum.</p>

  <p>Benim yerimden kıpırdamayacağımı anlayınca, yaptığı işten usandığını belirtmek için daha başka bir çareye başvurdu. Esneyip gerinmeye başladı. En sonunda: «Ellen, ben yoruldum,» dedi.</p>

  <p>«Öyleyse kitabı bırak, konuşalım,» dedim.</p>

  <p>Bu daha da beterdi. Canı sıkıldı, iç çekti, saat sekize kadar da saatine baktı. Oğuşturula oğuşturula şişmiş gözlerinden anlıyordum ki üzerine çöken ağırlıktan, uykusuzluktan bitkin bir hale gelmişti.</p>

  <p>Ertesi akşam bana daha da sabırsızlanmış göründü. Üçüncü akşam ise benden kurtulmak için başının ağrıdığını bahane edip odasına çekildi. Davranışlarını tuhaf bulmuştum. Böyle uzun süre bir başıma oturduktan sonra gidip daha iyi olup olmadığını sormaya, yukarıda karanlıkta yatacağına gelip kanepeye uzanmasını söylemeye karar verdim.</p>

  <p>Yukarıda da, aşağıda da Catherine'den eser yoktu. Hizmetçiler onu görmediklerini söylediler. Bay Edgar'ın kapısını dinledim, içeriden se gelmiyordu. Kızın odasına döndüm, elimdeki mumu söndürüp pencerenin önüne oturdum.</p>

  <p>Gökte ay pırıl pırıldı. Yerler ince bir karla kaplıydı. Bir ara onun hava almak için başını alıp bahçeye çıkmış olabileceğini düşündüm. Bahçe içindeki çit boyunca ilerleyen bir gölge gözüme çarptı ama, bu benim Küçükhanım'ım değildi. Işığa çıkınca, gölgenin seyislerden biri olduğunu fark ettim.</p>

  <p>Adam orada epeyce durup araba yolunu gözetledi, sonra sanki bir şey görmüş gibi adımlarını hızlandırdı. Çok geçmeden de Küçükhanım'ın atını yedeğine alarak geri döndü, işte kız da oradaydı. Atından yeni inmiş, seyisin yanında yürüyordu.</p>

  <p>Adam, hayvanı çimenlikten geçirerek gizlice ahıra soktu. Cathy de salonun penceresinden içeri girdi, benim onu beklediğim odaya usulca süzüldü. Kapıyı sessizce açtı, karlı ayakkabılarını çıkardı, şapkasını çözdü, orada kendisini gözetlediğimden habersiz, pelerinini çıkardı. O anda ben de ayağa kalkıp ortaya çıktım. Bu hiç ummadığı şey bir an için onu korkutmuştu. Ağzından anlaşılmaz bir söz çıktı, sonra olduğu yerde donakaldı. Son zamanlarda bana uysal davrandığı için, kızı paylamak istemedim, sakince konuştum:</p>

  <p>«Küçükhanım’cığım, bu saatte nereden geliyordun? Hem, neden bir masal uydurup beni aldatmaya kalktın? Neredeydin? Hadi, söyle...»</p>

  <p>«Bahçenin diğer ucunda,» diye kekeledi. «Hem, ben masal da uydurmadım.»</p>

  <p>«Peki, başka yere gitmedin mi?»</p>

  <p>«Hayır,» diye mırıldandı. Üzüntüyle: «Ah, Catherine!» dedim. «Doğru olmayan bir şey yaptığını sen de biliyorsun, yoksa bana yalan söylemek ihtiyacını duymazdın. İşte, beni üzen de bu. Bana bile bile yalan söylediğini görmektense üç ay daha hasta yatmaya razıyım.»</p>

  <p>Öne atıldı, gözlerinden yaşlar boşanarak kollarını boynuma sardı.</p>

  <p>«Ah, Ellen! Sen kızacaksın diye o kadar korkuyordum ki! Kızmayacağına söz ver, gerçeği sana anlatacağım. Zaten gizlemek de istemiyorum.» Pencere önündeki kanepeye yan yana oturduk. Sırrı ne olursa olsun onu azarlamayacağıma söz verdim. Sırrını yaklaşık olarak tahmin etmiştim de.</p>

  <p>«Ben Uğultulu Tepeler'e gittim, Ellen. Sen hastalandığından beri de bir gün gitmemezlik etmedim. Ama sen odandan çıkma'dan önce üç kez, çıktıktan sonra da iki kez aksadı bu iş. Her akşam atımı hazırlasın diye seyis Michael'e de kitaplar, resimler veriyordum. Fakat unutma, onu da azarlamak yok! Saat altı buçukta Uğultulu Tepeler'de oluyordum; çoğunlukla da sekiz buçuğa kadar orada kalıyor, sonra dörtnala eve dönüyordum.</p>

  <p>«Kendimi eğlendirmeye gitmedim. Çoğunlukla orada kaldığım sürece sıkıntıdan perişan oluyordum. Kimi zaman, belki de haftada bir kez mutluluk duyuyordum. Başlangıçta, Linton'a verdiğim sözü tutmak için senden nasıl izin alacağımı bilemiyordum. Ertesi gün gidip onu ziyaret etmeye bir kez söz vermiştim. O sabah sen odandan çıkmayınca ben de senden izin koparma sıkıntısından kurtuldum. O gün öğleden sonra Michael bahçe kapısının kilidini yenilerken anahtarı elime geçirdim, ona halamın oğlunun ağır hasta olduğu için Grange'e gelemediğini, beni kendi evine çağırdığını, ama babamın oraya gitmeme izin vermediğini anlattım. Sonra da onunla at meselesi üzerinde anlaşmaya vardık. Michael kitap okumayı seviyor; sonra, yakında da evlenip buradan gidecekmiş. Onun için, kendisine kütüphaneden kitap getirirsem işlerime karışmayacağını söyledi. Ben ona kendi kitaplarımı verince daha da sevindi.</p>

  <p>«İkinci gidişimde Linton daha sağlıklı görünüyordu. Zillah (kahya kadın) bize odayı temizleyip ocağı iyice yaktıktan sonra Joseph'in bir dua toplantısında olduğunu, Hareton Earnshaw’ın da köpekleriyle çekip gittiğini, onun için istediğimiz gibi eğlenebileceğimizi söyledi. Hareton'ın kırlarda sülün hırsızlığına gitmiş olduğunu sonradan öğrendim.</p>

  <p>«Kahya kadın bana sıcak şarapla çörek verdi, çok da iyi davrandı. Linton koltuğa oturmuştu, ben de ocakbaşındaki büyük salıncaklı iskemledeydim. Neşeyle gülüyor, konuşuyorduk. Birbirimize anlatacak öyle çok şey vardı ki! Yazın nereye gideceğimizi, neler yapacağımızı kararlaştırdık. Bunları anlatmama gerek yok, çünkü sen nasıl olsa hepsini çok saçma bulacaksın...</p>

  <p>«Ama bir kezinde az kalsın tartışıyorduk. Ona göre sıcak bir temmuz gününü en iyi biçimde geçirmek demek, kırların ortasında, fundalık bir yamaçta sabahtan akşama kadar sırtüstü uzanıp çiçekler arasında vızıldayan arıları, cıvıl cıvıl öten tarlakuşlarını dinlemek, duru gökyüzünü, pırıl pırıl yanan güneşi izlemekmiş. Ona göre bu, cennette karşılaşılan mutluluğun ta kendisiydi. Bana göre ise batı rüzgarı esip gökte beyaz bulut kümeleri uçuşurken hışırdayan yeşil bir ağacın dalları arasında sallanmaktı. Sonra, sadece tarlakuşları değil, ardıçkuşları, karatavuklar, gugukkuşları her bir yanda ötüşmeliydiler. Kırların ıssız yerleri de görülmeli, daha berilerde ise korular, şırıltılı dereler, rüzgarda dalgalanan dizboyu çayırlar bulunmalı, bütün dünya canlı, devinim halinde delice bir neşe içinde olmalıydı. O, huzurun heyecanıyla her şeyin hareketsiz kalmasını istiyordu.</p>

  <p>Ben ise her şey sonsuz bir sevinç içinde parlasın, oynasın istiyordum.</p>

  <p>«Ben ona cennetinin ancak yarı canlı bir cennet olabileceğini söyledim. O da benimkinin sarhoş cenneti olacağını söyledi. Ben onun cennetinde uyuyakalacağımı anlattım. O da benimkinde soluk alamayacağını söyledi. Sinirlenmeye de başlamıştı. Neyse sonunda havalar iyileşir iyileşmez, ikisini de denemeye karar verdik. Sonra da öpüşüp barıştık. Bir saat kadar kımıltısız oturduktan sonra o koca odanın halisiz döşemesine baktım. Masayı kaldırırsak burada ne güzel oyunlar oynayabilirdik! Linton'a bize yardım etmesi için Zillah'yı çağırmasını söyledim. Odada körebe oynayacaktık. Zillah ebe olabilirdi. Biliyorsun, önceleri sen de yapardın bunu. Linton istemedi, bu oyunda keyifli bir yan bulmadığını söylüyordu. Top oynamaya nasılsa razı oldu. Dolapta, eski oyuncaklar arasında iki top bulduk. Burada fırıldaklar, topaçlar, küçük raketler vardı. Toplardan birinin üzerinde C, diğerindeyse H harfi yazılıydı. Ben üzerinde C bulunanı almak istedim, çünkü bu harfin Catherine kelimesinin baş harfi olduğunu biliyordum. H de Heathcliff olmalıydı. Ama bu topun içindeki kepek bir delikten dökülmeye başlayınca Linton onu beğenmedi.</p>

  <p>«Onu sürekli yeniyordum. Bu yüzden de yine sinirlenip öksürmeye başlamıştı. Gidip yerine oturdu. Neyse, o gece eski neşeli haline hemen dönebildi. Benim söylediğim birkaç güzel şarkı bunlar senin şarkılarındı, Ellen çocuğun hoşuna gitmişti. Ayrılık vakti gelince ertesi akşam tekrar gelmem için yalvardı, ben de söz verdim. Atım da, ben de hava gibi hafif, uçarcasına eve döndük. Sabaha kadar da Uğultulu Tepelerle o tatlı sevgili halaoğlunu düşündüm.</p>

  <p>«Ertesi sabah üzüntülüydüm; çünkü öncelikle, sen iyi değildin; ikincisi, isterdim ki babam durumu öğrenince benim yaptıklarımı beğensin. O akşam, çaydan sonra ay gökyüzünü aydınlattı. At üstünde giderken de üzüntüm dağıldı. İçimden: 'Mutlu bir gece daha geçireceğim' diyordum. 'Küçük şirin Linton'ımın ne kadar çok sevineceğini düşündükçe de daha büyük bir sevinç duyuyorum.'</p>

  <p>«Bahçelerini tırısla geçtim, tam arkaya döndüğüm sırada o Hareton Earnshaw adlı adam karşıma çıktı, atın dizginini tuttu, ön kapıdan girmemi söyledi. Atın boynunu okşadı, 'Pek hoş bir hayvan' dedi. Kendisiyle konuşmamı istiyormuş gibiydi. Ona yalnızca atımı rahat bırakmasını, yoksa hayvanın ona çifte atacağını söyledim.</p>

  <p>«O kaba konuşmasıyla: 'Onun çiftesinden ne olur!' dedi, 'Acıtmaz bile.'</p>

  <p>«Neredeyse atı çevirip bir denemeye niyetleniyordum fakat o kapıyı açmaya gitti, sürgüyü kaldırırken de kapının üstündeki yazılara baktı, aptallıkla beceriksizlik arası bir ifadeyle: 'Bayan Catherine... Artık, yukarıdaki yazıyı okuyabiliyorum' dedi.</p>

  <p>«Aman, ne olağanüstü!» diye bağırdım. «Oku da duyayım bari. Bakıyorum akıllanmaya başlamışsın.»</p>

  <p>«Heceleye heceleye Hareton Earnshaw adını okuyabildi. Onun ansızın durakladığını görünce: 'Ya rakamlar?' diye bağırdım. 'Onları henüz sökemedim' dedi. Onun bu başarısızlığına kahkahalarla gülerek: 'Odun kafalı sen de!' dedim. Aptal oğlan ağzını yayarak sırttı, gözlerinde öfke belirmeye başlamıştı. Benim gülüşüme katılıp katılmamak konusunda kararsız olduğu belliydi. Ben ciddiyetimi takınarak, kuşkularına son verdim. Çekip gitmesini, çünkü onu değil, Linton'ı ziyarete geldiğimi söyledim.</p>

  <p>«Ay ışığında, kızardığını fark ettim. Elini kapının mandalından çekti, onuru kırılmış bir insan tavrıyla sendeleyerek uzaklaştı. Adını okumayı başarmakta Linton kadar bilgili, görgülü olduğunu sanmıştı herhalde. Onun fikrine katılmayışıma ise epey bozulmuştu.»</p>

  <p>«Çok rica ederim, yeter artık, Catherine'ciğim,» diye kızın sözünü kestim. «Sana çıkışmak istemem fakat oradaki davranışlarından hoşlanmadım. Linton Heathcliff gibi Hareton Earnshaw ile de kardeş çocukları olduğunuzu hatırlasaydın bu davranışının uygunsuz olduğunu anlardın. Öncelikle, onun Linton'a benzemek istemesi de övülmeye değer bir davranış. Hem, belki de okuyup yazma öğrenmeye kalkması hiç de fiyaka yapmak için değildir. Belli ki sen daha önce onu bilisizliğinden dolayı utandırmışsın. Bunu düzeltip seni sevindirmek istemiş de olabilir. Onun bu yarım kalan denemesiyle eğlenmek terbiyesizliktir. Sen de onun gibi yetiştirilseydin onun gibi kaba saba olmayacak miydin sanki? Çocukken o da senin kadar zeki, anlayışlıydı. O alçak Heathcliff'in haksızlık edip çocuğu bu hale getirmesine de aslında çok üzülüyorum.»</p>

  <p>Cathy benim böyle konuşmama şaşırmıştı:</p>

  <p>«Peki, Ellen,» dedi, «şimdi bunun için de ağlamaya kalkışmazsın umarım... Hem dur, okumayı beni sevindirmek için öğrenip öğrenmediğini, bu kaba adama karşı nazik davranmaya değer mi değmez mi, onu da şimdi öğreneceksin. Ben içeri girdim. Linton divanda yatıyordu, beni görünce 'Hoş geldin' demek için birazcık doğruldu.</p>

  <p>«'Catherine, bu akşam hastayım, sevgilim' dedi. 'Sen konuş, ben dinleyeyim. Gel, yanıma otur. Sözünden dönmeyeceğini biliyordum, gitmeden önce de yine senden söz alacağım.'</p>

  <p>«Hasta olduğu için canını sıkmamak gerektiğini biliyordum. Tatlı tatlı konuşmaya başladım. Hiçbir soru sormadım, onu herhangi bir biçimde huzursuz etmekten çekindim. Ona en güzel kitaplarımdan birkaçını götürmüştüm, içlerinden birini biraz okumamı istedi. Tam başlamak üzereydim ki, Hareton Earnshaw ansızın kapıyı açıp içeri girdi. Düşüne düşüne içini hırs bürümüş olsa gerekti. Doğruca üzerimize geldi. Linton'ı kolundan kavradığı gibi divandan aşağıya fırlattı. Öfkeyle: 'kendi odana git!' dedi. Kızgınlıktan yüzü şişmiş gibiydi. 'Bu kız da seni ziyarete geldiyse onu da odana götür. Beni buradan çıkaramazsınız. Hadi, ikiniz de defolun!' diye bağırdı.</p>

  <p>«Bize sövdü. Linton'ı, yanıt vermesine fırsat bırakmadan, sürükleyerek mutfağa götürdü. Ben onun ardı sıra giderken yumruklarını sıkmış bakıyordu. Beni de tek yumrukta yere sermek istiyor olmalıydı. Bir an korktum, elimdeki kitabı düşürdüm. Kitabı arkamdan tekmeledikten sonra kapıyı kapattı. Ocağın yanında kulağıma alçakça ve çatlak sesli bir kahkaha geldi. Dönüp bakınca Joseph'in kemikli ellerini oğuştura oğuştura güldüğünü gördüm.</p>

  <p>«'Ben onun sizi kapı dışarı edeceğini biliyordum' dedi. 'Yakında buranın beyi olacağını benim kadar o da biliyor. Hehhehheh! İkinizi de ne güzel kovdu!..'</p>

  <p>«Moruğun alaycı sözlerini umursamayıp Linton'a: 'Şimdi nereye gideceğiz?' diye sordum.</p>

  <p>«Linton bembeyaz kesilmiş, titriyordu. O zaman bana hiç de güze! görünmedi, Ellen.. A! Hayır, korkunç olmuştu... kansız yüzü, kocaman gözleri çılgın, güçsüz bir öfkeyle doluydu. Kapının tokmağını tuttu, iki yana salladı. Kapı içeriden kilitlenmişti.</p>

  <p>«'Beni içeri almazsam öldürürüm seni! Beni içeri almazsan, öldürürüm seni!' diye çığlık gibi bir sesle bağırdı. 'Şeytan, şeytan! Seni öldüreceğim, öldüreceğim!'</p>

  <p>«Joseph yine o çatlak sesiyle güldü: 'Aha, işte şimdi tıpkı babası!' diyordu. 'Hah, işte babası! Zaten hepimiz babalarımızdan, analarımızdan bir şeyler öğreniriz. Sen hiç korkma, Hareton, hiç korkma.. O sana bir şeycik yapamaz.'</p>

  <p>«Linton'ı elinden tutup oradan uzaklaştırmak istedim. O kadar müthiş bir çığlık attı ki, şaşırdım, bir şey yapamadım. En sonunda ağlaması şiddetli bir öksürük krizine dönmüştü. Ağzından kan boşandı, oğlan yere serildi.</p>

  <p>«Ben, korkudan deliye dönmüş halde, avluya koştum, avazım çıktığınca bağırarak Zillah'yı çağırdım. Kadın sesimi hemen duydu. Ahırın arkasındaki sundurmada inek sağıyormuş, işini bırakıp koşarak geldi, ne oluyor, diye sordu. Ona olanı biteni anlatacak gücüm kalmamıştı. Soluğum kesilmişti. Tutup içeri çektim, gözlerimle Linton'ı aradım. Meğer Hareton Earnshaw, neden olduğu kötülükleri incelemek için, çıkıp gelmiş; o sırada zavallıcığı yukarı taşıyordu. Zillah ile ben de onun ardından yukarı çıktık. Hareton beni merdivenlerin son basamağında durdurdu, içeri girmemem gerektiğini, hemen eve dönmemin daha doğru olacağını söyledi. Ben de ona Linton'ı öldürdüğünü, içeri kesinlikle gireceğimi bağırarak söyledim.</p>

  <p>«Joseph, kapıyı kilitledi, 'asla böyle bir şey yapamayacağını' söyledi. 'Yoksa sen de işte onun gibi aklını bozmak mı istiyorsun?' diye sordu. Kahya kadın tekrar görününceye kadar ağladım. O bana Linton'ın hemen iyileşeceğini, ama şimdilik bu ağlamalara katlanamayacağını söyledi, beni yarı taşıyarak aşağı indirdi.</p>

  <p>«O sırada saçımı başımı yolacak gibiydim, Ellen. O kadar ağladım ki gözlerim neredeyse kör olacaktı. Senin o çok sevdiğin haydut da karşımda durmuş, sık sık: 'Şşş, şşş!' diyerek susmamı buyuruyor, suçun kendisinde olmadığını söylüyordu. Babama her şeyi anlatıp onu içeri attırdıktan sonra da astıracağımı söyledim, bunun üzerine o da ağlamaya başladı, ödlekçe telaşını saklamak için oradan uzaklaştı. Fakat elinden hala kurtulmuş sayılmazdım. Sonunda, oradan ayrılmaya zorlanıp da evden iki üç yüz adım uzaklaşmıştım ki yol kıyısındaki karanlıkta ansızın karşıma çıkıverdi. Atı durdurup beni yakaladı.</p>

  <p>«'Bayan Catherine, doğrusu epey üzüldüm' diye başladı. «'Ama, sen... şey edersen, çok fena olur...'</p>

  <p>«Belki de beni öldürür diye düşünerek kamçımı yüzüne indirdim. O korkunç sövgülerinden birini savurarak beni rahat bıraktı. Ben de, aklım başımdan gitmiş halde, dörtnala eve geldim.</p>

  <p>«O gece sana iyi geceler dilemedim. Ertesi sabah da Uğultulu Tepeler'e gitmedim. Oysa gitmeyi öyle istiyordum ki! Ama, içimde tuhaf bir heyecan vardı. Bazen Linton'ın ölüm haberini almaktan korkuyor, bazen de Hareton'la karşılaşmak düşüncesiyle titriyordum.</p>

  <p>«Üçüncü gün cesaretimi topladım. Artık beklemeye katlanamayacaktım, bir kez daha yola koyuldum. Saat beşte yürüyerek yola çıkmıştım, böylece kimseye görünmeden eve girip doğruca Linton'ın odasına çıkabileceğimi düşünüyordum. Fakat köpekler benim yaklaştığımı fark edip havlamaya başladılar. Zillah beni karşılarken, 'çocuğun giderek düzeldiğini' söyledi, beni küçük, düzenli, halı serili bir odaya götürdü. Çok şükür orada Linton'ı, bir divana uzanmış, benim kitaplarımdan birini okur buldum. Ama tam bir saat benimle ne konuştu, ne de yüzüme baktı, Ellen. Öyle kötü bir alışkanlığı var ki! Sonra, beni asıl üzen şey de ağzını açar açmaz o şamataya benim neden olduğumu, Hareton'ın bu işte bir kabahatinin bulunmadığını söyleyerek yalancılık etmesiydi.</p>

  <p>«Ağzımı açarsam çok fena bir karşılık vereceğimi düşünerek yerimden kalktım, odadan dışarı çıktım. Arkamdan usulca, 'Catherine!' diye çağırdı. Benden böyle bir tepki beklemiyordu. Geri de dönmedim. Ertesi gün de ikinci kez evde kaldığım gün oldu. O gün Linton'ı bir daha hiç görmemeye neredeyse kesinlikle karar vermiş gibiydim.</p>

  <p>«Ama ondan hiçbir haber almadan yatıp kalkmak o kadar üzücü bir şeydi ki, kararım, tam olarak gerçekleştirmeye olanak bulamadan, bozuluverdi. Önceden oraya bir kez bile gitmek doğru olmamıştı, şimdi ise gitmemek bana suçmuş gibi görünüyordu. Michael, atımı hazırlasın mı diye sormaya gelmişti. Hemen 'Evet' dedim. At beni tepelerin üstünden götürürken bir görevi yerine getirdiğimi düşünüyordum.</p>

  <p>«Avluya girmek için pencerelerin önünden geçmek zorundaydım; geldiğimi gizlemeye çalışmanın da artık bir yararı yoktu. Zillah benim salona doğru yürüdüğümü görünce: 'Küçükbey içeride' dedi. Ben de oraya gittim. Hareton Earnshaw da oradaydı ama, hemen çıkıp gitti. Linton, büyük koltuğa oturmuş, uyukluyordu. Ocağın önüne doğru yürüdükten sonra, söylediklerime kendim de biraz inanmış halde, ciddi ciddi konuşmaya başladım:</p>

  <p>«'Sen benden hoşlanmıyorsun, buraya salt seni üzmek için geldiğimi sanıyorsun, bunu da davranışlarınla ele veriyorsun. Onun için, bu bizim son görüşmemiz olacak. Hadi, vedalaşalım. Bay Heathcliffe de beni görmek istemediğini açıkça söyle de o da bu konuda daha fazla yalanlar bulmaya kalkmasın.'</p>

  <p>«O bunlara: 'Şapkanı çıkar da otur, Catherine' diye karşılık verdi. 'Sen benden o kadar mutlusun ki, kuşkusuz benden daha iyi bir insan olman gerekir. Zaten babam kusurlarımı yeterince yüzüme vuruyor, her fırsatta bana değer vermediğini gösteriyor. Doğrusunu istersen, ben de onun dediği kadar değersiz olmadığıma pek emin değilim. İşte, bu nedenle de sık sık öfkelenip hırçınlaşıyorum, herkesten nefret ediyorum. Evet, ben değersizim, her zaman geçimsiz, kötü yaradılışlı bir insanım, istiyorsan, benimle vedalaşabilirsin. Bu şekilde sıkıntıyı başından atmış olursun. Ama bana bir iyilik yapmamı istiyorum, Catherine. O da şu: senin kadar tatlı, sevimli, iyi bir insan olabilseydim, senin kadar sağlıklı, mutlu olurdum. İyiliğinden dolayı sana engin bir sevgi duyuyorum. O kadar ki, senin sevgine uygun bir insan olsaydım da seni bu kadar derin bir aşkla sevemezdim. Yaradılışımı senden saklayamadım, saklayamam da. Bundan dolayı da üzülüyorum, pişmanım, ölünceye değin de pişmanlık duyup üzüleceğim.'</p>

  <p>«Onun gerçeği söylediğini hissetmiştim. Biraz sonra yine tartışma çıkaracağını bildiğim halde, onu bağışlamam gerektiğini düşünüyordum. Barıştık ama, ben orada kaldığım sürece ikimiz de habire ağladık. Elbette hep üzüntüden ağlamadık ama, Linton'ın bu kötü yaradılışına üzülmüştüm. Dostlarına hiçbir zaman gün yüzü göstermeyeceği gibi kendisi de rahata kavuşamayacak.</p>

  <p>«O akşamdan sonra hep onun küçük odasına gitti. Çünkü bir gün sonra babası da dönmüştü. Ancak üç defa o ilk geceki gibi iyi vakit geçirdik, gelecek için hayaller kurduk. Geri kalan akşamlar ise konukluğum hep sıkıntılı, kederli geçti. Ya bir bencillik yapıyor, ya da hastalanıyordu. Fakat ben onun geçimsizliklerine de, hastalıklarına da boş vermeyi öğrenmiştim.</p>

  <p>«Bay Heathcliff benimle karşılaşmaktan kaçınıyordu. Onu neredeyse hiç görmedim. Ama geçen Pazar oraya her zamankinden biraz daha erken gittiğim için, Bay Heathcliff'in bir gece önceki davranışlarından dolayı oğluna acı acı çıkıştığını duydum. Kapıları dinlemedikçe olanları nasıl öğrendiğini aklım almadı. Linton sahiden o akşam kötü davranmıştı ama, benden başka kimseyi ilgilendirmezdi bu. Ben odaya girip fikrimi söyleyerek Bay Heathcliff'in söylevini yarıda kestim. Buna kahkahalarla güldü, ben istedikten sonra ona göre fark etmeyeceğini söyledi, çıkıp gitti. Ben de Linton'a bundan böyle acı sözler söylerken sesini kısmamasını tembihledim.</p>

  <p>«İşte, Ellen, artık her şeyi öğrendin. Bundan sonra iki insana acı vermek istemezseniz benim Uğultulu Tepeler'e gitmemi önlemezsiniz. Fakat babama bir şey söylemezsen, hiç kimsenin rahatı kaçmaz. Babama söylemeyeceksin, değil mi? Söylersen çok acımasız davranmış olursun.»</p>

  <p>«Bu iş hakkında yarın karar vereceğim, Catherine,» dedim. «Üzerinde biraz düşünmek gerekiyor. Onun için, seni şimdi dinlenmeye bırakıp gideceğim.»</p>

  <p>Bu işi sadece düşünmekle kalmadım, Bey'le de konuştum. Kızın odasından doğruca babasının odasına gittim, Cathy'nin Linton'la konuştuklarının dışında, bütün öyküyü anlattım; ama Hareton'dan da hiç söz etmedim.</p>

  <p>Bay Edgar Linton bu işe bana belli ettiğinden daha fazla üzülmüş, telaşlanmıştı. Ertesi sabah Catherine benim onu ele verdiğimi, o gizli görüşmelerinin de artık bittiğini öğrendi. Bu yasağın kaldırılması için yok yere ağladı,, yakındı, Linton'a acıması için babasına yalvardı. Bütün bunlardan sağladığı tek şey ise babasının, Linton'a bir mektup yazarak, istediği zaman Grange'e gelebileceğini söylemesi oldu. Ancak, Linton'ın Catherine'! bir daha Uğultulu Tepeler'e beklemesinin gereksiz olduğunu da belirtmişti. Fakat yeğeninin kişiliğini, sağlık durumunu bilseydi belki bu kadarcık bir iyilikte bulunmaya bile rıza göstermezdi.</p>

  <p>Ellen Dean: «Bütün bunlar geçen kış oldu, efendim,» diye anlatıyordu. «Yani, aradan ancak bir yıl geçti. Geçen kış, aradan ancak bir ay geçtikten sonra, aileye yabancı olan birini eğlendirmek için bunları anlatacağım aklıma bile gelmezdi. Fakat sizin de bu aileye ne kadar süre boyunca yabancı kalacağınızı kim bilebilir? Tek başınıza yaşamaktan hoşnut olamayacak ölçüde gençsiniz. Hem, Catherine Linton'ı görüp de onu sevmeyecek birinin bulunabileceğine de olanak veremiyorum. Gülümsüyorsunuz. Peki ama, neden ben ondan söz edince böyle canlanıp kulak kabartıyorsunuz? Sonra, neden onun resmini ocağın üstüne asmamı istediniz? Üstelik, neden...»</p>

  <p>«Dur, benim iyi yürekli dostum,» diye bağırdım. «Benim ona aşık olmam elbette mümkün ama, bakalım o beni sevebilecek mi? Ben buna hiç ihtimal vermediğim için kendimi boş hayallere kaptırıp huzurumu bozmak istemiyorum. Hem buraları benim yerim de değil. Ben hareketli bir dünyaya aitim, onun kucağına dönmek zorundayım. Hadi, devam et. Catherine babasının emirlerine boyun eğiyor muydu?»</p>

  <p>Kahya kadın: «Eğiyordu,» diye, tekrar anlatmaya koyuldu:</p>

  <p>O günlerde babası hala en çok sevdiği insandı. Sonra, Bey de sakince konuştu. Canı kadar sevdiği gömüsünü türlü tehlikeler, düşmanlar arasına bırakıp gitmek üzere olan bir kimsenin derin sevgisiyle konuştu. Kızının sonradan anımsayacağı bu sözler, ona rehberlik etme konusunda tek yardımcı olacaktı. Bey, iki, üç gün sonra, bana şöyle dedi:</p>

  <p>«Yeğenimin mektup yazmasını, ya da buraya gelmesini isterdim, Ellen. Bana doğrusunu söyle, onun hakkındaki fikrin nedir? İyiliğe yüz tuttu mu, büyüdükçe iyi bir insan olma şansı var mı?»</p>

  <p>«Oğlan çok ince yapılı, efendim,» dedim. «Erkeklik çağına erişebileceğe de fazla benzemiyor. Ama şu kadarını söyleyebilirim: Babasına hiç benzemiyor. Bayan Catherine onunla evlenmek şanssızlığına uğrarsa, Linton bizim Küçükhanım'ın sözünden dışarı çıkmayacaktır ama, kız ona ahmakça düşkünlük gösterirse, durum değişir kuşkusuz. Neyse, onunla tanışıp kızınıza uygun olup olmadığına karar vermek için önünüzde epey vakit var. Erginlik çağma gelmesine daha dört yıl var.»</p>

  <p>Edgar Linton iç çekti. Sonra pencerenin önüne gidip Gimmerton kilisesine doğru baktı. Sisli bir gündü ama, cılız bir şubat güneşi ortalığı birazcık aydınlatmıştı. Avludaki iki köknar ağacını, rastgele dizilmiş mezar taşlarını fark edebiliyorduk.</p>

  <p>Kendi kendine konuşur gibi: «Yaklaşmakta olan şeyin hemen gelmesi için dua ettiğim çok olmuştur,» dedi. «Şimdi ise bundan çekinmeye, korkmaya başladım. Şu vadiden aşağı bir damat olarak indiğim günün anısı, birkaç ay, hatta belki de birkaç hafta sonra aynı vadiden yukarı çıkarılıp o ıssızlığa bırakılma umudunun yanında epey sönük kalır diye düşünüyordum. Cathy'ciğimle alabildiğine mutluydum, Ellen. Kış gecelen, yaz günleri boyunca yanımda canlı bir umuttu. Fakat şu eski kilisenin gölgesinde, şu taşların arasında, annesinin otlarla kaplanmış mezarının yanına uzanıp benim de oraya girebilmek için sabırsızlandığım zamanlarda da o kadar mutluydum. Cathy için ne yapabilirim? Onu nasıl öylece bırakabilirim? Linton'ın Heathcliff'in oğlu olması umurumda bile değil. Kızıma benim yokluğumu unutturabileceğini bilsem, onu elimden almasına, Heathcliff'in arzusuna erişmiş olmasına, Tanrı'nın bana verdiği son teselliyi de çalıp beni yenmiş olmasına da aldırmam. Fakat ya Linton buna uygun değilse?.. Babasının elinde dayanıksız bir araçsa? İşte o zaman kızımı ona teslim edemem. Yavrumun o cıvıltılı neşesini söndürmek çok feci bir şey fakat ben yaşadığım sürece ona kederli günler geçirtmek, ölürken de onu kendi başına bırakmak zorundayım. Ah, yavrucuğum!.. Onu Tanrı'ya teslim edip kendimden önce toprağa vermeyi isterim.»</p>

  <p>«Onu Tanrı'ya şimdiden emanet edin, efendim,» dedim. «Tanrı geçinden versin fakat kızınız sizi de kaybederse, ben, ölünceye kadar onun arkadaşı, rehberi olur, kendisini yalnız bırakmam. Catherine iyi bir kız. Onun isteye isteye kötü yola sapacağını sanmıyorum. Görevlerine sadık insanlar bir gün mutlaka ödüllerini alırlar.»</p>

  <p>İlkbahar ilerliyordu. Bizim Bey kızıyla beraber kır gezmelerine çıkmaya başlamışsa da bir türlü tam olarak güçlenememişti. Kızın acemi aklınca, bu gezintiler babasının artık tamamen iyileştiğini gösteriyordu; hele yanaklarının al al olduğunu, gözlerinin parladığını gördükçe iyileştiğine iyice inanıyordu.</p>

  <p>Catherine'in on yedinci yaş gününde babası mezarlığa gitmedi, çünkü hava yağmurluydu.</p>

  <p>«Sanırım bu akşam dışarı çıkmazsınız değil mi, efendim?» diye sordum.</p>

  <p>«Hayır, bu yıl o işi biraz daha sonraya bırakacağım,» dedi. Linton'a yine bir mektup yazıp onu görmeyi çok istediğini söyledi. O hastalıklı yaratık insan içine çıkacak halde olsaydı, babası da buna izin verirdi fakat bu durumda babasından aldığı buyruğa uyarak mektuba yanıt gönderdi. Grange'e gelmesine babasının izin vermediğini, dayısının kendisini anımsama kibarlığını göstermesine epey sevindiğini bildiriyor, gezintileri sırasında bir gün babasıyla karşılaşıp dayı ile yeğenin uzun süre böyle birbirlerinden ayrı kalmalarını önlemek için bir ricada bulunmasını da istiyordu.</p>

  <p>Mektubun bu bölümü sıradan bir ifadeyle yazılmıştı. Bu onun kendi ifadesiydi anlaşılan, çünkü Heathcliff oğlunun Catherine'le tekrar buluşabilmek için etkili cümleler yazabileceğine emindi. Linton mektubunda:</p>

  <p>«Onu buraya göndermenizi rica etmiyorum» diyordu. «Fakat babam size gelmemi yasakladı diye, siz de onun benim evime gelmesine izin vermediniz diye ben dayımın kızını hiç göremeyecek miyim? Ne olur, arada bir gezintilerinizi Uğultulu Tepelerin yakınlarına kadar uzatın da, sizin yanınızda onunla birkaç kelime konuşmama izin verin. Bizi böyle ayırmanızı haklı gösterecek bir şey de yapmadık. Sonra, bana öfkelenmiş değilsinizdir. Benden nefret etmeniz için bir neden yok. Sevgili dayıcığım, ne olur, yarın bana iki satırcık tatlı bir mektup yollayın, Thrushcross Grange'den başka istediğiniz herhangi bir yerde sizinle buluşmamı kabul ettiğinizi söyleyin. Bir kez görüşürsek, babama benzemediğimi anlayacağınıza eminim. Zaten babam da onun oğlu olmaktan çok, sizin yeğeniniz olduğumu söylüyor. Evet, ben Catherine'e uygun olamayacak kadar kusurlu bir insanım fakat o bunları hoş görüyor, siz de onun hatırına aynı şeyi yapmalısınız. Sağlığımı soruyorsunuz. Daha iyiceyim. Ama her türlü umuttan mahrum, yalnızlığa mahkûm edilmiş olursam, ya da beni hiçbir zaman sevemeyen, sevemeyecek olan insanlar arasında yaşamak zorunda kalırsam nasıl neşelenip iyileşebilirim?»</p>

  <p>Edgar çocuğa acıdıysa da, kızıyla beraber dışarı çıkamayacağı için, onun bu arzusunu yerine getiremedi. Mektup yazıp belki yazın buluşabileceklerini, bu arada, olanak buldukça kendisine mektup yollamaya devam etmesini bildirdi. Çocuğun o aile içinde çok güç durumda olduğunu bildiği için olabildiğince ona öğüt vermeye, onu teselli etmeye çalıştı.</p>

  <p>Linton da ona yanıt yazdı. Kendi haline bırakılsa, mektuplarını yakınmalarla, sızlanmalarla doldurup her şeyi mahvederdi fakat babası onu sıkı bir gözetim altında tutuyordu, bizim Bey'in yazdığı her satırı da okumakta üstelediği de belliydi. Bu yüzden de çocuk kendi acılarından, sıkıntılarından söz edecek yerde, sürekli onu arkadaşından, sevgilisinden acımasızca ayırmaları üzerinde duruyordu. Ayrıca, epey ölçülü bir ifadeyle Bay Linton'ın yakın bir gelecekte konuşmalarına izin vermesi gerektiğini, yoksa dayısının onu anlamsız sözlerle bile bile aldattığına inanacağını da eklemişti. Cathy de evde onun en coşkulu savunucusuydu. Böylece, ikisi kendi aralarında Bey'in haftada bir benim gözümün önünde, Grange'in yakınlarındaki çayırlarda buluşmalarına, atla, ya da yürüyerek gezmelerine izin vermesini sağladılar. Haziran ayı geldiği halde, Bey hala günden güne eriyordu. Üstelik, kendisi her ne kadar yıllık gelirinin birazını Küçükhanım için bir kenara ayırıyorsa da kızın atalarından kalan evi kısa zamanda geri almasını, en azından o eve yerleşmesini de elbette istiyordu. Bu arzusunun gerçekleşmesi için de tek çare kızını kendi varisiyle, yani Linton'la evlendirmekti. Ama, yeğeninin de kendisi gibi hızla eridiğinden haberi yoktu. Daha doğrusu, bunu kimse bilmiyordu, sanırım. Uğultulu Tepeler'e doktor uğramıyordu. Linton'ı da gören yoktu ki gelip durumundan bizi haberdar etsin. Ben bile oğlanın kırlarda atla dolaşmaktan, yürüyüş yapmaktan söz ettiğini duydukça sahiden iyileşmeye başladığına, kötümser tahminlerimde aldandığıma az daha inanmaya başlayacaktım. Bir babanın ölmekte olan çocuğuna karşı Heathciiff'in yaptığını sonradan öğrendiğim kadar acımasızca, haince davranabileceğini elbette aklımdan bile geçirmezdim. Çocuğu gezmeye çıkmaya da meğer o zorlarmış. Oğlanın hızla ölüme gittiğini görünce o açgözlü, zalimce tasarılarını gerçekleştirememek korkusuyla telaşlanıp, isteğine erişme çabasını bir kat daha artırmış.</p>

  <p>Edgar, onların üstelemeleri karşısında istemeye istemeye buluşmalarına izin verdiği zaman, yazın da ilk günleri çoktan geçmişti. Catherine ile ben, halasının oğluyla ilk kez buluşmak üzere atla yola çıkmıştık. Kapalı, sıkıntılı bir gündü. Güneş yoktu fakat gökyüzü parçalı bulutlu olduğundan, yağmur yağacağa da pek benzemiyordu. Buluşma yeri olarak, sapaktaki taş direk kararlaştırılmıştı. Fakat oraya varınca, Linton'ın ulak olarak gönderdiği bir sığırtmaç çocuk bizi karşıladı.</p>

  <p>«Küçük bey, Uğultulu Tepelerin şu tarafında, biraz öteye giderseniz çok sevinecekmiş...» dedi.</p>

  <p>«Demek, Küçük bey dayısının ilk koşulunu unutmuş,» dedim. «Bey bize Grange'in sınırlarından dışarı çıkmamamızı söylemişti, biz ise daha ilk adımda bu kuralı çiğniyoruz.»</p>

  <p>Yol arkadaşım: «Eh, biz de onunla buluşur buluşmaz, atlarımızın başlarını bu tarafa çeviririz, gezinti de bizim eve doğru yapılır,» dedi fakat biz oğlanı kendi evinden ancak yarım kilometre ötede bulunca, onun atının olmadığını gördük, kendi atlarımızı da otlamaya bırakmak durumunda kaldık.</p>

  <p>Linton, çimenlere yatmış, yanına yaklaşmamızı bekliyordu. Biz onun birkaç adım yakınına gelinceye kadar da yerinden oynamadı. Sonra da o kadar bitkince yürüdü ki, yüzü de o kadar solmuş, sararmıştı ki ben hemen bağırdım:</p>

  <p>«Doğrusu, bu sabah sizde hiç de gezinti yapacak hal yok, Bay Linton Heathcliff,» dedim. «Ne kadar da solgun görünüyorsunuz!»</p>

  <p>Catherine de onu üzüntü, hayret içinde izliyordu. Dudaklarına kadar gelen sevinç çığlığı donakalmış, yerini bir korku çığlığı almıştı. Uzun süren bir ayrılıktan sonra tekrar buluşmalarından dolayı duyduğu sevinci anlatacak yerde, sağlığının daha bozulup bozulmadığını sormak zorunda kalmıştı.</p>

  <p>Diğeri, soluk soluğa titreyerek: «Hayır, daha iyiyim, daha iyiyim,» dedi.</p>

  <p>Tutunmadan ayakta duramayacakmış gibi kızın eline sıkıca sarılmıştı, büyük mavi gözleriyle de ürkekçe ona bakıyordu. Gözlerinin çevresindeki çukurluk, yorgun bakışlarına korkulu, vahşi bir ifade veriyordu.</p>

  <p>Catherine üsteleyerek: «Ama, sanırım epey hastalanmış olacaksın,» dedi. «Seni son gördüğümden beri kötülemişsin. İyice zayıflamışsın...»</p>

  <p>Oğlan telaşla kızın sözünü kesti:</p>

  <p>«Yoruldum,» dedi. «Hava da yürünecek gibi değil ki, çok sıcak! Hadi, burada biraz dinlenelim. Sabahları da çoğunlukla hasta oluyorum. Babam epey hızlı büyüdüğüm için hastalandığımı söylüyor.»</p>

  <p>Cathy bu sözlere pek inanmamıştı, oturdu, Linton da onun yanına çöktü. Kız, sevinçli görünmeye çalışarak: «Burası senin cennetine benziyor,» dedi. «Hatırlıyor musun, bir senin, bir de benim çok beğendiğimiz yerde en güzel haliyle iki gün geçirmeyi kararlaştırmıştık. Burası senin yerin sayılabilir. Ama gökte bulutlar var. Fakat bunlar o kadar yumuşak, o kadar hoş ki güneş ışığından çok daha güzel... Gelebilirsen, gelecek hafta da Grange korusuna gider, benim cennetime bir bakarız.»</p>

  <p>Linton, kızın anlattığı şeyi anımsamamış gibiydi. Zaten hangi konuda olursa olsun, konuşmayı sürdürmekte zorlanıyordu. Kızın ortaya attığı konulara ilgisiz kaldığı, arkadaşını oyalamakta gösterdiği yetersizlik öylesine belirgince görünüyordu ki kız da düş kırıklığına uğradığını saklayamadı.</p>

  <p>Linton'ın karakteri de, tavırları da baştan aşağı değişmişti. Okşamalarla sevgiye çevrilebilen geçimsizliğin yerini kayıtsız, duygusuz bir usanç almıştı. Salt ilgiyi kendi üzerine çekip okşanmak, sevilmek isteğiyle haşarılık yapan çocuk tavrı kaybolmuş, hastalığı yüzünden kendi kabuğuna çekilen, her türlü teselliye arka çeviren, başkalarının iyi niyetli neşelerini kendisine hakaret sayan çekilmez bir insan olmuştu.</p>

  <p>Oğlanın bizim yanımızda bulunmayı bir sevinç değil, bir ceza saydığını benim kadar Catherine de fark etmiş olmalı ki, daha fazla düşünmeden, hemen eve dönmemizi önerdi.</p>

  <p>Bu öneri hiç umulmadık bir şekilde Linton'ı uyandırmış, tuhaf bir kaygıya kapılmasına neden olmuştu. Korkulu gözlerle Uğultulu Tepeler'e bakarak, en azından yarım saatçik daha kalması için yalvarmaya başladı.</p>

  <p>Cathy: «iyi ama,» dedi, «evinde buradakinden daha rahat olursun. Hem, bugün ben seni masallarımla, türkülerimle, konuşmalarımla eğlendiremiyorum. Şu altı ay içinde benden daha zeki olmuşsun. Beni oyalayan şeylerden de çok zevk almıyorsun. Yoksa, seni keyiflendirmek için seve seve kalırdım.»</p>

  <p>«Öyleyse biraz daha dinlenmek için kal sonra, benim iyi olmadığımı da düşünme, kimseye de böyle bir şey söyleme, Catherine. Beni bu duruma havanın ağır, sıcak oluşu getirdi. Sonra, siz gelmeden önce de epeyce yürüdüm, benim için aşırı sayılacak ölçüde dolaştım. Dayıma benim epey iyileşmiş olduğumu söyle, olur mu?»</p>

  <p>Küçükhanım sahiden tam bir çelişki yaratan bu durum üzerinde oğlanın üstelemesine şaşırmıştı.</p>

  <p>«Senin böyle söylediğini ona anlatırım, Linton,» dedi. «Fakat senin gerçekten öyle olduğunu söyleyemem.»</p>

  <p>Diğeri, kızın şaşkın bakışlarından gözlerini kaçırıp: «Gelecek perşembe yine burada ol,» diye tembihledi. «Dayıma da seni bıraktığı için teşekkür ettiğimi söylersin... hem de, içten teşekkürlerimi... Sonra bir de...Evet, bir de, babamla karşılaşacak olursan, benim sessiz sessiz oturup ahmakça davrandığımı hissettirme. Sonra, şimdi olduğun gibi kederli, sıkıntılı da durma, yoksa epey kızar.»</p>

  <p>Cathy bu öfkenin kendisine karşı olacağını sanarak: «Onun kızması umurumda değil!» diye bağırdı. Halasının oğlu ise korkuyla titreyip: «Benim için öyle değil ama,» dedi. «Sakın onu bana karşı kışkırtmayasın, çünkü babam çok aksi davranıyor.»</p>

  <p>«Sana çok mu aksi davranıyor, Küçük bey?» diye sordum. «Demek, hoşgörüden usandı, gizli nefretini duyurmaya başladı ha?»</p>

  <p>Linton bana baktı ama, soruma yanıt vermedi. Kız on dakika daha onun yanında oturup oğlanın başı öne düşerek uyuklayışını izledi, yorgunluktan, ya da acıdan kaynaklanan inlemeleri dinledi; sonra, böğürtlen toplayarak oyalanmak istedi. Topladıklarını benimle paylaşıyordu ama, oğlana hiç vermiyordu, çünkü kendisiyle fazla ilgilenmenin onu yormaktan, üzmekten başka işe yaramayacağını biliyordu.</p>

  <p>En sonunda kulağıma: «Yarım saat oldu mu, Ellen?» diye fısıldadı.</p>

  <p>«Ben daha fazla kalmamızın neye yarayacağını kestiremiyorum. Bu uyuyor, babam da geri dönmemizi ister.»</p>

  <p>«Fakat onu böyle uyurken bırakmamalıyız,» dedim. «Sabırlı ol, uyanıncaya dek bekleyelim. Yola çıkmak için sabırsızlanıyordun fakat zavallı Linton'cığa olan özlemin hemen kayboluverdi.»</p>

  <p>Catherine: «Beni ne diye görmek istedi sanki?» diye sordu. «Eski günlerdeki en geçimsiz halleri bile şimdiki tuhaf halinden daha hoşuma gidiyordu. Bu görüşme sanki yapmak zorunda bırakıldığı bir görev gibi. Babasının çıkışacağından korkuyor gibiydi. Fakat Bay Heathcliffin Linton'ı bu işi yapmaya zorlamasındaki niyeti ne olursa olsun, onu bu zevkten mahrum edeceğim. Linton'ın daha iyice olmasına seviniyorum ancak bana karşı eskisinden daha az ilgi gösterdiği, daha kötü davrandığı için de üzgünüm.»</p>

  <p>«Demek sence sağlığı daha iyi, öyle mi?» diye sordum.</p>

  <p>«Evet,» dedi. «Çünkü, biliyorsun, o eskiden beri kendini olduğundan daha hasta göstermeye meraklıdır. Babama söylememi istediği kadar iyi değildi belki fakat eskisine göre daha iyi olduğu da kesin.»</p>

  <p>«İşte burada benden ayrılıyorsun, Cathy,» dedim. «Bana sorarsan eskisinden çok daha kötü halde.»</p>

  <p>Tam bu sırada Linton, korkuyla silkinerek, uyandı, onu çağıran olup olmadığını sordu.</p>

  <p>Catherine: «Hayır,» dedi. «Ama rüyanda seni çağırmışlarsa ona bir sözüm yok. Sabahleyin kırda nasıl böyle uyuyabiliyorsun şaşıyorum doğrusu.»</p>

  <p>Oğlan üstümüzdeki dik bayıra şöyle bir bakarak: «Babamın sesini duyar gibi oldum. Kimsenin konuşmadığına emin misiniz?» diye fısıldadı.</p>

  <p>Dayısının kızı: «Elbette eminiz,» dedi. «Ama Bilenle ben senin sağlığını konuşuyorduk. Sahiden, kışınki görüşmemizden beri kendini daha güçlenmiş hissediyor musun, Linton? Benim bildiğim kadarıyla, güçlenmemiş bir şey var ortada: O da senin bana duyduğun ilgi. Söyle, sahiden, daha iyi misin?»</p>

  <p>Linton buna yanıt verirken gözlerinden de yaşlar aktı:</p>

  <p>«Evet, evet, daha iyiyim.»</p>

  <p>Duyduğunu sandığı sesin etkisinden hala sıyrılamamış halde bakışları sağda solda gezinip sesin sahibini aradı. Cathy, ayağa kalktı.</p>

  <p>«Bugünlük yeter, artık gitmemiz gerekiyor,» dedi. «Fakat şunu da açıkça söyleyeyim: Bugünkü buluşmamız beni düş kırıklığına uğrattı. Bunu senden başkasına söyleyecek değilim ama, Bay Heathcliff'ten korktuğum için değil ha.»</p>

  <p>Linton: «Sus, Tanrı aşkına, sus!» diye mırıldandı. «Babam geliyor.»</p>

  <p>Catherine'in gitmesini engellemek için koluma yapıştı. Kız bu haberi alır almaz telaşla kendini kurtardı, ıslıkla atını çağırdı, hayvan küçük bir köpek gibi koşup geldi.</p>

  <p>Cathy, atına binerken: «Gelecek perşembe burada olacağım,» dedi.</p>

  <p>«Hoşça kal. Hadi, çabuk ol, Ellen.»</p>

  <p>Böylece Linton'ı orada bıraktık. Babasının yaklaşmakta olduğu inancına kendini o kadar kaptırmıştı ki bizim gittiğimizi fark etmedi bile.</p>

  <p>Daha eve gelmeden Catherine'in hoşnutsuzluğu azalmış, yerini acımayla, pişmanlıkla karışık tuhaf bir duygu almıştı. Buna, Linton'ın hem sağlığı, hem de evindeki gerçek hali hakkında bazı belirsiz kaygılar da ekleniyordu. Aynı kaygıları ben de yaşıyordum ama, kıza, fazla bir şey söylememesini, ikinci buluşmadan sonra kesin karara varabileceğimizi söyledim.</p>

  <p>Bey buluşmamızda olup bitenleri öğrenmek istedi. Yeğeninin kendisine teşekkür ettiğini söyledik. Geri kalanını da Cathy özetleyerek anlattı. Ben de onun sorularına yalın karşılıklar verdim, çünkü neyi gizlemek, neyi söylemek gerektiğini henüz yeterince bilemiyordum.</p>

  <p>Yedi gün böylece geçti. Her geçen gün Edgar Linton'ın artık giderek ilerleyen hastalığında da derin bir iz bırakmıştı. Daha önce ancak ayların oluşturabildiği viraneyi şimdi saatler yapabiliyordu.</p>

  <p>Catherine! oyalamaya çalışıyorduk fakat onun ince sezgisi bunu fırsat bırakmıyordu. Korkunç olasılığın yakında gerçekleşeceğini görüyor, gizli gizli sürekli bunu düşünüyordu.</p>

  <p>Perşembe günü at gezintisinin sözünü etmeye gönlü razı olmadı. Bunu onun yerine ben yaptım, onu evden çıkarma iznini aldım. Çünkü son günlerde bütün dünyası babasının ancak epey kısa süreler oturabildiği kütüphane ile yatak odası olmuştu. Babasının baş ucundan, ya da yanından uzakta geçirmek zorunda kaldığı her anı lanetle anıyordu. Kaygıdan, üzüntüden yüzü sararmıştı. Bey, onun gidip biraz hava almasından, değişik yerler, değişik yüzler görmesinden, o öldükten sonra tamamen yalnız kalmayacağını bilmekten dolayı hoşnut olacağını söyledi.</p>

  <p>Kimi zaman ağzından kaçırdığı sözlerden anladığım kadarıyla, Bey'in şöyle bir değişmez düşüncesi vardı: Yeğeni dış görünüşüyle kendisine benzediğine göre alışkanlıkları da benziyor olmalıydı. Bunun aksini düşünemezdi, çünkü Linton'ın mektupları onun kusurlu doğası hakkında en ufak bir ipucu vermiyordu. Ben de, hoş görülebilecek bir iyi yüreklilikle, bu hatayı düzeltmekten kaçınıyordum. Adamcağız gerçeği öğrense bile gerekli önlemli almaya gücü yetmeyeceği gibi, bunu yapmaya zaman da bulamayacağına göre, son günlerinde onu huzursuz etmekten ne çıkar, diye düşünüyordum.</p>

  <p>Gezintimizi öğleden sonraya bıraktık. Ağustosun altın sarısı günlerinden biriydi. Tepelerdeki havanın her nefesi o kadar hayat doluydu ki bunu içine çeken biri, ölüm döşeğinde bile olsa, tekrar canlanırdı mutlaka.</p>

  <p>Catherine'in yüzü de etrafındaki manzara gibiydi. Peş peşe aralarla bir güneşleniyor, bir gölgelerle kapanıyordu. Ama gölgeler daha uzun kalıyor, gün ışığı ise hemen geçiyordu. Kaygılarını böyle geçici bir süreliğine unutması bile kızın minicik kalbini sızlatıyordu.</p>
</body>
</html>
