<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uğultulu Tepeler</title>
  <meta content="" name="author" />
  <link href="../Styles/Style.css" rel="stylesheet" type="text/css" />
</head>

<body>
  <p style="text-indent:0;margin-top:70px">Yüzünün aldığı biçimler, davranışlarındaki değişiklikler beni epeyce telaşlandırmaya başlamıştı. Bundan önceki hastalığını, doktorun onu öfkelendirmemeye dikkat etmemiz gerektiği hakkındaki sözlerini hatırladım.</p>

  <p>Bir dakika önce deli gibiydi; şimdi ise, bir dirseğine dayanmış, emrini dinlemediğimin ayrımında bile olmadan, yastığın yırtıklarından çıkardığı tüyleri ayırmaya çalışıyordu. Zihni farklı düşüncelere dalmıştı.</p>

  <p>Kendi kendine: «Şu hindi tüyü, şu yabanördeğinin tüyü,» diye mırıldandı, «bu da güvercin tüyü. Demek yastıklara güvercin tüyü de koyuyorlarmış! Boşuna değil, bir türlü ölemiyorum. Bir daha sefere yatarken güvercin tüylerini yere serpiştirmeyi unutmayayım. A! Bu da keklik tüyüymüş. Peki şu?.. Bunu bin tüy arasında da görsem de tanırım: bir yağmurkuşunun tüyü. Güzel kuş... Kırlarda sürekli başımızın üstünde dönerdi. Yuvasına dönmek istiyordu, çünkü; bulutlar tepelere inmiş, yağmur yağacağa benziyordu. Bu tüy fundalıktan alınmıştı. Kuş da vurulmamıştı. Yuvasını kışın görmüştük, minicik iskeletlerle doluydu. Heathcliff yuvanın üstüne bir tuzak kurduğu için kuşların yaşlıları yuvaya yaklaşmaya çekinmişlerdi. O günden sonra da Heathcliff'e bir daha yağmurkuşu vurmayacağına söz verdirdim. Vurmadı da... Evet, işte birkaç tane daha...</p>

  <p>O benim yağmurkuşlarımı vurdu mu, Nelly? İçlerinde kırmızısı var mı? Dur bakayım.»</p>

  <p>«Şu bebek oyunundan artık vazgeç,» diye sözünü kestim. Yastığı da çekip yırtık yüzü yatağa gelecek biçimde çevirdim, çünkü içindekileri avuçlayarak boşaltıyordu. «Uzan da gözlerini kapat,» dedim. «Sayıklıyorsun. Ortalık allak bullak oldu, Tüyler kar taneleri gibi savruluyor.»</p>

  <p>Sağa sola dönüp tüyleri toplamaya başladım. O ise düşlere dalmış, «Seni yaşlı bir kadın gibi görüyorum, Nelly,» diyordu. «Gümüş saçların var, omuzların çökmüş. Bu yatak da Penistone Kayalarının altındaki mağara. Sen, buzağılarımızı yaralamak için cüce okları atıyorsun, ben yanında olduğum için de bunlar yalnızca yapağıymış gibi davranıyorsun, işte elli yıl sonra sen böyle olacaksın. Biliyorum, şimdi böyle değilsin. Ben sayıklamıyorum da, yanlışın var; yoksa, senin sahiden o kara kuru cadı olduğuna, kendimin de gerçekten Penistone Kayalığında bulunduğuma inanırdım. Şimdi gece olduğunu biliyorum, masada yanan iki mumun kara acıyı zifir gibi parlattığını biliyorum.»</p>

  <p>«Kara acı mı? O da nerede?» diye sordum. «Sen uykunda konuşuyorsun.»</p>

  <p>«Her zaman olduğu gibi duvara dayalı duruyor,» dedi. «Biraz tuhaf olacak ama, acının içinde bir de surat görüyorum.»</p>

  <p>«Odada hiçbir şey yok, asla da olmadı!» diye söylendim, yine eski yerime oturdum, onun yüzünü iyice seçebilmek için de perdeyi kaldırdım.</p>

  <p>Hanım, inatla aynaya bakarak: «Sen o suratı görmüyor musun?» diye sordu.</p>

  <p>Ne dediysem, bunun kendi yüzü olduğuna onu inandıramadım. En sonunda, kalkıp aynayı bir şalla kapattım.</p>

  <p>«Surat hala örtünün arkasında,» diye üsteledi. «Hem de kımıldadı. Kim o? Umarım sen gittikten sonra oradan çıkmaz. Ah, Nelly, bu odada hayalet var! Yalnız kalmaya korkuyorum.»</p>

  <p>Elini tutarak sakinleşmesini söyledim. Bütün bedeni titriyordu. Yorgun bakışlarını da aynanın bulunduğu yerden alamıyordu.</p>

  <p>«Orada kimseler yok,» diye ısrarla söylendim. «O senin kendi hayalindi, Catherine. Bunu demin sen de biliyordun.»</p>

  <p>«Ben ha?» diye inledi, «işte, saat de on ikiyi vuruyor. Öyleyse doğru. Çok korkunç!»</p>

  <p>Parmakları örtüyü kavrayıp gözlerinin üstüne çekti. Kocasını çağırmak üzere yavaşça kapıdan çıkmak istedim, kulakları parçalayan bir çığlıkla geri döndüm. Çerçeveyi örten şal düşmüştü.</p>

  <p>«Ne oldu? Ne var?» diye bağırdım. «Asıl korkak kimmiş gördün mü? Toparlan. O ayna, Catherine, ayna. Bakınca kendini görüyorsun. Ben de burada senin yanındayım.»</p>

  <p>Şaşkınca, titreyerek, bana sıkıca sarıldı. Yüzündeki korku ifadesi giderek silindi, yüzünün solukluğu geçti, yüzü utançla pembeleşti.</p>

  <p>«Hey Tanrım! Kendimi evde sandım,» diye iç çekti. «Uğultulu Tepeler'deki odamda yatıyormuşum gibi geldi. Zayıf olduğum için aklım karıştı, elimde olmadan çığlık attım. Sakın bir şey söyleme fakat yanımda kal. Uyumaktan korkuyorum. Gördüğüm rüyalar beni korkutuyor.»</p>

  <p>«Şöyle sıkı bir uyku sana çok iyi gelir, hanımcığım,» dedim. «Umarım şu çektiklerin de bir daha açlık denemelerine girişmeni engeller.»</p>

  <p>Hanım, ellerini oğuşturarak, acıyla söylendi:</p>

  <p>«Ah, keşke eski evde, kendi evimde olsaydım! O pencere önündeki köknarlar arasında uğultuyla esen rüzgar... Ne olur, bırak da onu yüzümde hissedeyim! Doğruca kırlardan geliyor... Ne olur, bırak da ondan bir soluk alayım!» içi rahatlasın diye pencereyi birkaç saniye açık tuttum, içeriye soğuk bir rüzgar doldu, hemen pencereyi kapatıp yerime döndüm.</p>

  <p>Artık sakince yatıyordu, yüzü gözyaşlarıyla ıslanmıştı. Bedenindeki bitkinlik ruhunu da yatıştırmıştı. Bizim o ateşli, öfkeli Catherine'imiz yaramaz bir çocuktan farksızdı artık.</p>

  <p>Ansızın canlanarak: «Ben buraya kendimi hapsedeli ne kadar oldu?» diye sordu.</p>

  <p>«Pazartesi akşamı kapandın,» dedim. «Şimdi ise perşembe gecesindeyiz, daha doğrusu, Cuma sabahındayız.»</p>

  <p>«Ne! Aynı hafta içinde miyiz? Demek bunca kısa sürdü ha?»</p>

  <p>«Sade suyla, geçimsizlikle yaşamak için yeterince uzun bir süre,» dedim.</p>

  <p>Kuşkuyla: «Doğrusu, bana epey uzun geldi,» diye mırıldandı. «Daha fazla olmalı... Onlar kavga ettikten sonra salonda olduğumu anımsıyorum. Edgar'ın bana acımasızca çatışını, benim de çaresizce buraya kaçıp kapanışımı anımsıyorum. Kapıyı sürgüler sürgülemez de karanlığa gömülerek yere yıkıldım. Edgar'ı da, beni alaya almakta üstelerse çileden çıkacağıma, ya da delireceğime bir türlü ikna edemedim. Dilime de, beynime de egemen değildim, o da benim çektiğim acının sanırım ayrımında olmadı. Ancak, ondan, sesinden kaçmayı akıl edebilecek haldeyim. Çevremdekileri görüp işitebilecek duruma gelinceye kadar da şafak sökmüş.</p>

  <p>«Bak, Nelly, sana neler düşündüğümü, beni bilincimi yitirmekten korkutuncaya kadar yinelenen olayları anlatacağım. Şu masa ayağına başımı dayamış, gözlerimi gri rengiyle alan pencereyi belli belirsiz görerek yatarken, kendimi evdeki meşe kaplamalı yatakta yatıyor sandım. Yüreğim yeni uyandığım için nedenini anımsayamadığım tuhaf bir acıyla sızlıyordu. Bunun ne olabileceğini bulmak için kendimi yiyip bitirdim. Ama, ne tuhaf! Hayatımın son yedi yılı tam bir boşluk içindeydi; üstelik bu yedi yılı yaşadığımı bile anımsamıyordum. Ben çocuktum. Babamı henüz gömmüşlerdi. Üzüntüm de Hindley'in Heathcliff'le beni ayırmak için verdiği buyruklardandı, ilk kez yalnız yatırılmıştım. Gece boyunca ağladıktan sonra daldığım hüzünlü uykudan uyanıyordum. Panjurları açmak için elimi kaldırınca masaya çarptım. Elimi halının üstünde gezdirdim, işte o zaman hemen aklım başıma geldi. Son üzüntüm de bir çaresizlik kriziyle kaybolmuştu. Kendimi neden bu kadar berbat bulduğumu bilemiyorum. Geçici bir cinnet olmalı, çünkü başka bir neden de hemen hemen yok gibi. Ama, bir de şöyle olduğumu varsay: Ben on iki yaşındayım, Uğultulu Tepeler'den, eski arkadaşlarımdan, hele o günlerde benim her şeyim olan Heathcliff'ten ayrı düştüm. Bir anda Thrushcross Grange'in hanımı, bir yabancının karısı olarak Bayan Linton adını aldım. Bundan sonra benim ona dünyadan uzakta yaşayan bir sürgün, aforoz edilmiş bir zavallıyım... İşte, o zaman benim içine yuvarlandığım cehennem hakkında bir düşünce edinebilirsin. Sen istediğin kadar kafanı salla, Nelly, benim huzurumun kaçmasında senin de katkın var. Edgar'la konuşup beni rahat bırakmasını söylemeliydin. Evet, bunu sahiden yapmalıydın. Of, yanıyorum! Ah! Bir dışarı çıkabilsem... Yine eskisi gibi yarı vahşi, kendi başına buyruk bir kız olabilsem... Paylamalar karşısında da çılgına dönecek yerde, gülüp geçebilsem... ben neden bu kadar değiştim? Niye birkaç sözcükle kanım kaynayıp çileden çıkıyorum? Ah! O tepelerdeki çalılıklarda olsam, yine eski halime kavuşacağımdan eminim... Pencereyi yine aç, ardına kadar aç. Çabuk ol, neden kımıldamıyorsun?»</p>

  <p>«Senin üşütüp ölmeni istemiyorum da ondan,» dedim.</p>

  <p>«Daha doğrusu, bana yaşama olanağı vermek istemiyorsun,» diye acıyla söylendi. «Neyse ki şimdilik elim ayağım sağlam, pencereyi kendim açabilirim.»</p>

  <p>Benim ona engel olmama vakit bırakmadan yataktan kaydı.</p>

  <p>Sendeleye tökezleye pencerenin önüne gitti, kanatlarını ardına dek açtı, omuzlarını bıçak gibi kesen dondurucu soğuğa aldırmadan dışarı sarktı.</p>

  <p>Önce yalvardım, sonra da onu zorla geri çektim. Ama ondaki deli gücünün benimkinden epey üstün olduğunu anlamakta gecikmedim. Biraz sonraki saçma sapan sözleri, delice hareketleri de sahiden cinnet geçirmekte olduğunu gösterdi.</p>

  <p>Ay yoktu, her yer sisli bir karanlık içindeydi; yakın, uzak hiçbir evden bir tek ışık sızmıyordu. Her tarafta ışıklar çoktan söndürülmüştü... Hele Uğultulu Tepeler'deki ışıklar zaten hiç görünmezdi... Catherine orada ışıklar gördüğünü ısrarla söylüyordu.</p>

  <p>«Bak!» diye heyecanla bağırdı. «Şu içinde mum yanan, önünde ağaçlar sallanan yer benim odam... Diğer ışık da Joseph'in tavan arası hücresinde yanıyor... Joseph geceleri geç vakitlere kadar oturur, değil mi? Ben eve geleyim de kapıyı kilitlesin diye bekler. Eh, bir süre daha beklemesi gerekecek. Güç, acı verici bir yolculuk bu; hem, bu yoldan giderken Gimmerton kilisesinin de önünden geçmemiz gerekiyor. Biz birçok kez oradaki hayaletlere kafa tuttuk, mezarlar arasında durup hayaletlere 'hadi gelin!' diye seslenmek cüretini gösterdik... Fakat bakalım şimdi de ben seni bu işe yapmaya kışkırtırsam bu serüveni göze alabilecek misin, Heathcliff? Alırsan, seni bırakmam. Orada bir başıma yatmayacağım; isterlerse beni dört metre derine gömsünler, hatta kiliseyi de üstüme yıksınlar, yine de sen benim yanıma gelmedikçe rahat etmeyeceğim... Asla etmeyeceğim.» Sustu, sonra yüzünde tuhaf bir gülümsemeyle yine başladı: «Düşünüyor. Benim ona gelmemi tercih edecek, anlaşılan... Öyleyse, bir çare bul. O kilise avlusundan geçmeyen bir yol olsun... Çok yavaşsın... Ama, içini ferah tut, çünkü sen sürekli benim ardımdan gelmişsindir.»</p>

  <p>Onun bu deliliğine karşı bir şey söylemenin anlamsız olacağını anlamıştım. Onu pencerenin başında yalnız bırakmadan üstüne örtecek bir şal almanın çarelerini araştırırken, kapı tokmağının kımıldadığını korkuyla fark ettim, derken, Bay Linton içeri girdi. Kütüphaneden daha yeni çıkmış, geliyordu. Koridordan geçerken konuşmalarımızı duymuş, biraz ilgiyle, ya da korkuyla gecenin bu geç vaktinde böyle konuşmamızın nedenini anlamak istemiş.</p>

  <p>Bey, odanın kasvetli havası içinde gördüğü manzara karşısında, şaşkınlıktan bir çığlık atmak üzereydi, ben: «Ah, beyefendi!» diye bağırarak onun bir şey demesine zaman bırakmadım, «zavallı hanımcığım epey hasta; üstelik, bana da hükmediyor, bir türlü onun hakkından gelemiyorum. Yalvarırım, gelin de onu yatağına yatmaya ikna edin. Öfkenizi de unutun, çünkü ona kendi aklının hükmettiğinin dışında bir şey yaptırmak çok güçtür.»</p>

  <p>Bey, telaşla bize doğru gelerek: «Catherine hasta mı?» diye sordu.</p>

  <p>«Pencereyi kapat, Ellen. Catherine...</p>

  <p>Neden?»</p>

  <p>Susmuştu. Karısının durumunu görünce nutku tutulmuş gibiydi. Korkulu dolu gözlerle bir ona, bir bana bakmaktan başka bir şey yapamıyordu.</p>

  <p>«Buraya kapanmıştı,» diye anlatmayı sürdürdüm. «Hemen hiçbir şey yemiyor, halinden de hiç yakınmıyordu. Bu akşama kadar da hiçbirimizi içeri almadığı için onun halinden sizi de haberdar edemedik. Çünkü biz de bir şey bilmiyorduk; fakat önemli bir şey de olmasa gerek.»</p>

  <p>Açıklamamın hayli acemice, baştan savma olduğunu fark etmiştim, çünkü Bey'in kaşları çatılmıştı:</p>

  <p>«Önemli bir şey değil, öyle mi, Ellen Dean?» diye aksi bir sesle sordu.</p>

  <p>«Bu durumu benden saklamış olmanın hesabını daha sonra açık açık vereceksin.»</p>

  <p>Karısını kucakladı, acı yüklü bakışlarla ona baktı. Hanım önce onu tanır gibi bakmadı, dahası dalgın bakışları onu fark etmemişti bile. Neyse ki cinnet hali iyice aklına yerleşmemişti. Dışarıdaki karanlığı inceledikten sonra yavaş yavaş bakışlarını ona çevirdi, kendisini kucağında tutanın kim olduğunu anladı.</p>

  <p>«Ya, demek geldin ha, Edgar Linton?» diye hışımla söylendi. «Sen istenmediği zaman bulunan, istendiği zaman ise hiç bulunamayan yaratıklardansın. Şimdi de bir yığın yakınma, yalvarma dinleyeceğiz kesin. Görüyorum ki öyle olacak. Fakat bunların hiçbiri beni o ilerideki dar yuvama ilkbahar bitmeden yerleşeceğim dinlenme yerime gitmekten alıkoyamayacak. Dinlenme yerim işte orada... ama, kilisenin çatısı altında, Linton'ların arasında değil ha, açık havada. Bir de mezartaşı olacak. Sana gelince, ister onlara gidersin, ister bana gelirsin.»</p>

  <p>Bey: «Catherine, sen ne yaptın?» diye sordu. «Artık senin nazarında ben bir hiç miyim? O alçağı mı seviyorsun, şu Heath...»</p>

  <p>Catherine: «Kapa çeneni!» diye bağırdı. «Hemen kapa çeneni! O adı ağzına alırsan kendimi pencereden aşağı atarak bu işi hemen bitirivereceğim. Şu anda dokunduğuna sahip olabilirsin fakat bir daha bana elini değdirmene fırsat kalmadan ruhum o tepeye ulaşmış olacak. Seni istemiyorum, Edgar! Artık seni istediğim günler geçti gitti... Kitaplarına dön... Avunacak bir şeyinin olmasına seviniyorum, çünkü bende sana ait bir şey kalmadı.»</p>

  <p>«Aklı başında değil, efendim,» diye söze karıştım. «Akşamdan beri saçma sapan konuşuyor. Onu rahat bırakıp da iyi bakarsak kendini toplayabilir. Bundan sonra da öfkelendirmemeye dikkat etmeliyiz.»</p>

  <p>Edgar Linton: «Senden daha fazla öğüt istemiyorum!» dedi. «Hanımının doğasını bildiğin halde onu öfkelendireyim diye beni kışkırttın. Üstelik, şu üç gündür de ne durumda olduğuna ilişkin bana tek kelime bile söylemedin. Acımasızca bu! Aylardır süren bir hastalık bile insanı bu kadar değiştiremez.»</p>

  <p>Başkasının inatçılığı yüzünden suçlanmanın çok kötü bir şey olduğunu düşünerek savunmaya geçtim.</p>

  <p>«Bayan Linton'ın inatçı, acımasız kişilikli olduğunu biliyordum,» diye bağırdım. «Onun hırçınlığını çoğaltmasını isteyeceğinizi bilmiyordum. Hanımı keyiflendirmek için Bay Heathcliff'e göz yummam gerektiğinden de haberim yoktu. Ben olanları size anlatmakla efendisine bağlı bir hizmetkara düşeni yaptım, şimdi de sadık bir hizmetkar olmamın ödülünü aldım... Bu da bana bir dahaki sefere dikkatli olmayı öğretti. Bundan sonra bilgileri kendiniz toparlarsınız.»</p>

  <p>Bey: «Bana bir daha palavralar anlatmaya kalkarsan, işinden atılacaksın, Ellen Dean,» diye yanıt verdi.</p>

  <p>«Öyleyse bu konuda hiçbir şey öğrenmek istemiyorsunuz, Bay Linton,» dedim. «Heathcliff'in buraya gelip Küçükhanım'a kur yapmasına izin var. Sizin evden her uzaklaşışınızda onun buraya gelip karınızı size karşı kışkırtmasına da izin var, öyle mi?»</p>

  <p>Catherine'in aklı karmakarışıktı ama, bizim konuşmamıza katılacak ölçüde de uyanıktı.</p>

  <p>Öfkeyle: «Ah, Nelly bize ihanet etti!» diye söylendi. «Nelly benim gizli düşmanım... Cadı karı!.. Sen bizi yaralamak için cüce okları atarsın ha.. Beni bırak da şunu pişman edeyim. İnlete inlete sözlerini geri aldıracağım ona!»</p>

  <p>Kaşlarının altında çılgınca bir öfke parlıyordu; kendini Linton'ın kollarından kurtarmak için bütün gücüyle çırpındı. Ben de olayı daha fazla uzatmaya niyetli değildim. Doktor aramayı kendime iş edinip odadan çıktım.</p>

  <p>Sokağa çıkmak için bahçeden geçerken duvarda at bağlamaya yarayan halkanın bulunduğu yerden beyaz bir cismin ağır hareketlerle sallandığını fark ettim. Ne olduğu belli olmayan bu cismi rüzgardan başka bir gücün salladığı da belliydi. Acelem olduğu halde, sonradan hayalet gördüğümü sanıp korkmayayım diye, bunun ne olduğunu anlamak için durdum. Görmekten çok, dokunarak, Isabella'nın köpeği Fino'nun bir mendille boynundan asılmış, son soluğunu vermek üzere olduğunu fark edince afalladım.</p>

  <p>Hemen hayvancağızı kurtarıp bahçeye bıraktım. Köpeğin daha önce hanımı yatmaya giderken onun ardından yukarı çıktığını görmüştüm. Sonradan buraya nasıl geldiğini, hangi kötü insanın onu bu duruma soktuğunu merak ettim.</p>

  <p>Halkadan ilmiği çözerken biraz ilerden nal sesleri duymuştum ama, aklımı oyalayan o kadar çok sorun vardı ki, gecenin ikisinde buralarda nal seslerinin duyulması adet olmadığı halde, sorunun üstünde durmadım.</p>

  <p>Neyse ki, ben evine vardığım sırada Bay Kenneth de, evinden çıkmış, kasabada bir hastasını ziyarete gidiyordu. Catherine Linton'ın hastalığı hakkında anlattıklarım ise onu derhal benimle dönmeye zorladı.</p>

  <p>Kaba saba, sıradan bir adamdı. Hanımın bundan sonra onun tembihlerini daha dikkatli dinlemezse bu ikinci krizden kurtulma şansının epey zayıf olduğunu da açıkça anlatmaktan çekinmedi.</p>

  <p>«Nelly Dean,» dedi, «Bunun çok daha başka bir nedeni olduğunu düşünmekten kendimi alamıyorum. Grange'de neler olup bitti? Burada kulağımıza tuhaf haberler geldi. Catherine gibi canlı, güçlü bir kimse öyle rastgele şeylerle hastalanmaz. Onun gibileri de zaten hastalanmamalıdırlar. Onları humma ve benzeri hastalıklardan kurtarmak epey güçtür. Hastalık nasıl başladı?»</p>

  <p>«Bey size anlatacak,» dedim. «Siz zaten Earnshaw'ların nasıl öfkeli insanlar olduklarını bilirsiniz. Bayan Linton da ailenin bütün alışkanlıklarını kendinde toplamış. Size şu kadarını söyleyebilirim: olay bir kavgayla başladı. Hanım bir öfke fırtınası içinde sinir krizi gibi bir şeye yakalandı. Daha doğrusu, kendisi böyle olduğunu söylüyor, öfkesinin en şiddetli anında odasına kaçıp kapısını kilitledi. Sonra hiç yemek yemedi. Şimdi de kimi zaman ya saçma sapan söyleniyor, ya da yarı rüyadaymış gibi duruyor. Etrafındakiler! tanıyor ama, aklı binbir çeşit tuhaf düşünceyle, hayalle dolup taşıyor.»</p>

  <p>Kenneth: «Bay Linton sanırım üzülecektir?» diye sorar gibi konuştu.</p>

  <p>«Üzülecek de söz mü! Bir şey olursa kalbine iner mutlaka,» dedim.</p>

  <p>«Onu sakın gereksiz yere telaşlandırmayın.»</p>

  <p>Yol arkadaşım: «E, ama,» dedi, «ben ona dikkatli olmasını söylemiştim. Şimdi de benim uyarılarıma önem vermemenin cezasını çekecek. Son günlerde Heathcliff'le de arası iyiydi, değil mi?»</p>

  <p>«Heathcliff sık sık Grange'e geliyor,» dedim. «Ama Bey ondan hoşlandığı için değil de, Hanım onu çocukluğundan beri tanıdığı için. Şimdi ise ziyaret yorgunluğuna katlanmaktan affedildi. Nedeni de Bey'in kız kardeşine beslediği küstahça düşünceler, bunları da açıklamış olması. Ben onun bir daha eve alınacağını sanmıyorum.»</p>

  <p>Doktorun bundan sonraki sorusu da: «Evin Küçükhanımı da ondan yüz çevirdi mi?» oldu.</p>

  <p>Bu konuyu tartışmayı sürdürmek istemediğim için: «Ben onun sırdaşı değilim,» dedim.</p>

  <p>Başını sallayarak: «Öyle,» dedi. «Sinsinin biridir o. Sırlarını kendine saklamaktan hoşlanır. Aslında küçük bir aptal olduğuna da şüphe yok. Sözüne inanılır birinden duyduğuma göre dün gece de kız sizin evin arkasındaki bostanda iki saatten fazla gezinmiş... ne de hoş bir geceydi ya! Adam, kıza bir daha eve dönmeyip hemen atına atlayarak onunla kaçmasını önermiş. Bana bunları anlatan kimse kızın ancak bir dahaki karşılaşmalarında hazır olacağına söz verdikten sonra adamdan kurtulabildiğini söyledi. Bu buluşmanın ne vakit olacağını öğrenememiş, ama sen Bay Linton'a uyanık olmasını söyle.»</p>

  <p>Bu haber yüreğimi yeni korkularla doldurmuştu. Kenneth'i arkada bırakıp koşmaya başladım. Küçük köpek hala bahçede havlıyordu. Kapıyı arayıp içeri girmesi için biraz bekledim; o, içeri girecek yerde, otların üzerinde dolanıp durarak ortalığı koklamaya başlamıştı. Onu yakalayıp zorla içeri sokmasaydım yola çıkıp gidecekti.</p>

  <p>Isabella'nın odasına vardığımda, korktuğumun başıma geldiğini gördüm. Oda boştu. Birkaç saat önce davranabilseydim, Catherine'in hastalığı kızın böyle bir şey yapmasını engelleyebilirdi. Şimdi ne yapılabilirdi ki? Hemen yola çıkılırsa onları ya da evdekiler! ayaklandırıp her yeri birbirine katmaktan da çekiniyordum. Zaten başı belada olan Bey'e sorunu açıp adamcağızı ikinci bir acıyla üzmeyi de içim almıyordu. Dilimi tutup işi oluruna bırakmaktan başka yol göremiyordum. Kenneth gelince de, altüst olmuş bir yüzle gidip haber verdim.</p>

  <p>Catherine, tedirgin bir uykudaydı. Kocası onun aşırı taşkınlıklarını yatıştırmayı başarmış, şimdi de baş ucunda eğilerek yüzündeki acıklı ifadede görülen her değişikliği ilgiyle izliyordu.</p>

  <p>Doktor, hastayı muayene ettikten sonra, onun etrafında tam, kesintisiz bir huzur sağlanırsa sonucun iyi olabileceğini söyledi. Bana öyle geldi ki doktor, Hanım'ı tehdit eden tehlikenin, ölümden çok, aklından zoru olduğunu belirtmek istiyordu.</p>

  <p>O gece gözlerimi kapatmadım. Bay Linton da öyle; dahası, yataklarımıza bile yatmadık. Hizmetçiler de her günkü saatlerinden çok daha erken kalkıp evin içinde koşuşturmaya, iş arasında birbirleriyle fısıldaşmaya başlamışlardı, Isabella'dan başka herkes ortalıktaydı, bir şeyler yapıyordu. Derken, onun uykusunun ne kadar derin olduğunu konuşmaya başladılar. Ağabeyi bile kardeşinin kalkıp kalkmadığını sordu. Onun görünmesi için sabırsızlanmaya başlamıştı. Isabella'nın gelinine karşı bu kadar az ilgi göstermesine de gücenmiş gibiydi.</p>

  <p>Bey, beni onu çağırmaya yollar diye ödüm kopuyordu. Neyse, onun kaçtığını ilk haber veren insan olmaktan kurtuldum. Erkenden bir iş için Gimmerton'a gönderilmiş olan düşüncesiz, ahmak bir hizmetçi kız, ağzı bir karış açık, soluk soluğa yukarı çıkıp yatak odasına doğru koşarken şöyle bağırıyordu:</p>

  <p>«Of Tanrım! Of Tanrım! Başımıza daha neler gelecek! Beyefendi, Beyefendi, bizim Küçükhanım...»</p>

  <p>Onun ortalığı yaygaraya vermesine kızarak: «Kapa çeneni!» diye bağırdım.</p>

  <p>Bay Linton da: «Daha yavaş konuş, Mary,» dedi. «Hayrola? Küçükhanım' ın nesi varmış?»</p>

  <p>Kız bir solukta: «Gitti, gitti!» dedi. «Hani o Heathcliff var ya, o da Küçükhanım'la beraber kaçmış!»</p>

  <p>Edgar Linton hışımla kalktı: «Yalan!» dedi. «Böyle bir şey olamaz! Bu düşünce de nereden aklına saplandı! Ellen Dean, git ara şu kızı... Olur şey değil bu, olamaz.»</p>

  <p>Konuşurken, hizmetçiyi de kapıya kadar götürdü; orada kıza duyduklarının doğru olduğuna nereden hükmettiğini yine sordu.</p>

  <p>Kız kekeleyerek: «Yolda, buradan süt götüren oğlanla karşılaştım. Bana Grange'de başımızın belada olup olmadığını sordu. Ben Hanım'ın hastalığını diyor sandım. 'Evet' dedim. Bunun üzerine o da 'Birileri arkalarından gitmiştir herhalde' deyince aptal aptal oğlana bakakaldım. Benim bir şey bilmediğimi anladı. Bunun üzerine, gece yarısından hemen sonra bir kadınla erkeğin Gimmerton'un az berisindeki nalbanta uğrayıp atın nallarından birini çaktırdıklarını anlattı. Nalbantın kızı da kalkıp, gelenlerin kim olduklarını anlamak için, kapıdan bakmış, hemen de tanımış. Heathclif olduğundan asla şüphe etmediği erkek zaten onu kim görse tanır, kızın babasının avucuna bir altın sıkıştırmış. Küçükhanım'ın yüzü pelerinle örtülüymüş ama, birkaç yudum su içmek isterken pelerin düşmüş, nalbantın kızı onu da iyice görmüş. Yola koydukları zaman iki atın dizgini de Heathcliff'in elindeymiş. Yüzleri kasabanın aksi yönüne dönükmüş. Bozuk yolların imkan verdiği kadar hızlı gidiyorlarmış. Kız babasına bir şey söylememiş fakat bu sabah, olup bitenleri bütün Gimmerton'a yaymış.»</p>

  <p>Adet yerini bulsun diye, bir koşu gidip Isabella'nın odasına baktıktan sonra da geldim, hizmetçi kızın doğru söylediğini bildirdim. Edgar Linton yatağın yanındaki iskemlesine oturmuştu. Ben içeri girince bakışlarını kaldırdı, yüzümdeki şaşkınlığın neden kaynaklandığını anlayınca, hiçbir emir vermeden, bir tek kelime etmeden başını tekrar öne eğdi.</p>

  <p>«Kızı yakalayıp geri getirmek için bir şeyler yapacak mıyız?» diye sordum. «Ne yapsak acaba?»</p>

  <p>«O kendi arzusuyla gitti,» dedi. «Canı istiyorsa gitmek hakkıydı.</p>

  <p>Bundan sonra onun sözünü edip benim canımı sıkma. Artık o yalnızca ismen benim kardeşim. Ben onu reddettiğim için değil, o beni reddettiği için.»</p>

  <p>Bey'in bu konuda söylediği sözler bu kadardı. Ne daha fazla sorup soruşturdu, ne de adını andı. Yalnızca, bana Isabella'nın yeni evinin yerini öğrenir öğrenmez, buradaki eşyasını kendisine yollamamı söyledi.</p>

  <p>Kaçaklar iki ay ortaya çıkmadılar. Bu süre içinde de Catherine, beyin humması olarak tanı konulan hastalığın en şiddetli dönemini geçirdi. Hiçbir anne tek çocuğuna Edgar'ın ona baktığından daha büyük bir özenle bakamazdı. Gece gündüz karısının başından ayrılmadı, bozulmuş sinirlerin, sarsılmış bir aklın neden olabileceği çeşitli sıkıntılara da sabırla göğüs gerdi, hatta Kenneth ona mezardan döndürdüğü insanın sürekli bir kaygı kaynağı olacağını, bir insan yıkıntısını kurtarmak uğruna kendi sağlığını yitireceğini söylediği halde, Catherine'in hayatının tehlikeden kurtulduğunu öğrenince duyduğu sevincin, minnet duygularının sınırı yoktu. Saatler boyunca karısının yanında oturup onun ağır ağır beden sağlığına kavuşmasını izliyor, zamanla akılca da eski dengesini bulup yakında olağan haline geleceğini umuyordu.</p>

  <p>Kadıncağız odasından ilk defa ertesi martın başında çıkabildi. O sabah Edgar Linton yastığının üzerine sarı çiğdemler serptirmişti. Catherine uyanır uyanmaz, uzun süredir neşeli pırıltılara yabancı olan gözleri bunlara takılmıştı. Hepsini koklayıp buket yaparken de gözleri sevinçle parladı.</p>

  <p>«Uğultulu Tepeler'de ilk açan çiçek bunlardır,» diye haykırdı. «Bana usul rüzgarları, ılık güneşi, erimeye başlayan karı hatırlatıyor. Edgar, güney rüzgarları esmeye başladı, değil mi, kar da nerdeyse iyice eriyecek değil mi?»</p>

  <p>Kocası: «Buralarda kar kalmadı ki, sevgilim,» dedi. «Kırlar boyunca yalnızca iki yerde beyazlık görüyorum. Gökyüzü masmavi, tarlakuşları ötüyor, dereler, çaylar da iyice kabarmış. Catherine, geçen baharın bugünlerinde seni bu çatının altına alma özlemi içindeydim. Şimdi ise birkaç kilometre tepelerde olmanı istiyorum. Rüzgar öyle tatlı esiyor ki, bana kalırsa bu rüzgar seni iyileştirecektir.»</p>

  <p>Hasta kadın: «Ben oraya yalnızca bir kez daha gidebileceğim,» dedi.</p>

  <p>«O zaman da sen beni orada bırakacaksın, ben de,; artık sürekli orada kalacağım. Gelecek bahar da sen beni bu çatının altında bulundurma özlemiyle kıvranacak, geçmişi düşününce, bugün ne kadar mutlu olduğunu anımsayacaksın.»</p>

  <p>Edgar Linton karısını sevgiyle okşamaya başladı, onu en güzel sözlerle keyiflendirmeye çalıştı ama, nafile; o, dalgınca, çiçeklere bakarken gözyaşları kirpiklerinde birikip yanaklarından aşağı inmeye başlamıştı.</p>

  <p>Catherine'in, sahiden, daha iyi olduğunu biliyorduk; onun için, bu içlenmenin uzun zaman kapalı kalmasından kaynaklandığına, yeri değiştirilirse bu durumun da biraz olsun düzeleceğine inandık.</p>

  <p>Bey, haftalardır boş duran salonun ocağını yakmamı, güneş alan bir pencerenin önüne de bir koltuk koymamı söyledi. Sonra, karısını aşağıya indirdi. Hanım, tahmin ettiğimiz gibi, canlandırıcı sıcaklıktan hoşlanarak, uzun süre orada oturdu, etrafında gördüğü her şeyle de ilgilenip oyalandı. Bunlar onun görmediği şeyler değildi fakat en azından nefret ettiği hasta odasını dolduran o sıkıntı verici eşyalarla ilgileri yoktu, ikindiye doğru çok yorgun düşmüştü ama, ne dediysek, onu odasına çıkmaya ikna edemedik.Bunun üzerine, ben başka bir oda hazırlanıncaya kadar yatsın diye salondaki kanepeyi yatak haline getirdim. Merdiven inip çıkma zahmeti ortadan kalksın diye de salonla aynı ta, şimdi yattığınız şu odayı ona hazırladık. Kısa süre sonra Edgar'ın koluna yaslanarak odadan odaya geçebilecek kadar toparlandı.</p>

  <p>Ben de, bu kadar iyi bakıldığına göre kesinlikle iyileşir, diye düşünüyordum. Bunu istememin bir nedeni daha vardı. Bir başkasının hayatı da hanımımın hayatına bağlıydı: Kısa bir süre sonra bir varisin doğumuyla Edgar linton'ın gönlünün sevinçle dolacağını, arazilerinin de bir yabancının eline geçmesinin önleneceğini umuyorduk.</p>

  <p>Isabella evden kaçtıktan yaklaşık altı hafta kadar sonra ağabeyine kısa bir mektup göndererek Heathcliff'le evlendiğini haber verdiğini de söylemem gerek. Mektup epey kuru, soğuk görünüyordu ama, altına kurşunkalemle yazılmış bir notla üstü kapalı bir şekilde af diliyor, kendisini unutmamasını, yaptıklarına kızdıysa bağışlamasını rica ediyor, bu işi o zaman elinde olmadan yaptığını, şimdi ise, bir kez olan olduğu için, bunu düzeltmeye gücünün yetmeyeceğini söylüyordu.</p>

  <p>Edgar Linton bu mektuba yanıt vermedi sanırım. On beş gün kadar sonra da balayını yeni tamamlamış bir gelinin kaleminden çıktığı düşünülünce epey tuhaf gelen bir mektup aldım. Hala sakladığım için bu mektubu size okuyacağım. Yaşadıkları zaman değer verilmiş ölülerin bıraktıkları her anı değerlidir. İşte mektup:</p>

  <blockquote>
    <p>Sevgili Ellen:</p>

    <p>Dün akşam Uğultulu Tepeler'e geldim, Catherine'in epey hastalandığını, hala da hasta olduğunu yeni duydum. Sanırım ona yazmam doğru olmaz. Ağabeyim de yollayacağım mektuba yanıt vermeyecek kadar öfkeli, ya da üzgün olmalı. Benim ise kesinlikle birisine mektup yazmam gerekiyor. O birisi de sadece sen olabilirsin.</p>

    <p>Edgar'a söyle, onun yüzünü bir kez görebilmek için dünyaları feda etmeye razıyım. Ayrıldıktan yirmi dört saat sonra yüreğim Thurshcross Grenge'e geri döndü, şimdi de yüreğim onun için de, Catherine için de sevgi dolu. Artık onun sesine uyamam.</p>
  </blockquote>

  <p>Bu sözcüklerin altları çizilmişti.</p>

  <blockquote>
    <p>Benim oraya geleceğimi düşünmelerine gerek yok; bundan da istedikleri sonucu çıkarabilirler. Ama hiçbir şeyi benim irademin zayıflığına, ya da sevgi eksikliğine bağlamasınlar.</p>

    <p>Mektubumun bundan sonraki kısmı yalnızca senin için. Sana iki sorum var. İlki şu: Burada oturduğun günlerde, insanlara olan sevgini nasıl sürdürebildin? Çevremde bulunanların benimle paylaştıkları bir tek duygu düşünemiyorum. Benim için epey önemi olan ikinci sorum şu: Bay Heathcliff bir insan mı? İnsansa, deli mi? Değilse, şeytanın ta kendisi mi? Bunu sormamın sebeplerini söylemeyeceğim. Fakat, mümkünse, bana ne ile evlenmiş olduğumu anlatmanı rica ediyorum... yani, beni ziyarete geldiğin zaman. Yakında beni ziyarete gelmelisin, Ellen. Mektup yazma ama, kesinlikle gel, Edgar'dan da bir şey getir.</p>

    <p>Şimdi yeni evim olacağına inandırıldığım Uğultulu Tepeler'de nasıl karşılandığımı öğreneceksin. Salt kendimi oyalamak için dış görünüşteki huzursuzlukların üstünde duruyorum. Huzuru özlediğim anların dışında bunları düşünmüyorum bile. Acılarımın hepsinin bunlardan ibaret olduğuna, gerisinin ise olağanüstü bir düş gibi kaldığına inanabilseydim, sevinçten güler, oynardım.</p>

    <p>Kır yoluna saptığımız zaman güneş Grange'in arkasında batmak üzereydi, bundan da saatin altı olduğunu tahmin ettim. Yol arkadaşım koruluğu, bahçeleri, dahası belki de evi gözden geçirmek için yarım saat oyalandı. Onun için, çiftlik evinin taşlığında atlarımızdan indiğimizde karanlık çökmüştü. Senin o eski kapı yoldaşın Joseph elinde bir meşaleyle bizi karşılamaya çıktı. Bu işi de tam ondan beklenecek biçimde, nazikçe yaptı, ilk işi meşaleyi yüzüme tutup alt dudağını sarkıtarak kötü kötü bakmak oldu. Sonra diğer yana döndü. İki atı alıp ahıra götürdü, sanki eski bir şatodaymışız gibi dış kapıyı sürgülemek için geri döndü.</p>

    <p>Heathcliff, onunla konuşmak için kaldı. Ben de mutfağa girdim. Altüst, izbe gibi bir yer. Senin yönetiminde olduğu günlerden beri o kadar değişmiş ki, görsen tanıyamazsın diyebilirim. Ocağın başında haydut kılıklı bir çocuk duruyordu. İri kemikli, üstü başı kir pas içinde, gözleri, ağzı Catherine'e benzeyen bir çocuktu bu.</p>

    <p>Catherine'in yeğeni olmalı, diye düşündüm. Öyleyse benim de yeğenim sayılır. Onunla tokalaşmalıyım... evet... onu öpmem de gerekir. Başlangıçta iyi bir ilişki kurmak doğru olur.</p>

    <p>Yaklaştım, tombul yumruğunu tutmaya çalışarak: «Nasılsın, şekerim?» dedim. Hiç anlamadığım bir şeyler homurdandı. Konuşmak için ikinci girişimimde: «Seninle arkadaş olacak mıyız, Hareton ?» diye sordum. İyi niyetimin armağanı da bir küfürle, 'çekip gitmezsem' Boğazlayan'ı üstüme saldırtacağı tehdidi oldu.</p>

    <p>Küçük yezit: «Hey, Boğazlayan, yavrum!» diye fısıldayınca, buldog kırması bir köpek köşedeki kulübesinden çıktı. Oğlan, tepeden bakan bir tavırla bana: «Şimdi çekip gidecek misin?» diye sordu.</p>

    <p>Yaşamayı sevmem beni bu emre uymaya zorluyordu. Diğerleri gelinceye kadar beklemek için eşikten dışarı adımımı attım. Bay Heathcliff ortalıkta yoktu. Ardından ahıra kadar gidip yardımını rica ettiğim Joseph de beni şöyle bir süzüp kendi kendine mırıldandıktan sonra burun kıvırıp:</p>

    <p>«Kah, kah, kah!» diye alay etti. «Hiçbir Hıristiyanın böyle konuştuğu duyulmuş şey midir? Mırın kırın edip durma. Ben senin ne söylediğini nasıl anlayayım?»</p>

    <p>Adamın sağır olduğuna emin olduğum halde bir yandan da kabalığına kızarak: «Benimle beraber eve girmeni istiyorum» diye bağırdım.</p>

    <p>«Sen bana bakma. Benim bir sürü işim var» diyerek işine devam etti. Arada bir de durup tepeden bakarcasına giysilerimi, yüzümü gözden geçiriyordu. Giysilerim epey süslüydü ama, yüzüm onun istediği kadar hüzünlü olsa gerekti.</p>

    <p>Avluyu döndüm, ara kapılardan geçtikten sonra başka bir kapıya geldim, daha nazik bir hizmetçiyle karşılaşacağımı umarak kapının tokmağını vurdum. Kısa bir bekleyişten sonra, uzun boylu, asık suratlı, boyunbağsız bir adam kapıyı açtı. Omuzlarına dökülen karmakarışık saçlarıyla yüzü kapanmıştı. Gözleri de, olanca güzelliğini yitirmiş, Catherine'in hortlağının gözlerine benziyordu.</p>

    <p>«Burada ne işiniz var?» diye aksilendi. «Siz kimsiniz?»</p>

    <p>«Adım Isabella Linton idi» dedim. «Siz beni daha önce de görmüştünüz, efendim. Geçenlerde Bay Heathcliff'le evlendik. O da beni sanırım sizin izninizi alarak buraya getirdi.»</p>

    <p>Keşiş, aç bir kurt gibi bakarak: «O da geri döndü öyleyse,» dedi.</p>

    <p>«Evet... az önce geldik,» dedim. «Beni mutfak kapısının önünde bıraktı. Ben de içeri girecektim ama, sizin küçük oğlan oranın bekçiliğini yapıyordu, köpeğinin de yardımıyla beni korkuttu.»</p>

    <p>İleride ev sahibim olacak adam, karanlıkta Heathcliff'i görebilmek için gözleriyle ortalığı taradı, «O cehennem kaçkını haydudun sözünü tutması iyi oldu,» diye homurdandı, sonra da «o alçak» onu aldatsaydı neler yapacak olduğunu bir yığın küfür sıralayarak anlattı.</p>

    <p>Bu ikinci giriş denemesine kalkıştığıma pişman olmuştum. Hatta o küfürlerini bitirmeden de usulcacık oradan sıvışmak niyetindeydim ama, ben bu arzumu yerine getiremeden o içeri girmemi buyurdu, kapıyı kapatıp tekrar sürgüledi.</p>

    <p>Ocakta büyük bir ateş yanıyordu; zemini külrengi olan salonu aydınlatan tek ışık da buydu. Genç kızken, sürekli bakışlarımı çeken o pırıl pırıl çay takımları da tozdan, pastan tanınmaz haldeydi.</p>

    <p>Hizmetçiyi çağırıp beni yatak odasına götürmesini söylememin mümkün olup olmadığını sordum. Hindley Earnshaw, buna yanıt vermek yüceliğinde bulunmadı. Elleri ceplerinde, odada dolanıp duruyordu. Benim varlığımı da unutmuş gibiydi. Öylesine dalgın, öylesine insanlardan uzak bir hali vardı ki onu yeniden rahatsız etmeye çekindim.</p>

    <p>O yabancı ocak başında oturup, dünyada en çok sevdiğim insanların bulunduğu o şirin yuvamın beş altı kilometre ötede olduğunu düşünürken yalnızlıktan da kötü duygular içinde olduğuma şaşmayacaksın, Ellen. Yuvamla aramda beş altı kilometre yerine kocaman bir okyanus da bulunabilirdi, çünkü bu mesafeyi hiçbir zaman aşamayacaktım.</p>

    <p>Kendi kendime avunmak için nereye başvurabileceğimi sordum. Aman, aklında olsun, sakın Edgar'a, ya da Catherine'e bunları anlatayım deme. Bütün üzüntülerim bir yana, Heathcliff'e karşı benim tarafımı, tutabilecek bir kimsenin bulunmayışı beni her şeyden fazla üzmüştü.</p>

    <p>Uğultulu Tepeler'e neredeyse sevinerek sığınmıştım, çünkü böylece onunla yalnız yaşamaktan kurtulmuş oluyordum. Ama o da aralarına gireceğimiz insanları iyi tanıyor, onlara katılmaktan çekinmiyordu.</p>

    <p>Oturup uzun uzun düşündüm. Saat sekizi vurdu, dokuzu vurdu. Oda arkadaşım, hala başı göğsüne düşmüş, gezinip duruyor, kimi zaman çıkardığı homurtular, acı inlemeler dışında, hiç konuşmuyordu. Evin içinde bir kadın sesi duyabilmek için kulak kesildim. Bu arada müthiş pişmanlık duygularım, karamsar düşüncelerim de iç çekişleriyle, ağlamayla dillenmişti.</p>

    <p>Hindley Earnshaw, odayı arşınlamayı bırakıp karşıma geçerek şaşkınca bana bakmaya başlayıncaya kadar da acımı açığa vurduğumun farkında değildim. Benimle tekrar ilgilenmesini fırsat bilerek bağırdım:</p>

    <p>«Yolculuk beni yordu, yatmak istiyorum. Hizmetçi nerede? Kendisi buraya gelmediğine göre siz beni onun yanına götürün. »</p>

    <p>«Bizim kadın hizmetçimiz yoktur,» dedi. «Kendi işini kendin yapacaksın.»</p>

    <p>«Peki, ben nerede yatacağım?» diye hıçkırdım, Yorgunluktan, bitkinlikten onurumu düşünecek halde değildim.</p>

    <p>«Joseph sana Heathcliff'in odasını gösterir,» dedi. «Aç şu kapıyı... Joseph oradadır.»</p>

    <p>Söylediğini yapmak üzereyken ani bir hareketle beni yakaladı, çok garip bir sesle: «Ne olursun, kapıyı kilitle, sürgülemeyi de unutma! Sakın bunu unutayım deme!» diye bağırdı.</p>

    <p>«Peki ama, neden, Bay Earnshaw?» diye sordum. Kendimi Heathcliff ile bir odaya kilitlemek fikri o kadar hoşuma gitmemişti.</p>

    <p>Yeleğinin cebinden garip şekilli bir tabanca çıkararak: «Şuna bak!» diye bağırdı. Tabancanın namlusuna çift ağızlı sustalı bir çakı eklenmişti.</p>

    <p>«Çaresiz bir insan için büyük bir kışkırtıcıdır bu, değil mi? Her gece bunu elime alıp onun kapısını açmak isteğime karşı duramıyorum. Kapıyı bir kez açık bulursam, onun işi tamam demektir. Bir dakika önce böyle bir iş yapmamı engelleyecek yüzlerce sebep bulabildiğim halde bunu düşünmekten vazgeçemiyorum... Onu öldürerek düzenimi bozmaya sanki beni şeytan kışkırtıyor. İnsan elinden geldiği kadar aşk uğruna şeytana karşı çıkabilir ama, vakti gelince, gökteki meleklerin hepsi yan yana gelse bile onu kurtaramaz.»</p>

    <p>Tabancayı ilgiyle inceledim. Zihnimde korkunç bir düşünce belirdi. Elimde böyle bir silahla kim bilir ne kadar güçlü olurdum! Silahı elinden aldım, bıçağına dokundum. Bir an için yüzümde beliren ifadeye şaşırmış gibiydi. Korku değildi, açgözlülük ifadesiydi bu. Kıskanç bir tavırla tabancayı çekti aldı, çakıyı kapadı, tekrar eski yerine koydu.</p>

    <p>«Ona söylesen de umurumda değil,» dedi. «Kendini kollamasını söyle, sen de dikkatli ol. Aramızdaki durumu öğrendin. Ama bakıyorum, onun tehlikede olması seni şaşırtmadı.»</p>

    <p>«Heathcliff size ne yaptı?» diye sordum. «Sizin bu şaşkınlık verici nefret duygularınızı kazanmak için size ne fenalığı dokundu? Ona bu evden çıkıp gitmesini söylemek daha akıllıca bir şey olmaz mı?»</p>

    <p>Hindley Earnshaw: «Hayır!» diye bağırdı. «Beni bırakıp gitme teklifinde bulunursa ölmüş demektir. Sen de onu kışkırttığın için katil olacaksın. Bir daha ele geçirme umudu kalmadan her şeyi kayıp mı edeyim? Hareton dilenci olup sokaklara mı düşecek? Ah, lanet olsun! Onu geri alacağım, onun altınlarını da alacağım. Sonra da sıra onun kanına gelecek. Ruhu da cehenneme gidecek. Cehennem onun gelişiyle her zamankinden on kat daha karanlık olacak.»</p>

    <p>Bana eski Beyinin alışkanlıklarını anlatmıştın, Ellen. Evet, delirme sınırına geldiği açıkça görülüyor... en azından, dün gece öyleydi. Onun yanında bulunmaktan korkuyordum. Hizmetçisinin suratsız kabalığı efendisininkiyle karşılaştırılınca solda sıfır kalır diye düşünüyorum.</p>

    <p>Yine sinirli sinirli gezinmeye başlamıştı, ben de mandalı kaldırıp mutfağa kaçtım. Joseph, ocağa doğru eğilmiş, üzerinde sallanan büyük bakraca bakıyordu. Yanındaki tezgahta içi yulaf lapası dolu koca bir tahta kase vardı. Bakracın içindekiler kaynamaya başlayınca elini kaseye daldırmak üzere döndü. Bunun akşam yemeğine hazırlık olduğunu anlamıştım, karnım da epey acıktığı için hazırlanan yemeğin yenebilecek türden bir şey olmasını istiyordum. Bundan dolayı: «Bırak da ben pişireyim,» diye bağırdım. Kaseyi onun elinin altından uzaklaştırdıktan sonra şapkamı, binici ceketimi çıkarmaya giriştim. «Bay Eranshaw her işimi kendimi yapmam gerektiğini söyledi,» dedim. «Ben de öyle yapacağım. Açlıktan ölmekten korktuğum için burada hanımlık taslamamam gerekiyor.»</p>

    <p>Joseph: «Ey Yüce Tanrım!» diye mırıldanarak oturdu, ajurlu çoraplarını dizlerinden bileklerine kadar indirdi. «Bakın şu işe! Daha kimlerden emir alacağız! Ben tam iki Bey'e kendimi alıştırayım derken başımı bir de bu karı çıktı! Buralarda durulmaz artık. Çekip gitmeli. Günün birinde bu evi terk edip gideceğim hiç aklıma gelmemişti ama, ne eyleyelim, o günün yaklaştığı besbelli.»</p>

    <p>Bu yakınmalar benden hiç ilgi görmedi. Hemen işe giriştim.</p>

    <p>Yemek pişirmenin benim için büyük eğlence olduğu günleri anımsayarak göğüs geçirdiğim de oluyordu. Fakat şimdi bu anıları geldikleri gibi hemen zihnimden uzaklaştırmak zorundaydım. Geçmiş mutluluklar bana azap veriyordu. Bunlar hayalimde canlandıkça kepçeyi daha hızlı çeviriyor, avuç avuç yulaf ezmesini daha kısa aralarla bakraca atıyordum.</p>

    <p>Joseph de benim yemek pişirme tarzımı gittikçe artan bir hışımla izliyordu. «Hin!» diye homurdandı. «Bu akşam sen yulaf çorbanı yiyemeyeceksin, Hareton. Çünkü benim yumruğum gibi top top olacaklar, işte yine öyle... senin yerinde ben olsam bir tekmede bakraç makraç bırakmam ha. Güm, güm! Onun bakraca yulaf atmasıyla bakracın dibinin Gelinmemesi şaşılacak şey...»</p>

    <p>Yemeği kaselere boşaltınca ben de gördüm: Çok uyduruk bir yemek olmuştu. Dört kase vardı, bir de mandıradan doldurulup yeni getirilmiş süt kabı duruyordu. Hareton kabı iki eliyle kavrayıp kalın dudaklarından döke saça içmeye koyuldu. Ben hemen karşı çıktım, sütünü bir tasa koyup içmesi gerektiğini, benim böyle kirletilmiş sütten bir yudum bile içmeyeceğimi söyledim, ihtiyar huysuz bu titizliğimden epey alındı, «çocukcağızın» en aşağı benim kadar temiz, sağlam olduğunu defalarca söyledi durdu. Kendimi beğenmişliğime de şaştığını bildirdi. Bu arada küçük haydut da kötü kötü bana bakarak sütünü höpürdetiyordu.</p>

    <p>«Ben yemeğimi başka bir odada yiyeceğim,» dedim. «Yemek salonu dediğiniz bir yer var mı?»</p>

    <p>Joseph alayla: «Salon ha?» dedi. «Salon! Hayır, bizim salonumuz filan yok. Bizimle oturmaktan hoşlanmıyorsan Bey var... Beyimizden hoşlanmıyorsan biz varız.»</p>

    <p>«Öyleyse ben de yukarı çıkarım. Bana bir oda gösterin,» dedim.</p>

    <p>Kasemi bir tepsiye koydum, kendime süt getirmeye gittim. Ben yukarı çıkmaya hazırlanırken adam homurdana homurdana önüm sıra seyirtti. Tavan arasına çıktık. O kimi zaman durup durup, önünden geçtiğimiz odalara bakmak için kapılarını açıyordu.</p>

    <p>En sonunda menteşeleri gıcırdayan çarpık bir kapıyı açarak: «Aha işte sana oda,» dedi. «Birkaç lokma yemek için fazla bile. Köşede bir çuval mısır var, çuval temizdir ama, sen o süslü ipek urbaların kirlenecek diye korkarsan üzerine bir mendil atıver.»</p>

    <p>Onun oda dediği yer odunluk gibi bir yerdi, içerisi ekşi ekşi tahıl kokuyordu. Tahıl dolu çuvallar duvar boyunca yığılmış, ortada geniş bir boşluk kalmıştı. Öfkeyle yanımdakine dönerek: «Be adam!» diye bağırdım.</p>

    <p>«Burası uyunacak bir yer değil ki. Ben yatak odamı görmek istiyorum.»</p>

    <p>Adam alaycı bir sesle: «Yatak odası ha?» dedi. «Pekala, sana bütün yatak odalarını göstereyim. Aha, işte şu da benimkisi.» Tavan arasındaki ikinci hücreyi gösterdi. Onun birincisinden farkı duvarlarının daha çıplak olması, bir köşesinde de üstü çivit mavisi yorganla örtülü geniş, alçak, perdesiz bir yatağın bulunmasıydı.</p>

    <p>«Senin odanı ne yapayım!» diye bağırdım. «Bay Heathcliff de evin en üst katında yatmıyordur ya, öyle değil mi?»</p>

    <p>Sanki yeni bir şey keşfetmiş gibi: «Aha, demek Bay Heathcliff'i istiyorsun, öyle mi?» dedi. «Bunu baştan söyleseydin ya! O zaman ben de sana her şeyi anlatıverirdim, sen de bir tek o odayı göremeyeceğini öğrenirdin. O yatak odasını sürekli kilitli tutar, ondan başka hiç kimse oraya giremez.»</p>

    <p>«Güzel bir eviniz var, Joseph,» demekten kendimi alamadım.</p>

    <p>«İçindekiler pek hoş insanlar doğrusu. Yazgımı onlarınkiyle birleştirdiğim gün dünyada ne kadar çılgınlık varsa hepsi benim beynimde toplanmış olmalı. Neyse, şimdi bunun sırası değil... Başka odalar da var. Tanrı aşkına, biraz çabuk ol da beni bir tanesine yerleştiriver.»</p>

    <p>Bu yalvarışıma karşılık vermedi; ama bildiğinden şaşmaz bir halde, tahta basamaklardan aşağı indi, bir odanın önünde durdu. Onun duruşundan, eşyanın yüksek türden oluşundan burasının evin en iyi odası olduğuna inandım. Yerde bir halı vardı; iyi bir halıydı, fakat üzerindeki çiçekler tozdan görünmez olmuştu. Üstünden yırtık kağıtlar sarkan bir ocak, kırmızı renkli, pahalı kumaştan son moda perdelerle çevrili güzel bir meşe yatak göze çarpıyordu. Bunların pek kötü kullanıldıkları da belliydi. Kıvrımlanarak aşağı sarkan üst perdeler halkalarından çıkmıştı. Perdeleri tutan demir korniş de eğilmiş, perdenin bir kenarı yere sarkmıştı. Sandalyeler de kırık döküktü, bir kısmı kullanılmayacak gibiydi. Duvarların tahta kaplamaları da derin yarıklarla bozulmuştu.</p>

    <p>Ben içeri girip yerleşmek için cesaretimi toplamaya çalışırken ahmak kılavuzum: «Aha işte bura beyin odası,» dedi. Artık yemeğim soğumuş, iştahım kaçmış, sabrın da tükenmişti. Bana hemen bir yer, dinlenebileceğim bir oda göstermesini söyledim.</p>

    <p>İhtiyar sersem: «Hangi cehennemi istersin?» dedi. «Tanrı hepimizi bağışlasın. Hangi cehennemin dibinde zıbaracaksın, a baş belası evli karı! Burada Hareton'ın odasından başka görmediğin yer kalmadı. Bu evde başka bir delik bile yok.»</p>

    <p>Öyle öfkelenmiştim ki elimdeki tepsiyi üstündekilerle birlikte yere atıverdim. Sonra da merdivenin başına oturup ellerimle yüzümü kapattım, ağlamaya başladım.</p>

    <p>Joseph: «Eh, eh, bunu iyi ettin, Bayan Cathy, iyi ettin, Bayan Cathy,» diye söylendi. «Gelgelelim şu kırılan tabak çanak Bey'in ayağına takılınca kim bilir neler diyecek! Seni işe yaramaz deli karı seni! Tanrı'nın nimetlerini ayaklar altına attığın için Noel'e kadar orucu hak ettin. Ama bu hallerine fazla devam edeceğini de hiç sanmıyorum. Heathcliff senin bu güzel hallerine katlanır mı sanıyorsun? Ah seni bu halde bulmasını isterdim! Hiçbir şeyi değil, sadece bunu isterdim.»</p>

    <p>Böyle söylene söylene aşağıdaki hücresine indi, mumu da götürmüştü. Ben de karanlıkta kaldım. Bu ahmakça hareketimden sonra düşünmeye koyulduğum zaman gururumu yenip öfkemi yatıştırarak, yerleri temizlemek zorunda olduğumu anladım. Ansızın, hiç beklemediğim bir yardımcı belirdi; bu bizimin ihtiyar köpeğin oğlu olduğunu tahmin ettiğim Boğazlayan'di. Enikliğini Grange'de geçirmiş, sonra da babam onu Hindley'e vermişti. Sanırım, o da beni tanıdı... selamlamak için burnunu burnuma sürttü, sonra yere dökülmüş olan yulaf çorbasını şapırtılarla yemeye başladı. Ben de merdivenin basamaklarından çanak parçalarını toplamaya, tırabzana sıvışan sütleri mendilimle silmeye giriştim.</p>

    <p>İşimizi yeni bitirmiştik ki geçitten Hindley Eranshaw'ın ayak seslerini duydum. Yardımcım kuyruğunu kısarak duvar dibine sindi. Ben de en yakın kapı aralığına saklandım. Aşağı doğru bir yuvarlanışla uzun bir uluma duyunca, köpeğin saklanmayı iyi beceremediğini anladım. Ben daha şanslı çıktım. Yanımdan geçti, odasına girdi, kapıyı kapattı.</p>

    <p>Onun hemen ardında da Joseph, Hareton'ı yatırmaya geldi. Ben de meğer Hareton'ın odasına sığınmışım, ihtiyar beni görünce: «Bu evde hem sana, hem de kibrine yer bulundu desem yeri var,» diye söylendi.«Oda zaten boş, buraya yerleşebilirsin. Diğerine gelince; o da böyle kötü meclislerde hep üçüncü adam olur.»</p>

    <p>Buna sevinerek odaya girdim. Ocağın başındaki koltuklardan birine kendimi atar atmaz da başım önüme düştü, uyuyakaldım. Uykum hem derin, hem de pek tatlıydı fakat, çok da çabuk bitti. Bay Heathcliff beni uyandırdı; yeni gelmişti, o sevgi dolu tavrıyla bana burada ne yaptığımı sordu. Geç vakte kadar uyanık kalmamın sebebini, odamızın anahtarının onun cebinde kaldığını anlattım. Odamız sözü ona büyük bir hakaret oldu. Küfürler ederek odanın benim olmadığını söyledi, şey edeceğini... onun sözlerini tekrarlamayacağım gibi, her zamanki davranışını da anlatmayacağım. Nefretimi uyandırmakta o kadar kararlı, o kadar usta ki, korkumu bile unutacak kadar şaşıyorum bazen. Bir vahşi kaplan, bir ağulu yılan bile bende onun uyandırdığı korkuyu uyandıramaz. Bana Catherine'in hastalığını anlattı, ağabeyimi buna neden olmakla suçladı. Edgar'a cezasını verme olanağını ele geçirinceye kadar da bunun acısını benden alacağını söyledi.</p>

    <p>Ondan nefret ediyorum. Ben mahvoldum... aptallık ettim. Sakın ha, Grange'de hiç kimseye bunların bir tek sözcüğünü bile tekrarlayayım deme. Seni her gün bekleyeceğim... Beni düş kırıklığına uğratma.</p>

    <p>Isabella</p>
  </blockquote>

  <p>Bu mektubu okur okumaz, Bey'e gittim. Kız kardeşinin Uğultulu Tepeler'e geldiğini, bana Bayan Linton'ın hastalanmasından duyduğu üzüntüyü anlatan bir mektup yolladığını, ağabeyini epey özlediğini, ayrıca kendisinin bağışlandığını gösteren bir şeyin hemen ona yollanmasını istediğini anlattım.</p>

  <p>Edgar Linton: «Bağışlamak mı?» dedi. «Ortada bağışlanacak bir şey yok ki. İstersen bugün öğleden sonra, Uğultulu Tepeler'e gidip, benim öfkeli olmadığımı, yalnızca onun kaybettiğim için üzüldüğümü söyleyebilirsin, Ellen. Hele hiçbir zaman mutlu olacağına inanamadığım için daha da üzgünüm. Benim onu ziyarete gitmem söz konusu olamaz elbette. Artık sonsuza kadar ayrıldık. Beni sahiden sevindirmek istiyorsa, evlendiği o alçak herifi bu ülkeden uzaklaşmaya ikna etsin.»</p>

  <p>Yalvarırcasına: «Peki ama, ona kısacık bir mektup yazmayacak mısınız, efendim?» diye sordum.</p>

  <p>«Hayır,» dedi. «Buna gerek yok. Heathcliff'in ailesiyle aramdaki haberleşme onun Linton ailesiyle arasındaki haberleşme ölçüsünde seyrek olacak; yani hiç haberleşmeyeceğiz.»</p>

  <p>Isabella'yı avutmak birkaç satır yazmayı bile reddedişini hoş gösterebilmek için neler yapmam gerektiğini düşündüm.</p>

  <p>Isabella'nın beni sabahtan beri beklediğini rahatça söyleyebilirim. Bahçe yolunda yürürken pencereden baktığını gördüm. Ben başımı sallayarak selam verdim ama, o sanki görülmekten korkar gibi hemen geri çekildi.</p>

  <p>Kapıyı çalmadan içeri girdim. O eski neşeli evin öyle korkunç, sıkıntı verici bir hali vardı ki bu görünüm kadar müthiş bir şey olamaz. Doğrusu, genç hanımın yerinde olsaydım hiç olmazsa ocak başını süpürür, masaların tozunu silerdim, bunu itiraf etmeliyim. Ama, o daha şimdiden etrafındaki ilgisizlik, ihmal havasına kendini uydurmuştu. Güzel yüzü solgun, usanmıştı. Saçları kıvrılmamıştı. Buklelerin birazı dümdüz aşağıya doğru iniyordu, bazıları ise başının etrafına rastgele tutturulmuştu. Giysilerine de geceden beri elini sürmemişti anlaşılan.</p>

  <p>Hindley yoktu. Heathcliff, bir masanın başında, cep defterini karıştırıyordu. Ben içeri girince kalktı, içtenlikle hatırımı sordu, oturmam için iskemle gösterdi.</p>

  <p>Zaten orada düzenli görünen bir o vardı. Adamın her zamankinden daha iyi olduğunu düşündüm. Olaylar ikisini de o kadar değiştirmişti ki, yabancı biri, Heathcliff'in doğma büyüme soylu bir bey, karısının ise tam bir pasaklı olduğunu sanırdı.</p>

  <p>Genç hanım beni karşılamak için coşkuyla öne atıldı, bir elini de beklediği mektubu almak için uzatmıştı. Ben başımı salladım. İşaretimi anlamadığı için şapkamı bırakmak amacıyla yan masalardan birine doğru giderken ardımdan geldi, getirdiğim şeyi hemen ona vermemi fısıldadı.</p>

  <p>Heathcliff onun ne demek istediğini anladığı için: «Isabella'ya bir şey getirdinse ki kesin getirmişsindir onu hemen ver, Nelly. Boşuna saklamaya kalkma, bizim zaten gizlimiz kapaklımız yok,» dedi.</p>

  <p>En iyi hareketin hemen doğruyu söylemek olacağını düşünerek: «A! Bende öyle bir şey yok,» dedim. «Efendim kız kardeşinin kendisinden ne mektup, ne de ziyaret beklemesini söyledi. Size sevgilerini, mutluluk dileklerini yolladı, Hanımcığım. Neden olduğunuz üzüntüleri de bağışladığını söyledi. Fakat bundan sonra bu aileyle kendi ailesi arasında haberleşme olmayacağını, çünkü bundan bir sonuç elde edilemeyeceğini söyledi.»</p>

  <p>Isabella Heathcliff'in dudağı usulca titredi. Sonra pencerenin önündeki sandalyesine gidip oturdu. Kocası da ocak başında, bana yakın bir yerde, ayakta durup Catherine'! sormaya başladı.</p>

  <p>Catherine'in hastalığı hakkında söylenmesi doğru olacak şeyleri söyledim ama, o ahret sorularıyla, hastalığın nedenlerinin çoğunu benden öğrenmeyi başardı. Bütün suçun hanımda olduğunu, çünkü bunu kendisinin hak ettiğini söyledim; sonunda da, Heathcliff'in de Bay Linton'dan örnek alarak, onun iyi kötü her türlü ilişkiden uzak duracağını umduğumu bildirdim.</p>

  <p>«Bayan Linton iyileşme dönemine yeni girdi,» dedim. «Hiçbir zaman eskisi gibi olamayacak ama, en azından hayatı kurtuldu. Onun iyiliğini sahiden istiyorsanız, bir daha karşısına çıkmazsınız; üstelik, buralardan da çıkıp gidersiniz. Hem, buna hiç de pişman olmazsınız. Size şu kadarını söyleyeyim, şu genç hanım benden ne kadar farklıysa, Catherine Linton da sizin eski arkadaşınız Catherine Earnshaw'dan o kadar farklıdır. Dış görünüşü hayli değişti, kişiliği daha da fazla değişti. Öyle ki, onunla arkadaşlık etmeye mecbur kalan bir kimse, ona duyduğu sevgiyi ancak onun geçmişteki halini anımsayarak, insanlık adına, sorumluluk duygusuyla sürdürebilir.»</p>

  <p>Heathcliff, sakin görünmeye çalışarak: «Bu çok mümkün, çok mümkün,» dedi. «Senin bey'inin insanlıkla sorumluluk duygusundan başka dayanağı olmayabilir. Ama Catherine'! onun insanlığına, sorumluluk duygusuna bırakacağıma aklın yatıyor mu? Üstelik, benim Catherine'e beslediğim duyguları onunkilerle ölçebilir misin? Sen buradan gitmeden önce beni onunla konuşturacağına ilişkin söz vermeni istiyorum, istesen de, istemesen de ben onu kesinlikle göreceğim. Ne diyorsun?»</p>

  <p>«Ben diyorum ki, Bay Heathcliff, onu görmelisiniz. Zaten hiçbir zaman da benim aracılığımla bunu yapamayacaksınız. Bey'le aranızda geçecek ikinci bir tartışma Hanım'ı iyice ölüme yakınlaştıracaktır.»</p>

  <p>Heathcliff: «Senin yardımınla böyle bir karşılaşma önlenebilir,» dedi.</p>

  <p>«Üstelik, böyle bir durumla karşılaşma tehlikesi olursa o Catherine'in hayatına bir tek acı daha eklerse eh, ben de işi son sınıra vardırmaya hak kazanırım. Keşke Catherine'in kocasını yitirirse fazla üzülüp üzülmeyeceğini bana söyleyecek kadar içten olsaydın. Onun üzülmesi korkusu beni bir şeyler yapmaktan alıkoyuyor, işte, kocasıyla aramızdaki duygu farkını da görüyorsun. O benim yerimde, ben de onun yerinde olsaydım, kendisinden hayatımı zehir edecek kadar iğrendiğim halde, ona asla elimi kaldırmazdım. Sen istersen inanma. Catherine onun yanında bulunmasını istediği sürece ben de onu uzaklaştırmaya kalkışmazdım. Ama kadının ilgisi söndüğü an da yüreğini deşer, kanını içerdim. O zamana kadar da bana inanmıyorsan beni tanımıyorsun demektir evet, o zamana kadar da onun bir tel saçına dokunmaktansa azar azar ölmeyi seçerdim.»</p>

  <p>«Böyle söylüyorsunuz fakat tam sizi unutmaya başladığı sırada karşısına çıkıp onu tekrar huzursuz ederek, çeşitli karışıklıklara yol açarak onun iyileşme ümitlerini tamamen de yıkmaktan çekinmiyorsunuz,» dedim.</p>

  <p>«Sen onun beni unutmak üzere olduğunu mu sanıyorsun?» dedi.</p>

  <p>«Ah, Nelly, onun beni unutamayacağını biliyorsun. Edgar'ı bir kez düşünüyorsa, beni bin kez düşünüyor, bunu benim kadar sen de biliyorsun. Hayatımın en kötü döneminde ben de böyle bir düşünceye saplanmıştım; geçen yaz buralara döndüğümde de bu düşünce beni egemenliğine aldı, fakat bundan sonra bu fikre sadece kendisi söylerse tekrar inanacağım. Ondan sonra Edgar da, Hindley de, kurduğum hayallerin tümü de yok olacak. Geleceğimi iki sözcük belirleyecek: ölüm, cehennem. Catherine'! yitirdikten sonra hayatım bana cehennem olacak.</p>

  <p>«Edgar Linton'ın sadakatine benimkinden fazla önem verdiğini bir an için düşünmekle ahmaklık ettim. Edgar, o sıska benliğinin olanca gücüyle seksen yıl sevse, benim bir günde sevdiğim ölçüde sevemez.</p>

  <p>Catherine'in yüreği de benimki kadar derin. Denizin şu at yalağına sığması onun olanca sevgisinin o adamın tekeline girmesinden daha kolaydır. Hem, Edgar onun gözünde köpeğinden, ya da atından ancak bir yere kadar daha üstün değer taşıyabilir. Bir kere, benim gibi sevilecek yaradılışta değil; yaradılışında olmayanı kadın ona nasıl verebilir?»</p>

  <p>Isabella: «iki insan birbirine ne kadar düşkün olabilirse, Catherine ile Edgar da birbirlerine kadar düşkünler,» diye parladı. «Hiç kimsenin böyle konuşmaya hakkı yok! Ağabeyime hakaret edilmesini de istemiyorum!»</p>

  <p>Heathcliff, çıkışır gibi: «Ağabeyin de sana epey düşkün, öyle mi? Seni nasıl da hemencecik bir başına bırakıverdi!» dedi.</p>

  <p>«O benim çektiklerimin ayrımında değil. Bunu kendisine anlatmadım.»</p>

  <p>«Öyleyse, ona başka şeyler anlatmış olacaksın... Mektup yazdın değil mi?»</p>

  <p>«Evet, evlendiğimi söylemek için yazdım. Mektubu sen de gördün.»</p>

  <p>«Ondan sonra başka bir şey yazmadın mı?»</p>

  <p>«Hayır.»</p>

  <p>«Küçükhanım'a durumundaki değişiklik hiç de iyi gelmemiş,» diye araya girdim. «Bir sevgiye ihtiyacı var, besbelli... Hangi sevgiye olduğunu da tahmin edebilirim fakat söylemesem daha iyi.»</p>

  <p>Heathcliff: «Bana sorarsan kendisine karşı sevgi duyması gerek,» dedi. «Her gün giderek daha pasaklı oluyor. Beni memnun etmeye çalışmaktan da görülmedik ölçüde çabuk bıktı. Çok zor inanacaksın ama, daha evlendiğimizin ertesi günü evine dönmek için ağlamaya başladı. Neyse ki, fazla ince olmaması onun bu eve daha iyi uyum sağlamasına yarayacak.</p>

  <p>Onun dışarılarda dolaşıp beni utandırmamasını da sağlayacağım.»</p>

  <p>«İyi ama, efendim,» diye yanıt verdim, «Bayan Heathcliff'in bakılmaya, hizmet edilmeye alışkın olduğunu, herkesin onu her dediğini yapmaya hazır bulunduğu bir evin tek kızı olarak yetiştiğini de dikkate alırsınız sanırım. Sağı solu toplayacak bir hizmetçi bulmasına izin vermeli, ona daha sevecen davranmalısınız. Bay Edgar istediğinizi düşünün, Küçükhanım'ın birine kopmaz bağlarla bağlanabileceğinden kuşkulanamazsınız; yoksa, eski evinin görkemini, rahatlığını, eski arkadaşlarını seve isteye bırakıp sizinle bu vahşi yere yerleşmeye cesaret edemezdi.»</p>

  <p>«Onları bir hayal uğruna terk etti. Benim bir aşk kahramanı olduğumu sanmıştı, şövalyece sadakatimden de engin bir hoşgörü bekliyordu. Hayalinde beni o kadar farklı bir insan olarak canlandırmış, bunlara da o kadar inanmıştı ki, ben onu aklı başında bir insin olarak kabul edemiyordum. Fakat en sonunda beni tanımaya başladığını sanırım, ilk günlerde beni öfkelendiren o sersemce gülmeleri, yapaylıkları artık görmüyorum. Hem kendisi, hem de çılgınca sevgisine dair sözlerimin doğru olduğunu söylediğim zaman bana bir türlü inanamamakla gösterdiği ahmaklık da neyse ki bitti.</p>

  <p>«Onu sevmediğimi keşfetmesi için de aklını şaşılacak kadar fazla çalıştırması gerekti. Bir ara, hiçbir ders ona bunu anlatamayacak sandım. Yine de tam anlamıyla öğrenmiş sayılmaz, çünkü daha bu sabah, korkunç bir zeka eseri olarak, onu kendimden nefret ettirmeyi başardığımı söyledi, inan bana, Herkül'ce bir çabanın sonudur bu. Sahiden bunu başardımsa, teşekkür etmem gerekir. Sözlerinin doğruluğuna inanabilir miyim, Isabella? Benden nefret ettiğine emin misin? Seni yarım gün tek başına bırakırsam, iç çekerek, yaltaklanarak bana sokulmayacak mısın? Senin önünde ona karşı epey sevecen davranmamı isterdi, Nelly, buna eminim. Gerçeğin ortaya çıkarılması gururunu incitiyor. Ama, sevginin tek yanlı olduğunu, ona hiçbir zaman bu konuda yalan söylemediğimi kim duyarsa duysun, umurumda değil. O de beni birazcık aldatıcı bir uysallık göstermiş olmakla suçlayamaz. Yaptığımı gördüğü ilk şey de Grange'den ayrılırken küçük köpeğini asmak oldu. 'Yapma!' diye yalvarması üzerine de ağzımdan çıkan ilk sözler, biri hariç, kendisiyle ilgili bütün yaratıkları asılmış görmek istediğini bildiren sözler oldu. Belki de hariç tutulanın kendisi olduğunu sanmıştır. Ama hiçbir canavarlık onu iğrendirmez. Öyle sanıyorum ki, kendi tatlı canı incinmek tehlikesinden uzak oldukça acımasızlığa karşı içtenlikli bir hayranlık bile beslemektedir. Şimdi bu zavallı, köle ruhlu, kötü niyetli köpeğin benim onu sevebileceğimi düşünmesi aptallığın, budalalığın daniskası değil de nedir? Bey'ine söyle, Nelly, ben hayatımda bunun kadar değersiz bir şey görmedim. Linton soyadını bile lekeliyor. Bazen onun nelere göğüs gerebileceğin! anlamak için giriştiğim denemeler sırasında salt yeni bir işkence icat edemediğim için yavaşladığım olmuştur, işte o zaman yine de yüzü kızarmadan bana yaltaklanmıştır. Ona şunu da söyle ki ağabeylik, hakseverlik gönlü rahat etsin, yasanın sınırları içinde kalmaya dikkat ediyorum. Bugüne kadar, onun herhangi bir boşanma isteğini haklı gösterebilecek bir harekette bulunmaktan kaçındım. Hem, arada bizi ayırabilecek bir kimse de yok. Gitmek isterse, gidebilir, çünkü varlığının verdiği sıkıntı ona işkence etmenin zevkinden ağır basıyor.»</p>

  <p>«Bay Heathcliff,» dedim, «bu sözleriniz birer deli zırvası. Karınız da deli olduğunuza inanmış olmalı ki bugüne dek size katlanmış. Ama, mademki siz şimdi gidebileceğini söylüyorsunuz, onun da bu izinden faydalanacağına şüphe yok. Kendi isteğinle onun yanında kalmaya razı olacak kadar büyülenmedin ya, hanımcığım?»</p>

  <p>Isabella: «Dikkat et, Ellen,» dedi. Gözlerindeki öfkeli pırıltılardan, kocasının onda uyandırmak istediği nefreti iyi uyandırabildiği belliydi. «Onun sözlerinin tek kelimesine bile inanma. Yalancının, uğursuzun biri o; bir canavar, insan değil! Daha önce de kendisini terk edip gidebileceğimi söyledi; ben de gitmeyi denedim, ama bunu bir daha tekrarlamaya kalkışamam. Ama Ellen, onun bu aşağılık konuşmasının bir sözcüğünü bile Edgar'a da, Catherine'e de anlatmayacağına söz ver. Ne yapar görünürse görünsün, onun asıl niyeti Edgar'ı çaresizlikten çıldırtmak. Benimle de Edgar'ın üzerinde nüfuz kazanmak için evlendiğini söylüyor. Ama, bunu yapamayacak. Ben ölümü göze aldım. Tek ümidim, tek arzum bu şeytani düşüncelerini unutup beni öldürmesidir. Düşünü kurabildiğim tek zevk ölmek, ya da onun öldüğünü görmek.»</p>

  <p>Heathcliff: «Tamam!» dedi. «Şimdilik bu kadarı yeter. Günün birinde mahkemeye çağrılacak olursan, onun bu sözlerini anımsarsın, Nelly. Şunun yüzüne de iyice bak, tam istediğim kıvama gelmiş. Hayır, Isabella, sen şimdi kendi başına buyruk değilsin. Yasa önünde senin koruyucun olduğuma göre, bu sorumluluk ne kadar sevimsiz görünürse görünsün, seni velayetim altında tutmak zorundayım. Yukarı çık. Ellen Dean'le baş başa konuşacaklarım var. Hayır, oradan değil... Yukarı çık dedim, sana. Bak, yukarı katın yolu burası, yavrum.»</p>

  <p>Onu kolundan tutup dışarı fırlattıktan sonra homurdanarak dönüp geldi. «Merhamet nedir bilmem ben. Solucanlar ne kadar kıvranırsa onları ezip parçalamayı o kadar isterim. Manevi bir zevk bu, verdiğim acı çoğaldıkça ben de dişlerimi daha büyük bir güçle gıcırdatırım.»</p>

  <p>«Merhametin ne demek olduğunu anlar mısınız ki!» diye söylendim, bir yandan da aceleyle şapkamı bağlıyordum. «Hayatınızda bir kez olsun bu duyguyu tattınız mı acaba!»</p>

  <p>Benim gitmeye niyetlendiğimi anlayınca: «Çıkar onu!» dedi. «Henüz gitmiyorsun... Gel buraya şimdi, Nelly. Catherine'! görmek kararımı gerçekleştirmeme yardımcı olman için seni yakındırmaya, ya da zorlamaya mecburum... hem de hiç vakit yitirmeden. Hiçbir fenalık düşünmediğime yemin edebilirim; Edgar'ın canını sıkmak, onu küçük düşürmek, hakaret etmek de istemiyorum; yalnızca, Catherine'in nasıl hastalandığını, neden dolayı hastalandığını onun kendisinden dinlemek istiyorum. Bir de, kendisi için benim yapabileceğim bir şey var mı, yok mu, onu bilmek istiyorum. Dün gece altı saat Grange'in bahçesinde kaldım, bu gece de oraya gideceğim; içeri girmek için bir olanak buluncaya kadar geceleri de, gündüzleri de orada olacağım. Edgar Linton karşıma çıkarsa hiç bocalamadan yere serip ben oradayken sesini çıkarmamasını sağlayacağım. Hizmetçileri bana karşı koyarlarsa onları bu silahla korkutacağım... Fakat en iyisi benim onlarla, ya da Bey'le karşılaşmamı önlemek olmaz mı? Hem, sen bunu o kadar rahat yapabilirsin ki. Ne zaman geleceğimi sana söylerim, sen de Catherine yalnız kalır kalmaz beni usulca içeri alırsın, ben gidinceye kadar da ortalığı gözlersin. Kötü bir olayı önlemiş olduğun için de vicdanın rahatlar.»</p>

  <p>Efendimin evinde böyle alçakça bir oyun oynamayı reddettim; bundan başka, kendi keyfi için Catherine'in huzurunu bozmasının da acımasızca, bencilce bir davranış olacağını söyledim.</p>

  <p>«En sıradan olay bile onu epeyce tedirgin etmeye yetiyor,» dedim.</p>

  <p>«Baştan aşağı öfke kumkuması oldu; üstelik, böyle bir olaydan duyacağı heyecana dayanamaz, buna eminim. Üstelemeyin, efendim. Yoksa, hazırladığınız planı efendime anlatmak zorunda kalacağım. O da eviyle evindekileri bu türlü istenmeyen ziyaretlere karşı korumak için harekete geçektir.»</p>

  <p>Heathcliff: «Öyleyse, ben de seni emniyete alırım, karı!» diye bağırdı.</p>

  <p>«Yarın sabaha kadar Uğultulu Tepeler'den çıkmayacaksın. Catherine'in beni görmeye katlanamayacağı hikayesi sersemce bir bahane. Onun karşısına ansızın çıkmaya gelince, böyle bir şey istemiyorum ben. Bunu senin hazırlaman gerekiyor: Gelip gelemeyeceğimi kendisine soruver. Onun benden hiç söz etmediğini, yanında da beni kimsenin anmadığını söylüyorsun. Ben evde yasak bir konuysam, benden kime söz edebilir ki? Hepinizin kocasına ispiyonculuk ettiğinizi sanıyordur. Ah, sizin aranızda cehennem hayatı yaşadığına eminim! Onun konuşamamaktan neler çektiğini tahmin edebiliyorum. Çoğunlukla huzursuz, kaygılı olduğunu söylüyorsun. Bu onun huzur içinde olduğuna bir kanıt sayılabilir mi? Aklının yerinde olmadığını söylüyorsun. Öylesine korkunç bir yalnızlık içinde başka türlü olmasına imkan var mı? Bir de, o hayırsız yaratık sorumluluk duyuyor, insanlık adına ona bakıyormuş. Acımaktan, hayırseverlikten yapıyormuş bunu, Onun sade bakımının toprağıyla Catherine'e eski canlılığını kazandıracağını ummak bir saksıya dikilen meşe fidanının yeşermesini beklemek kadar gülünçtür. Şu sorunu hemen çözelim istersen. Sen burada kalıp benim Catherine'e erişmek için Edgar'la seyislerinin engelini aşmamı mı istersin, yoksa eskiden olduğu gibi benimle iyi geçinip dediklerimi yapmak mı? Kararını ver... Çünkü, ısrarından vazgeçmezsen benim buralarda bir an bile oyalanmama gerek yok!» işte böyle, Bay Lockwood, onunla tartıştım, yakındım, tam elli kere kesin olarak teklifine hayır dedim. Sonunda yine de beni bir anlaşma yapmaya zorladı: Onun yazacağı bir mektubu hanımıma götürecektim. Hanım kabul ederse, Edgar Linton evden uzaklaşır uzaklaşmaz Heathcliff'e durumu haber verecek, ne zaman gelebileceğini bildirecektim. Eve girme işi ona kalıyordu. Ben de, diğer hizmetçiler de ortalıkta bulunmayacaktık.</p>

  <p>Bu doğru muydu, yanlış mı? Korkarım ki göze uygun görünse bile doğru değildi. Bunu kabul etmekle yeni bir patlamayı önlediğimi düşünüyordum. Ayrıca, böyle bir heyecanın Catherine'in akıl hastalığına da iyi gelebileceğini aklımdan geçiriyordum. Sonra, birinden duyduğumu başkalarına anlattığım için Bay Edgar'dan yediğim paparayı hatırladım, içimdeki tedirginliği gidermek için, kendi kendime, tekrar tekrar: «Bu güveni kötüye kullanma buna güven denilebilirse son kez olacak,» dedim.</p>

  <p>Ama eve dönüş yolculuğu, gidişten daha acıklı oldu. Pusulayı Catherine'in eline tutuşturmadan önce de epeyce bocaladım.</p>

  <p>A, işte Kenneth geldi... Aşağıya inip ona çok daha iyi olduğunuzu söyleyeceğim. Benim hikayem, bizim deyişimizle, biraz buruk ama, bir sabahı daha geçirtebilir..</p>

  <p>İyi yürekli kadın, doktoru karşılamak için aşağıya inerken, «Buruk ve acıklı» diye düşündüm. Bana kalsa kendimi oyalamak için, böyle bir hikayeyi seçmezdim fakat önemli değil... Bayan Dean'ın acı otlarından çok yararlı ilaçlar çıkarabilirim, ilk iş olarak, Catherine Heathcliff'in parlayan gözlerindeki albeniden sakınmalıyım. Bu genç insana gönlümü kaptırırsam, kızı da anasının ikinci kopyası gibiyse çok zor bir duruma düşerim...</p>

  <p>Bir hafta daha geçti... Ben de bahara, sağlığa bir o kadar daha yaklaştım. Kahya kadının daha önemli işlerinden olanak buldukça gelip yanımda oturması sonucunda komşumun hikayesini tamamen öğrendim. Hikayenin kalanını yine onun ağzından, fakat biraz kısaltarak aktaracağım.</p>

  <p>Genel olarak, kadının çok hoş bir anlatışı var, ben de onun anlatış tarzını daha düzgün bir biçime sokabileceğimi sanmıyorum...</p>

  <p>O akşam, yani Uğultulu Tepeler'e gittiğim günün akşamı, Heathcliff'in evin yakınında bulunduğunu onu gözlerimle görmüş gibi biliyordum. Mektubu da hala cebimde olduğu, ayrıca tehdit edilmek veya alaya alınmak istemediğim için dışarı çıkmaya çekiniyordum.</p>

  <p>Bey bir yerlere gitmeden mektubu vermemeyi kararlaştırmıştım, çünkü bu mektubun Catherine üzerindeki etkisinin ne olacağını bilemiyordum. Bundan dolayı da mektup Catherine'in eline ancak üç gün sonra geçti. Dördüncü gün pazardı, evdekiler kiliseye gittikten sonra mektubu Catherine'in odasına götürdüm.</p>

  <p>Evi yönetmek için benimle birlikte bir de uşak bırakmışlardı. Ayin saatlerinde bütün kapıları kilitlemeyi huy edinmiştik. Fakat o gün hava o kadar güzel, o kadar ılıktı ki hepsini ardına dek açık bıraktım. Kimin geleceğini de bildiğim için, sözümü tutayım diye, kapı yoldaşıma Hanım'ın portakal istediğini, hemen kasabaya koşup parası ertesi gün ödenmek üzere birkaç portakal almasını söyledim. O gitti, ben yukarı çıktım.</p>

  <p>Catherine, her zamanki gibi yine bol beyaz bir entari giymiş, omuzlarına ince bir şal atmış, açık pencerenin çıkması içinde oturuyordu. Uzun gür saçları hastalığının başlangıcında biraz kesilmişti, şimdi de olağan halinde, dümdüz taranmış, dalga dalga şakaklarından aşağı, boynuna doğru düşüyordu. Heathcliff'e de söylediğim gibi dış görünümü değişmişti, sakin olduğu zamanlar bu değişiklikte derin bir güzellik olduğu da görülüyordu.</p>

  <p>Gözlerindeki şimşekli pırıltıların yerini hülyalı, dalgın bir uysallık almıştı: Bu gözler artık çevredeki şeylere bakmıyor sanırdınız; ötelere, hayli ötelere, dahası bu dünyadan uzaklara dikilmiş gibiydiler. Sonra, yüzündeki solgunluk biraz etlenince bitkin görünüşü kalmamıştı bu yüzün aklî halinden kaynaklanan acayip ifadesi, çok acıklı biçimde sebepleri açıklamakla beraber, ona duyulan dokunaklı ilgiyi çoğaltıyordu. Bende olduğu kadar onu gören herkeste de bu ifadenin iyileşme belirtilerini gölgeleyip ölüm damgasını vurduğu yargısı uyanmıştı.</p>

  <p>Önündeki pervazda açık bir kitap duruyor, usulca esen bir rüzgar kitabın sayfalarını arada bir kımıldatıyordu. Kitabı oraya Edgar Linton bırakmış olmalıydı, çünkü Hanım oyalanmak için artık ne kitap okuyor, ne de başka bir iş yapıyordu. Kocası onun eskiden hoşlandığı konulara ilgisini çekmek için saatler boyu uğraşıyordu. Hanım kocasının böyle davranmaktaki amacını biliyordu. Daha iyi olduğu zamanlar onu sessizce dinler, bunun bir yarar sağlayamayacağını da yorgun iç çekişlerle, gülümseyişlerin en acıklılarıyla, öpücüklerle anlatmaya uğraşırdı. Başka zamanlarda ise, aksice öbür yana döner, yüzünü elleriyle kapatır, dahası öfkeyle kocasını da iterdi. Edgar da, bu durumda ısrar etmekten bir yarar sağlayamayacağını anladığı için, onu kendi kendine bırakırdı.</p>

  <p>Gimmerton kilisesinin çanları hala çalıyor, vadideki kabarmış derenin sesi kulakları okşuyordu. Bu ses, yaz boyunca, yapraklanmış ağaçların Grange'! saran tatlı hışırtılarının yerini alıyordu. Uğultulu Tepeler'de de bu ses buzların erimesinden, ya da ara vermeden yağan yağmurlardan sonra duyulurdu. Şimdi Catherine de bu sesi dinlerken Uğultulu Tepeler'i düşünüyor olmalıydı... düşünüp duyabiliyorsa... Fakat daha önce de belirttiğim gibi, yüzünde, kulakla, gözle fark edilen somut şeyleri hiç tanımıyormuş gibi dalgın, kayıtsız bir ifade vardı.</p>

  <p>«Size bir mektup var, Hanım'cığım,» deyip, dizinin üstünde duran eline kağıdı tutuşturdum. «Yanıt vermeniz gerektiği için hemen okumalısınız. Mührünü sökeyim mi?»</p>

  <p>Gözlerini baktığı yerden çevirmeden: «Evet,» dedi. Mektubu açtım... Epey kısaydı.</p>

  <p>«Hadi,» dedim. «Okuyun bakalım.»</p>

  <p>Elini çekti, kağıt yere düştü. Ben yine kucağına bıraktım, canının aşağıya bakmayı istemesini beklemeye başladım. Bu hareket öyle gecikti ki en sonunda dayanamayıp, «Acaba ben mi okusam, Hanım'cığım?» dedim.</p>

  <p>«Mektup Bay Heathcliff'ten.»</p>

  <p>Yüzünde bir telaş, anımsamanın getirdiği sıkıntılı bir pırıltı, düşüncelerini düzenleme çabasını belli eden bir ifade belirdi. Mektubu kaldırdı, inceler gibi yaptı, imzaya geldiği zaman da iç çekti. Ne yazık ki bu mektubun önemini yine de anlamadığını fark ettim, çünkü ben ondan yanıt beklediğimi söyleyince bana yalnızca imzayı gösterdi, acılı, sorulu bakışlarla yüzüme baktı.</p>

  <p>Mektubun içindekileri açıklamamı istediğini tahmin ederek: «O sizi görmek istiyor,» dedim. «Şu anda bahçede, sabırsızlıkla benim getireceğim yanıtı bekliyor olmalı.»</p>

  <p>Bunları söylerken, aşağıda güneşli çimenler üstüne uzanmış irice bir köpeğin sanki havlamaya hazırlanır gibi kulaklarını diktiğini, sonra tekrar düzelttiğini, yabancı saymadığı birinin geldiğini belli etmek için de kuyruğunu salladığını gördüm.</p>

  <p>Catherine de ileri eğildi, soluğunu tutarak dinledi. Bir dakika sonra taşlıktan bir ayak sesi duyuldu. Açık ev Heathcliff'in aklını çelmiş, içeri girmekten kendini alıkoyamamıştı; benim sözümden vazgeçtiğimi sanıp kendi başının çaresine bakmayı da düşünmüş olması mümkündür.</p>

  <p>Catherine, koyu bir merakla, gözlerini yatak odasının kapısına dikmişti. Adam odayı hemen bulamadı. Catherine bana onu alıp getirmemi işaretle anlattı ama, ben daha kapıya gelmeden Heathcliff odayı bulmuştu. Birkaç adımda Catherine'in yanına vardı, onu kollarına aldı.</p>

  <p>Beş dakika ne konuştu, ne de kollarını gevşetti. Bu süre içinde de Hanım'ı hayatı boyunca öptüğünden daha fazla öptü herhalde. Fakat önce Hanım onu öpmüştü. Onun yüzüne bakmanın getireceği acıya Heathcliff'in zor dayanacağı da belliydi. Catherine'i daha kolları arasına aldığı an o da benim düşündüklerimi, yani onun hiçbir zaman tam anlamıyla iyileşemeyeceğini, ölmesinin yazgı olduğunu düşünmeye başlamıştı.</p>

  <p>«Ah, Cathy, ah, hayatım! Ben buna nasıl dayanabilirim!» sözleri de ağzından çıkan ilk sözler oldu. Bunları acısını saklamaya çalışmadan söylemişti. Şimdi ise gözlerini öyle büyük bir merakla ona dikmişti ki bu bakışların gözlerini yaşartacağını sanmıştım; hayır,gözlen kederle yandı ama, yaşarmadı. Catherine arkasına yaslandı, Heathcliff'in bakışlarını kaşlarını aniden çatarak karşıladı.</p>

  <p>«Şimdi ne olacak?» diye sordu. Zaten neşesi de sürekli değişen kaprislerine bağlıydı. «Edgar'la sen kalbimi kırdınız. İkiniz de gelip sanki asılacak olanlar sizlermişsiniz gibi bana dert yanıyorsunuz. Sana acımayacağım; hayır, acımayacağım! Sen beni öldürdün... üstelik de bu işten karlı çıktın sanırım. Nasıl da güçlüsün! Ben gittikten sonra kaç yıl daha yaşamak istiyorsun?»</p>

  <p>Heathcliff, ona sarılmak için bir dizinin üstüne yere çökmüştü. Kalkmaya davrandı fakat Catherine onu saçlarından kavrayıp doğrulmasına engel oldu.</p>

  <p>Acı bir ifadeyle: «İkimiz de ölünceye kadar seni yanımda tutmak isterdim,» dedi. «Senin çektiklerine umursamamalıyım. Zaten, senin çektiklerin derdim değil. Hem, neden acı çekmeyecekmişsin? Ben çekiyorum ya... Beni unutacak mısın? Ben toprağa girince sen mutlu olacak mısın? Bundan yirmi yıl sonra: 'işte, bu Catherine Earnshaw’ın mezarıdır. Bir zamanlar onu çok sevmiş, onu yitirince perişan olmuştum, ama artık geçti. Ondan sonra daha birçoklarını sevdim. Çocuklarım benim için ondan daha değerli. Ölürken de onun yanına kavuşacağım için sevinmeyeceğim, çocuklarımdan ayrılacağım için üzüleceğim" mi diyeceksin? Böyle mi diyeceksin, Heathcliff?»</p>

  <p>Adam, başını güçlükle kurtarıp dişlerini gıcırdatarak: «Beni de kendin gibi delirtinceye kadar işkence çektirme!» dedi.</p>

  <p>Sakin bir izleyici için ikisi pek tuhaf, korkunç bir görüntü oluşturuyordu. Fani bedeniyle birlikte, fani karakterinden de kurtulmazsa, cennet Catherine için bir sürgün yeri olacaktı. Şu anda, bembeyaz yanakları, kansız dudakları, alev alev bakan gözleriyle çok vahşi bir hali vardı. Sıkıca kapalı parmaklarının arasında ise biraz önce kavradığı saçlardan bir tutam duruyordu. Heathcliff'e gelince, bir eliyle tutunarak ayağa kalkmaya çalışırken, diğeriyle de Catherine'in kolunu tutmuştu fakat berikinin gereksindiği özene göre yeterince yumuşak bir hareket değildi bu. Bıraktığı zaman da kolun renksiz teni üzerinde dört tane mosmor leke gördüm.</p>

  <p>Heathcliff, yabanıl bir sesle: «Şeytanın denetimi altına mı girdin?» diye bağırdı. «Ölümün eşiğindeyken benimle böyle konuşulur mu? Bütün bu sözlerin belleğimde yer edeceğini, sen gittikten sonra sonsuza kadar beni kemireceğini düşünmüyor musun? 'Beni sen öldürdün!' derken yalan söylediğini elbette biliyorsun. Sonra, seni unutmak, kendimi unutmak demek olacak, Catherine, bunu da biliyorsun. Hem, senin o engin benciliğin için de, sen huzura kavuştuktan sonra benim cehennem azapları içinde kıvranmam yetmez mi?»</p>

  <p>Catherine: «Ben huzur içinde olmayacağım ki!» diye inledi.</p>

  <p>Bu taşkın heyecan yüzünden yüreğinin şiddetli, düzensiz vuruşlarıyla bedeni de bitkin düşmüştü. Krizi geçinceye kadar bir şey söylemedi, sonra daha uysal bir tavırla konuştu:</p>

  <p>«Senin benden fazla acı çekmeni istemiyorum, Heathcliff. Ben sadece birbirimizden hiç ayrılmamızı istiyorum. Benim ağzımdan çıkan bir söz gelecekte seni üzecek olursa, bil ki ben de toprağın altında aynı üzüntüyü duyacağım. Hatırım için beni bağışla. Gel buraya, yine diz çok. Hayatında beni bir kez bile incitmedin. Yo, bu küslüğü devam ettirirsen, ileride bunu anımsamak benim sert sözlerimi anımsamaktan daha fazla üzecektir seni... Yanıma gelmek istemiyor musun? Ne olur, gel!»</p>

  <p>Heathcliff, onun oturduğu koltuğun arkasına geçerek, ileri doğru eğildi, ama bunu heyecandan sararmış yüzünü ona göstermeyecek biçimde yapmıştı. Catherine ona bakmak için başını çevirdi. Heathcliff buna fırsat vermedi, ansızın geriye dönerek ocakbaşına doğru yürüdü. Orada arkası bize dönük olarak sessizce durdu.</p>

  <p>Catherine'in gözleri şüpheyle ona çevriliydi. Her hareket onda yeni bir duygu uyandırıyordu. Bir duraklamadan, uzun uzun baktıktan sonra bana dönerek, büyük bir düş kırıklığı içinde, konuşmayı sürdürdü:</p>

  <p>«Ah, işte görüyorsun ya, Nelly, beni mezardan kurtarmak için bir an bile yumuşamıyor. İşte, benim sevilmem de böyle. Neyse, önemli değil. Bu zaten benim Heathcliff'im değil. Ben benimkini yine eskisi gibi seveceğim, onu da yanımda götüreceğim... O benim ruhumda zaten.» Sonra, dalgınca:</p>

  <p>«Üstelik, aslında beni en çok usandıran de şu yıkık zindan. Bıktım, buraya kapatılmaktan bıktım artık. Ben o görkemli dünyaya kavuşmak için can atıyorum, sürekli orada kalmak istiyorum. Yalnızca gözyaşları arasından belli belirsiz görmek, sızlayan bir kalbin içine gömülü bir istekle özlemini çekmek değil; sahiden, onunla beraber, onun içinde olmak istiyorum. Nelly, sen şimdi kendini benden daha iyi, daha şanslı sayıyorsundur, çünkü senin sağlığın, gücün kuvvetin yerinde. Bana da acıyorsundur kuşkusuz. Fakat pek yakında bu değişecek. Ben sana acıyacağım. Çünkü sizlerden ölçülemeyecek kadar uzakta, yüksekte olacağım. Benim yanımda olmamasına da şaşıyorum,» dedikten sonra kendi kendine söylendi: «Ben ise onun bunu istediğini sanıyordum. Heathcliff, sevgilim! Şimdi somurtmamalısın. Gel yanıma, Heathcliff, yalvarırım, gel!»</p>

  <p>Bu heyecanla kalktı, koltuğun kenarına yaslandı. Heathcliff de bu ateşli çağırış karşısında tam bir çaresizlikle ona doğru döndü. Kocaman açılmış nemli gözlerini ona dikti. Göğsü can çekişiyormuş gibi hızlı hız': inip kalkıyordu. Bir an bu halde kaldılar. Sonra, nasıl kucaklaştıklarını iyi göremedim fakat, sanırım Catherine öne doğru atıldı, Heathcliff de onu tuttu, birbirlerine öyle bir kenetlendiler ki, bu kucaklaşmadan hanımımın asla sağ çıkmayacağını düşündüm. Zaten bana iyice delirmiş gibi göründü. Heathcliff en yakın koltuğa oturdu, Catherine'in bayılıp bayılmadığını anlamak için, telaşla yanlarına yaklaştığımı görünce de bana dişlerini gıcırdattı. Ağzı kudurmuş bir köpek gibi köpükler içindeydi. Catherine'! kıskançlık içinde bağrına bastı. Benim türümden bir yaratıkla birlikte olduğumu düşünemiyordum. Ona bir şey söylesem de anlamayacaktı; onun için, derin bir şaşkınlıkla, uzak durup, sesimi çıkarmadım.</p>

  <p>Catherine'in kımıldanması içimi biraz rahatlattı: Heathcliff'in boynuna sarılmak için elini kaldırdı, o kendisini kucağında tutarken de yanağını yanağına yasladı. Heatchliff'de, onu delice sevip okşayarak çılgınca haykırdı:</p>

  <p>«Bana ne kadar acımasızca davrandığını şimdi söylüyorsun işte... Acımasızca ve yapay davrandın. Beni niye hor gördün? Kendi yüreğine neden ihanet ettin, Cathy? Avutmak için söyleyecek bir tek sözüm yok... sen bunu hak ettin... kendi kendini öldürdün sen! Evet, beni öpüp ağlayabilirsin, benden de öpücük, gözyaşı koparabilirsin. Bunlar canını yakacaktır. Seni lanetleyecektir. Beni seviyordun. Peki bırakıp gitmeye ne hakkın vardı? Bana yanıt ver: Edgar'a duyduğun o gelgeç heves yüzünden beni terk edip gitmeye ne hakkın vardı? Bizi birbirimizden yoksulluk, düşkünlük, hatta ölüm, Tanrı nın, ya da Şeytan'ın üzerimize yağdıracağı hiçbir şey ayıramayacakken, sen bunu kendi arzunla yaptın. Senin yüreğini ben yaralamadım... kendin yaraladın! Bunu yaparken, benimkini de yaraladın. Güçlü kuvvetli olduğum için bu bana daha da kötü geldi. Ben yaşamak istiyor muyum? Bu acaba benim için nasıl bir hayat olur? Senin yokluğun... Ah, Tanrım!.. Sen, ruhun toprağa gömülü halde yaşamak ister miydin?»</p>

  <p>Catherine: «Bırak beni, bırak beni!» diye hıçkırdı. «Bir hata yaptımsa, onun için ölüyorum işte. Bu da yeter. Sen de beni bırakıp gittin; ama, ben bunun için sana çıkışmayacağım. Ben seni bağışlıyorum. Sen de beni bağışla.»</p>

  <p>Heathcliff buna karşılık: «Bağışlamak, şu gözlere bakmak, şu kanı çekilmiş ellere dokunmak çok zor!» dedi. «Beni bir kez daha öp, gözlerini görmeme olanak verme. Bana yaptıklarının hepsini bağışlıyorum. Katilimi seviyorum ben... Ama, ya senin katilini? Onu nasıl sevebilirim?»</p>

  <p>Susmuşlardı. Yüzleri birbirine dayanmıştı, ikisinin gözyaşları birbirine karışıyordu. Daha doğrusu, ben ikisinin de ağladığını sanıyorum, böyle önemli bir durumda Heathcliff de ağlayabilecek gibiydi çünkü. Zaman hızla aktığı için ben de bu arada telaşlanmaya başlamıştım. Üstelik, evden uzaklaştırdığım adam da dönmüştü. Derken, vadinin yukarısında batıya doğru kaymakta olan güneşin ışığında Gimmerton kilisesinin önünde giderek artan bir kalabalık fark ettim. «Ayin bitti,» diye haber verdim. «Yarım saat içinde Bey burada olur.»</p>

  <p>Heathcliff homurdanarak sövdü, sonra Catherine'e daha sıkıca sarıldı. O ise hiç kımıldamadı.</p>

  <p>Arası çok geçmeden bir hizmetçi topluluğunun yoldan mutfağa doğru ilerlediğini gördüm. Edgar Linton da fazla geride değildi. Bahçe kapısını kendisi açtı, o ağır ağır yürüyüşünü bozmadı... belki de bir yaz havası kadar yumuşak, güzel havadan yararlanmak istiyordu.</p>

  <p>«İşte geldi!» diye bağırdım. «Tanrı rızası için hemen aşağı inin! Ön merdivende kimseyle karşılaşmazsınız. Ne olur çabuk olun! O içeri girinceye kadar da ağaçların arasına saklanın.»</p>

  <p>Heathcliff, arkadaşının kolları arasından sıyrılmaya çalışarak:</p>

  <p>«Gitmem gerekiyor, Cath,» dedi. «Ama, sağ kalırsam, sen uyumadan önce tekrar gelip seni göreceğim. Pencerenin altından beş metre bile öteye gitmeyeceğim.»</p>

  <p>Catherine, gücünün yettiğince, Heathcliff'e sarıldı:</p>

  <p>«Gitmemelisin,» dedi. «Hayır, gitmeyeceksin, ben emrediyorum!» Heathcliff, yalvardı:</p>

  <p>«Sadece bir saatliğine gideceğim.»</p>

  <p>«Bir anlığına bile olmaz.»</p>

  <p>Telaşlanan davetsiz misafir: «Gitmem gerek,» diye üsteledi. «Edgar birazdan gelir.»</p>

  <p>Ayağa kalkarak, Catherine'in parmaklarından kendini kurtaracaktı ama, beriki sıkıca sarılmış bırakmıyordu. Soluk soluğaydı, yüzünde delice bir inat ifadesi vardı.</p>

  <p>«Hayır!» diye çığlık attı. «Ay! Ne olur, gitme, gitme! Bu artık sonuncu. Edgar bize bir şey yapmaz. Heathcliff, ben öleceğim... Öleceğim!»</p>

  <p>Heathcliff, yeniden koltuğa çöktü:</p>

  <p>«Tanrı kahretsin o budalayı!» diye bağırdı, «işte geldi! Sus, sevgilim, sus, Catherine... kalacağım. Beni vurursa, dudaklarımda şükranla son soluğumu vereceğim.»</p>

  <p>Yine sıkıca birbirlerine sarılmışlardı. Efendimin merdivenleri çıktığını duydum. Alnımdan aşağı soğuk terler boşandı. Korku içindeydim.</p>

  <p>«Onun delice sözlerini dinleyecek misiniz?» diye öfkeyle sordum. «O ne dediğini bilmiyor. Aklı kendisini korumaya elvermiyor diye siz de onu mahvedeceksiniz, böyle yaparsanız. Kalkın. Hemen kurtulabilirsiniz. Bu, sizin bugüne kadar yaptıklarınızın en korkuncu... Bey, Hanım, hizmetçi hepimiz mahvolduk!»</p>

  <p>Ellerimi oğuşturup bağırıyordum. Edgar Linton da şamatayı duyunca adımlarını hızlandırdı. Bu telaşım arasında, Catherine'in kollarının gevşeyip kenara sarktığını, başının öne düştüğünü görünce de sahiden sevindim. «Ya bayıldı, ya da öldü,» diye düşündüm. «Böylesi daha iyi. Hele etrafındakilere yük olup eziyet çektirmektense, ölmesi çok daha iyi.»</p>

  <p>Edgar, şaşkınlıktan, öfkeden yüzü bembeyaz kesilmiş halde, davetsiz konuğa doğru atıldı. Ne yapmak istiyordu, bilmiyorum. Diğeri, cansız gibi duran bedeni onun kolları arasında bırakarak, her türlü gösteriyi önledi.</p>

  <p>«Buraya bak!» dedi. «Alçağın biri değilsen, önce şuna bak. Yardım et, benimle sonra konuşursun.»</p>

  <p>Salona geçti, oturdu. Edgar Linton beni çağırdı, büyük zorlukla, bin bir yola başvurduktan sonra Hanım'ı ayıltabildik. Çok bitkin bir haldeydi, iç çekiyor, inliyor, hiç kimseyi de tanımıyordu. Edgar, kaygıdan karısının arkadaşını, nefret ettiği o adamı unutmuştu. Ben unutmadım, ilk olanakta yanına gidip hemen uzaklaşması için yalvardım. Catherine'in daha iyi olduğunu, geceyi nasıl geçirdiğini de ertesi sabah benden öğrenebileceğini söyledim.</p>

  <p>«Buna hayır demeyeceğim» dedi. «Ama bahçede kalacağım. Sen de, yarın, verdiğin sözü yerine getirmeyi unutayım deme, Nelly. Ben şu karaçamların altında olacağım. Sakın unutma, yoksa Edgar evde olmuş, olmamış dinlemem, yine gelirim.»</p>

  <p>Yatak odasının yarıya kadar aralanmış kapısından içeri baktı, söylediklerimin doğru olduğuna inandıktan sonra evi lanetli varlığından kurtardı.</p>

  <p>Sizin Uğultulu Tepeler'de gördüğünüz Catherine o gece on ikiye doğru doğdu. Sıskacık, yedi aylık bir bebekti... İki saat sonra da annesi, Heathcliff'in yokluğunu fark edecek, ya da Edgar'ı tanıyacak kadar olsun toparlanamadan, öldü. Edgar'ın, uğradığı kayıp karşısında duyduğu keder anlatılamayacak kadar acıklı bir konudur. Sonradan bıraktığı etkiler, üzüntüsünün ne kadar derin olduğunu ortaya çıkardı. Bana kalırsa bu üzüntüye eklenen daha büyük bir üzüntü de onun varissiz kalmasıydı. Ben de, o sıska, öksüz yavruya baktıkça, bunu düşünerek yazıklanıyor, malikanesini oğlunun kızına bırakacak yerde kendi kızma bırakmış olduğu için, Edgar'ın babasına kızıyordum. Aslında, onun bu hareketi olağan bir kayırmaydı.</p>

  <p>Zavallıcık hiç de iyi karşılanmayan, istenmeyen bir çocuktu. Dünyaya geldiği saatlerde ağlamaktan çatlayıp ölseydi kimse oralı olmayacaktı. Daha sonra bunu giderdik, ama, bir kere hayatı arkadaşsız başlamıştı, öyle de bitecek gibi.</p>

  <p>Ertesi sabah, dışarının parlak, neşeli ışıkları sessiz odanın panjurlarından içeri sızarak kanepeyle üzerinde yatanı hafif, şefkatli bir ışıkla sardı. Edgar Linton, başını yastığa koymuş, gözlerini kapatmıştı. Güzel, genç yüzü, yanındaki bedenin yüzü kadar ölü, hemen onunki kadar devinimsizdi. Fakat onunki kederden bitkin düşmenin, diğerininki ise tam bir huzura kavuşmanın sonucuydu.</p>

  <p>Catherine'in alnı dümdüz, gözkapakları kapalıydı, dudaklarında bir gülümseyiş var gibiydi. Ahretteki meleklerin hiçbiri onun kadar güzel olamazdı. Onun bu sonsuz dinginliğine ben de kapıldım, ilahi huzurun bu sakin hayalini seyrederken, içimde o güne kadar bilmediğim bir kutsallık doldu. Elimde olmadan onun daha birkaç saat önce söylediği sözleri düşündüm: «Bizlerden ölçülemeyecek kadar uzaklarda, hepimizin üstünde... Hala dünyada olsa da, ahrete kavuşmuş olsa da, onun ruhu Tanrı'nın yanında huzur bulacaktır,» dedim.</p>

  <p>Bilmiyorum, bu yalnızca bana has bir tuhaflık mı; ama, ölü odasında beklerken, yanımda yas tutup ağlayan biri yoksa, içimde mutluluk duymamam pek nadir mümkün olur. O odada ne dünyanın, ne de cehennemin bozabileceği bir huzur bulur, sonsuz, gölgesiz ahretin, ölülerin girdiği sonsuzluğun güvenliğini duyarım. Burada hayat sonsuz, aşk bitimsiz, hoşnutluk kusursuzdur. O gün de, Catherine'in hayırlı kurtuluşuna o kadar üzülen Edgar Linton'ın aşkında bile epey bencillik bulunduğunu fark ettim.</p>

  <p>İnsan bir de Catherine'in, sürdüğü kendi başına buyruk, sabırsız hayattan sonra, nihayet huzura kavuşmayı hak edip etmediğini de düşünebilir kuşkusuz. Evet, insan sakince düşünürse bundan kuşkulanabilir fakat onun ölüsü karşısında dururken değil. Bir kez, ölü, görünüşüyle, huzura erdiğini, bir zamanlar içinde taşıdığı ruhun da aynı huzura kavuştuğunu belli ediyordu.</p>

  <p>«Siz böylesi kimselerin öbür dünyada mutluluğa kavuştuklarına inanır mısınız, efendim? Doğrusu, bunu öğrenebilmek için çok şey verirdim.»</p>

  <p>Ellen Dean'in bana dine ters gibi görünen bu sorusuna yanıt vermedim. O sürdürdü:</p>

  <p>«Catherine Linton'ın hayatını incelersek, korkarım ki onun mutluluğa kavuştuğunu düşünmeye hakkımız olmayacak. Neyse, biz onu Tanrıya bırakacağız.»</p>

  <p>Bey uyuyor gibiydi; ben de, güneş doğduktan hemen sonra, odadan dışarıya, temiz havaya çıktım. Hizmetçiler, benim, uzun süren nöbetçiliğimin yarattığı miskinliği gidermek için, dışarı çıktığımı sanmışlardı. Oysa asıl niyetim Bay Heathcliff'i görmekti. Bütün gece karaçamların altında kalmışsa, Grange'deki şamatayı fark etmemiş demekti fakat Gimmerton'a yollanan ulağın atının nal seslerini işitmiş olabilirdi. Evin yakınına gelmişse, ışıkların yanıp sönmesinden, dış kapıların sürekli açılıp kapanmasından içeride işlerin yolunda gitmediğini de anlamış olabilirdi.</p>

  <p>Onu bulmayı hem istiyor, hem de korkuyordum. O korkunç haberin verilmesi gerektiğini biliyor, bu işi hemen yapıp kurtulmak istiyordum ama, nasıl yapacağımı da bilemiyordum.</p>

  <p>Oradaydı... koruluğun birkaç metre içinde, kocamış bir dış, budak ağacına dayanmış, duruyordu. Başı açıktı, tomurcuklu dallardan damlayan çiylerle saçları sırılsıklam olmuş, başından? aşağı sular süzülüyordu. Uzun bir süre bu halde kalmış olduğunu anladım, çünkü bir çift ardıçkuşu, onun varlığını hiç önemsemeden, sağa sola gidip geliyor, yuva yapmaya çalışıyordu, Heathcliff'i de bir ağaç kütüğüymüş gibi dert etmiyorlardı. Ben yaklaşınca kuşlar havalanıp kaçtı. Heathcliff de bakışlarını yerden kaldırıp konuştu:</p>

  <p>«Öldü,» dedi. «Bunu öğrenmek için senin gelmeni beklemedim. Çek mendilini, karşımda burnunu çekip durma. Tanrı hepinizi kahretsin!.. Hiçbirinizin gözyaşlarına onun ihtiyacı yok...»</p>

  <p>Ben Hanım için olduğu kadar, onun için de ağlıyordum. Kimi zaman başkalarına karşı da, kendilerine karşı da duygusuz olan kimselere de acırız. Daha yüzüne bakar bakmaz, meseleyi anlamış olduğunu fark etmiştim. Gözlerini yere dikip dudaklarını kıpırdattığı için de, aptalca bir düşünceye kapılarak, onun yüreğinin yumuşadığını, dua ettiğini sanmıştım.</p>

  <p>Hıçkırıklarımı bastırıp yanaklarımı kurularken: «Evet, öldü,» dedim.</p>

  <p>«Cennete gitmiştir, umarım. Bizlerde, belki akıllanıp kötü yollarımızdan ayrılır, doğru yola gireriz de ona cennette kavuşuruz.»</p>

  <p>Heathcliff, omuz silker gibi yaptı:</p>

  <p>«O daha önceden aklını başına almıştı, öyle mi? Bir kutsal varlık gibi mi öldü? Hadi, gel bana olayın asıl hikayesini anlat. Nasıl?..»</p>

  <p>Catherine'in adını söyleyecekti ama, buna dili dönmedi; dudaklarını sıktı, içindeki acıyı sessizce yatıştırmaya çalışıyor, bu arada derdine ortak olmak isteyişimi meydan okuyan, vahşi bakışlarıyla önlüyordu.</p>

  <p>«Nasıl öldü?» diye sözlerini bitirdi.</p>

  <p>Çok dayanıklı bir adam olmasına karşın, sırtını dayayabileceği bir ağacın bulunmasına sevinmişti. Geçirdiği didişmelerden sonra da, kendini tutmak istemesine rağmen, bütün bedeni parmaklarının uçlarına kadar titriyordu. «Biçare adam!» diye düşündüm. «Senin de insan kardeşlerin gibi yüreğin, sinirlerin var... Bunları ne diye saklamaya çalışıyorsun? Senin gururun Tanrı'nın gözlerini kör edemez ya. Ne diye Tanrı'yı sana aman dedirtmeye zorlayacak kadar kızdırıp kışkırtıyorsun?»</p>

  <p>«Bir kuzu gibi sessizce öldü,» dedim. «Bir çocuğun uykusundan uyanıp tekrar dalması gibi içini çekti, sonra gerindi. Beş dakika sonra yüreğinde bir küçük atış daha duydum, hepsi bu kadar.»</p>

  <p>«Peki, benim adımı hiç anmadı mı?»</p>

  <p>Bunu bocalayarak, sanki bu sorunun duymaya dayanamayacağı kimi gerçeklen ortaya çıkarmasından korkuyormuş gibi sordu.</p>

  <p>«Bir daha kendine gelemedi... Siz yanından ayrıldıktan sonra hiç kimseyi tanıyamaz olmuştu,» dedim. «Yüzünde hoş bir gülümseyişle yatıyor.</p>

  <p>En son düşünceleri de eski güzel günler! hakkındaydı. Hayatı tatlı bir düşle bitti. Dilerim öbür dünyada da,' öyle güzel güzel uyanır.»</p>

  <p>Heathcliff, insana korku veren bir heyecan kriziyle, ayağını yere vurdu:</p>

  <p>«Umarım azap içinde uyanır!» diye korkunç bir öfkeyle bağırdı.</p>

  <p>«Sonuna kadar yalan söyledi. Nerede o? Orada, yani cennette değil. Yok olmuş da değil... Nerede öyleyse? Benim çektiklerimi hiç dert etmediğini söylemiştin. Benim de bir tek duam var. Dilim ağzımda dönemez hale gelinceye dek bunu tekrarlayacağım: Catherine Earnshaw, ben yaşadıkça sen de rahata erme! Seni ben öldürmüşüm, öyle söyledin. Sen de arkamı bırakma. Öldürülenler öldürenlerinin arkasını bırakmazlar. Ben hayaletlerin dünyada dolaştıklarını biliyorum. Her zaman benim yanımda ol. İstediğin kılığa gir, delirt beni... Yalnız, seni bir türlü bulamadığım dehlizde beni bırakma. Ah Tanrım, anlatılamayacak bir şey bu... Ben hayatım olmadan yaşayamam. Ruhum olmadan yaşayamam...»</p>

  <p>Başını ağacın budaklı gövdesine vurdu. Sonra gözlerini havaya kaldırarak, bir insan gibi değil de, bıçaklarla, oklarla yaralanıp can çekişen vahşi bir hayvan gibi uludu. Ağacın sağında solunda birçok kan lekesi gözüme ilişti. Elleri de, alnı da kanlanmıştı. Benim gördüğüm bu manzara o gece daha önce olanların bir tekrarından başka bir şey değildi. Doğrusu, bu bende fazla acıma duygusu uyandırmadı; aksine, korkuttu. Ama yine de onu böyle bırakmaya gönlüm razı olmadı fakat o kendisini izlediğimi fark edecek kadar aklını başına alınca, gök gürültüsüne benzeyen bir sesle, bana gitmemi emretti, ben de söylediğini yaptım. Benim yatıştırma, ya da teselli gücümün dışında kalacak kadar berbat bir haldeydi.</p>

  <p>Catherine'in cenazesinin cuma günü kaldırılması kararlaştırılmıştı. O güne kadar da açık tabutu, çiçeklerle, kokulu yapraklarla süslenmiş halde, büyük salonda duracaktı. Edgar, günlerini de, gecelerini de orada geçiriyordu. Uyumadan bekçilik ediyordu. Benden başka kimsenin bilmediği bir şey varsa o da Heathcliff in de gecelerini asla dinlenmeden evin etrafında geçirdiğiydi.</p>

  <p>Onunla görüşmemiştim ama, olanak bulur bulmaz içeri girmeyi planladığını biliyordum. Derken, salı günü, karanlık çöktükten hemen sonra, Bey yorgunluktan birkaç saat odasında dinlenmek durumunda kalınca, gidip pencerelerden birini açtım. Gösterdiği sadakate dayanamadığımdan, taptığı kadının solgun hayaline son bir kez veda etmesi için ona bir fırsat tanıyacaktım.</p>

  <p>O da bu fırsatı kaçırmadı. Çok dikkatli hareket edip, içeride kısa süre kalarak, bundan faydalandı. Kendisini yakalatacak en küçük bir ses bile çıkarmamıştı. Ölünün yüzünü kapatan tül oynamamış olsa, yerde gümüş tele sarılmış bir tutam sarı saç bulmasam, ben bile onun odaya girip çıktığını anlayamazdım. Sarı saç demetini inceleyince bunun Catherine'in boynundaki madalyondan çıkarılmış olduğunu anladım. Heathcliff, madalyonu açmış, içindekini atıp kendi siyah saçından bir tutam alarak oraya yerleştirmişti. Ben iki saçı da birbirine sararak, tekrar madalyonun içine koydum.</p>

  <p>Hindley Earnshaw da kız kardeşinin cenaze törenine çağrılmıştı elbette ama, bir özür dileme göndermediği gibi, törene .de katılmadı. Bu yüzden cenazede sadece Edgar bulundu, geri kalanı ise hizmetçilerle kiracılardı. Isabella çağrılmamıştı.</p>

  <p>Catherine'in mezarı ne Linton'ların kilise içindeki oymalı anıtlı mezarıydı, ne de dışarıda, kendi akrabalarının mezarlarının yanında. Onu mezarlığın bir kenarında, yeşil bir bayıra gömdüler. Burada duvar o kadar alçaktı ki diğer yanda bulunan çalılıklarla böğürtlenler duvarı aşıp mezarı neredeyse tamamen kapatıverdiler. Şimdi kocası da aynı yerde yatıyor. Mezarları kaybolmasın diye her ikisinin de başuçlarımda birer taş, ayak uçlarında da rastgele birer gri kaya parçası var.</p>

  <p>O cuma, bir aydan beri iyi giden havaların son günü oldu. Akşam üzeri, hava aniden bozdu. Rüzgar, güneyden kuzeye döndü, önce yağmur, sonra sulusepken, en sonunda lapa lapa kar yağmaya başladı. Ertesi sabah, havayı gören biri, üç haftadır günlerin yaz gibi gittiğine güçlükle inanırdı. Hatmi çiçekleriyle sarı çiğdemler kış rüzgarlarıyla sürüklenen karlar altında kalmışlardı. Tarlakuşları susmuşlardı. Erken yeşeren ağaçların filizlerini soğuk karartmıştı.</p>

  <p>O sabah hüzünlü, kasvetli bir gün başladı. Bey odasından çıkmadı. Ben de bomboş kalan salonu çocuk odasına dönüştürerek oraya yerleşmiştim. İşte orada sürekli ağlayan taşbebek gibi bir çocuğu dizlerimde sallayarak oturuyor, bir yandan da hala uçuşan karların perdesiz pencerelerin kıyılarına yığılısını izliyordum. Derken, kapı açıldı, içeri biri girdi. Hem soluk soluğaydı, hem de gülüyordu.</p>

  <p>Bir anlığına öfkem şaşkınlığıma baskın çıktı. Gelenin hizmetçilerden biri olduğunu düşünerek bağırdım:</p>

  <p>«Sus bakayım! Burada böyle bir saçmalığa nasıl kalkışabiliyorsun? Bay Edgar Linton duysa ne der?»</p>

  <p>Tanıdık bir ses: «Bağışlayın,» dedi. «Ama Edgar'ın yattığını biliyorum; üstelik, kendimi de tutamadım.»</p>

  <p>Bunları söyleyen kadın ocağa yaklaştı, bir eliyle böğrünü tutarak soluyordu. Biraz durduktan sonra: «Uğultulu Tepeler'den buraya kadar koşarak geldim,» diye, anlatmaya başladı. «Uçtuğum zamanlar da ayrı... Kaç kez düştüğümü de Tanrı bilir. Of, her yanım sızlıyor! Hemen telaşlanma. Hele biraz soluklanayım, her şeyi anlatacağım. Ama sen bana bir iyilik etmek istiyorsan, kalk, beni Gimmerton'a götürmeleri için arabayı hazırlamalarını emret. Hizmetçilerden birine de gardırobumdan birkaç giysi getirmesini söyleyiver.»</p>

  <p>Bu gelen, Isabella Heathcliff'ti. Doğrusu, hiç de gülecek durumda değildi. Omuzlarına dökülen saçları yağmurdan, kardan sırılsıklam olmuştu. Üzerinde halinden çok, yaşına uyan, sürekli giydiği gündelik genç kız giysilerinden biri vardı: Yakası açık, kısa kollu bir elbise. Başında da, boynunda da hiçbir şey yoktu, elbise ince ipeklidendi, ıslanınca bedenine iyice yapışmıştı. Ayaklarında da ince terlikler vardı. Bütün bunlara bir de oluk oluk kanamasını ancak soğuğun önlediği kulak altındaki derin yara, her tarafı çizikler, sıyrıklar içinde kalmış bembeyaz bir yüz, yorgunluktan ayakta duramayacak ölçüde bitkin bir beden ekleyin, o zaman kendisini ilgiyle gözden geçirme fırsatını bulduğum an duyduğum korkunun derecesinin yersiz olmadığını anlayabilirsiniz.</p>

  <p>«Aman, Küçükhanım'cığım!» diye bağırdım. «Siz üzerinizde ne varsa hepsini çıkarıp kuru bir şeyler giymedikçe ben bir yere kımıldamam. Bu gece Gimmerton'a da gidemeyeceğinize göre araba hazırlatmama gerek yok.»</p>

  <p>«Kesinlikle gideceğim!» dedi. «Yürüyerek de olsa, arabayla da olsa gideceğim. Ama üzerime doğru dürüst bir şeyler giymeye bir sözüm yok. Ay! Bak boynumdan aşağı kan nasıl da akmaya başladı! Ateş yaptı bunu.»</p>

  <p>Verdiği buyruklar yerine getirilmedikçe kendine el sürdürmedi. Ancak araba hazırlandıktan, hizmetçi kız gerekli birkaç giyecek eşyasını bohçalamaya gittikten sonra yarasını sarmama, üstündeki giyecekleri değiştirmeme izin verdi.</p>

  <p>Benim işim bittikten, kendisi de ocağın başındaki koltuklardan birine oturup eline bir fincan çay aldıktan sonra: «Bak, Ellen,» dedi, «şimdi otur karşıma; zavallı Catherine'ciğimin bebeğini de bir kenara bırak, onu görmek istemiyorum. Buraya geldiğim zaman çılgınca davranışıma bakıp da zavallı Catherine'e acımadığımı düşünme. Ben de epeyce ağladım. Evet, benim ağlamam için herkesinkinden fazla neden vardı. Hatırlarsan, onunla küs ayrıldık, bundan dolayı da kendimi asla bağışlamayacağım. Ama, ne olursa olsun, diğerinin de acısını paylaşmayacağım. Ah! O hain canavar!.. Çabuk uzat bana şu ocak demirini. Bende ona ait olan son şey de şu.» Parmağından yüzüğünü çıkarıp yere attı, çocuksu bir öfkeyle vurdu. «Onu parçalayacağım! Sonra da yakacağım.» Eğri büğrü olan yüzüğü aldı, korların arasına alıverdi, «işte!» dedi. «Beni bir daha eline geçirebilirse yüzüğün yenisini alır. Edgar'ı rahatsız etmek için beni aramak bahanesiyle buraya gelebilir. O alçak kafasına bu fikir saplanır da gelir diye burada kalmaya çekiniyorum. Hem, Edgar da bana iyi davranmadı, öyle değil mi? Ben de buraya gelip ondan yardım isteyerek başını daha fazla belaya koyacak değilim. Ben buraya darda kaldığım için sığındım; fakat yine de Edgar'ın ayak altında olmadığını öğrenmeseydim, mutfağa gider, orada biraz elimi, yüzümü yıkayıp ısınır, senden istediklerimi aldıktan sonra da o benim lanetli çıfıt zebaninin beni bulamayacağı bir yere giderdim. Ah! Görseydin, ne öfkeliydi! Beni bir yakalasaydı... Ne yazık ki Hindley Earnshaw onunla boy ölçüşebilecek güçte değil. Hindley onu paralayabilecek güçte olsaydı, öldüğünü görmeden bir yere ayrılmazdım.»</p>

  <p>«Aman, bu kadar hızlı konuşma, Küçükhanım!» diye araya girdim.</p>

  <p>«Yüzüne sardığım mendili yerinden kaydırsan yara tekrar kanamaya başlar. Çayını iç, rahat bir soluk al, bir de şu gülmeyi kes. Bu evde gülmeye yer yok... hele senin durumundaki biri için...»</p>

  <p>«Kaçınılmaz bir gerçek bu,» dedi. «Şu çocuğu bir dinlesene. Sürekli viyaklıyor. En azından şunu bir saatliğine benden uzaklaştır, sesini duymayayım. Daha fazla da kalacak değilim.»</p>

  <p>Çanı şıngırdatıp, bebeği gelen hizmetçi kıza verdim. Sonra da ona dönerek, Uğultulu Tepeler'den neden böyle telaşla kaçtığını sordum. Bizimle kalmayı istemediğine göre nereye gitmek niyetinde olduğunu öğrenmek istedim.</p>

  <p>«Burada kalmam gerekirdi, kalmak da isterim,» dedi. «Böylece hem Edgar'ı teselli eder, hem de bebeğe bakardım. Sonra, Grange benim asıl evim sayılır. Ama sana söyledim ya, o beni burada rahat bırakmaz. Benim toplanıp keyiflendiğimi görmeye katlanır mı sanıyorsun? Bizim burada sakince yaşadığımızı düşünüp de huzurumuzu kaçırmadan durabilir mi hiç? Artık benim sesimi duymaya, yüzümü görmeye bile dayanamayacak kadar benden nefret ettiğini bildiğim için rahatım. Ben yanına gittiğim zamanlar, yüzü kırışıyor, bir nefret ifadesi beliriyor. Bu biraz benim de kendisine karşı aynı duyguyu beslediğimi bilmesinden, biraz da başlangıçtan beri taşıdığı kinden kaynaklanıyor. Bu nefret o kadar güçlü ki, kaçabilirsem, benim için ingiltere'nin altını üstüne getirmeye kalkmaz sanırım. Bundan dolayı, epey uzağa gitmem gerekiyor. İlk zamanlarda beni öldürmesini isterdim, bundan vazgeçtim. Kendini öldürürse daha uygun olur. Ona beslediğim sevgiyi zamanla öldürdü, ben de rahata kavuştum. Fakat yine de onu nasıl sevdiğimi anımsayabiliyorum; hem, günün birinde tekrar onu sevebileceğimi bile biraz olsun düşünebiliyorum... Yo, hayır, hayır! Benim için deli divane bile olsaydı o çıfıt ruhu yine bir yerden kesinlikle kendini gösterirdi.</p>

  <p>«Catherine de, Heathcliff'i o kadar iyi tanıdığı halde onu o kadar sevebildiğine göre, doğrusu, pek geniş mezhepliymiş. Canavar!.. Acaba onun hem bu dünyadan, hem de benim belleğimden çıkıp gittiğini görebilecek miyim?»</p>

  <p>«Sus, sus! O da insan,» dedim. «Biraz daha merhametli ol. Dünyada ondan kötüleri de var.»</p>

  <p>«O insan değil,» diye üsteledi. «Benden acıma beklemeye de hakkı yok. Ben de ona yüreğimi verdim, aldı parça parça edip öldürdü, sonra da gerisingeri fırlattı, insanlar kalpleriyle hissederler, Ellen. O benim kalbimi mahvettiğine göre, onun hakkında bir duygu beslemem olanaksız. Ölünceye kadar inlese, Catherine için kanlı gözyaşları da akıtsa ona acımam. Hayır, asla acımam, asla!»</p>

  <p>Sözlerinin burasında Isabella ağlamaya başladı; sonra kirpiklerindeki yaşları silip sürdürdü:</p>

  <p>«Beni en sonunda kaçmaya zorlayan şeyin ne olduğunu sormuştun. Kaçmak zorunda kaldım, çünkü onun azap verme zevkini unutturacak kadar öfkelendirmeyi başarmıştım. Bir insanın sinirlerini kızgın bir maşayla tel tel çekmek, onu başından vurup yere devirmekten çok daha fazla soğukkanlılık ister. Öyle bir duruma gelmişti ki o çok böbürlendiği Çıfıt önlemliliğini unutmuş, öldürücü işler yapmaya başlamıştı. Onu zıvanadan çıkarabilmek bana keyif vermişti. Bu keyif de bende kendimi korumam gerektiği duygusunu uyandırmıştı; onun için, ben de kaçtım. Tekrar eline düşersem, benden intikam almak isteyecektir.</p>

  <p>«Biliyorsun, Hindley Earnshaw dün cenaze törenine katılmak zorundaydı. Bu yüzden, ayık kalmıştı, hem de epey ayık; yani, sabahın altısında dut gibi sarhoş olup öğleyin on ikide sarhoşluğu üstünde kalkmış değildi. Bunun için, çok sıkıntılı kalktı. Kiliseye değil, baloya bile gidecek halde değildi. Bunların yerine, ateşin başına geçip oturdu, kadeh kadeh, cin, konyak içti.</p>

  <p>«Heathcliff adını söylerken bile titriyorum! geçen pazardan beri evde bir yabancı gibi olmuştu. Onu gökteki melekler mi, yoksa cehennemin dibindeki akrabaları mı doyurdu, bilmiyorum; bir haftaya yakın bir süredir bizimle yemek yememişti. Sabaha karşı eve geliyor, doğruca yukarıya, odasına çıkıp kapısını kilitliyordu, herkes onunla konuşmak için can atıyormuş sanki... orada bir Metodist gibi sürekli dua ediyordu; fakat yalvarıp yakardığı put, duygusuz tozlarla küllerdi. Tanrı'yı ise kara suratlı öz babasıyla karıştırması hayret edilecek bir şeydi. Boğazı kuruyup sesi kısılana kadar bu tantanalı yakarışlar sürüyor, sonra hemen çıkıyor, doğruca Grange'e gidiyordu. Edgar'ın bir jandarma çağırıp onu içeri attırmamasına da şaştım. Bana gelince, Catherine'e epey üzülmekle beraber, o insanı alçaltıcı baskıdan kurtulduğum bu bir haftayı bayram saymamak elimde değildi.</p>

  <p>«Joseph'in arkası gelmez nutuklarını da ağlamadan dinleyebilecek kadar da kendimi toparlamıştım. Evin içinde de artık tabansız bir hırsız gibi dolaşmıyordum. Joseph'in sözlerine ağlayacağıma belki ihtimal vermezsin ama, o da, Hareton da çekilir gibi değildiler. 'Küçükbeyle onun o şaşmaz yardakçısı o uğursuz morukla birlikte olmaktansa Hindley'le oturup onun ağza alınmaz sözlerini dinlemek bana daha kolay geliyordu.</p>

  <p>«Heathcliff evde olduğu zamanlar, çoğunlukla, ya mutfağa sığınıp onlarla beraber olmak, ya da boş odalarda aç karnına oturmak zorundaydım. O evde bulunmadığı zamanlar (bu hafta hep öyle oldu), ocağın başına bir masayla iskemle çekip oturuyor, Hindley Earnshaw kendi başına ne yaparsa yapsın ilgilenmiyordum. O da benim işlerime karışmıyordu. Hem, kimse kızdırmadıkça, şimdi eskisinden daha sakin, daha somurtkan, daha kederli ama, daha az öfkeli. Joseph onun sahiden değiştiğine emin olduğunu, Tanrı'nın onun kalbine şöyle bir dokunduğunu, onun da 'sanki ateşe dokunmuş gibi' kurtulduğunu söylüyor. Ben bu iyi değişikliğin işaretlerini göremiyorum fakat neme gerek, bu beni ilgilendirmiyor ki.</p>

  <p>«Dün akşam köşeme oturup gece yarısına kadar, eski kitapları okudum. Dışarıda tipi devam ederken, aklım sürekli mezarlıkta yeni açılmış mezara takılırken yukarı çıkmak içimden gelmiyordu. Önümdeki sayfadan gözlerimi kaldırır kaldırmaz, hayalimde o hüzünlü manzara canlanıveriyordu.</p>

  <p>«Hindley, başını eline dayamış, karşımda oturuyordu, belki o da aynı şeyleri düşünüyordu. Kendini kaybetme aşamasına gelmeden içmeyi bırakmıştı, iki, üç saatten beri de ne yerinden kıpırdamış, ne de ağzını açmıştı. Evin içinde de kimi zaman pencereleri sarsan rüzgarın uğultusundan, kömürlerin çıtırtısından, ara sıra mumun fitilini keserken makasın çıkardığı sesten başka ses yoktu. Hareton ile Joseph herhalde yataklarında deliksiz bir uykuya dalmışlardı. Çok, çok hüzünlüydü... Okurken içimi çektim, sanki dünyada zevk namına bir şey kalmamıştı, bir daha olacağı da yoktu. Bu hazin sessizlik mutfak mandalının oynamasıyla bozuldu. Heathcliff gece nöbetinden her zamankinden erken dönmüştü, ansızın patlayan fırtına neden olmuştu buna besbelli.</p>

  <p>«Dış kapı sürgülenmişti; onun diğer kapıdan girmek için evin çevresini dolandığını duyduk. Ayağa kalktım, o andaki duygularımın dudaklarımdan dökülmesine de engel olamadım. Kapıya bakmakta olan Hindley de beni duyunca döndü, yüzüme baktı.</p>

  <p>«Onu beş dakika dışarıda bekleteceğim!» diye bağırdı. «Sen karşı çıkmazsan.»</p>

  <p>«Çıkmam. Bana sorarsanız, bütün gece de dışarıda kalmasının sakıncası yok,» dedim. «Evet, anahtarı kilide sokun, sürgüleri de sürün.» Konuğu gelmeden Hindley bu işi tamamladı; sonra geldi, iskemlesini masamın diğer yanına çekti, üzerinden eğilerek gözlerimde kendi gözlerinden fışkıran kine benzer bir duygu aradı. Görünüşü de, duyguları da bir katili andırdığı için, bende pek o kadarını bulamadı. Ama ona konuşma cesaretini verecek kadar bir şeyler bulmuştu.</p>

  <p>«Senin de, benim de şu dışarıdaki adamla görülecek bir hesabımız var» dedi. «ikimiz de tabansı olmasaydık, bu hesabı temizlemek için birleşebilirdik. Sen de ağabeyin kadar ödlek misin? Hiçbir karşılık vermeden sonuna kadar boyun mu eğeceksin?»</p>

  <p>«Daha şimdiden dayanacak gücüm kalmadı,» dedim. «Bana zarar vermeden yaptıklarının intikamını almak isterim. Ama ihanet ile şiddet iki ucu da sivri bıçaklar gibidir... Onları kullananları düşmanlarından beter yaralarlar.»</p>

  <p>Hindley: «İhanet ve şiddet, yalnızca ihanetle şiddettin bedeli olacak!» diye bağırdı. «Bayan Heathcliff, oturduğun yerden kımıldamayıp sesini çıkarmamandan başka bir şey istemiyorum senden. Şimdi, söyle bana, bunu yapabilir misin? O alçağın son nefesini verdiğini görmek bana olduğu kadar sana da büyük keyif verecektir, buna eminim. Sen ondan önce davranmazsan, o senin ölümün olacak, benim de yıkımım... Lanet olsun o baş belası hayduda!.. Daha şimdiden evin efendisiymiş gibi kapıyı vuruyor. Dilini tutacağına söz verirsen, saat çalmadan şimdi bire üç var sen de özgür bir kadın olacaksın.»</p>

  <p>«Sana mektubumda anlattığım silahı koynundan çıkardı, mumu da söndürecekti ama, ben hemen mumu aldım, onu da kolundan yakaladım.</p>

  <p>«Dilimi tutmayacağım» dedim. «Ona dokunmamalısınız... Kapıyı açmayın, sesinizi de çıkarmayın.»</p>

  <p>Çılgın yaratık: «Hayır, ben kararımı verdim, Tanrı'nın yardımıyla da bunu uygulayacağım!» diye bağırdı. «Sen istemesen de sana bir iyilik yapacağım. Hareton'ın da hakkını koruyacağım. Önüme perde olmak için de kendini yorma. Catherine gitti. Şu anda gırtlağımı kessem ardımdan bana acıyacak, ya da yaptıklarımdan utanacak kimsem kalmadı.»</p>

  <p>«Onun yerine bir ayı olsa savaşabilirdim, bir deli olsa söz dinletmeye çalışabilirdim... Benim için yapılacak tek şey kalmıştı; o da, pencerelerden birinin önüne gidip onun kurbanına kendisini bekleyen sonu haber vermekti. Biraz da utkulu bir tavırla bağırdım:</p>

  <p>«Bu gece gidip kendine sığınacak başka bir yer araşan iyi edersin! İçeri girmekte üsteleyecek olursan Bay Earnshaw seni vurmayı kararlı.»</p>

  <p>«Sen şu kapıyı açarsan iyi edersin. Sen...» diye yanıt verdi, sözlerini tekrarlamak istemeyeceğim kadar kibar bir sözle bitil! di.</p>

  <p>«Ben bu işe karışmam, istersen gel içeri de vurul. Ben üstüme düşeni yaptım,» dedim.</p>

  <p>«Sonra pencereyi kapattım, ocakbaşındaki yerime döndüm, çünkü onu tehdit eden tehlikeden kaygı duyuyormuşum gibi görünecek kadar ikiyüzlü değildim.</p>

  <p>«Hindley Eranshaw o haydudu hala sevdiğime yeminler ederek bana ağız dolusu sövdü. Ben ise Heathcliff onu acıdan kurtarsa ne iyi olur! diye düşünüyordum, bu düşüncelerim de vicdanımı asla sızlatmıyordu. Hayır, o Heathcliff'i hak ettiği yere gönderirse benim için çok iyi olacaktı. Ben bu düşüncelere dalmış otururken, Heathcliff arkamdaki pencerenin camını tek yumrukta yere indirdi. Açılan yerden de ateş püsküren kara suratı göründü. Pencerenin parmaklıkları onun omuzları geçecek kadar büyük olmadığı için kendimi güvende hissederek, alaylı alaylı gülümsedim. Üstü, başı, saçları kardan bembeyaz olmuştu. Soğuktan, öfkeden gerilmiş dudaklarının açıkta bıraktıkları yamyam dişleri karanlıkta parıldıyordu. Joseph'in deyimiyle 'köpek gibi' hırıldadı.</p>

  <p>«Isabella, beni içeri al, yoksa sonra pişman ederim!»</p>

  <p>«Ben cinayet işleyemem,» diye yanıt verdim. «Hindley, elinde bıçakla, dolu bir silahla bekliyor.»</p>

  <p>«Beni mutfak kapısından içeri al,» dedi.</p>

  <p>«Benden önce Hindley oraya varır,» dedim. «Seninkisi de bir kar fırtınasına dayanamayacak kadar zayıf bir aşkmış yani! Yaz gecelerinde ay olduğu sürece yataklarımızda rahat rahat yattık, ama kışın ilk fırtınası başlar başlamaz sen de sığınacak bir yer aramaya başladın. Heathcliff, ben senin yerinde olsam, gider onun mezarı üzerine boylu boyunca yatar, orada sadık bir köpek gibi geberirdim... Artık dünya yaşanmaya değmez bir yer oldu, değil mi? Bende kesin olarak uyandırdığın düşünceye göre Catherine senin hayatının tek neşesiydi. Onu yitirdikten sonra yaşamayı nasıl düşünebildiğine şaşıyorum.»</p>

  <p>Hindley pencereye doğru koşarak: «Orada, değil mi?» diye bağırdı.</p>

  <p>«Kolumu dışarı çıkarabilirsem onu vurabilirim.»</p>

  <p>«Korkarım ki benim sahiden kötü bir insan olduğumu düşüneceksin, Ellen. Fakat henüz hikayenin tamamını öğrenmedin; onun için, hüküm verme. Ben, onunki de olsa, herhangi birinin hayatına kıyılmasına yardım edemem. Onun ölmesini dilemek, bu başka. Açıkça söyleyeceğim: Heathcliff, kendini Hindley'in silahına doğru atıp da elinden silahı kapınca, kullandığım alaycı sözlerin sonucundan korkmaya başladım.</p>

  <p>«Tabanca ateş almış, bıçak da geriye doğru fırlayarak sahibinin bileğine saplanmıştı. Heathcliff, bileği sıyırtarak bıçağı çektikten sonra, ucundan kan damlaya damlaya, aldı cebine attı. Sonra da bir taş aldı, iki pencere arasındaki bölmeyi kırdı, içeri daldı. Düşmanı ise katlanılmaz bir acıyla, büyük damarlardan birinden fışkıran kanla yerde baygın yatıyordu. Haydut herif onu tekmeledi, üstüne çullanarak başını tutup zemine vurdu bu arada, bir eliyle de beni yakalamış, Joseph'i çağırmama engel oluyordu. İşini sonuna erdirmek için doğaüstü bir çaba harcaması gerekiyordu. En sonunda, soluğu kesilince kendini tuttu, cansız gibi uzanan bedeni sürükleyerek kanepenin üstüne bıraktı.</p>

  <p>«Burada Hindley'in ceketinin kolunu kesti, yarayı hayvanca bir kabalıkla sardı. Bu arada, tekmelerken göstermiş olduğu gayreti, şimdi de tükürmekte, sövmekte göstermişti. Ben ise, serbest kaldığım için, hızla koşup ihtiyar kahyayı buldum. Telaşla anlattığım hikayeyi güç bela kavradıktan sonra merdiven basamaklarını ikişer ikişer çıkarak, soluk soluğa aşağıya indi. «Aman! Şimdi ne yapacağız? Ne yapacağız?» diye soludu.</p>

  <p>Heathcliff gürledi: «Yapılacak iş şu: senin bey delirdi. Bir ay daha yaşarsa onu tımarhaneye yerleştiririm. Ya sen beni nasıl dışarıda bıraktın, dişsiz köpek? Orada homurdanıp durma, gel buraya, ona ben bakacak değilim. Şu kanları temizle: dikkat et, mumunu da fazla yaklaştırma, çünkü herifin kanının yarıdan fazlası konyaktır...»</p>

  <p>Joseph, korkuyla, kollarını havaya kaldırdı, gözlerini açtı: «Demek sen onu öldürecektin ha? Ben hayatımda böyle şey görmedim, aha, gerçekten görmedim. Tanrı'dan dilerim ki...»</p>

  <p>Heatchliff, tek itişte onu kanların ortasına çökerttikten sonra, önüne bir havlu fırlattı. Diğeri, kanlan silecek yerde, ellerini çenesinin altına birleştirip beni güldüren tuhaf bir duaya başladı. Zaten hiçbir şeye şaşamayacak haldeydim. Daha doğrusu, darağacında bile soğukkanlılıklarını yitirmeyen suçlular gibi rahattım.</p>

  <p>Acımasız herif: «A! Seni unuttum!» dedi. «Bu işi sen yapacaksın. Diz çok şuraya... Onunla birlik olup bana komplo kurarsın, ha? Seni çıyan, seni! Al bakalım, tam sana göre iş bu.»</p>

  <p>Dişlerim birbirine çarpıp takırdayıncaya kadar beni sarstıktan sonra Joseph'in yanına savurdu. O da oralı olmadan duasını bitirdi, sonra doğruca Grange'e gideceğine yemin ederek ayağa kalktı. «Ne de olsa Bay Linton hakimdir. Bir değil, elli karısı ölse yine de bu işle ilgilenir,» diyordu.</p>

  <p>«Oraya gitmekte o kadar direniyordu ki Heathcliff olup bitenleri bir de benim ayrıntılıca anlatmamı uygun buldu. Başıma dikilip kötü kötü bakmaya başlayınca ben de, istemeye istemeye, sorduklarına yanıt vererek, olayları anlatmaya başladım. İlk saldıranın Heathcliff olmadığına ihtiyarı inandırmak epey güçtü. Hele benim gönülsüz karşılık verişim bunu daha da güçleştirdi. Neyse ki, çok geçmeden, Hindley sağ olduğuna onu inandırabildi. Bunun üzerine, Joseph biraz naneruhu getirmek için koştu, ilacın yardımıyla da efendisi, çok geçmeden, kendine geldi.</p>

  <p>Heathcliff, baygınken ona yapılanları Hindley'in bilmediğine emin olduğu için, onun içkiden deliye döndüğünü, kendisine karşı giriştiği o çirkin hareketin üzerinde daha fazla durmayacağını söyledi, hemen yatmasını önerdi. Bu değerli öneriden sonra da çıkıp gitmesine ben çok sevindim. Hindley, ocakbaşına boylu boyunca uzandı. Ben ise bu işi nasıl bu kadar kolay atlattığıma şaşarak odama çıktım.</p>

  <p>Bu sabah, öğleden yarım saat kadar önce, aşağıya indiğim zaman Hindley, ölüm derecesinde hasta bir halde, ocakbaşında oturuyordu. O zebanisi de neredeyse onun kadar bitkin, rengi atmış bir halde, ocağa yaslanmış duruyordu, ikisinin de yemek yemeye niyetleri yok gibiydi. Masanın üstündeki yemeklerin hepsi soğuyuncaya kadar bekledikten sonra kendi başıma yemeye başladım. Hiçbir şey beni iştahla yemekten alıkoyamadı; kimi zaman sessiz duran oda arkadaşlarıma gözüm değdikçe, içimde bir hoşnutlukla belirli bir üstünlük duyuyor, vicdanımın rahat olduğunu bilmek bana ayrıca zevk veriyordu. Yemeğimi bitirdikten sonra, o güne kadar cesaret edemediğim bir rahatlıkla ocağın başına yaklaştım, Hindley'in koltuğunu dolanıp yanında bir köşeye diz çöktüm.</p>

  <p>Heathcliff benden yana hiç bakmıyordu. Ben, sanki adım donakalmış da onu izliyor gibi, hiç çekinmeden yüzünü incelemeye başladım. Bir zamanlar tam bir erkek olduğuna inandığım, şimdi ise çok iblis bulduğum alnı kara kara bulutlarla gölgelenmişti. Çıyan bakışlı gözlerinin feri uykusuzluktan sönmüştü, belki de ağlamaktan, çünkü kirpikleri hala ıslaktı. Dudakları o her zamanki alaycı kıvrılışlarını bırakmış, tanımsız bir kederle birbirine yapışmıştı. Karşımdaki başka biri olsaydı, onun bu üzüntüsünü görünce, yüzümü ellerimle örterdim; ama, Heathcliff in bu halde olmasına sevinmiştim. Düşmüş bir düşmanı aşağılamak belki alçaklıktır ama, elime geçen bu taşı gediğine koyma fırsatını kaçıramazdım. Yaptıklarının bedelini ödemem ancak onun böyle zayıf zamanında mümkün olabilirdi.»</p>

  <p>Burada Küçükhanımı susturdum:</p>

  <p>«Yazık, yazık... Seni duyan da hayatında bir kere bile İncil'in kapağını açmadın sanacak,» dedim. «Tanrı düşmanlarını cezalandırmışsa bu kadarı sana yetmeli. Onun çektiği azaba bir de seninkini eklemen hem alçaklık, hem de küstahlık olur.»</p>

  <p>Isabella: «Genellikle, bu kadarı bana da yeterdi, Ellen,» dedi. «Ama, kendi emeğim geçmedikçe Heathcliffin uğrayacağı hangi yıkım beni yeterince memnun edebilir? Benim yüzümden acı çeksin, kendisi de benim yüzümden acı çektiğini bilsin de, acısı daha az olsun, önemli değil. Ah, bana o kadar çok azap çektirdi ki! Onu sadece bir koşulla bağışlayabilirim; bu da, göze göz, dişe diş, yaptıklarının intikamını almak, bana çektirdiği her acıyı aynen ona da çektirmek, onu benim düzeyime indirmekle mümkün olabilir. Acı çektirmeye ilkin o başladığına göre, yine önce onun özür dilemesi gerekir. İşte ancak ondan sonra biraz merhametli davranabilirim, Ellen. Yalnız, benim intikamımı alabilmem imkansız. Bu yüzden, onu bağışlayamam.</p>

  <p>Hindley su istedi, kalkıp bir bardak su verdim, nasıl olduğunu sordum, «istediğim kadar hasta değilim,» dedi. «Ama, kolumun acısı bir yana, sanki bir cüceler ordusuyla savaşmışım gibi her yanım sızlıyor.»</p>

  <p>«Buna ne şüphe!» dedim. «Boşuna değil, Catherine kendisi sağ oldukça size bir zarar gelemeyeceğini söyleyerek övünmezdi. Bazı kimselerin onu incitmemek için size fenalık yapmaktan çekineceklerini ima etmişti. Neyse ki ölüler mezarlarından çıkamıyorlar; yoksa, dün gece Catherine çok çirkin bir manzara izlemiş olacaktı. Yaranız bereniz yok değil mi? Göğsünüz, omuzlarınız yara içinde değil mi?»</p>

  <p>«Bilmem ki,» dedi. Sonra: «Ama, sen ne demek istiyorsun? Baygınken beni dövmek cüretinde mi bulundu yoksa?» diye sordu.</p>

  <p>«Üstünüze çullandı, tekmeledi, sonra da sizi yere çarptı,» diye fısıldadım. «Sizi dişleriyle didik didik etmek için ağzı sulanmıştı. Zaten, onun yarısı insan; o da, pek iyi türden değil...»</p>

  <p>Hindley Earnshaw da, benim gibi, ortak düşmanımızın yüzüne baktı. O ise, kendi kaygılarına gömülmüş, etrafında olup bitenlerden habersizdi. Orada durdukça, düşüncelerinin karalığını yüzündeki çizgiler daha çok ortaya çıkarıyorlardı.</p>

  <p>Sabırsız Hindley, kalkmak için kıvranarak: «Ah Tanrım!» diye inledi, «son nefesimde onu boğazlayacak kadar güce sahip olabilsem, cehenneme bile sevinerek giderdim...» Didişecek kadar gücü olmadığını anlayınca tekrar çöktü. Ben yüksek sesle: «Birinizin ölmesi yeter!» diye bağırdım. «Bay Heathcliff olmasaydı, kız kardeşiniz hala yaşayacaktı, bunu Grange'deki herkes biliyor. Hem, onun kinini kazanmak sevgisini kazanmaktan iyidir. Ne kadar mutlu olduğumuzu hatırlıyorum. O gelmeden Catherine'in ne kadar mutlu olduğunu hatırladığım için de o güne lanet edesim geliyor.»</p>

  <p>Heathcliff, sözleri söyleyen kimsenin ruh halinden çok, söylenenlerin doğruluğunu fark etmiş olmalı ki, dikkati uyanmıştı, çünkü gözlerinden sürekli akan yaşlar ocağın küllerine damlıyor, boğulurcasına göğüs geçiriyordu.</p>

  <p>Ona ilgiyle baktım, küçümsercesine güldüm. Cehennemin bulutlu pencereleri bir an bana doğru şimşekler yağdırdı. Fakat bu pencerelerden her zaman bakan, çıfıt, gözyaşlarının içinde o kadar boğulmuş, silikleşmişti ki, tekrar gülmekten çekinmedim.</p>

  <p>«Kalk şuradan, defol! Gözüm görmesin!» diye bağırdı.</p>

  <p>Daha doğrusu sesi güçlükle duyulabildiği için bu sözleri söylediğini tahinin ettim.</p>

  <p>«Affedersin ama,» dedim, «Catherine1! ben de severdim. Ağabeyinin de bakıma ihtiyacı var; Catherine'in hatırına ben ona bakacağım. O öldükten sonra ben Hindley'de sürekli kız kardeşini görüyorum. Hindley'in gözleri de onunkilerin aynı; ama sen onları oyup çıkarmaya çalışmasaydın, böylesine karartıp kızartıp şişirmeseydin, bir de...»</p>

  <p>«Seni ayaklarımın altında ezmeden defol, ahmak!» diye bağırdı, yerinden kalkmak için davrandı, ben de davrandım.</p>

  <p>«Birde...» diye, hemen sıvışmaya hazır bir durumda, sürdürdüm, «zavallı Catherine'cik sana güvenip de o iğrenç, komik 'Heathcliff adını taşımayı kabul etseydi çok geçmeden o da aynı hale düşerdi. Çünkü, o senin tiksindirici hallerin karşısında sessiz kalamayacaktı, nefretini, tiksintisini kesinlikle açığa vuracaktı.»</p>

  <p>İkimizin arasında Hindley'le kanepenin arkalığı vardı. Onun için, beni yakalamaya kalkışacak yerde; masadan bir ekmek bıçağı kapıp başıma attı. Bıçak kulağımın arkasına isabet edince sözlerim de yarım kaldı. Bıçağı çektikten sonra kapıya koştum; ama çıkmadan öyle bir bir söz söyledim ki bu sözler onda bıçağının bende açtığı yaradan daha derin bir yara açmıştı. Son gördüğüm manzara, bana doğru deli gibi saldırırken, evsahibinin onu yakalayıp, ikisinin birbirlerine kenetli halde, ocağa düşmeleri oldu.</p>

  <p>Mutfaktan kaçarken Joseph'e hemen efendisinin yanına koşmasını söyledim. Bir sandalyenin arkalığına yeni doğmuş köpek yavrularını asmaya çalışan Hareton'a çarpıp yere devirdim. Sonra da, cehennemden kurtulmuş bir ruhun mutluluğu içinde, yokuş aşağıya, sendeleye sıçraya, uçar gibi koştum, virajlı yolu bırakıp doğruca kırlara yöneldim, bayırları aşıp bataklıkları geçerek Grange'in yol gösteren ışığına doğru geldim. Uğultulu Tepeler'de bir tek gece katlanmaktansa, sonsuza kadar cehennemde yaşamaya razıyım.»</p>

  <p>Isabella sustu. Çayından bir yudum içti; sonra, kalktı, şapkasını giydirmemi, getirdiğim şalı örtmemi söyledi. Bir saat daha kalması için yalvarmalarımı umursamadan, bir sandalyenin üstüne çıktı, Edgar ile Catherine'i portrelerini öptü, bana da aynı biçimde veda ettikten sonra hanıma yeniden kavuştuğu için sevinçten sürekli havlayan Fanny ile birlikte arabaya bindi. Buralara bir daha dönmemek üzere gitmişti. Fakat işler biraz daha düzeldikten sonra efendimle sık sık mektuplaşmaya başladı.</p>

  <p>Aldanmıyorsam, yeni evi Londra yakınlarında, güneydeydi; kaçtıktan birkaç hafta sonra bir oğlan çocuk doğurmuştu. Çocuk, Linton adıyla vaftiz edildi, Isabella'nın yazdığına göre, doğuştan hastalıklı, sıska bir çocuktu.</p>

  <p>Bir gün köyde Bay Heathcliff benimle karşılaşınca hanımın nerede oturduğunu sordu. Söylemedim.</p>

  <p>«Nerede olursa olsun önemi yok,» dedi. Ama ağabeyinin yanına gelmeye kalkışmamasını, Isabella'yı kendisi beslemek zorunda kalsa bile ağabeyinin yanında kalmasına razı olmayacağına söyledi.</p>

  <p>Gerçi, ben ona hanımı hakkında hiç bilgi vermemiştim fakat o, diğer hizmetçilerden Isabella'nın oturduğu yeri de, çocuğu olduğunu da öğrenmişti. Fakat, yine de gidip onu rahatsız etmedi. Isabella kocasının bu davranışı için onun kendisine beslediği nefrete şükretmeliydi.</p>

  <p>Heathcliff beni hemen her görüşünde çocuğu soruyordu. Adını öğrenince de acıyla gülümseyerek: «Çocuktan da nefret etmemi istiyorlar, değil mi?» diye sordu.</p>

  <p>«Çocuktan haberinizin olmasını bile istediklerini sanmıyorum,» dedim.</p>

  <p>«Fakat istediğim zaman çocuğu alacağım. Bunu iyi bilsinler,» dedi.</p>

  <p>Neyse ki Isabella, çocuğunun elinden alındığı günü görmeden, yani Catherine'nin toprağa verildiğinden yaklaşık on üç yıl kadar sonra, Linton on iki yaşlarında kadarken öldü.</p>

  <p>Isabella'nın o umulmadık ziyaretinin ertesi günü efendimle konuşmaya fırsat bulamadım; kimseyle konuşmak istemiyordu, bir şey görüşecek halde de değildi. Onu söyleyeceklerimi dinlemeye razı edince de kız kardeşinin kocasını terk edip gitmiş olmasına sevindiğini gördüm. O yumuşak kişiliğinden umulmayan bir şiddetle Heathcliff'ten nefret ediyordu; hem de o kadar derin, o kadar alıngan bir şekilde ki, onunla karşılaşabileceği, dahası adını duyabileceği yerlere bile gitmekten çekiniyordu. Buna bir de acısı eklenince bir keşişten farkı kalmamıştı. Yargıçlık görevini bıraktı, kiliseye bile uğramaz oldu, köye hiçbir zaman gitmiyor, bütün ömrünü bahçesiyle çiftliğinin sınırları arasında geçiriyordu. Ama ara sıra kırlara çıkarak, ya akşamları, ya da sabahları erkenden, ortalıkta başkaları gezinmeye başlamadan, karısının mezarını ziyarete gidiyordu.</p>

  <p>Fakat uzun bir süre bu kadar mutsuz yaşayamayacak ölçüde iyi kalpliydi. Catherine'in ruhunun onu egemenliği altına alması için dua edemezdi: Zaman ona boyun eğme, herkesin bildiği neşeden daha tatlı bir acı vermişti. Karısının anısını ateşli, müşfik bir sevgiyle anıyor, onun girdiğine hiç şüphe etmediği o mutlu dünyaya kavuşmayı umuyordu. Üstelik, dünya ile ilgili teselli kaynakları da vardı. İlk günlerde, gidenin kendi yerine bıraktığı o sıska yaratığa karşı hiç ilgi gösteremediğini söylemiştim. Bu soğukluk nisan ayında karların erimesi gibi hemen eriyip kayboldu, minik yaratık birkaç kelime söylemesini, bir iki adım atmasını öğrenmeden babasının yüreğine bir despot gibi yerleşiverdi.</p>

  <p>Çocuğun adı Catherine'di fakat o nasıl başlangıçta Catherine'in adının kısaltılmışını kullanmamışsa, çocuğunun da adını tam olarak kullanmadı. Belki de Heathcliff, Catherine'in adını kısaltarak söylemeyi huy edindiği için o karısının adını tam olarak kullanmıştı. Şimdi de küçük kız hep «Cathy» idi; böylece, babası onun annesinden hem ayırıyor, hem de ona bağlıyordu. Çocuğuna bağlılığı da onun kendisinin bir parçası olmasından değil de Catherine'in bir parçası olmasından geliyordu.</p>

  <p>Bay Edgar Linton ile Hindley Earnshaw arasında karşılaştırma yapar, birbirine benzer olaylar karşısında ikisinin de davranışlarının bu kadar ayrı oluşuna tatmin.edici nedenler bulmaya çalışırdım, ikisi de karılarına düşkün kocalardı, ikisi de çocukla! rina bağlıydılar, iyi, ya da kötü yönde aynı yolu tutmamaların asla akıl erdiremiyordum. Ama içimden de şöyle düşünüyordum Karşıdan daha güçlü görünen Hindley ne yazık ki daha kötü, daha zayıf çıktı. Gemisi karaya oturunca kaptan görevini bıraktı; tayfa da, gemiyi kurtarmaya çalışacağına, baş kaldırıp birbirleri) ne girdiler, böylece, bahtsız gemileri için de bir kurtuluş ümidi kalmadı. Edgar Linton ise, aksine, sadık, inanç dolu bir ruha sahip olduğunu kanıtladı: Tanrı'ya güveni vardı, Tanrı onu rahata! kavuşturdu. Biri ümitle beklemesini bilmiş, diğeri ümitsizliğe kapılmıştı; ikisi de yazgılarını seçtiler, ikisi de buna göğüs germek zorunda kaldı.</p>

  <p>Fakat benim olup bitenlerden çıkardığım ahlak dersini dinlemek istemezsiniz sanırım, Bay Lockwood, çünkü siz de bu olaylar hakkında benim vardığım gibi bir hükme varabilirsiniz. En azından bunu yapabileceğinizi düşünürsünüz, ki bu da aynı yere çıkar.</p>

  <p>Hindley Earnshaw’ın sonu tahmin edildiği gibi oldu: Kız kardeşinin hemen ardından gitti. Aralarında altı ay, ancak vardır. Biz, Grange'dekiler onun ölümünden önceki günleri nasıl geçirdiğini, ne halde olduğunu hiçbir zaman öğrenemedik. Benim bildiklerim de cenazenin hazırlanmasına yardım etmek için gittiğim zaman öğrendiklerimle sınırlı.</p>

  <p>Olayı Bey'e haber vermek için Bay Kenneth uğradı. Bir sabah, erkende; kötü haber alacağımı sezip heyecanlanmama imkan olmayan bir vakitte, atıyla avluya girdi.</p>

  <p>«E, Nelly,» dedi, «şimdi matem tutma sırası ikimizde. Bu kez bizi bırakan kim, düşünebiliyor musun?»</p>

  <p>Heyecanla: «Kim?» diye sordum.</p>

  <p>Atından inip dizgini kapı yanındaki halkaya bağladıktan sonra: «Bil bakalım,» dedi. «Hem de, önlüğünün ucunu gözüne doğru kaldır, çünkü ona ihtiyacın olacağına eminim.»</p>

  <p>«Sakın Bay Heathcliff olmasın?» diye bağırdım.</p>

  <p>Doktor: «Ne? Onun için de gözyaşı döker miydin?» diye sordu. «Hayır, Heathcliff dayanıklı bir delikanlı; hele bugün daha da gençleşmiş görünüyor. Onu demin gördüm. Dünyada sevdiği tek kimseyi yitirdiğinden beri epey semirmiş.»</p>

  <p>Sabırsızlanarak: «Öyleyse, ölen kim, Bay Kenneth?» diye sordum.</p>

  <p>«Hindley Earnshaw,» dedi. «Senin eski dostun Hindley Earnshaw. Benim de günahkar dedikoducum. Uzun zamandır işi bana göre epey azıtmıştı. İşte... ben sana gözlerinin sulanacağını söylememiş miydim? Fakat üzülme... tam kendine yakısır şekilde, yani lordlar gibi, dut gibi sarhoş öldü... zavallı çocukcağız! Ben de üzgünüm. İnsan eski bir dostunu yitirince üzülmeden duramıyor. Oysa, akla hayale sığmaz her türlü fenalık vardı onda, kendisine yaptıklarıma karşı da epey kötülük etmiştir. Daha yirmi yedi yaşına da yeni girmişti sanırım; yani tam senin yaşındaydı; ikinizin aynı yılda doğduğuna kim inanabilir?»</p>

  <p>Bu haber beni, Catherine Linton'ın ölümünden daha fazla sarsmıştı, bunu itiraf etmeliyim: Eski anılar gönlümde dolanmaya başlamıştı çünkü. Kenneth'e kendisini Bey'in yanına götürecek başka bir hizmetçi bulmasını söyledikten sonra, kapı önüne oturdum, bir yakınım ölmüş gibi ağlamaya başladım.</p>

  <p>«Acaba eceliyle mi öldü?» diye de düşünmekten kendimi alamıyordum. Ne yaptımsa, bu düşüncenin verdiği sıkıntı geçmedi. Bu, öylesine can sıkan, üsteleyen bir düşünceydi ki, ondan kurtulmak için Uğultulu Tepeler'e gidip ölene karşı yapılacak son işlerde bulunmak istedim. Edgar Linton izin vermek istemiyordu ama, ben ölünün yanında bir tek arkadaşının bile bulunmadığından söz ederek acı acı yalvardım. Üstelik, eski Bey'imin aynı zamanda sütkardeşim olması dolayısıyla benden hizmet beklemeye en az onun kadar hak kazandığını söyledim. Bir de, Hareton'ın, şu yavrucuğun Bey'in hanımının yeğeni olduğunu, daha yakın bir akraba bulunmadığına göre de kendisinin ona veli olması gerektiğini anlattım. Kalan malların durumunu öğrenmek, kaynının işleriyle ilgilenmek de ona düşüyordu.</p>

  <p>O günlerde Edgar Linton böyle işlerle uğraşacak durumda değildi. Onun için, bana da avukatıyla konuşmamı söyledi; er sonunda gitmeme de izin verdi. Onun avukatı aynı zamanda Hindley Earnshaw'ın da avukatıydı. Köye gidip avukata benimle"' gelmesini söyledim. Adam başını salladı, Heathcliff'i kendi haline bırakmanın doğru olacağını, işin aslı ortaya çıkarılınca, Hareton'ın bir dilenciden ayrımının kalmayacağını belirtti.</p>

  <p>«Onun babası borç batağında öldü,» dedi. «Malların hepsi ipotekli. Varisin yapabileceği en iyi iş alacaklının yüreğinde kendisine karşı bir ilgi uyandırmaya bakmaktır. Alacaklı ancak bundan sonra ona acımayı düşünebilir.»</p>

  <p>Uğultulu Tepeler'e varınca, her şeyin gerektiği gibi yapılmasını sağlamak için geldiğimi söyledim. Yeterince sıkışık halde olan Joseph de benim geldiğimi görünce sevindi. Bay Heathcliff ise benim istendiğimi pek sanmadığını, ama istersem kalıp cenaze işleriyle ilgilenebileceğimi söyledi.</p>

  <p>«Doğrusunu istersen, bu ahmağın cesedini törensiz mörensiz yol kavşağına gömüvermeli,» diyordu. «Dün akşam üstü yanından on dakika ayrılmıştım, bu süre içinde evin iki kapısını da içeriden sürgüleyivermiş, gece de kendini öldürmek amacıyla sabaha kadar içmiş olacak. Onun bu sabah beygir gibi horladığını duyunca kapıyı kırıp içeri girdik. Kanepenin üzerine boylu boyunca devrilmiş yatıyordu.</p>

  <p>Derisini yüzsen uyanamazdı. Ben de Kenneth'i çağırttım, geldi ama, o zamana kadar da bu adam leş olmuştu. Ölmüş, soğumuş, taş kesilmişti; onun için de, ortalığı velveleye vermeye gerek olmadığını sen de kabul edersin.»</p>

  <p>Yaşlı kahya da onun bu sözlerini doğruladı fakat şöyle de mırıldandı:</p>

  <p>«Ah, keşke doktoru çağırmaya kendisi gitseydi. Ben Bey'e ondan çok daha iyi bakardım. Ben gittiğimde Bey daha ne ölmüştü, ne de bir şey...»</p>

  <p>Ben cenaze töreninin gerektiği şekilde ağırbaşlı bir tören olmasında üsteledim. Bay Heathcliff, töreni nasıl istersem öyle düzenleyebileceğim!, ama bu iş için harcanacak bütün paranın kendi cebinden çıkacağını unutmamamı söylemişti.</p>

  <p>Duygusuz, umursamaz bir tavır takınmıştı, ne üzgündü, ne de sevinçli; ama zor bir işin başarı ile sona erdirilmesine sevinmiş gibiydi. Bir kere gözlerinde sevince benzer bir şeyin parıldadığını fark ettim. Bu da tabutu götürenler kapıdan çıkarlarken olmuştu. Yaslı bir adammış gibi görünmek riyakarlığını de esirgemedi, Hareton'la birlikte tabutun arkasından yürümeden önce çocuğu masanın üstüne çıkardı, tuhaf bir tavırla şöyle mırıldandı:</p>

  <p>«Sen artık benim oldun, güzel çocuk. Bakalım aynı rüzgarın karşısında yeni bir ağaç da diğeri gibi yamuk yumuk mu olur, göreceğiz.»</p>

  <p>Hiçbir şeyden haberi olmayan çocuk bu konuşmadan çok hoşlanmıştı; Heathcliff'in sakallarıyla oynayıp yanağını okşadı. Ben sözlerin anlamını kavradığım için sertçe şöyle dedim:</p>

  <p>«Bu çocuk benimle beraber Thrushcross Grange'e gidecek, efendim. Dünyada sizin olmayan biri varsa o da bu çocuktur.»</p>

  <p>«Edgar Linton da böyle mi diyor?» diye sordu.</p>

  <p>«Elbette. Bana çocuğu alıp dönmemi buyurdu,» dedim.</p>

  <p>Alçak herif: «Pekala, şimdi bunu tartışmayalım,» dedi. «Fakat ben de bir çocuk yetiştirmekte talihimi denemek istiyorum. Efendine söyle, bu çocuğu almaya kalkarsa ben de onun yerine kendi çocuğumu getirmek zorunda kalırım. Hareton'ı kolay kolay vereceğimi söylemek istemiyorum fakat diğerini mutlaka getiririm. Bunu ona söylemeyi sakın unutma!»</p>

  <p>Bu sözler ellerimizi bağlamaya yetmişti. Eve dönünce bunları özetleyerek anlattım. Zaten başından beri bu iş fazla ilgi göstermemiş olan Edgar Linton işe karışmaktan bir daha söz etmedi, isteseydi de elinden bir şey gelir miydi, bilmiyorum.</p>

  <p>Uğultulu Tepeler'deki konuk şimdi oranın sahibi olmuştu; hem de, resmen sahibi. İşi sıkı tutmuş, Bay Earnshaw’ın kumara olan düşkünlüğü uğruna harcamak için para bulmak üzere her şeyini kendisine ipotek ettiğine avukatı inandırmış, avukat da Bay Linton'a bunu kanıtlamıştı.</p>

  <p>Böylece, buraların Bey'i Hareton olacakken, babasının can düşmanının eline bakacak hale düşmüştü. Şimdi kendi evinde bir hizmetçi gibi yaşamakta, hem de hizmetçilerin aldıkları ücretten de mahrum olarak... ne bir dostu var, ne de uğradığı haksızlıktan haberi; bunun için de, kaybettiğini geri alması olanaksız.</p>

  <p>Ellen Dean: «O sıkıntılı günlerden sonra gelen on iki yıl hayatımın en mutlu dönemleridir,» diye sürdürdü. «Bu süre içinde en büyük acılarım küçük Cathy'nin zengin yoksul bütün çocukların yakalandıkları türden hastalıklar oldu. Bunların dışında, ilk altı ayından sonra bebek bir çam fidanı gibi gelişip serpildi. Catherine Linton'ın tozları üzerindeki fundalar ikinci kez tomurcuklanmadan, yürümeye, kendince de konuşmaya başladı.</p>

  <p>Kasvetli bir eve güneş getiren pek hoş, şirin bir yaratıktı. Yüzü sahiden çok güzeldi. Earnshaw'ların güzel kara gözlerini, Linton'ların da beyaz tenini, ince hatlarını, sarı kıvırcık saçlarını almıştı. Canlı, ateşli bir yaradılıştaydı fakat kaba değildi. Çok duygulu, sevmeye hazır yüreği ilgi duyduklarına karşı alabildiğine şefkat göstermesine neden oluyordu. Onun bu kadar çok sevip bağlanışı bana annesini hatırlatıyordu ama, yine de annesine benzemiyordu; çünkü, istediği zaman bir güvercin gibi uysal olabiliyordu. Çok tatlı sesi, düşünceli sözleri vardı. Öfkesi hiçbir zaman çileden çıkacak ölçüye varmazdı, sevgisi de hiçbir zaman delice değil, derin, müşfik bir sevgiydi.</p>

  <p>Ama şunu da belirtmek gerekir: Bu güzel huylarını gölgeleyen kusurları da vardı. Şımarıklığa eğilimi olması bunlardan biriydi. Sonra, uysal olsun, hırçın olsun, üzerlerine düşülen bütün çocuklarda görülen dik başlılık onda da vardı. Hizmetçilerden biri kazayla canını sıkacak olsa, hemen: «Babama söylerim!» derdi. Babası biraz çıkışacak olsa, daha doğrusu, biraz sert bakacak olsa, kızın kalbini parçalayacak bir şey oldu sanırdınız; fakat ben babasının ona bir tek katı söz söylediğini sanmıyorum. Onun eğitimini tamamen üzerine almış, bunu kendine eğlence edinmişti. Neyse, kız da meraklı, zekiydi; hem hızla, hem de hevesle öğreniyor, babasının emeklerini boşa çıkarmıyordu.</p>

  <p>On üç yaşma basıncaya kadar, kendi başına bahçe duvarının diğer yanına geçmemişti. Çok ender, Edgar Linton onu alıp birkaç kilometre öteye gezmeye götürürdü ama, başka kimseye emanet edemezdi. Gimmerton kız için adı olup kendisi olmayan hayali bir yerdi. Evinden başka yanına yaklaştığı, ya da içine girdiği tek bina kiliseydi. Onun Uğultulu Tepelerin de, Bay Heathcliff’in de varlığından haberi yoktu. Tam anlamıyla dört duvar arasında yaşıyordu fakat yinede tam anlamıyla mutluydu. Ama bazen odasının penceresinden etrafı izlerken şöyle sorardı:</p>

  <p>«Ellen, ben şu tepelere ne zaman çıkabileceğim? Acaba tepelerin diğer tarafında ne var, merak ediyorum. Deniz mi?»</p>

  <p>«Hayır, Cathy,» derdim. «Yine tepeler var, tıpkı bunlar gibi.»</p>

  <p>«Peki, altlarında durup bakınca bu altın kayalar nasıl görünüyor?»</p>

  <p>Penistone Kayalıklarının dimdik göğe yükselişleri onun ilgisini çekmişti. Hele bütün kırlar gölgelerle kaplıyken, bu kayalarla tepe sırtlarında güneşin parlaması onun tuhafına gitmişti. Kıza, onların yalnızca üst üste yığılmış taşlar olduklarını, aralarında bodur ağaçlara bile yetecek kadar toprak olmadığını anlattım.</p>

  <p>«Buralarda karanlık çöktüğü halde, onlar niye hala ışık içinde görünüyor?» diye sordu.</p>

  <p>«Onlar bizden daha yüksekteler de ondan,» dedim. «Sen oralara tırmanamazsın, çok yüksek, diktirler.</p>

  <p>Kışın, don buradan önce orada başlar. Kuzeydoğudaki o kara kovuk var ya, işte orada yaz ortasında bile kara rastlamışımdır.»</p>

  <p>Sevinçle: «Ya, demek sen oralara tırmanabildin!» diye haykırdı.</p>

  <p>«Öyleyse, ben de büyüyüp kadın olunca oraya giderim. Babam hiç gitti mi, Ellen?»</p>

  <p>Telaşla: «Bunu baban da söyleyecektir ya, Küçükhanım,» dedim.</p>

  <p>«Oraya gitme yorgunluğuna katlanmaya değmez. Onunla beraber dolaştığınız kırlar çok daha güzeldir, hele Thrushcross koruluğu, dünyanın en güzel yeridir.»</p>

  <p>«Fakat ben o koruluğu gezdim, biliyorum, kayaları bilmiyorum,» diye kendi kendine söylendi. «Şu en yüksek noktadan etrafı izlemek de çok hoş olur. Bir gün benim küçük midillim Minny beni oraya götürür.»</p>

  <p>Hizmetçi kızlardan birinin perili mağaradan söz etmesi onun aklını bu tasarıyı gerçekleştirme hevesiyle doldurdu. Kız da babasını bu konuda sıkıştırdı. O da Küçükhanım'a daha büyüyünce bu geziyi çıkabileceğini söyledi. Fakat Cathy yaşını aylarla ölçüyordu, «Penistone Kayalıklarına gidecek kadar büyüdüm mü?» Sözleri dilinden hiç düşmüyordu. Oranın yolu Uğultulu Tepeler'in yakınından geçer. Edgar'ın ise oralardan geçmeye hiç niyeti yoktu. Bundan dolayı, kız sürekli şu yanıtı alıyordu:</p>

  <p>«Hayır, yavrum, hayır, daha o kadar büyümedin.»</p>

  <p>Isabella Heathclif'in kocasını bırakıp gittikten sonra on iki yıldan fazla yaşadığını söylemiştim. Zaten onun ailesinden olanların hepsi narin insanlardı. Isabella da, Edgar da bura halkında çoğunlukla fark edilen gürbüzlükten yoksundular, Isabella'nın son hastalığının ne olduğunu kesinlikle bilemiyorum ama, hepsi aynı hastalıktan öldüler galiba: Bu bir tür hummaydı. Başlangıçta sinsice ilerleyen, tedavisi olmayan, sonuna doğru ömrü hemen bitiriveren bir humma.</p>

  <p>Ağabeyine dört aydan beri kendisini pek iyi hissetmeyişinin sonunun ne olabileceğini yazmış, mümkünse kendisini ziyarete gelmesini, oğlu Linton'ı kendi eliyle ona teslim etmek istediğini, düzenlenecek bir yığın işinin bulunduğunu, ağabeyiyle vedalaşmak arzusunda olduğunu bildirmişti. Ayrıca, Linton nasıl kendisinin yanında kalmışsa, bundan sonra da dayısının yanında kalabileceğini umuyordu. Babasının çocuğu okutup büyütme zahmetine katlanmayacağına emindi.</p>

  <p>Efendim kardeşinin bu arzusunu yerine getirmek konusunda bir an bile bocalamadı. Başka zamanlarda evinden çıkmayı bile istemediği halde, bu mektup üzerine uçar gibi gitti. Giderken de Catherine'! benim uyanıklığıma emanet etti, o yokken kızın benimle bile bahçeden dışarı çıkmamasını tembihledi. Kızın tek başına gidebileceği aklına bile gelmemişti.</p>

  <p>Bey üç hafta evden uzak kaldı: Emanetim ilk iki, üç günü kütüphanenin bir köşesine çekilip oturdu. Üzüntüden ne okuyacak, ne de oynayacak hali vardı. Böyle uslu uslu otururken bana hemen hiç yük olmamıştı; ama bu dönemin arkasından sabırsızlık, usanç, yorgunluk belirtileri başladı. Ben onu eğlendirmek için sağa sola koşacak yaşta olmadığım gibi, epey de işlerim vardı. Bu yüzden, kızın kendi kendini oyalayabilmesi için bir yol buldum. Onu bazen yaya, bazen de midillisiyle Grange'in sınırları içinde dolaşmaya çıkarıyor, döndüğü zaman da kimi gerçek, kimi hayal ürünü olan maceralarını sabırla dinliyordum.</p>

  <p>Yaz başında havalar çok güzeldi; o da bu gezintilerden öyle hoşlanıyordu ki çoğu kez sabah kahvaltısından ikindi çayına kadar dışarıda kalmaya bakıyordu. Akşamları da o inanılmaz hikayelerini anlatarak oyalanıyordu. Onun sınırlardan dışarı çıkması ihtimalinden korkmuyordum, çünkü bahçe kapılarının hepsi genellikle kilitli oluyordu, zaten kapılar artlarına kadar açık da dursalar kendi başına dışarı çıkmayı pek düşünebileceğine ihtimal vermiyordum.</p>

  <p>Ne yazık ki bu düşüncem boşa çıktı. Bir sabah saat sekizde Catherine bana geldi, o gün kendisinin kervanıyla çölü geçmeye hazırlanan bir Arap tüccarı olduğunu söyledi, bir atla hayvanlarına yetecek kadar da bol yolluk hazırlamamı istedi. Hayvanları bir atla üç deveymiş. Onun «üç deve» dediği, iri bir tazıyla iki küçük köpekti.</p>

  <p>Çeşitli yiyecekler hazırlayıp bir sepete koydum, sepeti de eyerin bir kenarına astım. Başında onu temmuz güneşinden koruyacak geniş kenarlı, tüllü şapkasıyla, bir peri kızı sevinci içinde atına atladı. Dörtnala gitmemesini, eve erken dönmesi için verdiğim öğütleri de alaycı kahkahalarla keserek atını sürdü gitti.</p>

  <p>Yaramaz çocuk, ikindi çayında ortalıkta görünmedi. Yolculardan sadece birisi, yaşlı koca köpek, hem yaşlı, hem de rahatına düşkün olduğu için geri dönmüştü. Cathy de, atı da, diğer iki köpek de hiç görünürlerde yoktu. Her tarafa adamlar yolladım, sonra da dayanamayıp kendim aramaya çıktım. Grange'in sınırındaki fidanlıkta çalışan bir ırgat vardı. Ona bizim Küçükhanım'ı görüp görmediğini sordum.</p>

  <p>«Onu sabahtan gördüm,» dedi. «Bana bir kestane dalı kestirdi, sonra da atını çitin şu alçak yerinden atlattığı gibi dörtnala uzaklaştı.»</p>

  <p>Bunu duyunca neye döndüğümü tahmin edersiniz. Aklıma ilk gelen şey, onun Penistone Kayalarına gittiği oldu. Adamın onarmaya çalıştığı aralıktan yola çıktım, içimden de, «Bari başına bir şey gelmemiş olsa,» diyordum. Kira toplamaya çıkmış tahsildar gibi kilometrelerce yürüdüm. Derken, dönemeçten Uğultulu Tepeler göründü ama, uzak yakın, hiçbir yanda Catherine'in izi yoktu.</p>

  <p>Kayalar Bay Heathcliff'in evinden iki buçuk kilometre kadar beridedir, yani Grange'den beş kilometre uzakta. Bundan dolayı, Cathy'yi bulamadan karanlık çökerse diye korkmaya başladım. «Ya kayalara tırmanırken ayağı kayıp düştüyse,» diye meraklanıyordum. «Ya öldüyse, ya kemiklerini kırmışsa ben ne yaparım?»</p>

  <p>Kuşkum bana sahiden üzüntü veriyordu. Onun için, çiftlik evine telaşla yürürken, köpeklerden Charlie'nin kulağından kanlar akarak, başı şişmiş, pencerelerden birinin altında yattığını görünce epey sevindim Bahçe kapısının açıp evin kapısına koştum, açmaları için bütün gücümle vurmaya başladım. Eskiden Gimmerton'da oturan tanıdığım bir kadın açtı. Bay Earnshaw’ın ölümünden beri burada hizmetçilik ediyordu.</p>

  <p>«A!» dedi, «anlaşılan Küçükhanım'ını aramaya çıkmışsın. Korkma... O burada güvende. Gelenin Bey olmadığına sevindim.»</p>

  <p>Ben, hızlı yürümekten, korkudan soluk soluğaydım.</p>

  <p>«Demek Bey evde yok, öyle mi?» dedim.</p>

  <p>«Yok. O da, Joseph de burada değil. Birkaç saatten önce de ; dönmezler. Buyur, içeri gir de biraz dinlen.»</p>

  <p>İçeri girdim. Bir de ne göreyim! Benim zavallı kuzucuğum annesinin çocukken oturduğu sandalyeye kurulmuş, öne arkaya sallanıp durmuyor mu? Şapkasını duvara asmış, sanki evindeymiş gibi gülüyor, Hareton'la gevezelik ediyordu. On sekizinde güçlü kuvvetli bir delikanlı olan Hareton onu merakla, biraz de şaşkınlıkla izliyordu. Kızın sürekli söylediği sözlerden, sorduğu sorulardan da pek bir şey anlamadığı belliydi.</p>

  <p>Sevincimi yapmacık bir öfkeyle saklamaya çalışarak: «Aferin, Küçükhanım,» dedim. «Baban gelinceye kadar sana bir daha gezinti filan yok. Seni gidi afacan kız, seni! Bir daha kapının eşiğinden dışarı adımını attırmayacağım.»</p>

  <p>Yerinden fırlayarak koştu, sevinçle yanıma geldi:</p>

  <p>«A! Ellen!» diye bağırdı. «Bu akşama sana anlatacak öyle! güzel bir hikayem var ki! İşte beni buldun ya... Sen hiç daha önce buraya gelmiş miydin?»</p>

  <p>«Hemen şapkanı giy, doğru eve gidiyoruz,» dedim. «Doğrusu, beni epey üzdün, Cathy. Çok fena bir iş yaptın, üstelik. Somurtmanın, ağlamanın hiç yararı yok. Çektiğim üzüntüyü, seni bulmak için her bir yanı aramamı bunlar bana unutturamaz, hele Bay Linton'ın seni evde tutmamı tembihleyişini hatırladıkça...; senin böyle başını alıp gitmen çok fena oldu. Bu da senin küçük bir kurnaz tilki olduğunu gösteriyor, bundan sonra sana kimse inanmaz.»</p>

  <p>«Ben ne yaptım ki?» diye hıçkırdı. Sonra hemen kendini toplayarak:</p>

  <p>«Babam bana hiçbir şey tembihlemedi,» dedi. O beni; azarlamaz. Zaten babam senin gibi öfkeli değildir.»</p>

  <p>«Hadi, hadi, bakalım!» diye söylendim. «Şu kurdeleyi bağlayalım. Hayır, aksilik istemem! Aman, ne ayıp! On üç yaşındasın ama, hala küçük bir bebek gibisin.»</p>

  <p>Bu sözleri kızın şapkasını başından atıp benden uzağa, ocağın başına kaçmasından sonra söylemiştim.</p>

  <p>Hizmetçi kadın da: «Yo,» diye mırıldandı. «Bu güzel kızı böyle azarlama, Bayan Dean. Onu biz alıkoyduk; yoksa, sen merak edersin diye hemen dönüp gidecekti. Hareton onu götürmek istedi, ben de bunu doğru buldum. Çünkü bu tepelerde yollar epey ıssız.»</p>

  <p>Hareton bu konuşmalar boyunca elleri cebinde durmuştu. Benim ortaya çıkıp işleri karıştırmamdan pek hoşlanmadığı belliydi ama, becerememekten korktuğu için bir şey diyemiyordu.</p>

  <p>Kadının araya girmesini hiç umursamadan: «Daha ne kadar bekleyeceğim?» diye sordum. «On dakikaya varmadan karanlık çökecek. Atın nerede, Küçükhanım? Köpeğin nerede? Elini çabuk tutmazsan seni bırakıp gideceğim, gerisini sen bilirsin artık.»</p>

  <p>«Atım avluda,» dedi. «Köpek de şurada kapalı duruyor. Onu da, Charlie'yi de ısırdılar. Sana bunların hepsini anlatacaktım ama, öfken üstünde, onun için, dinlemeyi hak etmedin.»</p>

  <p>Şapkasını aldım, tekrar başına geçirmek için ona yaklaştım. Kız, evdekilerin kendisinden yana olduğunu sezdiği için, odanın içinde koşmaya başladı. Ben de ardından seyirtince, fare gibi oradan oraya sıçrayarak, kanepe altlarından geçmeye, koltuk arkalarına saklanmaya başladı, beni epey zor duruma düşürdü.</p>

  <p>Hareton ile kadın gülüyordu. Cathy de ev sahipleriyle beraber gülmeye başladı, daha ileri bile gitti, öyle ki ben dayanamayıp sonunda bağırdım:</p>

  <p>«Ama, Cathy, bu evin kime ait olduğunu bilsen hemen kaçıp gitmeye bakardın.»</p>

  <p>Cathy, Hareton'a dönerek: «Bu ev senin babanın değil mi?» diye sordu. Delikanlı utanıp kızararak yere baktı:</p>

  <p>«Hayır,» dedi.</p>

  <p>Kızın ona üsteleyerek bakmasına dayanamıyordu, oysa onun gözleri Hareton'ınkilerin aynısıydı.</p>

  <p>Cathy: «Öyleyse ev kimin? Efendinin mi?» diye sordu.</p>

  <p>Delikanlı bu kez utançtan değil de, başka duygularla daha da kızardı, bir küfür edip yüzünü beri yana çevirdi. Yaramaz kız bu kez bana döndü:</p>

  <p>«Onun efendisi kim, söylesene?» dedi. «Benimle bizim ev, bizimkiler diye konuştu. Ben de onu ev sahibinin oğlu sandım. Bana hiç 'Bayan' demedi. Burada hizmetçilik ediyorsa böyle konuşması gerekirdi, öyle değil mi?»</p>

  <p>Hareton onun bu çocukça konuşmalarını duyunca bir fırtına bulutu gibi simsiyah kesildi. Ben de kızı sessizce sarstıktan sonra şapkasını giydirip yola çıkacak duruma getirdim.</p>

  <p>Cathy tanımadığı akrabasına sanki Grange'deki yanaşma çocuklardan biriymiş gibi buyurdu:</p>

  <p>«Hadi bakalım, atımı getir, istersen benimle de gelebilirsin. Bataklıktaki o hayalet avcı ortaya çıktığı zaman onu görmek istiyorum. Sonra, senin dediğin o Hurilerin ne iş yaptıklarını da bana anlatırsın. Fakat çabuk ol! Ne oldu yine? Atımı getir diyorum sana!»</p>

  <p>Çocuk: «Seni cehenneme yollar, yine uşağın olmam!» diye homurdandı.</p>

  <p>Catherine şaşkınca sordu:</p>

  <p>«Beni nereye yolluyorsun?»</p>

  <p>«Cehennemin dibine, şımarık cadı!» Ben araya girdim:</p>

  <p>«İşte ne tür insanlarla arkadaşlık etmeye çalıştığını gördün mü, Cathy?» dedim. «Doğrusu, bunlar tam genç bir hanımın yanında söylenecek sözler ya! Tanrı aşkına, onunla lafebeliğine girişme. Hadi yürü, biz Minny'yi kendimiz bulalım da buradan çıkıp gidelim.»</p>

  <p>Kız, şaşkınlıktan gözleri kocaman açılmış: «Peki ama, Ellen,; o benimle böyle konuşmaya nasıl cesaret edebiliyor?» dedi.</p>

  <p>«Benim söylediklerimi yapması gerekmez mi? Ah seni haydut, seni! Söylediklerini babama anlatacağım. Bak o zaman göreceksin...»</p>

  <p>Hareton bu gözdağından korkmuşa benzemiyordu. Onun için de kızın öfkeden gözlerine yaşlar saldırdı. Hizmetçi kadına dönerek: «Midilliyi sen getir,» dedi. «Köpeğimi de hemen serbest bırak.»</p>

  <p>Kadın: «Daha yumuşak olun, kücük hanım,» dedi. «Görgülü davranmakla bir şey kaybetmezsiniz. Gerçi Bay Hareton Bey'in oğlu değil ama, sizin akrabamızdır. Üstelik, ben de size saygı göstermek için tutulmadım.»</p>

  <p>Cathy, karşısındakini küçümsercesine güldü:</p>

  <p>«O mu benim akrabam?»</p>

  <p>«Elbette ya!»</p>

  <p>Cathy, derin bir üzüntüyle: «Aman, Ellen, ne olursun, bunlara böyle şeyler söyletme,» dedi. «Babam halamın oğlunu getirmek için Londra'ya gitti. Benim akrabam nazik bir beyin oğludur. Bu nasıl benim...»</p>

  <p>Sustu, hıçkırarak ağlamaya başladı. Böyle bir soytarıyla akraba çıkma düşüncesi bile onu allak bullak etmişti.</p>

  <p>«Sus bakayım, sus,» diye fısıldadım, «insanların birçok, hem de ailesinin çeşitli kollarından, akrabası olabilir, Cathy. Hiç akraban olmaması daha fena ya. Ama, akrabalar hoşa gitmeyecek, kötü insanlarsa onlarla konuşmak şart değildir.»</p>

  <p>«Fakat bu değil... Bu benim akrabam değil.»</p>

  <p>Bu konunun üzerinde düşündükçe üzüntüsü çoğalıyordu. Bu düşünceden kurtulmak için kendini kucağıma attı.</p>
</body>
</html>
