<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="solbaslik" id="calibre_toc_25">24</h2>

  <p><br class="chapter" />
  <br class="chapter" />
  <br class="chapter" /></p>

  <p class="ortaitalik">Çöl insanı zannedilen gibi sadece cahil, fakir,</p>

  <p class="ortaitalik">çıkarcı değildir; yeri gelince idrakinde</p>

  <p class="ortaitalik">güçlük çekeceğimiz âlicenaplıklara sahiptir</p>

  <p><br class="chapter" /></p>

  <p class="normal">Haberi alan Eşref Bey İzmir’e gitme kararını geçici olarak erteledi. Dünyada kıramayacağı insanların başında gelen Enver Paşa’nın isteğini nasıl geri çevirirdi. Onu yakından tanırdı; düzenli bir şekilde sabah namazına kalkar ve çalışmaya başlardı. Güneş Boğaz’ın sularıyla kucaklaşmaya hazırlanırken Kuruçeşme’deki yalısına geldi. Yaverler odasında Başyaver Kâzım Bey<sup class="calibre2"><a href="../Text/yemen_ah_yemen-ide_split_036.html#footnote-100-42" id="footnote-100-42-backlink">[42]</a></sup> başını masaya koymuş uyukluyordu. Masanın değişik yerlerinde cephelerden gelmiş bir sürü çözülmüş şifreler duruyordu; bazılarının üzerine notlar düşülmüştü. Karşısında Eşref Bey’i gören Kâzım Bey ayağa kalktı; onu yorgun, ama sıcak bir gülümsemeyle karşıladı; kucaklaştılar.</p>

  <p class="normal">- Ah Eşref Bey, milletimizin vefalı evlâdı; vatanın sana her zamankinden çok ihtiyacı var.</p>

  <p class="normal">Eşref Bey’in mustarip bakışlarında iki soluk ışık görünüp kayboldu.</p>

  <p class="normal">- Bilemiyorum artık bir işe yarar mıyım? Paşa Hazretleri beni çağırtmış.</p>

  <p class="normal">- “Artık bir işe yarar mıyım?” ne demek! Geriye dönüp bakarsan, yaptıklarından belki sen de dehşete kapılırsın. Bir insanın yaptıkları yapacaklarının ispatıdır. Seni yüzüne karşı öğüp mahçup etmemek için biz de “Yiğidin mektubu arkasından okunur.” diyelim. Sabaha kadar çalıştık; namaz için ayrıldı. Seni Kırmızı Köşk’te bekliyor.</p>

  <p class="normal">Kâzım Bey zile bastı; içeriye giren sivil bir memura:</p>

  <p class="normal">- Beyefendiyi, Kırmızı Köşk’teki Paşa Hazretleri’nin yanına götürün, dedi.</p>

  <p class="normal">Eşref Bey’in girdiği salonda iki kişilik kahvaltı hazırlanmıştı. Masanın yan tarafında da gönderdiği mektup duruyordu; pek çok satırın altı kırmızı kalemle çizilmişti. Eşref Bey yüreğini hançerleyen duygularla uzaktan mektubuna bakarken, sağ taraftaki kapıdan Enver Paşa girdi; kollarını açarak ona doğru yürüyen, henüz kırk yaşına varmamış bu yakışıklı, dost insanın yüreğinde bir volkan taşıdığını değişik olaylardan bilirdi. Enver Paşa’ya kızabilir, darılabilirdi; fakat bunlar ona karşı beslediği derin saygıyı sarsamazdı. Eşref Bey de ona doğru yürüdü; biri Başkumandan vekili, fiilen orduların başkumandanı, diğeri devletin can damarı olan Teşkilât-ı Mahsusa’nın başkanıydı; bunların da ötesinde birbirlerini iki dost olarak kucakladılar. Ayrılınca, sağ elini Eşref Bey’in sol omuzundan çekmeyen Enver Paşa nemli gözlerle yanmış ve yorgun yüzüne, henüz geçmemiş başındaki yaraya bir süre baktıktan sonra ılık bir sesle söze başladı.</p>

  <p class="normal">- Eşref çok yoruldun, canını defalarca ortaya koydun! İdraklerin alamayacağı emekler verdin. Çetin işlere giriştin, hepsini de biiznillâh başardın.</p>

  <p class="normal">Eşref Bey’in boğazına kahredici bir feryat düğüm attı; “Neye yaradı, işte vatanımızın en büyük bölümü elimizden gidiyor! Milletimizin yarınları ne olacak!” diye söylemeyi düşündüyse de hançeresinden tek kelime sıyrılıp çıkmadı. Aşırı hassas, ince, duygulu olan Enver Paşa, Eşref Bey’in içinden geçenleri sezmiş olacak ki, onu teselli etmenin gereğini hissetti.</p>

  <p class="normal">- Üzme kendini, biz elimizden geleni yapmakla yükümlüyüz; ölmek gerekiyorsa, severek de ölürüz; gerisi Allah’a kalmış. Buyur iki lokma yiyelim; yerken de konuşuruz.</p>

  <p class="normal">Masaya karşılıklı oturdular; kahvaltı sırasında Enver Paşa, Eşref Bey’e hanımının, çocuklarının sağlık durumlarını, Türkistan’da bulunan kardeşi Selim Sami’den haber alıp almadığını sorduktan sonra sözü asıl konuya getirdi.</p>

  <p class="normal">- Eşref, bütün ümitler kesinlikle söndü mü? Mektubunda yazdıkların tamamen doğrudur. Yanlışı sadece biz yapmıyoruz; önemli olan niyettir. Geçmişi bir kenara bırakıp, yarınlara bakmalıyız. Her ne pahasına olursa olsun, İngiliz desteğiyle isyan eden Şerif Hüseyin’den Hicaz ve havalisini kurtarmalı, Yemen’in yolunu açmalıyız. Şerif Hüseyin’e karşı senin metodlarını uygulayamaz mıyız? Yeni bir hamle yapmak için çok mu geç kaldık? Ümitsizlik içinde ümit bulan sen de mi tükendin? -Derin bir göğüs çekerek ilâve etti- Herkes tükenebilir, ama bizim tükenmeye hakkımız yok Eşref.</p>

  <p class="normal">Koskoca orduların başkumandanı vereceği cevapta ümit veya keder bulacağını belirtircesine ona bakıyordu. O bakışın ardında acılarla yoğrulmuş ne korkunç fırtınaların estiğini sezen Eşref Bey gözlerini önüne indirdi; nice çetin mücadelelerde beraber bulunduğu, bütün olaylarda ardında yüksek bir şecaat ve ahlâk sergilediğine şahit olduğu, yüce milletine hizmet yolunda can yoldaşı kabul ettiği cengâver ruhlu aziz dostu medet umarcasına ona bakıyordu!.. Her şey, milletin, ümmetin geleceği, vereceği cevapta gizliydi sanki!... Ne yapmalıydı?... Ne yapabilirdi?... Yeni bir mücadeleyi göze alabilir miydi? Kendisinde o derman var mıydı?... Ona bakan Enver Paşa’nın gözleri kelimelerin ifade edemeyeceği şeyler söylüyordu. Son dönemdeki olumsuz gelişmelerden dolayı düğümlenen vatan ve millet hisleri Enver Paşa’nın bakışları, konuşmaları karşısında çözülüyor, onu saran bir heyecan haline dönüşüyordu... Eşref Bey’in bakışlarında uçsuz bucaksız çöller, vahalar, kabileler, hançerlemeler, kanlı boğuşmalar canlandı. Onların üstesinden gelirken gençti; şimdi ise ruhen ve bedenen yorgundu; fakat sayısız ve adsız şehitlerin kazandırdığı topraklar elden çıkıyordu. Can dostu da ona medet umarcasına bakıyordu... Ölümü başka ne zaman göze alacaktı!... İzmir’e, ailesinin yanına çekip gitmeyi düşündüğünde bile, zihni vatanın selâmetiyle meşguldu. Kendine göre plânlar yapmıştı. Çayından bir yudum alıp söze başladı. Sesi biraz boğuktu; fakat kısa bir süre sonra tabiî halini alacağı hissini uyandırıyordu.</p>

  <p class="normal">- İlk hareket noktamız Yemen olabilir Paşa Hazretleri; İmam Yahya’ya ümit verir, onun desteğini alabiliriz. İbn-i Reşid’i de bu konuya dahil edebileceğimi tahmin ediyorum; zaten kendisi, bildiğiniz üzere, sıkı bir Osmanlıcı’dır. İmam Yahya’nın kuvvetlerini alacağımızdan, Yemen’de Şeyh İdrisî’den başka tehlike kalmayacağı için, oradaki düzenli kuvvetlerimizin bir kısmını da bunlara katar, güneyden bindirerek Şerif Hüseyin’in kuvvetlerini dağıtabiliriz.</p>

  <p class="normal">Gözleri ümit ve karamsarlıkla parlayan Enver Paşa elindeki çatalı tabağa bıraktı:</p>

  <p class="normal">- İmam Yahya’ya nasıl güvenebiliriz? Geçen yıl Aden’e, İngilizlerin nezdine, kendisini temsil etmek üzere Nakib Abdulvahid El Arsi El Hattani’yi gönderdi. O zamandan beri onun vasıtasıyla savaşı yakından takip ediyor; belki de isyan etmek için zaaf anımızı kolluyor.</p>

  <p class="normal">- Aden’den savaşı takip ettirmiş, hatta İngilizlerle de dirsek temasında bulunmuş olabilir; fakat İmam Yahya her şeyden önce mütedeyyin bir Müslümandır. Onun gönlü Yemen’le beraber Hicaz’dadır. Ona bu konuda, kesinlikle bağımsızlık anlamına gelmeyen bazı tavizler verip, kuvvetlerini yanımıza çekebiliriz. Sonra onunla benim çok eskilere dayanan dostluğumuz var. Vicdanına hitap edebileceğimi zannediyorum. Çöl insanı zannedilen gibi sadece cahil, fakir, çıkarcı değildir; yeri gelince idrakinde güçlük çekeceğimiz alicenaplıklara sahiptir. Kara gününde dostunun yanında olmak için bütün geleceğini verebilir; yeter ki karşısındakinin dostluğuna güvenebilsin. Şerif Hüseyin’in şimdilik nüfuz alanı Cidde ve Yanbuğ gibi sahil şehirlerinde İngiliz donanmasının ateş menzilindeki yerlerdir. Şerif Hüseyin’in kuvvetleri Bedevîlerden oluşmaktadır. Bedevîler cesur insanlardır; ama ne hikmetse tehlikeyle karşılaştılar mı doğup büyüdükleri yerlere dönmek isterler. Hayat üslûplarından dolayı da çabuk disiplin altına alınamazlar; alınsalar bile uzun süre disiplinli hâllerini devam ettirmeleri çok zordur. İngiliz politikasını da biliyoruz; kuvvetlerinin dağıldığını görünce Şerif Hüseyin’e yardımı keserler.</p>

  <p class="normal">- Demek bir imkân görüyorsun; öyleyse hemen başlamalıyız. İsyan yayılırsa, çok geç kalırız.</p>

  <p class="normal">- Karar verirsek, derhal hareket etmeliyiz. Arabistan’ da her şey hecinlerin üzerindedir. Buralarda düzenli ordu ile hareket etmek çok zordur. Çöllerde uzun uzadıya klâsik savaşı sürdürmek imkânsızdır. Nasıl ikmal yapılacak? Aç susuz askerler çöllerde ne hale gelirler! Hecinsüvarileri un ve hurma yerler; onbeş günlük yiyeceklerini heybelerine doldururlar; bir kırba da su; işte size onbeş gün savaşacak bir hecinsuvari. Kim hecinine maharetle biner, tehlike beliren yerde, heciniyle biterse, yani istenilen yerde, istenilen zamanda bulunabilirse, zafer onundur. Vaktiyle bu konuyu çok düşünmüştüm; giderek fikirlerim kesin bir şekil aldı. Her bir hecinsüvari alayımızı beş yüz kişiden oluşturmalıyız. Her alayı düzenli ordumuzdan bir dağ bataryası, mitralyöz mangası ve bombacılarla takviye etmeliyiz. Alaylara Dağıstanlı Atıf Bey ve onun gibi bu alanda yetişmiş subaylar kumanda etmelidir.</p>

  <p class="normal">Enver Paşa’nın bakışlarına ümit doldu.</p>

  <p class="normal">- Evet, bu işi çok düşündüğün belli oluyor, Eşrefçiğim. Bunun mali külfeti ne olur? Karşılayabilir miyiz?</p>

  <p class="normal">- On bin kişilik bir hecinsüvari kuvvetiyle başlayabiliriz. Ayda her birine altı altın versek, altmış bin altın eder. Birkaç ay süreceğini de hesap etmeliyiz.</p>

  <p class="normal">Enver Paşa’nın mahzun yüzünü bir bahar esintisi okşayıp geçti.</p>

  <p class="normal">- Medine’deki tümenin yarı masrafı; bunu rahatlıkla karşılayabiliriz. Silâhları nereden bulacaksın?</p>

  <p class="normal">- Yemen’deki depolar vaktiyle asilerden müsadere edilmiş gıra tüfekleri, İngiliz martinleriyle dolu. Silâh sıkıntısı kesinlikle çekmeyiz.</p>

  <p class="normal">- Peki İbn-i Suud, İbn-i Reşid meselelerini nasıl hallederiz?</p>

  <p class="normal">- Şerif Hüseyin’i İngilizler desteklediğine göre İbn-i Suud, İbn-i Reşid onlara karşıdırlar. Hükûmet savaştan sonra İbn-i Suud’a daha geniş yetkiler, mali imkânlar vereceğini vaad etsin; fakat bunu İbn-i Reşid’i kuşkulandırmadan yapsın; gerisini bana bırakın. İbn-i Reşid benim dostumdur; İbn-i Suud’la da muhabbetim fena değildir.</p>

  <p class="normal">- Doğru tahmin ediyorsun; İbn-i Suud’un İngilizlerle arası açık; biz de ona vezaret rütbesi verdik, şifremiz de elindedir. Yine de ondan en yararlı şekilde, nasıl istifade edilebileceğini hepimizden daha iyi sen bilirsin. Şimdilik sana İsmail Hakkı Paşa üç yüz bin altın versin; bunun yüz elli binini Yemen’deki Kolorduya bırakırsın; geriye kalan yüz elli bin altınla da hecinsüvari alaylarını teşkil edersin. Yalnız biliyorsun ikmal yollarımız kapalı, altınları nasıl götüreceğini düşündün mü ?</p>

  <p class="normal">-Emirerim Zenci Musa’dan, Mamaka Mustafa’ya kadar otuz kişilik bir fedai grubum var; bu gruba Teşkilât-ı Mahsusa’nın elemanlarından biraz takviye yaparım. Altınları alıp yola çıkarız. Medine’ye vardıktan sonra, duruma göre, kara yoluyla mı, yoksa deniz yoluyla mı Yemen’e ulaşacağımıza karar veririz.</p>

  <p class="normal">- Adam başına iki yüz elli altın masraf gereklidir sanırım. Kırk kişi olsanız, bunun için de on bin altın alırsınız.</p>

  <p class="normal">- Trene para vermeyeceğimizi düşünürsek, adam başına iki yüz elli altın fazladır.</p>

  <p class="normal">- Olsun, yanınızda bulunsun; belki de kırk kişiden fazla olursunuz.- Masanın ucundaki kâğıtlardan bir tane aldı; ona iki ad yazdı.- Bu kişiler sözüm ona tarafsız İsviçre’nin Hudeyde Konsolosluğunda çalışıyorlar. Belki bir işin düşebilir. Bunları senden başka kimse bilmesin; hakkınızda onların vasıtasıyla İsviçre’den haber alırız. Bu kâğıdı öyle bir yere koy ki, ilk tehlike anında yırtabilesin.</p>

  <p class="normal">Enver Paşa ayağa kalktı; kollarını açtı.</p>

  <p class="normal">- Eşref kardeşim, inşallah gayretin ve ferasetin o çöllerde bugüne kadar yaptığımız hataları telâfi eder.</p>

  <p class="normal">Eşref Bey, yıllardan beri dostu olan Enver Paşa’yı hiç bu kadar heyecanlı ve duygulu görmemişti. Zaman zaman sevinç pırıltılarıyla ışıldasa da gözlerindeki elem Eşref Bey’in yüreğine işlemişti.</p>

  <p class="normal">Kuruçeşme’deki yalıdan çıkarken Eşref Bey kendisini yeni bir maceranın eşiğinde hissediyor, meçhulün ürkütücülüğü sık sık iradesini sarsıyordu. Fakat kararlıydı; Yavuz’un Mısır seferiyle vatanlarının bir parçası haline gelen Mukaddes beldeleri, Yemen’i kurtarmak, büyük devlet kimliğini sürdürmek ihtimali son bir ümit olarak önünde duruyordu. Bu kutsal görev daha büyük tehlikeleri göze almaya değerdi. “Bütün gücümü toplayıp, her türlü fedakârlığa göğüs gererek sözkonusu ihtimali gerçekleştirmeliyim.” diye kendisine telkin ediyordu.</p>

  <p><br class="chapter" /></p>

  <p class="ortayazi">* * *</p>

  <p><br class="chapter" /></p>

  <p class="normal">Eşref Bey üç yüz on bin altının durumunu görüşmek üzere gittiğinde, değişik ordulara erzak ve cephane sevk edildiğinden, Levazım Bakanı İsmail Hakkı Paşa çok meşguldu. Derinliklerinde sıcaklık yatan bakışlarını Eşref Bey’e çevirdi.</p>

  <p class="normal">- Emri aldım; lütfedip akşam evime buyurun, etraflıca konuşalım. Gideceğiniz yer hakkında size faydalı bilgiler verebileceğimi zannediyorum. Ödemeyi istediğiniz zaman, meselâ yarın yapabiliriz; siz de ona göre hazırlanın. Anlaştık mı Eşref Beyciğim.</p>

  <p class="normal">- Anlaştık Paşa Hazretleri.</p>

  <p class="normal">- Üsküdar’da Gülfem Hatun Mahallesi, Eski Mahkeme Sokağı, onbir numarada oturuyorum.</p>

  <p class="normal">Eşref Bey, Levazım Bakanı İsmail Hakkı Paşa’ya dair çok yolsuzluk iddiaları dinlemiş olmasına rağmen bunlara pek inanmıyordu; fakat her türlü çalma, çırpmanın sebebi olarak gösterilen Paşa hakkında söylenen bu kadar sözün tamamen yalan olmasına da aklı ermiyordu. Hayatını yakından görmek, kabaca karara varmak için bu bir fırsattı.</p>

  <p class="normal">Akşam kapısını çaldığı, mahalle arasında sıradan bir evdi. Kapıyı her türlü hizmetini gören, önlüklü, yaşlı bir adam olan Abdullah Efendi açtı.</p>

  <p class="normal">- Benim adım Eşref; Paşa Hazretleri evde mi?</p>

  <p class="normal">- Buyurun efendim, sizi bekliyor.</p>

  <p class="normal">İçeriye giren Eşref Bey kapının önünde ayakkabılarını çıkardı. Terliklerini veren Abdullah Efendi iki metre ilerde sağ tarafta bulunan kapıyı açtı.</p>

  <p class="normal">- Lütfen Efendim.</p>

  <p class="normal">Geldiğini duyan İsmail Hakkı Paşa oturduğu sandalyeden kalktı; içeriye giren Eşref Bey’i güler yüzle karşıladı.</p>

  <p class="normal">- Şeref verdiniz, buyurun.</p>

  <p class="normal">- O şeref bana ait Paşa Hazretleri.</p>

  <p class="normal">El sıkıştılar; İsmail Hakkı Paşa karşısındaki sandalyeyi işaret etti.</p>

  <p class="normal">- Buyurun; evi kolay bulabildiniz mi?</p>

  <p class="normal">- Buldum Paşa Hazretleri.</p>

  <p class="normal">Paşa ile konuşurken Eşref Bey sezdirmeden bakışlarıyla çevreyi tarıyordu. Odanın eşyası palalardan dokunmuş eski kilimler, yer minderleri, miadlarını doldurmuş dört sandalye ile bir masa idi. Masanın üzerindeki kâğıtları toplarken yemek için hazırlık yaptığını Eşref Bey anladı; aynı masada yiyor, aynı masada çalışıyordu.</p>

  <p class="normal">Abdullah Efendi iki tabakla birkaç dilim ekmeği, tenceredeki mercimek çorbasını masaya getirdi. Çorbayı kaşıklarken konuşuyorlardı; ama Eşref Bey’in gözleri yıllarca önce dikilmiş, hırpalanmış minderlerde, yer yer delinmiş kilimlerdeydi. Akıl almayacak kadar mütevazı bir hayat sürüyor, hiçbir yerde zenginlik belirtisi görünmüyordu. Sıradan bir İstanbullunun evinden daha sade, daha fakirdi. Eşref Bey o gün başında bulunduğu istihbarat biriminden bilgi almıştı; Paşa hiç evlenmemişti; başka evi yoktu; neyi varsa buradaydı. Çorbayı kıymalı patates yemeği takip etti; sütlâç da iyi yapılmıştı.</p>

  <p class="normal">Yemekten sonra masayı temizleyen Abdullah Efendi tabak ve kaşıkları toplayıp mutfağa gitti. Eşref Bey oturduğu sandalyede kaldı. İzin isteyen İsmail Hakkı Paşa tahta bacağını çıkardıktan sonra koltuk değnekleriyle duvarın dibindeki mindere geçip, oturdu.</p>

  <p class="normal">- Kahveniz nasıl olsun?</p>

  <p class="normal">- Orta, Paşam.</p>

  <p class="normal">İçeriye seslendi.</p>

  <p class="normal">- Abdullah Efendi, kapıyı çekiver ve iki orta kahve yapıver. -Abdullah Efendi kapıyı çekerken o Eşref Bey’e döndü- Bir sakıncası yoksa, bana yapmayı düşündüğünüzü anlatırsanız, belki size yararlı olabilecek bazı adlar söyleyebilir, faydalanabileceğiniz herhangi bir hususa temas edebilirim. Uzun yıllar Yemen’de görev yaptığımı biliyor musunuz?</p>

  <p class="normal">- Biliyorum, Paşa Hazretleri. Tasarladığımız plân kabaca şöyle; İmam Yahya’yı ikna etmeyi, ona bağlı insanlarla alaylar oluşturmayı düşünüyoruz. Bu alayları Yemen’deki düzenli kuvvetlerimizden alacağımız makineli mangaları ve bombacılarla takviye edeceğiz. Bunlarla güneyden gelerek Şerif Hüseyin’in kuvvetlerini dağıtacağız. Ne dersiniz Paşa Hazretleri, yılların tecrübesine sahipsiniz, bu düşündüklerimi gerçekleştirebilir miyiz?</p>

  <p class="normal">- Sizin gözü kara ve yetenekli bir gerillacı olduğunuz yaptığınız işlerden anlaşılıyor. Şerif Hüseyin’in kuvvetleri ortadan kaldırılmazsa, bütün Arap âlemini kaybedebiliriz; hatta dünyada ağırlığı olmayan sıradan bir devlete dönüşürüz; tabiî Anadolu’yu bize bırakırlarsa. Her yolu denemeliyiz. Üstün cesaret isteyen bir şey düşünüyorsunuz. Anladığım kadarıyla bu işin düğümü İmam Yahya’yı ikna etmenizde yatıyor. Onu ikna edebilir, maharetli bir kumanda kadrosu oluşturabilirseniz, neden başarılı olmayasınız. Elbette şansınız da yaver gitmelidir. İmam Yahya’nın burada Şerif Müzeygir adında çok yakın bir dostu var; aynı zamanda uzaktan da akrabası. Eşine az rastlanabilecek kadar yiğit bir insandır. Eski isyanların birinde önemli rol oynadı; üzerine gönderilen bir taburu bozdu; daha sonra bir alayımızın devamlı takibi sonucunda ele geçirildi. Rodos Kalesi’ne hapsedildi. Uzun bir süre orada kaldıktan sonra affedildi; Bursa’da emlâk verildi; birkaç yıldan beri de İstanbul’da yaşıyor. Yakın dostumdur; yüksek bir karakter sahibidir; her şeyine güvenebilirsiniz. Yarın onunla konuşunuz; selâmımı da söyleyiniz; onu ikna edebileceğinize eminim. İkna olmazsa, beraber konuşalım. O, ikna olursa, İmam Yahya size “Hayır” demekte zorlanır. Bir de burada San’a’lı Ahmed Mücahid adında bir kabile şeyhi var. Onunla muhakkak temas kurmalısınız. O da çok seviyeli bir insandır; yenir yutulur cinsten de değildir.</p>

  <p class="normal">Mutfağın kapısı açıldı; Abdullah Efendi tepsiye koyduğu iki fincanla içeriye girince İsmail Hakkı Paşa hemen sustu. Abdullah Efendi kahveleri verip, mutfağa dönerken kapıyı çekti. İsmail Hakkı Paşa devam etti.</p>

  <p class="normal">- Ahmed Mücahid’i rahat ikna edebileceğinizi sanıyorum; çünkü imanlıdır ve sıkı bir ümmetcidir. Size adlarını verebileceğim daha pek çok Yemen’li dosta sahibim; fakat bu ikisi fazlasıyla önemli. Bunlar da size bazı kişileri tavsiye edebilirler. Bir de Merkez Kumandanı Hüseyin Hakkı Bey’den mitralyöz mangasıyla Mülazım-ı sani Yusuf’u isteyelim. Bu Yusuf’u aynı mangayla tehlikeli görevlere gönderdim. Hepsini de yüzakıyla ifa etti. Dikkat çekecek kadar akıllı ve ahlâklı, aynı zamanda benzerine nadir rastlanacak kadar yürekli bir delikanlı. Tabiî sizin de adamlarınız vardır. Medine’den sonra hangi güzergâhı takip etmeyi düşünüyorsunuz?</p>

  <p class="normal">- İmkân olursa, Kızıldeniz’den sambuklarla Hudeyde’ ye inmek istiyorum. O yoldan birkaç kere gidip geldim. Kapalıysa çölü geçeceğiz.</p>

  <p class="normal">- Kızıldeniz’den gidebileceğinize pek ihtimal vermiyorum. İngilizlerin oralardan kuş uçurtmadıklarını zannediyorum. Kendinizi çöle hazırlayarak yola çıkarsanız, iyi olur.</p>

  <p class="normal">- Bana da öyle görünüyor, Paşa Hazretleri.</p>

  <p class="normal">Geç saatlere kadar konuştuktan sonra Eşref Bey “Yarın görüşmek dileğiyle” ayrıldı; Beşiktaş’taki akrabasının evine gitti.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>
</body>
</html>
