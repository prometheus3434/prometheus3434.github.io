<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="solbaslik" id="calibre_toc_13">12</h2>

  <p><br class="chapter" />
  <br class="chapter" />
  <br class="chapter" /></p>

  <p class="ortaitalik">Şehit nişanlısı olmanın</p>

  <p class="ortaitalik">gururunu haykırmak istiyorum</p>

  <p><br class="chapter" /></p>

  <p class="normal">Mülazim-i sanı Celâleddin San’a’ya döndüğünde kışladaki çekmecesinde Hatice’nin dört mektubu onu bekliyordu. Yüreğinde duyduğu zaptedilmez heyecanlarla mektupları açtı; tarih sırasına koydu; okumaya başladı. Sanki bugüne dek hiç acı çekmemiş, mutlulukla kanatlanmış, uçuyordu. Birinci mektubu sevgi ve hasret doluydu; ikinci mektubunda fedakârlığın insan için gerekliliğini vurgulayan lirik cümleleri, onda Hatice’nin et ve kemiğin çok ötesinde bir varlık olduğu hissini uyandırıyordu. Üçüncü mektubunda her türlü fedakârlığa hazır bulunduğunu belirtiyordu. Dördüncüsü ise kuşku yüklüydü; onun için iki ihtimal sözkonusuydu: ya Celâleddin kendisinden vazgeçmiş, ya da şehit olmuştu. Mektubunu şu cümlelerle bitiriyordu: “Yeter ki siz hayatta olun; bir başkasını tercih etmeniz elbette beni derinden yaralar; ama belki katlanabilirim. Hayatta değilseniz dünya bana zindan olur; yaşamam imkânsızlaşır. Şehit bir askerin nişanlısı olmanın onuruyla sadece toprağın hasretini duyar, fani âleme veda etmenin yollarını ararım.” Özellikle son cümlesi yüreğini derinden sarsmıştı; neredeyse kollarını açıp “Haticem!” diyerek yerinden zıplayacaktı.</p>

  <p class="normal">Bir er kapıyı vurup içeriye girdi.</p>

  <p class="normal">- Kumandan Paşa sizinle görüşmek istiyor kumandanım.</p>

  <p class="normal">Mülazım-ı sani Celâleddin şaşırarak yerinden kalktı; “Paşa ile benim ne işim olabilir?” sorusuna cevap bulabilmek için zihnini yorarak makamına gitti. Paşa’nın yüzünde tatlı bir ifade vardı.</p>

  <p class="normal">- Mülazımdınız, şimdi mülazım-ı sani oldunuz değil mi Celâleddin Efendi?</p>

  <p class="normal">- Evet Kumandan Paşa Hazretleri.</p>

  <p class="normal">Önündeki mektubu uzattı.</p>

  <p class="normal">- Ne yürekli, ne asil duygulu nişanlınız varmış. Bana mektup yazmış; siz dönmeseydiniz, cevap verecektim. Fakat artık rahatça yazabilirsiniz. İki gencin arasına girmem yakışık almaz. Bunu da okuyun; mektubunuzda atıfta bulunun. Selâm ve sevgilerimi yazmayı da unutmayın.</p>

  <p class="normal">- Emredersiniz Kumandan Paşa Hazretleri, diyerek mektubu alan Celâleddin kızardı. Paşa’yı selâmlayarak çıktı. “Ne yazdı?” merakıyla yürek çarpıntıları arasında koridorda okumaya başladı.</p>

  <p><br class="chapter" />
  <br class="chapter" />
  <br class="chapter" /></p>

  <p class="indentmetin">“Muhterem Paşam;</p>

  <p class="sagnormal">1.L.1330<sup class="calibre2"><a href="../Text/yemen_ah_yemen-ide_split_036.html#footnote-100-29" id="footnote-100-29-backlink">[29]</a></sup></p>

  <p><br class="chapter" /></p>

  <p class="indentmetin">Sizi rahatsız ettiğim için önce özür diliyorum. Ben Mülazım Celâleddin’in nişanlısıyım. Birbirimizi habersiz bırakmazdık. Fakat dört mektup yazdım; hiçbirisine cevap vermedi. Takdir edersiniz ki insan nişanlısıyla evlenebilir, ondan ayrılabilir de. İki ihtimalin birini tercih etmesi gayet normaldir.</p>

  <p class="indentmetin">Mülazım Celâleddin’in pek çok özelliği var; bunların arasında dürüstlüğü dikkat çekecek kadar belirgindir; ayrılmayı düşünse, bana açık yüreklilikle yazardı. Yazmadığına göre şehit olduğunu düşünüyorum. Şehit olmuşsa, kesinlikle tereddüt etmeden bana bildiriniz. Şehit nişanlısı olmanın gururunu haykırmak istiyorum. Toprağımızın kızları için bundan daha sevindirici ne olabilir! Bu yüksek duygularla fani âleme veda etmek mutlulukların en yücesidir. Ne olur böyle bir imkânı benden esirgemeyiniz. Zahmetiniz için şimdiden şükranlarımı sunarım.</p>

  <p class="indentmetin">Uzun ve mutlu ömür dileklerimle saygılarımın kabulünü istirham ederim saygıdeğer Efendim.”</p>

  <p><br class="chapter" />
  <br class="chapter" /></p>

  <p class="normal">Gelip tekrar masasına oturdu; sevilmenin gururunu ve rahatlığını duyarak yazmaya başladı.</p>

  <p><br class="chapter" />
  <br class="chapter" />
  <br class="chapter" /></p>

  <p class="indentmetin">“Canım Haticem;</p>

  <p class="sagnormal">12.Za.1330<sup class="calibre2"><a href="../Text/yemen_ah_yemen-ide_split_036.html#footnote-100-30" id="footnote-100-30-backlink">[30]</a></sup></p>

  <p><br class="chapter" /></p>

  <p class="indentmetin">“Canım Haticem”i bayağı bir hitap bulmayacağını umarım. Annem Hakk’ın rahmetine kavuştuktan sonra bu yalan dünyada benim için bir tek sen kaldın. Hayatımda ne kadar değerli olduğunu biliyordum; ama şu son altı ayda kalbimdeki yerinin sınırsızlığını idrak ettim. Sensiz yaşamamın imkânsızlığından dolayı “Canım Haticem” diye mektubuma başladım. İzin verirsen, bundan sonra da hep böyle hitap etmek istiyorum. Seni üzdüğüm için kendimi affedemiyorum; zira Haticem’in bir damla gözyaşının karşılığı dünyada ne olabilir?</p>

  <p class="indentmetin">Kolordu Kumandanımız’a yazdığın mektubu Paşa “Ne kadar yürekli ve duygulu nişanlın varmış. Dönmeseydiniz, cevap verecektim. Geldiğinize göre iki gencin arasına girmem yakışık almaz; bunu da okuyun, mektubunuzda atıfta bulunun; selâm ve sevgilerimi de yazmayı unutmayın.” diyerek bana verdi. Yüzündeki ifade de samimiyetini onaylıyordu. Gerçekten Paşa’ya da nasıl bir yüreğe sahip olduğunu ortaya koyan, saygı duyulacak şeyler yazmışsın. Zaten senden alelâde bir şeyin sâdır olması mümkün mü?</p>

  <p class="indentmetin">Altı ay kadar önce mesai biterken Kolordu Kumandanımız’dan hemen o saat taburumuzun Babü’l-Mendep Boğazı çevresine hareket etmesine dair emir geldi. Öyle bir gidiş oldu ki, sana iki satır yazmak imkanı bulamadım. O telâşede kâğıt zarf almayı unutmuşum. Savaş halinde izin istemek mümkün değildir. İzin alabilsem bile, nereye gidecektim? Çölün ortasındaydık; en yakınımızda, birkaç saatlik mesafede, Muha adında bir yer vardı; orada da sadece askerî bir birlik bulunuyordu; postahane ve kırtasiyeci yoktu. Her türlü imkânsızlık bizi çepeçevre kuşatmıştı; nasıl olsa içinde bulunduğumuz ağır şartları değerlendirerek kısa sürede bizi değiştirirler, San’a’da veya gittiğimiz yerde Haticem’e iki satır yazma imkânına kavuşurum diye ümit edip durdum. Bu ümitle altı aya yakın bir zaman çölde yaşadım. Ne doğru dürüst yıkanabildik; ne de çamaşır değiştirebildik! Bir mermi atmadık; fakat atacakmış gibi tozların, çamurların içinde ayları geçirdik. İmkânsızlık sebebiyle sana yazamayışıma rağmen, yine de kendimi suçlu hissediyorum. Ama senin hafsalaya sığmayacak ölçüde iyi yürekli, hoşgörülü olduğunu biliyor, beni affedeceğine inanıyorum. Ancak böyle düşünmekle kendimi teselli edebiliyorum.</p>

  <p class="indentmetin">Fedakârlığa dair yazdıklarınla hayatın özünü ve insan olmanın biricik özelliğini belirtiyorsun. Kişi, bir diğerine hayatında yer verdiği ölçüde insandır. Hayvanlar da arzularının, içgüdülerinin peşlerine takılıyorlar. İnsanı onlardan ayıran husus, işaret ettiğin üzere, bir başka kişiye verdiği değerdir; onun için yaptıkları ve yapabilecekleridir.</p>

  <p class="indentmetin">Şu günlerde yaşadıklarımdan, insanın duygularıyla ne kadar büyükse, iradesiyle de o kadar küçük olduğunu öğreniyorum. Bir başka söyleyişle, insan sadece duygularında hürdür; gerçekte şartların esiridir. Babü’l-Mendep Boğazı’ndan dönerken Trablusgarb’ın kaybından dolayı şu anda ifade edemeyeceğim kadar derin acılar duyuyordum. Ama savaş sona erdi; artık kendimizi düşünebiliriz diye zihnimden geçirmekle de aynı zamanda avunuyordum. Fakat şimdi de Balkan Savaşı patlak verdi. Savaşta olan bir milletin fertleri iradelerini yitirirler; savaşın gidişatına göre ne yapacaklarını düşünürler. Hele bu fert savaşta faal görev alacak askerse, konu ayrı bir ciddiyet kazanır. Artık onun iradesi olaylara, aynı zamanda kumandanlarına bağlıdır. -Hatice’ye biraz ümit vermek için şu cümleyi ilâve etti- Belki buradan alınıp, Balkan cephesine gönderilebiliriz; bir sabah kapınızı çalarsam, şaşmayın.</p>

  <p class="indentmetin">Vatanımız oldukça büyük; haritaya bakarken gurur duyuyoruz; ama maalesef yabancıların kışkırtmasıyla ne isyanlar eksik oluyor ne de savaşlardan kurtuluyoruz. Biraz kendini kuvvetli hisseden, daha fazlasına kavuşmak için gözlerini üzerimize dikiyor. Bir kere geri kalmış, fakir düşmüşüz; farklı milletlere mensup olsalar da insanlar birbirlerine merhamet duyabilirler; ne gariptir ki hiçbir milletin diğer bir millete merhamet gösterdiğine ihtiyar tarihte rastlamıyoruz. Yine dua edelim ki, bu son savaş olsun; milletimizin yüzünü ağartan bir sonuçla noktalansın.</p>

  <p class="indentmetin">Omuzumdaki yıldızlar çoğaldı; mülazım-ı sani oldum. Beklenen bir şey gerçekleşmesine rağmen, yine de benim için büyük bir mutluluktu. Sık sık kullandığımız “Mutluluklar paylaşıldıkça çoğalır, acılar paylaşıldıkça azalır.” cümlesini ilk kim söylemişse, hayatın özünü aksettirmesi bakımından tam onikiden vurmuş; ne yazık ki mutlu günümü paylaşacağım kimse yoktu. Sen yoktun; annemiz yoktu!... Kiminle paylaşacaktım.?</p>

  <p class="indentmetin">Aynı buruklukları bayramlarda da yaşıyorum. Camiden çıktıktan sonra gidecek bir yer yok; mecburen eve geliyorum. Evli arkadaşlarımın durumlarını gözlerimin önünde canlandırıyorum. İçimde sanki bir şeyler kopuyor. Ayrılığın, yalnızlığın boğazı sıkan bir kement olduğunu işte o zaman anlıyorum. Bu anlatılmaz Haticem; ancak yaşanır. Rabbim hiçbir kuluna nasip etmesin.</p>

  <p class="indentmetin">Belki sana değişik konulardan söz etmeliydim; ne çare ki mesleğim ve içinde bulunduğum şartlar kalemimi esir aldı; adeta dikte ettiriyorlar.</p>

  <p class="indentmetin">Saygıyla annemin ellerinden öper, hasretimle seni Allah’a emanet ederim canım Haticem.</p>

  <p><br class="chapter" /></p>

  <p class="sagnormal">Celâleddin.”</p>

  <p><br class="chapter" />
  <br class="chapter" />
  <br class="chapter" /></p>

  <p class="normal">Gideceği adresi yazarak mektubunu düzenli bir şekilde zarfa yerleştirdi; postaya verilmek için Yüzbaşı Hilmi’nin masasında bulunan arkadaşlarına ait mektupların üzerine koydu. Talim alanına giderken Ahmed Hamdi Bey’le karşılaştı.</p>

  <p><br class="chapter" /></p>

  <p class="ortayazi">* * *</p>

  <p><br class="chapter" /></p>

  <p class="normal">Ahmed Hamdi Bey, yeni gelişmeler hakkında Mehmed Ali Paşa’ya bilgi vermek amacıyla kumandanlık dairesine girdiğinde maniple işliyordu. Şifrenin çözülmüş bölümünü okumakta olan Mehmed Ali Paşa, bakışıyla Ahmed Hamdi Bey’e “Hoşgeldiniz” deyip, oturması için eliyle karşısındaki sandalyeyi işaret edip aynı dikkatini sürdürdü. Oldukça karamsar görünen Mehmed Ali Paşa kısa bir süre sonra başını kaldırdı; okuduklarına dair bilgi vermek ihtiyacı duydu.</p>

  <p class="normal">- Ordumuzun morali yüksekmiş; subaylarımız bayrağımızı birkaç gün zarfında Sofya’ya ve Atina’ya dikeceklerini söylemişler. Başta Fransız Sadrazamı Paincaré olmak üzere, büyük devletlerin yetkilileri kim kazanırsa kazansın toprak değişikliğine razı olmayacaklarını ilân etmişler.</p>

  <p class="normal">Ahmed Hamdi Bey acı bir şekilde gülümsedi.</p>

  <p class="normal">- Bunun anlamı Balkan devletlerine güvence vermektir; “Korkmayın vurun; toprak kaybederseniz, Osmanlı’yı eski sınırlarına çekeceğiz.” diyorlar.</p>

  <p class="normal">- Ya kazanırlarsa?</p>

  <p class="normal">Ahmed Hamdi Bey’in yüzünde aynı acı gülümseme tekrar göründü.</p>

  <p class="normal">- O zaman da söylediklerini unuturlar.</p>

  <p class="normal">Mehmed Ali Paşa’nın her halinden tedirgin olduğu belliydi.</p>

  <p class="normal">- İnşallah subaylarımız temennilerini gerçekleştirirler; fakat ben aralarında “İttihatçı”, “Halâskar Zabitan” gibi ikiliğin hortlamasından endişe ediyorum. İnşallah bu endişem yersiz çıkar. Rusya, Balkanlar’da savaşa müsaade etmeyeceğini bize kesin bir dille belirtmişti. Rusya’nın teminatına güvenip, Rumeli’deki yüzyirmi taburumuzu terhis ettik. Rusya’nın sözüne güvenilir mi?</p>

  <p class="normal">Ahmed Hamdi Bey’in bakışlarına sanki bir alev düştü.</p>

  <p class="normal">- Bunlar et beyinli; Balkan devletleri birbiriyle gizli bir şekilde topraklarımız hakkında pazarlıklarını sürdürüyorlar, bir türlü kimin nereyi alacağında anlaşamıyorlardı. Bu anlaşmazlığın çözümünü Çar’ın yüksek hakemliğine bıraktılar. Çar da kabul etti. Biz bunları tespit ederek hükûmete bildirdik. Topraklarımızın bölüşülmesinde hakemliği kabul eden bir Çar’ın “savaş olmaz” diye güvence vermesine inanılır mı?</p>

  <p class="normal">Mehmed Ali Paşa dirseklerini masaya dayadı.</p>

  <p class="normal">- Ah ne diyeyim? Söylecek söz bulamıyorum. Neyse!.. Bunları bir kenara bırakalım. Buradaki durumumuz nedir? Wayman Bury, nam-ı diğer Abdullah Mansur ne yapıyor? Peşine taktığınız kurmayımızın bir şeyler başaracağına inanıyor musunuz?</p>

  <p class="normal">- Kurmay Binbaşı Üsküplü Osman’ı yakından tanırım; tuttuğunu koparan bir delikanlıdır; zeki ve gözü karadır. Şu ana kadar ciddî bir sonuç aldığını zannetmiyorum; fakat gelip Menaha’ya yerleşti.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>
</body>
</html>
