<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="solbaslik" id="calibre_toc_28">27</h2>

  <p><br class="chapter" />
  <br class="chapter" />
  <br class="chapter" /></p>

  <p class="ortaitalik">Bir kardeş Tanrı Dağları’nda,</p>

  <p class="ortaitalik">Ortaasya’nın bozkırlarında,</p>

  <p class="ortaitalik">diğer kardeş ise çöllerde boğuşuyordu</p>

  <p><br class="chapter" /></p>

  <p class="normal">Eşref Bey, “Osmanlı” denince gözleri yaşaran Medine’nin zenginlerinden Ali Nasır Efendi’ye kırk deve satın aldırdı. Bunların otuz ikisi Ali Nasır Efendi’nin ahırlarında kaldı; sekizini bulundukları yerdeki ahıra getirdiler. Bir gün akşam çökünce, Zenci Musa hariç, birinci kafilede yer alacak diğerleri Ali Nasır Efendi’nin ahırlarından aldıkları otuz iki deveyle beraber, altınların bulunduğu askeri depoya geldiler. Üzerlerindeki etiketleri yırttıkları altın sandıklarını sessizce çuvallara doldurup, develere yüklediler. Bir miktar buğday unu, hurma, bulgur, pirinç, fasulye ve şekeri torbalara koyup, aralarına yerleştirdiler. Tencere, tabak, kaşıkları da unutmadılar. Silâhlarını, cephanelerini bezlere sararak aralarına soktular. Su dolu kırbalarını da eşyaların arasına münasip şekilde koydular. Medine’den çıkıp doğuya doğru yol aldıktan sonra, yön değiştirdiler; gözden kaybolduklarına kanaat getirince, tekrar Medine’ye döndüler; güneydeki mahallelerin birinde geceyi geçirmek üzere büyük bir handa konakladılar. Şehirden el ayak tamamen çekilince, Zenci Musa da arka sokaklardan o hana geldi. Şafağın sökmesine bir saat kala kalkıp, Yemen’e hareket ettiler.</p>

  <p class="normal">Sabahın erken saatinde kapısı vurulan Eşref Bey yastığının altından silâhını alarak yatağında doğruldu; endişeyle beklerken kapı tekrar vurulunca, mermisi namlusuna sürülü tabancasının emniyetini açtı. Parmak uçlarına basarak sessizce yaklaştı; duvarı siper edinerek kapıdaki anahtarı çevirdi; kısa bir süre bekledi; sol eliyle kapıyı birden çekip sağ elindeki tabancayı doğrultunca, Fahreddin Paşa’nın yaveriyle burun buruna geldi. Ürktüğü her halinden belli olan Yaver:</p>

  <p class="normal">- Kusura bakmayın Efendim, dedi.</p>

  <p class="normal">- İstirham ederim; asıl siz kusura bakmayın; içeriye buyurun.</p>

  <p class="normal">- Rahatsız etmeyeyim; Paşa Hazretlerinin haberini ve ricasını iletmeye geldim. Erkan-ı Harbiye ve Dördüncü Ordudan ayrı ayrı “yolların kesik olduğuna, gitmemenize” dair uyarı almış. Kendisi de gitmemenizi rica ediyor.</p>

  <p class="normal">- Fakat bir grup yola çıktı.</p>

  <p class="normal">- Çıkan varsa, yapacak bir şey olmadığı için onları kaderiyle başbaşa bırakmanız gerektiğini söyledi.</p>

  <p class="normal">- Teşekkür ederim. Düşüneyim, arkadaşlarla istişare edeyim; herhalde sağlıklı bir karara varırız. Paşa Hazretlerine selâm ve hürmetlerimi söyleyin; ayrıca hassasiyetinden dolayı da şükranlarımı belirtin.</p>

  <p class="normal">Yaver gidince, kapıyı kapattı; “Ne yapmalıyım?” diye düşünmeye başladı. “Evet tehlikenin ne kadar yüksek olduğunu ben de biliyorum. Koskoca bir vatan parçası ve bir kolordu elden çıkıyor. Binde bir şansımız olsa bile bu tehlikeyi göze almalıyız.” Oğlu Feridun, kızları, hanımı, Salihli’deki çiftliği gözünün önüne geldi; bakışları bulandı...</p>

  <p class="normal">Diğerleri her günkü gibi Bi’r-i Osman mevkiinde talime başlamışlardı. Yanlarına gelen Eşref Bey saatine baktı; vakit yaklaşıyordu. Tenha bir yerde toplanmalarını emretti.</p>

  <p class="normal">Toplandıkları yere geldi; dikkatli bakışlarla çevreyi taradı; sesini duyacak kimse yoktu.</p>

  <p class="normal">- Erkan-ı Harbiye ve Dördüncü Ordu’dan gitmememize dair uyarılar aldık. Medine Kumandanı Fahreddin Paşa da gitmememizi ısrarla rica ediyor. Bana da Yemen’e sağ salim ulaşmamız çok zor görünüyor. Bugüne kadar büyük hizmetler yaptınız; milletimizin, ümmetimizin, devletimizin menfaati neyi gerektiriyorsa, o görevleri ifa etmek için ölümü defalarca göze aldınız. Rabbü’l Âlemin korumasaydı, çoğunuz on-onbeş kere ölmüş olurdunuz. Allah şahittir ki sizler vatanımıza borcunuzu kat be kat ödediniz. Yine ölümün kucağına düşmemiz mukadder olan bir yola çıkmak üzereyiz. “Haydi arkadaşlar” demek istemiyorum; çünkü ben de sizin gibiyim; bizi neyin beklediğini bilmiyorum; ama çok vahim tehlikelerle karşı karşıya olduğumuzu hissediyorum. Yolunuzu gözleyenler, sevdikleriniz vardır. Gençsiniz, güzel günler hayal etmek hakkınızdır. Kararınız geri dönmek olursa, kesinlikle kırılmayacağım; ölümü değil, hayatı seçtiğiniz için bilâkis mutlu olacağım. Belki bu kararınız yarınlarda çok ciddî hizmetler yapmanızı sağlayacaktır. Düşünün, tartışın, kararınızı bildirin.</p>

  <p class="normal">Rahat tartışabilmeleri için Eşref Bey karargâh olarak kullandıkları binaya doğru yürüdü. Aile fertleri gözlerinin önündeydi; Trablusgarb Savaşı’dan, yani altı yıldan beri evinde toplam bir ay kalmamıştı... Duygulandı, gözleri nemlendi; ama hayatlarını ve milletlerinin kaderini karşı karşıya getiren bir olay hakkında karar vermek üzereydiler; soğukkanlılığını korumalıydı... Bu savaşa mecbur edildiklerinde yenileceklerini biliyorlardı. Yenilmekle tükenmek istemediklerinden Ortaasya’ya mücadeleye devam edebilmek için ortam hazırlamaları amacıyla kardeşi Selim Sami’nin kumandasında beş kişi göndermişlerdi. Bir kardeş Tanrı Dağları’nda, Ortaasya’nın bozkırlarında, diğer kardeş ise çöllerde boğuşuyordu... “Ey Rabbim bana metanet ver” diye zihninden geçirirken meydanda atlı bir mülazım göründü. Eşref Bey binaya girmeyip geri döndü. Mülazım atını ona doğru sürdü; yaklaşınca indi; Eşref Bey’i selâmladıktan sonra mektubu uzattı.</p>

  <p class="normal">- Fahreddin Paşa gönderdi; sözlü olarak da “Uyarlarsa, memnun olacağımı söyleyiver.” dedi.</p>

  <p class="normal">Eşref Bey mektubu açtı; okurken yüzü, tavrı değişti. Kısa bir süre düşündükten sonra bakışlarını mülazıma çevirdi.</p>

  <p class="normal">- Paşa Hazretleri’nin hassasiyeti her türlü takdirin üstündedir. Kendilerine derin saygılarımı ve teşekkürlerimi sunun. Mektubunu arkadaşlarımızla değerlendireceğimizi söyleyin.</p>

  <p class="normal">Karara varmak için tartışanların yanına yürüdü:</p>

  <p class="normal">- Bir dakika; durum daha da vahimleşti; dinleyin ve ona göre karar verin.</p>

  <p class="normal">Herkes sustu; elindeki mektubu sesli okumaya başladı.</p>

  <p class="indentmetin">“Şerif Hüseyin’in oğlu Abdullah’ın İngiliz, Fransız, İtalyan subaylarıyla takviye edilmiş yirmi-yirmibeş bin kişilik bir kuvvetle Yemen güzergâhı üzerine sarkmakta olduğuna dair haberi az önce aldık. Hazineyi götüren birinci kafileyi kaderine terk ederek, gitmemenizi hassaten istirham ederim.</p>

  <p class="sagnormal">Fahreddin.”</p>

  <p><br class="chapter" />
  <br class="chapter" />
  <br class="chapter" /></p>

  <p class="normal">Kalabalığın arasında bulunan Mülazım-ı sani Behçet şöyle cevap verdi.</p>

  <p class="normal">- Kumandanım boşuna vakit geçiriyoruz. Ülkemizin ve milletimizin menfaati Yemen’e gidip, oradan elde edeceğimiz güçle Şerif Hüseyin’in kuvvetlerini dağıtmamızı gerektiriyorsa, bu konuda başarıp başaramayacağımıza dair hesap yapamayız; çünkü biz hesap adamı değil, görev adamıyız. O görevi yapmaya kalkarız; ya başarırız, yahut da o uğurda ölürüz. -tavrından çevresindekilere hitap ettiği de belli oluyordu- Aksini düşünen var mı arkadaşlar?</p>

  <p class="normal">Bütün hançerelerden aynı kelime çıktı.</p>

  <p class="normal">- Yok!</p>

  <p class="normal">- Ne menem bir tehlikeyle karşılaşacağımızı biliyorduk. Kumandanımız Eşref Bey de anlattı. Şimdi de Fahreddin Paşa’nın ölümle karşılaşmamızın kesinliğine dair yazdıklarını okudu. Az önce gelmek istemeyene kırılmayacağını söyledi. Gelmeyen arkadaşlarımıza Kumandanımız Eşref Bey gibi, bizler de kırgınlık duymayacağız. Gelmek istemeyen arkadaşlarımız lütfen sağ tarafa yürüsünler.</p>

  <p class="normal">Mülazım-ı sani Behçet bakışlarını çevrede gezdirdi; herkes put gibi olduğu yerde duruyordu. Eşref Bey’e döndü.</p>

  <p class="normal">- Buyurun Kumandanım, emrinizi verin, hareket edelim.</p>

  <p class="normal">- Allah yardımını esirgemesin. Ebu Name üzerinden gidiyoruz. Öndeki kafileyi görünceye kadar hızlı yol alacağız, sonra aramızdaki mesafeyi muhafaza edeceğiz. Herkes hareket halindeki görevini üstlensin. ileri, marş!</p>

  <p class="normal">Develerin, atların yularlarını çözdüler; belli bir disiplin içinde yürümeye başladıkları sırada önlerine oldukça düşünceli, üzgün görünen Ali Nasır Efendi çıktı. Ebu Name’ye kadar onları uğurlayan Ali Nasır Efendi, Eşref Bey’i bir defa daha kucaklarken gözleri yaşardı.</p>

  <p class="normal">- Vallahi Eşref Beyciğim ölüme gidiyorsunuz. Peygamber Efendimiz “Harb hiledir” buyurmuş. Gelin siz de kuvvetli olduğunuz bir gün ileri atılmak üzere geri dönün.</p>

  <p class="normal">Eşref Bey sağ elini onun omuzuna koydu.</p>

  <p class="normal">- Ya Ali Nasır; üzerimize gelenler bizi niçin vurmak istiyorlar? Osmanlı tarih sahnesinden çekilirse, Müslümanların hamisiz kalacağını bilmiyorlar mı? Elbette biliyorlar; fakat menfaat karşılığında bizi İngilizlerin, Fransızların adına vurmanın peşindeler. Sonra?.. Evet sonra, küçük küçük devletlerin başındaki emperyalistlerin kukla hükûmetleri biz Müslümanlara hayat hakkı tanımayacaklar... Ruhumuz, her şeyimiz emperyalistlerin avucuna düşecek... Ardından da bütün medeniyetimizi yok edecek, kaynaklarını kurutacaklar!... Evet Ali Nasır, Peygamber Efendimiz burada ilây-ı kelimetullah uğruna nasıl döğüşmüşse, biz de onun ümmeti olarak öyle döğüşeceğiz. Vicdanen müsterih ol; bizi duandan eksik etme!...</p>

  <p class="normal">O anda Medineli Hasan Zeytunî Efendi, beline kamasını sokmuş, eline tüfeğini almış, onlara doğru koşuyordu. Ak sakallı, ince yüzlü, orta boylu, hafif kamburlaşmış bu ihtiyarcığın koşmasına anlam veremeyen Eşref Bey:</p>

  <p class="normal">- Hayrola Hasan Zeytunî Efendi? diye sordu.</p>

  <p class="normal">- Bu üç hilâlli bayrak, bu devlet hepimizindir. Bunlar giderse, İslâmiyet de gider. Ben de onların daim olmaları için kanımı dökmek istiyorum.</p>

  <p class="normal">Eşref Bey gülümseyerek.</p>

  <p class="normal">- Tüfeğinde kaç mermi var? Biterse ne yapacaksın?</p>

  <p class="normal">- Epeyce mermim, kamam da var. Bunlar işe yaramaz hale geldi mi şehitlerimizin defninde Kur’an okurum.</p>

  <p class="normal">Yorulup geri döneceğini tahmin eden Eşref Bey merhametle sırtını sıvazladı. Yürümeye başladılar. Silâhşörler, atlar, develer önde gidiyorlardı. Onlara yetişmek için acele ettiler. Yaşlı ve zayıf Hasan Zeytuni Efendi Eşref Bey’den hiç de geri kalmıyordu.</p>

  <p class="normal">Kafileye yetiştikten kısa bir süre sonra Eşref Bey geri döndü; ufkun dibinde Medine’nin dış mahalleleri henüz görünüyordu. Yumuşak bakışlarını ona çevirdi; sesi de okşayıcı idi.</p>

  <p class="normal">- Hasan Zeytunî Efendi; senin ihlâsını, dostluğunu biliyoruz. Allah senden razı olsun; evine dön; çoluk çocuğunun arasında bize dua et.</p>

  <p class="normal">- Ya Eşref Beyimiz; ümmetimiz, devletimiz en karanlık günlerini yaşıyor. Bir Müslüman olarak bana düşen görevler de vardır. Merak etme, ben size ayak bağı olmam.</p>

  <p class="normal">Alındığını fark eden Eşref Bey:</p>

  <p class="normal">- Başımızın üstünde yerin var; nasıl istersen öyle yap, dedi.</p>

  <p class="normal">Ocak ayının onbiriydi; ılık bir gündü; gökyüzünde yer yer pamuk yığını halinde bulutlar asılı duruyordu. Açık bozluğa gömülmüş her yer bir kandil gibi gökyüzünde ışıldayan etkisiz güneşin altında sanki titriyordu. Birbirine iğreti lehimlenmiş, şiddetli bir rüzgârla dağılacakmış duygusunu uyandıran bu görünüş insandaki fanilik duygularını körüklüyordu. Issız bir dünyada kırk üç silahşör, hayvanların bakımıyla görevli üç kişi, üç kılavuz, iki aşçı, bir de Hasan Zeytunî Efendi yol alıyorlardı. Ölüme vakarla yürüyen bu insanların yüzlerinde kutlu bir hüzün, göz göze gelince de bakışlarında dile getirilmeyen bir helâlleşme arzusu vardı. Arkalarında hafif bir toz bulutçuğu yükseliyordu. Yalvararak Hasan Zeytunî Efendi’yi yükü az olan bir devenin sırtına oturtan, kendisi de bir ata binen Eşref Bey bakışlarını yıllardan beri görev yaptığı, ölüm mengenesine beraber girip çıktığı silahşörlerde gezdirirken künyesinde “Kabil şehrinin Gazi Sokağı’nda oturuyor” kaydı bulunan Hacı İbrahim’i, Sinop’un Camiikebir Mahallesi’ndeki Saatçi Ömer Efendi sokağı sakini Mustafa’yı, Boyabad’ın Gökdere Mahallesi’nden Mehmed Fehmi’yi, Kahire’ye bağlı Zartum ilçesinin Ebuzeyd Mahallesi’nden Abdullah bin Mehmed’i, Saraybosna’nın Delikli Köyü’nden Haydar’ı, Hakkari’ nin Hırnak Köyü’nden Salih’i, Üsküb’ün Ulanık Köyü’ nden Hasan Nusret’i, babası Kafkasya’dan gelip, Şam’ın Kunaytıra ilçesinin Mansure Köyü’ne yerleşmiş Eyub Berzenc’i, İstanbul’un Kadıköy semtindeki Kuşdili mevkiindeki Hasan Efendi Sokağı’nda oturan İzzet’i, Vize’nin Demirköyü’ndeki Mihalokos Mahallesi’nden Kortez Mustafa’yı, Medine’nin Asvat Mahallesi’nde oturan Habeşistanlı Mahbub’u, Cezayirli Mücahid Abdülhamid Serveri, Girit’in Hanya ilçesinden Mamaka Mustafa’yı, Medine’nin Nuhte Köyü’nden Hudeyfe’yi, İşkodra’nın Midrani köyünden Arnavut Celal’i, Üsküdarlı İbrahim’i, Dersimli Kürt Abdulkadir’i, Lübnanlı Katolik Ragıp Hurşit’i, Dürzi İsmail Feyzi’yi, Süryani İsa’yı, keskin bir Alevi olan Kars’ın Sarıkamış ilçesinin Molla Mustafa Köyü’nden Hasan’ı, daha pek çok birbirinden her bakımdan farklı mücahidi, Medineli Hasan Zeytunî Efendiyi neyin birleştirdiğini düşünüyordu; “Evet ırkları, coğrafyaları, hatta inançları değişik olan bu insanları birleştiren İslâmın hoşgörüsünden kaynaklanan medeniyetimiz” dedi kendi kendine. “İslamiyet hoşgörü sunar; ama onu içine sindirmek, onu yaşamak bir yetenek, bir kültürdür. Halbuki İslâm adına ne hoşgörüsüzlükler, ne yobazlıklar yapılıyor, hafsalaya sığmaz vahşetler işleniyor. İslâmiyeti Emeviler de tatbik etti; biz de ediyoruz. Onlar islâmiyetten aldıklarıyla ırki asabiyetlerini, biz ise yürekte tohum halinde bulunan insan sevgimizi güçlendirdik. Eli yüzü farklı boyanmış, farklı konuşuyor, farklı inanıyor diye insanları birbirinden ayrı görmedik; hepsini Allah’ ın kulları, Hakk’ın bize emaneti<sup class="calibre2"><a href="../Text/yemen_ah_yemen-ide_split_036.html#footnote-100-46" id="footnote-100-46-backlink">[46]</a></sup> kabul ettik. Eğer biz çoğunlukta veya hakim olduğumuz yerlerde insanları, İspanyolların Müslümanları veya Avrupalıların Amerika’nın yerlilerini öldürdükleri gibi katletseydik, dünyada ne bir Bulgar, ne bir Rum, ne Sırp, ne Romen, ne Macar, ne şu Dürzi İsmail Fevzi, ne de Süryani İsa kalırdı. Şimdi onlar da bizim yanımızda yer alarak kadirbilirliklerini gösteriyorlar. Ey insanoğlu sen ne garip yaratıksın! Ne kadar vefalı, ne kadar hain tiplerin var. Neslin devam ettiği müddetçe bu böyle sürüp gidecek...”</p>

  <p class="normal">Akşama kadar hiç dinlenmeden yol aldılar. Bazen çok uzakta giden kervanı görüyorlardı; Eşref Bey ve diğer subaylar göğüslerinde asılan dürbünü gözlerine getirip bakıyor, onları kaybetmemeye dikkat ediyorlardı. Hayber’e yaklaşınca vadiler başladı. Bilhassa Mızraa vadisi çok çetin bir bölgeydi; bazı yerlerde kazma kürekle yol açmaları gerektiğinde, duruyorlar, bunlar da öndekilere yaklaşmamak için istirahat ediyorlardı. Mesafeyi öyle ayarlıyorlardı ki, ne birbirlerinden kopuyor, ne de aynı çembere alınacak kadar birbirlerine yaklaşıyorlardı.</p>

  <p class="normal">Yıldızlar sönüktü; vadiler zifirî karanlığa gömülünce, önde bir fener yandı; bu konaklayacakları anlamına geliyordu. Işık onlara onulmaz bir bağış gibi göründü; çünkü çok yorulmuşlardı. Hiç belli etmemesine rağmen, Hasan Zeytunî Efendi’de can kalmamıştı. Bir vadideki düzlükte gecelemeye karar verdiler. Eyüb Berzenç farklı yönlere belli sürelerle değiştirmek üzere nöbetçiler dikerken diğerleri münasip bir yer bulup uzanıyorlardı. Omuzladığı yükün altından nasıl kalkacağına dair devamlı hesaplar yapan Eşref Bey’in normal olarak uyumaması gerekirdi; ama bir taşın üzerine kabalağını koyup, başını bırakmasıyla dalması bir oldu.</p>

  <p class="normal">Sabaha iki saat kala irkilip uykunun kollarından fırladı. Çok feci bir rüya görmüş, dehşete kapılmıştı. Eşref Bey rüyaya pek inanmazdı; ama gördüklerinden kendini kurtaramıyordu. Uyumasına imkân yoktu; yerinden kalktı; vadinin boş olan yerlerinde kısa bir süre dolaştıktan sonra en yakınında nöbet tutan Süryani İsa’nın yanına gitti.</p>

  <p class="normal">- Tüfeğini ver; nöbetini tutayım; sen uyu.</p>

  <p class="normal">Tüfeğini veren İsa çöktürülen develerin sağındaki eşyaların yanına uzanıp başını bir heybeye yasladı. Eşref Bey’in uyandığını fark eden Medineli Mübarek yerinden kalktı.</p>

  <p class="normal">- Kumandanım kahve pişireyim mi?</p>

  <p class="normal">- Sağol, gerek yok; cezve, fincan yıkayacaksın; suyumuzu idareli kullanalım. Sen yat, istirahat et.</p>

  <p class="normal">Medineli Mübarek kalktığı yere gidip oturdu; yine sırtını çökmüş deveye dayadı. Üzerindeki dehşeti atmak amacıyla Eşref Bey içinden dualar okuyor, iyi şeyler düşünmeye kendini zorluyordu. Derin sessizlikte zaman zaman sadece bir devenin tıslaması veya geğirmesi duyuluyordu. Aradan yarım saat geçmeden Mülazım-ı sani Giritli İsmail yanına geldi.</p>

  <p class="normal">- Kumandanım kesinlikle sizi üzmek istemem. Bir şey söyleyeceğim; ne olur alınmayınız. Babam şehittir; az önce onu rüyamda gördüm; “Vasiyetini yap, yanıma geleceksin.” dedi. İnanınız ki bu fani âleme veda edeceğimden üzülmüyorum. Çocuklarım küçük; onlara göz kulak olabilirseniz çok makbule geçer.</p>

  <p class="normal">Ona dikkatli bakan Eşref Bey gülümsedi.</p>

  <p class="normal">- Çocuklarını merak etme; onlar için ne gerekiyorsa, yaparız. Fakat İsmail, ölmek öyle kolay değil; sen henüz gençsin, vatana daha çok hizmet edeceksin. Şehit babanın çağırmasından sakın kuşku duyma; rüyalar genellikle ters çıkar. -Tekrar gülümseyerek devam etti-. İnşallah sağ salim Yemen’e varırız; orada tanıdığım çok iyi bir tabirci var; rüyanı ona yorumlatırız; müjdeler alacağından hiç şüphem yok.</p>

  <p class="normal">Gün ağarmak üzereyken çevreyi kolaçan etmek amacıyla tepeye doğru yürüyen Eşref Bey’i Eyüp Berzenç selâmladı. İkisi de aslen Kafkasyalı olduğu için cedlerinin birbirlerine gösterdikleri hürmeti Eyüp Berzenç kendisinden yaşlı olan Eşref Bey’den esirgemezdi. Alışkanlık edindiği üzere elini öptü. Eyüp Berzenç, iri yarı, kaplan yapılı, sarışın, mavi gözlü, oldukça yakışıklıydı. Eşref Bey belli etmezdi; ama gözünü budaktan sakınmayan, son derece saygılı Eyüp Berzenç’in yüreğinde ayrı bir yeri vardı. Bir başkasının duymasından endişe ettiğinden Eşref Bey’le yürüdü ve diğerlerinden epeyce uzaklaştıktan sonra yavaş sesle konuşmaya başladı.</p>

  <p class="normal">- Kumandanım az önce bir rüya gördüm. Bugün bir savaşa gireceğiz; ben şehit olacağım; fakat siz yaşayacaksınız; çünkü son nefesimi verirken iki oğlumu ellerinden tutup size teslim ettim. Nur yüzlü bir ihtiyar beni kucakladı; tüy gibi alıp gökyüzüne götürdü.</p>

  <p class="normal">Eşref Bey gülümsemekle endişesini gizlemeye çalıştı.</p>

  <p class="normal">- Rüyanı inşallah Rabbimiz hayırlara tebdil eder; oğulların babasız kalmaz.</p>

  <p class="normal">- Kusura bakmayın Kumandanım, sizin üzülmeniz beni derinden yaralar; fakat rüyalarım denenmiştir; mutlaka çıkar. Şehit olmaktan da endişe etmiyorum. Ben sadece sizi haberdar etmek istedim; bağışlayınız.</p>

  <p class="normal">Eşref Bey ona dönerek durdu; yüzü de kararlı bir durum aldı.</p>

  <p class="normal">- Allah gecinden versin; milletimiz ve ümmetimiz senin gibi yiğit, ne yaptığını bilen gençlere çok muhtaçtır. Şehitlik ise bizim için en yüce mertebedir. O mertebeye erersen, çocuklarını hiç düşünme. -sağ elini hafifçe göğsüne vururak- Bu can, bu ten kafeste kaldığı sürece onlar yetimlik çekmezler. Ama vatanımıza, milletimize, ümmetimize çok daha hizmetler etmen için Allah’ın sana uzun ömür vermesi en büyük duamdır.</p>

  <p class="normal">Ufukta kızıllık belirip, vadiler aydınlanınca, makinelileri, tüfekleri temizlediler. Ekmek, peynir, zeytin yedikten sonra yola koyuldular. Yol aldıkları bölge engebeliydi; ileride dar bir boğaz vardı; öndeki kafile görünmüyor, biraz daha hızlı gitmeleri gerekiyordu. Hava billûr gibi aydınlıktı; mevsimin sıcak günlerinden birini yaşayacakları belli oluyordu.</p>

  <p class="normal">Önde kılavuzlar gidiyor, en arkada Yüzbaşı Çerkez Mehmed geliyordu. Atının üzerinde ortalarında yol alan Eşref Bey’in zihni İmam Yahya ve ondan alacağı birlikleri en kısa zamanda kimlerle ve nasıl eğiteceğiyle meşguldü. İmam Yahya’nın “hayır” diyeceğini düşünmek bile istemiyordu!... Bir ara dikkat etti; cins atı dizginlerini serbest bırakması için devamlı başını oynatıyor, hareketleriyle tedirginliğini belli ediyordu. Yürek atışları değişen Eşref Bey bakışlarını çevrede gezdirdi; dar boğazı aşmak üzere bulunan kafile tam bir hareket düzeni içindeydi.</p>

  <p class="normal">En önde giden kılavuzlardan Bedevî Abud, dar boğazı aşınca birden hecininin yularını çekip durdu; elini güneşe siper eder gibi getirdi; kısa bir süre baktıktan sonra, ulumaya benzer ses çıkararak, hecinin başını geri çevirdi ve koşturmaya başladı. Kafiledeki herkes ona bakıyordu; Eşref Bey’in yanına yaklaşınca, heyecandan nefes nefeseydi.</p>

  <p class="normal">- Ya Hazreti Bey, dünya insan kesilmiş, üzerimize geliyor! Ömrümde böyle bir kalabalık görmedim.</p>

  <p class="normal">Soğukkanlılığını koruyarak sert bir sesle sordu.</p>

  <p class="normal">- Kaç kişiler? Niçin telâşlanıyorsun?</p>

  <p class="normal">- Sel gibi Bey!</p>

  <p class="normal">Eşref Bey, geri dönüp bağırdı.</p>

  <p class="normal">- Bir numaralı makineli timi ve merkez kuvveti mümkün olduğu kadar süratle bana yetişsinler.</p>

  <p class="normal">Eşref Bey atını mahmuzladı; Abud’un kafileyi gördüğü tümseğe çıktı; boynunda asılı dürbününü gözlerine getirdi; arkası görünmeyecek kadar uzun bir insan grubu yüz metre kadar doğularında kuzeyden güneye doğru iniyordu. Aşağıya atlayıp atını Mübarek’e verdi.</p>

  <p class="normal">- İyice boğaza gir, görünmesin.</p>

  <p class="normal">Sürünerek biraz daha yukarıya çıktı; tekrar dürbünüyle bakmaya başladı; çölün ortasında güneye doğru akan insan sürüsü batıya yılan gibi kıvrılıyordu. Önlerinde kırmızı renkli bir bayrak görünce, asi Şerif Hüseyin Paşa’nın askerleri olduğundan şüphesi kalmadı. Bu kadar kişiyi buralarda ancak İbn-i Suud, İbn-i Reşid ve Mekke Şerifi Hüseyin Paşa toplayabilirdi. İbn-i Suud’un böyle bir ortamda buraya gelmeyeceğini, İbn-i Reşid’in kuvvetlerinin ise hareket halinde olmadığını biliyordu. Piyadeler hecinsüvarileriyle takviye edilmişti. Sağda solda atlılar da görünüyordu; bunların İngiliz, Fransız subayları olduğunu tahmin etti. Çağırdığı Eyüp Berzenç ile Çallı Hüseyin Bey sürünerek yanına geldiler.</p>

  <p class="normal">- Herhangi bir silah sesi duymadığımıza göre, ilk kafilemiz yoluna devam ediyor. Bunlar tam batıya dönüp akışları hızlanırsa, oyalamak için önlerine çıkmalıyız. Peşimizde olup olmadıklarını, bizi görüp görmediklerini de bilmiyoruz. Eğer bize hücum edecek olur veya batıya dönerek hızlanırlarsa, çatışmamız kaçınılmaz hale gelir. -Eyüp Berzenç’e döndü- Böyle bir durumda emrindekilerle şu sağdaki tepeyi -sonra Çallı Hüseyin Bey’e döndü- sen de emrindekilerle şu sol gerimizdeki tepeyi tutacaksın.</p>

  <p class="normal">Bu anda uzun insan sürüsünden kopan bir hecinsüvari grubu yön değiştirip, onlara doğru gelmeye başladı. Piyadeler de onları kuşatmak için büyük bir çember oluşturacak tarzda yayılıyorlardı. Boğazda kendilerini kıstırmak istediklerinden şüphesi kalmayan Eşref Bey bağırdı.</p>

  <p class="normal">- Mübarek! Altınları bulabileceğin bir yere göm!</p>

  <p class="normal">Eyüp Berzenç, Çallı Hüseyin Bey emrindekilerle tutmaları gereken tepelere uzaktan görünmemeye dikkat ederek süratle ulaştılar. Merkez kuvveti Eşref Bey’in yanında toplandı. Bir üçgen meydana getirip makinelileri de kurdular. Yüzbaşı Mehmed’in kumandasındaki silahşörler en arkada kaldı. Aşçılar, kılavuzlar, hayvan bakıcıları develerle, atlarla boğazın en doğusuna sığındılar. Sabahın güneşinde kılıçları parıldayarak üzerlerine gelen hecinsüvarilere karşı Eşref Bey gür sesiyle emrini verdi.</p>

  <p class="normal">- Ateş!</p>

  <p class="normal">Makasvari ateşleri, Şerif Hüseyin’in hecinsüvarilerinde büyük bir güçle karşı karşıya bulundukları zehabını uyandırdı. Makineli tarrakaları kesintisiz uzuyordu; piyade tüfeklerinin namlularında alevler görünüp kaybolurken Çallı Hüseyin Bey’in emrindekilerden kurt yürekli bir delikanlı olan Giritli Hüseyin Hulki tepenin kenarından sürünerek ileri çıkıp, süvarilerin üzerine şemsiyeli bir el bombası fırlattı. Piyâde ateşleri arasında büyük bir gürültüyle patlayan el bombası karşılarında top bulunduğunu zannetmelerine sebep oldu. Bozgun halinde geri çekilirlerken yaklaştıkları yerler ölülerle doluydu. Kana boyanmış birkaç hecin kumlarda bacak sallıyor, süvarisi düşmüş yirmiden fazlası da geri kaçarken önüne geleni çiğniyordu.</p>

  <p class="normal">Bedevîlerin savaş usulünü bilen Eşref Bey onları boğazın çıkış yerinde büyük bir yarım çember halinde kuşatacaklarını tahmin ediyor, yattığı yerden dürbünüyle bakıyordu. Nitekim hecinsüvarileri çark etmeye başladılar. Bedevîlerin baykuşa benzer şekilde çıkardıkları sesler, çölde derin akisler yaparak moral bozucu oluyordu. Eşref Bey yattığı yerden sağa sola bağırıyordu.</p>

  <p class="normal">- Bu onların taktiğidir; korkmayın! Hak yolundayız, Allah bizimle beraberdir.</p>

  <p class="normal">Onların hücum etmelerine epeyce zaman vardı; arkadaki sol tarafları boştu; çevresindekilere seslendi.</p>

  <p class="normal">- Endişe etmeyin; geriye gidip geleceğim.</p>

  <p class="normal">Eşref Bey geri geri süründü; görünmeyeceğine kanaat getirince, ayağa kalkıp koştu. Yüzbaşı Mehmed’in yanına geldi. Sol taraftaki tepeyi göstererek:</p>

  <p class="normal">- Şu karşıya göz kulak ol; oradan kuşatılabiliriz, dedi, gerektiği yere de yardımını esirgeme.</p>

  <p class="normal">- Emredersin Kumandanım.</p>

  <p class="normal">Sonra kılavuzlara, aşçılara, hayvan bakıcılarına döndü.</p>

  <p class="normal">- Kumandanınız Abud’dur. Develere, atlara iyi hakim olun; ürkerler. Korkmayın. - Gözlerini Abud’a çevirdi -Burada bir aksilik olursa, cezanı çekeceğini bil!</p>

  <p class="normal">- Olmaz Bey!</p>

  <p class="normal">Enver Paşa’nın iki isim yazıp verdiği kâğıdı göğüs cebinden çıkararak yırtan Eşref Bey tekrar eski yerine döndüğünde Şerif Hüseyin’in kuvvetleri yeteri kadar kuşatma yaptıklarına kani olup, onlara yönelmişlerdi. Süvariler, hecinsüvariler, piyadeler ellerindeki İngiliz tüfekleriyle bol mermi harcayarak el bombalarını savurup, yarım çemberi daraltıyorlardı. Bazı yerlerde makinelilerini kurmuş, devamlı tarıyorlardı. Bunlar da bütün enerjilerini devreye sokarak ateş ediyorlar, piyade tüfeklerinin ara vermeden patlamalarının, bomba gürültülerinin arasında makinelilerin tarrakaları hiç eksik olmuyordu. Issız çöl ana baba gününü yaşıyordu. Kışın ortası olmasına rağmen, güneş oldukça sıcaktı. Yere düşenin kanını kumlar zaman geçirmeden emiyordu.</p>

  <p class="normal">Eyüp Berzenç’in emrindeki makineli tüfeğe cephane taşıyan Medineli Mübarek ile Maanla Hulusi şehit düştüler. Tüfekle ateş etmeyi bırakıp onların görevini üstlenen Sinoplu Mustafa ile Tatar Latif yaralandılar; fakat yaraları ağır değildi; mücadelelerini sürdürüyorlardı. Makineli tüfek çavuşu Hüsnü’nün yere kapaklandığını dürbününün merceğinden Eşref Bey gördü. “Öldü mü?” diye endişelenirken Hüsnü Çavuş yerinden doğruldu; sol kolunu rahat hareket ettiremediğini Eşref Bey fark ediyordu.</p>

  <p class="normal">Çallı Hüseyin Bey’le, Eyüp Berzenç’in mevzilerine düşman iyice sokulmuştu. Karşılarındaki binlerce kişilik kalabalığın silâh gücüne karşı hiçbir şansları olmadığını bilmelerine, şehit ve yaralı vermelerine rağmen bir adım gerilemiyorlardı. Bu gayretlerinde öndeki kafilenin yol alması da önemli rol oynuyordu. Sayıları yeterli değildi; aralarındaki mesafeyi koruyabilecek yoğunlukta ateş edememeleri parça parça kuşatılmalarına sebep oluyordu. Bunun için birbirlerine yaklaşmak, ateşlerini yoğunlaştırmak istiyorlardı. Bedevîlerin cebindekilere, elbiselerine tamahen yaralı arkadaşlarını öldüreceklerini bildiklerinden, onları da omuzlarına alıp, mevzi değiştirerek Eşref Bey’in bulunduğu tepeyle aralarındaki uzaklığı azaltmaya gayret ediyorlardı. Yaralılardan birini omuzuna, tüfeğini de eline alıp koşarken, o mevzide kalanların ateşiyle korunsalar da düşenler eksik olmuyordu. Gidenlerin ateşiyle korumalarında da orada kalanlar yer değiştiriyorlardı.</p>

  <p class="normal">Makineli tüfeklerin durmasından yararlanarak Şerif Hüseyin’in bir bölüğe yakın askeri Çallı Hüseyin Beyin emrindekilerle, Eşref Bey’in başında bulunduğu merkez kuvvetinin arasına girmeyi başardı. Böylece hat parçalanmış oluyordu. Bu çok tehlikeli durumu sezen Çallı Hüseyin Bey’le, aynı tehlikeyi anında gören Eyüp Berzenç emrindeki tüfekleri buraya yoğunlaştırdılar. Karşısındakiler de onları feci bir ateş yağmuruna tuttular. Siperlerden yoksun bu yerdeki dengesiz mücadelenin ne kadar devam edeceği belli değildi; ama uzun sürmeyeceği kesindi; bunlardan birisi ölürse, yeri doldurulamıyordu; karşıdan ölenlerin yerlerine ise ihtiyatta tutulan birliklerden çekirge sürüsü misali sevk ediliyordu.</p>

  <p class="normal">Mülazım-ı sani Behçet’in ve emrinde kalan sekiz erin mermileri tamamen bitmişti. Merkez kuvvetinin arkasına indirilen sandıklardan en azından şu anda nakil yapmak mümkün değildi. Düşmanın onları kuşatmak için Eyüp Berzenç’le aralarına girmeye gayret ettiğini sezen Mülazım-ı sani Behçet ile kumandasındakilerin mermilerden kurtulmak amacıyla şimşek gibi bir hareketle kalabalığın arasına dalıp, yiğitçe süngü sallayarak Eyüp Berzenç’in yanına ulaşmaya çalışmaları gerçekten göz yaşartıcıydı. Birbirlerini vurmamaları için onlar da süngüye başvurdular. Şerif Hüseyin’e ait kuvvetlerin kendilerini heyecanlandırmak gayesiyle attıkları çığlıklar arasında bunların “Allah! Allah!” nidaları sönük kalıyordu. Burada olup biteni Eşref Bey dikkatle izlerken, beş metre kadar sağ taraflarında başından aldığı yara ile ak sakalları kana boyanmış Hasan Zeytunî Efendi göründü. Mermisi tükendiğinden tüfeğini Şerif Hüseyin’in kuvvetlerine doğru savurup, kamasını sıyırdı; gömleği yırtılmış, kurumuş bir dalı andıran incecik pazusu ortaya çıkmıştı. Eşref Bey’in yüreği yarılır gibi oldu. Şerif Hüseyin’in kuvvetlerine doğru hücum eden Hasan Zeytunî Efendi, bir iki sendeledi, tozlara karıştı.</p>

  <p class="normal">Kırk üç kişiyle yirmi beş bin kişinin kanlı boğuşması kör döğüşüne dönmek üzereydi.<sup class="calibre2"><a href="../Text/yemen_ah_yemen-ide_split_036.html#footnote-100-47" id="footnote-100-47-backlink">[47]</a></sup> Eşref Bey’in silahşörleri ne pahasına olursa olsun, oluşturdukları hatları korumak istiyorlardı. Eyüp Berzenç’in Üsküdarlı İbrahim’in, Çallı Hüseyin Bey’in, Girit’in yiğit çocuğu Mamaka Mustafa’nın süngü sallayıp, bomba savururken can yoldaşlarını güçlendirmek, düşmanlarına korku salmak için attıkları naralar gerçekten hem ümit ışığı, hem de ürkütücüydü.</p>

  <p class="normal">Yılların tecrübesinin kazandırdığı hassasiyetle, aynı anda iki taraftan aynı yere bomba fırlatmalarından doğan şaşkınlıktan yararlanmak düşüncesiyle karşılıklı hücuma kalktılar. Aradaki insanların sağa sola kaçışmaları, bazılarının yere serilmeleri morallerini yükseltti. Ne yazık ki insan gücünün üstüne çoktan çıkmış mücadele ile her an eriyorlardı. O yiğit, o levent delikanlıların kimisi başından, kimisi kolundan yaralanmış, dudakları susuzluktan parça parça olmuştu. Şerif Hüseyin’in kuvvetlerini yöneten İngiliz ve Fransız subayları kaçıp giden, ölen, yaralanan her birinin yerine bunları bir an önce yok etmek için üç beş kişi ileri sürüyorlardı. Çölde, boğazın yakınlarında, vadilerde binlerce serseri merminin fokurdadığı bölgenin değişik yerlerindeki kanlı boğuşmalara rağmen, çarpışmaları dar boğazda yoğunlaştı; orayı tutan, başında Eşref Bey’in bulunduğu merkez kuvveti de devamlı eriyordu.</p>

  <p class="normal">İkindiye doğru Eyüp Berzenç ile Çallı Hüseyin Bey’in tuttukları cenahlarda ateş çok zayıfladı. Bu sırada yeri göğü inleten Bedevî naraları Eşref Bey’in yüreğini dağlıyordu; gençliği onların arasında geçtiğinden âdetlerini gayet iyi biliyordu; bu sayhaları karşısındakini öldüren atardı. Toplam kırk üç kişiydiler; birkaç da hizmetlileri vardı; ama atılan sayhalar çoktu; atılmaya da devam ediyordu. Demek ki hatlar birbirine karışınca, karşı taraftakilerin de büyük bir bölümü sivil olduğundan, kendi safındakini boğazlayan düşman öldürdüğünü sanıyor, sayha atıyordu!... Eşref Bey iki yara almıştı; sağ kalçasından akan kanı gören İzzet bağırdı.</p>

  <p class="normal">- Yaralandınız Kumandanım!</p>

  <p class="normal">Ona başını çevirirken önemli değil anlamında bir hareket yapan Eşref Bey’e İzzet bir başka haberi vermek için bağırıyordu.</p>

  <p class="normal">- Altınları buldular, yağma ediyorlar!</p>

  <p class="normal">Medineli Mübarek’in gömdüğü altınları bulmuşlardı; pek çoğu onların başına çullanınca, biraz rahat nefes aldılar. Altınların tamamının aynı çevrede gömüldüğünü tahmin ederek, ulumaya benzer haykırışlarla toprağı eşiyorlardı. Kısa bir süre sonra altınların başında, birbirini boğazlayan büyük bir yığın oluştu. Avuçlarını dolduran kaçmak istiyor, arkasından gelen onu hançerliyor, bir diğeri onu da kumlara yuvarlıyor, avucundakilere saldırıyordu... Bu fırsattan yararlanıp, son bir mevzi tutmak için Eşref Bey İzzet’e:</p>

  <p class="normal">- Sağ kalanlarla şu karşıki tepecikte buluşmaya çalışalım, bağır, dedi.</p>

  <p class="normal">İzzet’in sesine sağdan soldan bitkin karşılıklar geliyor, duyan aynı şeyi duymayanlar için tekrarlıyordu. Değişik yerlere dağılanlar arkadaşlarının sesini duymakla kendilerinde son bir enerji buldular. İzzet’ten gelen yeni emir dillerde dolaşıyordu. “Dikkat koşuyoruz! Dikkat koşuyoruz!” yattıkları yerlerden fırladılar; canlarını dişlerine takıp, hem koşuyor, hem de çevreye ateş ediyorlardı. Çoğu kana bulanmıştı. Elinde makineli tüfekle tepeciğe doğru koşan Ethem Bey bir taramaya yakalanıp “Allah” nidasıyla yere yığıldı. Eşref Bey makineliyi kavradı; ama ne sehpası, ne de mermisi vardı. Eşref Bey de düştü; bu düşüşü yeni bir mermi isabetinden değil, sağ ayağı bir çukura geldiği içindi. Kolundan yakalayan İzzet onu kaldırdı; adeta sürükleyip götürdü.</p>

  <p class="normal">Eşref Bey tepecikte yatar yatmaz, gözlerine dürbününü yaklaştırdı ve karşıdaki bayırda bulunan Yüzbaşı İsmail merceğine geldi; fidan gibi bir delikanlı olan İsmail kan revan içindeydi; eline geçirdiği hançerle çevresini saran Bedevî güruhuna hücum ediyor, sol eliyle de karnını tutuyordu. Karnından çok ağır yara aldığı belliydi; bütün ön tarafı ve eli kana gömülmüştü. Can havliyle bir hamle yaptığı anda, alnına rastlayan bir kurşunla devrilirken orada beliren Çallı Hüseyin Bey’le, Eyüp Berzenç’in emirlerindeki bir avuç kahramanla, aşağıdan saldıran insan dalgasına karşı süngü hücumuna kalkmaları Eşref Bey’in gözüne çarpınca heyecanlandı. Güneşin son ışıklarında parıldayan kanlı süngüleri sallayan bu yiğitleri dünya gözüyle bir daha görecek miydi!...</p>

  <p class="normal">Yamacın sağ tarafında bulunan Şerif Hüseyin’in kuvvetleri Çallı Hüseyin Bey’le, Eyüp Berzenç ve emrindekilerine yönelince onlar için fırsat doğdu. Eşref Bey;</p>

  <p class="normal">- Şu karşıya geçip, bizimkilerin üzerine gelen dalgayı biçelim, dedi.</p>

  <p class="normal">Karşıya geçmek istiyordu; fakat kan kaybı onda güç bırakamamıştı. Birkaç adımdan sonra yere düştü; İzzet de yanına yattı. Bu anda bir mermi Eşref Bey’in alnını sıyırdı; kan sağ gözünü kapattı. Elinin tersiyle sildiği sırada, onbeş metre kadar sol taraflarında Üsküdarlı İbrahim’i gördü. İbrahim öldürdüklerini üst üste yığarak suni bir siper oluşturmuş, dört tarafını saranlara siperin içinden ateş ediyordu. İbrahim sağ tarafından yaklaşanlara namlusunu çevirirken, solunda bir Bedevî peydahlandı. Eşref Bey ona haber vermek için bağırdı.</p>

  <p class="normal">- İbrahim!</p>

  <p class="normal">Dönerken Bedevînin cembiyeyi ensesine indirdiği İbrahim cesetlerin arasında kayboldu. İzzet’in namlusundan çıkan mermiyle Bedevî de yere yığıldı.</p>

  <p class="normal">Batan güneşin son kızıllıkları ufuktan silindi; gökyüzünde yıldızlar ışıldamaya başlarken ürpertili karanlık vadilerde koyulaşıyordu. Savaş alanının dışında kalan, elli atmış metre sağ taraflarındaki tepeye geçebilirlerse, selâmete yaklaşırlardı. Oraları taramak akıllarına gelmezdi; onlar da uzaklaşma fırsatını ele geçirmiş olurlardı. İzzet’e döndü:</p>

  <p class="normal">- Sağdaki tepede buluşacağımızı bağır.</p>

  <p class="normal">İzzet’in sesi birkaç kere küçük küçük tepeciklerin aralarındaki vadilerde yankılandı. Sürünmeye başladılar.</p>

  <p class="normal">Bulunan altınlar talan edilmişti; bir çoğu sağı solu eşerek geri kalanı aramaya devam ediyordu. Bazıları da hayattakileri öldürmek, onları soymak derdindeydiler. Kimilerince de öldürüp soyacağı insanın hangi saftan olduğu önemli değildi...</p>

  <p class="normal">Değişik yerlerde silâhlar patlıyor, vadilerde, yamaçlarda, tek tük kalmış Teşkilât-ı Mahsusa elemanları can veriyorlardı. Eşref Bey sağ kasığından bir kurşun daha aldı. Kalçasındaki yara da gittikçe ağırlaşıyor, son gayretle elleri ve ayakları üzerinde tepeye tırmanmaya çalışıyordu. İzzet geride kaldı; tabancası elindeydi. Rahat hareket edemeyen Eşref Bey’e yaklaşan olursa mıhlayacaktı. Eşref Bey’in gücü, ümidi kalmamıştı; bir külçe gibi yığılması an meselesiydi; ama bütün benliğiyle direniyordu. Bir kahpe kurşunla değil, arslanlar gibi vuruşarak, yiğitçe nârâlar arasında şehit olmak istiyordu. Yıllardan beri sürdürdüğü mücadelenin sonunda böyle şehit olmayı bir hak görüyordu; ne yazık ki göğüs göğüse boğuşacak dermanı kendinde bulamıyordu.</p>

  <p class="normal">Işıl ışıl yıldızlar vadilere, sırtlara serilen cesetleri aydınlatırken Eşref Bey sürünerek tepeye çıktı; önünde bir çukur, tekrar bir tepe vardı. Bakışlarıyla oraları dikkatlice taradı; hiçbir hareket görünmüyordu. Yuvarlanarak çukura indi; orada kısa bir süre dinlendikten sonra tepeye sürünmeye hazırlanırken tabancası elinde olan Giritli Hasan Hulki koşarak yanına geldi. Yerle gök arasında kendisini çaresiz hissedenin yardımına birinin gelmesi dünyalara değerdi; bunun ne demek olduğunu ancak böyle bir anı yaşayan bilirdi.</p>

  <p class="normal">- Kumandanım size nasıl yardımcı olabilirim?</p>

  <p class="normal">Eşref Bey “Tepeye çıkalım” diyecekken birkaç mermi isabet eden Hasan Hulki yere serildi; bir iki çırpındı ve kaldı. Yanına yaklaşan Eşref Bey sağ omuzundan tutup, “Oğlum Hasan Hulki! Oğlum Hasan Hulki!” diye sarstı. Uğradığı bir felâkette sevdiği insana yardım edememenin acısını duyarak yaşlı gözlerle Eşref Bey ona uzun uzun baktı. Elini uzatıp, alnını okşadıktan sonra gözlerini kapattı. Sağ tarafına düşen tabancasını eline aldı; mermisi kalmamıştı; aradı, ceplerinde de yoktu. Tabancasını göğsüne bıraktı; ellerinin ve dizlerinin üstünde tepeye doğru hareket etti. Biraz sonra ona yetişen İzzet’e döndü: bulanık bir sesle!</p>

  <p class="normal">- Hasan Hulki gitti, dedi.</p>

  <p class="normal">- Aşağıda gördüm Kumandanım, Rabbimize, Peygamberimize kavuştu.</p>

  <p class="normal">- Hep kavuşacağız; fakat burada yapacaklarımız var. Daha çok gençti.</p>

  <p class="normal">Silâhlar susunca endişeli bir sessizlik vadilere, çöllere hakim oluyordu. Aştıkları tepelerde, daha ilerlerde arada bir bağırılıyordu.</p>

  <p class="normal">- Ya Eşref teslim ol, senin üzerinde ahid ve eman var!</p>

  <p class="normal">Bu sesler Eşref Bey’e, Şerif Hüseyin’in kuvvetleriyle rastlantı sonucu karşılaşmadıklarını anlatıyordu. Bir taraftan “Ya Eşref teslim ol, senin üzerinde ahid ve eman var!” diye bağırılıyor, diğer taraftan da zaman zaman silâh sesleri alevleniyordu. Tırmandıkları tepenin tam üstünde bir çukurcuk seziliyordu. Oraya girdiler; savaş alanından da epeyce uzaktaydılar. Kendilerini oldukça güven altına almışlardı. Sancıları beynini kızgın bir burgu gibi delmesine rağmen Eşref Bey’in kulakları sayhalardaydı. Her sayhayla bir insan bu aleme gözlerini yumuyordu; muhakkak ki bunların bazıları kader arkadaşlarıydı. Her işitişinde, “Ey Rabbim, bu son olsun!” diyordu. Yüz üstü yatmış Eşref Bey’in başı bileklerinin üzerindeydi; bakışlarında aynı anda oğlu Feridun, kızları, karısı, kardeşleri, Üsküdarlı İbrahim’ in, Yüzbaşı İsmail’in, Hasan Zeytunî Efendi’nin, Ethem Bey’in, Giritli Hasan Hulki’nin şehit oluşları, o yiğitçe süngü hücumları bulunuyor, acı bir sıcaklık gözkapaklarının altında yayılıyordu.</p>

  <p class="normal">Bir süre sonra Eşref Bey kendini toparladı; yanında İzzet vardı; perişanlığı onu ne duruma düşürürdü. Yüzünü ona çevirdi.</p>

  <p class="normal">- Oğlum İzzet, ben ölebilirim. Cesedimi hiç endişe etmeden burada bırakırsın. Diğer cesetlerin başına ne gelirse, benimkine de o gelir. Devamlı doğuya doğru yürü; nasıl olsa Medine’yi bulursun. Fahreddin Paşa’ya durumu anlatırsın. İnşallah diğer kafile sağ salim Yemen’e ulaşır; bizim düşündüğümüzü Ahmed Tevfik Paşa, İmam Yahya ile gerçekleştirir.</p>

  <p class="normal">Eşref Bey ceplerini yokladı; emir defteri duruyordu; fakat kalemi düşmüştü. Çöllerde çok rastlanılan sullem adlı dikenden kopardı; sağ botundaki kanına banıp ailesine bir şeyler yazmak istedi. Yazdığını göremiyor, eli de titriyordu. “Dinlenirsem, yazabilirim” ümidiyle başını toprağa bıraktı.</p>

  <p class="normal">Birinin omuzuna dokunmasıyla gözlerini açtı; doğuda bir yangın yükseliyor, dünya ışığa kavuşuyordu. Üzerine eğilen sarıklı, sakallı insanlar Eşref Bey’i tanımışlardı. Son bir gayretle yerinden doğrulmaya çalışan Eşref Bey tabancasına elini attı; onu teşhis etmek için eğilenlerden birisi almıştı. Kamasını sıyırdı; kana boyanmış yırtık elbisesi ona ayrı bir heybet veriyordu; sağa sola açıldılar; ne çare ki ayakta duramadı; sağ ayağının üzerine basınca beynine sanki kızgın hançerler saplanıyordu. Oturmak zorunda kaldı. Bir İngiliz subayının yanında dikilen Feyzaoğullarından Ahmed:</p>

  <p class="normal">- Allah adına ve Şerif namına sana ahit veriyoruz, dedi. Emir Abdullah’ın sana selâmını getirdik. Sen bu memlekete zalim geldin, salim gideceksin.</p>

  <p class="normal">Eşref Bey kin ve hırs dolu gözlerle, eski bir dostu olan, sonradan saf değiştiren Ahmed’e bakarken İzzet kendine geldi. Bütün vücudu ağır bir yükün altında ezilmiş gibi olmasına rağmen, ayağa fırladı; acıdır ki yapacağı bir şey yoktu; onun da tabancasını almışlardı. Çevrelerini büyücek bir kalabalık sarmıştı. Feyzaoğullarından bazı kimseler yardım etmek isteyince, Eşref Bey uzanan elleri itti. İzzet’in yardımıyla ayağa kalktı; her tarafı kurumuş kandı; sağ bacağını yere basınca, sendeledi; yüzündeki ifadeden acısını fark eden İzzet hemen sağ koluna girdi. Birisi saygıyla üç adım kadar yanına yaklaştı.</p>

  <p class="normal">- Ya Kuşların şeyhi, Emir Abdullah su gönderdi.</p>

  <p class="normal">Elindeki kırbayı uzattı. Eşref Bey cesetlerin yattığı karşıki tepelerde, vadilerde bakışlarını gezdiriyordu. Adamın elinden kırbayı alan İzzet sessizce:</p>

  <p class="normal">- Kumandanım su için, dedi.</p>

  <p class="normal">Eşref Bey, kırbayı alıp içti ve tekrar İzzet’e verdi; bakışları her türlü çılgınlığa elverişliydi. İzzet, onun ruh halinin farkındaydı; fakat yapacakları bir şey yoktu; tüfekli, cembiyeli pek çok insan etraflarını çevirmişti. İzzet munis bir sesle onu uyarmak istedi.</p>

  <p class="normal">- Kumandanım yüzünüzü yıkayın; ferahlarsınız. Kadere boyun eğmekten başka çaremiz yok.</p>

  <p class="normal">Eşref Bey hiçbir şey söylemedi; elindeki kamayı boş alana fırlattı. İzzet’in döktüğü suyla yüzünü yıkarken burnundan soluyordu. Sonra İzzet içti, yüzünü yıkadı.</p>

  <p class="normal">Eşref Bey yıldırımlaşmış bakışlarını Ahmed’e çevirdi.</p>

  <p class="normal">- Sizde insanlık varsa, bu kırbayı dolaştırın, yaralılara su verin.</p>

  <p class="normal">Ahmed’in sesinde sanki bir suçluluk gizliydi.</p>

  <p class="normal">- Sizi aramak için her tarafı dolaştık. İki yaralı bulduk; diğerlerinin hepsi ölü.</p>

  <p class="normal">Sabah güneşinin altında karşıki sırtlarda, vadilerde yatan cesetlerde bakışlarını gezdirirken, yıllardan beri beraber olduğu o yiğit delikanlılar gözlerinin önünden geçiyordu.</p>

  <p class="normal">Yürümeye başladılar; tepeden inerken Eşref Bey, İzzet’e dayanarak adım atabiliyordu. Çırılçıplak kalmış Bedevî cesetlerinin arasında ilk Giritli İsmail Beyin naaşına rastladılar. Kurumuş kanlar içinde yatıyordu; üzerinde pek çok hançer yarası vardı; her şeyini soyup almışlar, emsaline az rastlanabilecek kadar efendi, çelik yürekli insanı anadan doğma bırakmışlardı. Eşref Bey İzzet’e:</p>

  <p class="normal">- Kefiyeni çıkar, avret yerini ört, dedi.</p>

  <p class="normal">İzzet’in, hemen başındaki kefiyeyi çıkararak örtmesi onları kalabalığın arasında takip eden İngiliz subaylarının dikkatini çekti. İzzet’in yardımıyla yürüyebilen Eşref Bey’in her adım atışında yüzünde dayanılmaz bir acı görünüyordu.</p>

  <p class="normal">Vadiye indiklerinde altı hecinden oluşan bir mekkare kolu onları bekliyordu. Aralarında bulunanlardan birisi eğilerek Eşref Bey’i selâmladı.</p>

  <p class="normal">- Emir Abdullah’ın hürmetleri var; size yardımcı olmamız için bizi gönderdi.</p>

  <p class="normal">Hecine bindirilirken değişik yerlerinden kaynaklanan sancılarının arttığı belli oluyordu. İzzet binmedi; Eşref Bey düşebilir endişesiyle yanında yürüyordu. Savaşın bütün şiddetiyle saatlerce sürdüğü boğazın önündeki tepelerden birine çıktıklarında korkunç bir manzarayla karşılaştılar. Eşref Bey hecininin yularını çekti; elem dolu gözlerle cesetlere bakmaya başladı. Birkaç metre önünde Eyüp Berzenç yatıyordu; o edepli delikanlı da anadan doğma soyulmuştu. Başkalarına karşı tunç gibi sert olan sesi, ona karşı nasıl da saygılı bir tınıya dönüşüyordu. “... Nur yüzlü bir ihtiyar beni kucakladı; tüy gibi alıp gökyüzüne çıkardı... Kusura bakmayınız Kumandanım, benim rüyam denenmiştir; mutlaka çıkar. Şehit olmaktan endişe etmiyorum. Ben sadece sizi haberdar etmek istedim; bağışlayınız.” sözleri kulaklarında yankılanırken bir damla yaş kirpiklerinden düştü; ama kendisini tutmayı başardı. Hemen yanında Kortez Mustafa, biraz ilerde Çallı Hüseyin Bey yatıyordu; onların durumları da farklı değildi; delik deşik olmuş vücutları güneşin altında yanıyordu. Bu manzaraya yürek dayanmazdı; fakat metin olmalıydı. Genellikle son anlar hatırda kalır, o da milletinin imajını etkilerdi. Tavrı Ahmed’in dikkatini çekti.</p>

  <p class="normal">- Bir şey mi emrediyorsunuz?</p>

  <p class="normal">Cesetlerde gözlerini gezdiren Eşref Bey çevresindekilerin de anlaması için Arapça konuşmaya başladı.</p>

  <p class="normal">- Sizler milletimize has kahramanlıkla döğüştünüz. Peygamber Efendimiz’in insanlığa rahmet olan sancağının burçtan inmemesi, dinimizin ayaklar altına düşmemesi için aslanlar gibi vuruştunuz. Aziz milletimiz sizleri unutmayacak, kıyamete kadar hatıralarınızı fatihalarla yâd edecektir. Kafkasya’dan Cezayir’e, Avrupa içlerinden Çin Seddi’ne kadar topraklar mezarı olan ey talihsiz nesil; sizi gurbet ellerinde bırakmıyor, yüreğimizde götürüyoruz. Yattığınız yerleri de unutmayacağız; mezarlarınız gelecek nesillerimiz için davetiye olacaktır. O nesiller ki şimşek olup buraları aydınlatacak, kasırga olup Peygamber Efendimiz’in diyarından yabancıları söküp atacak, yağmur olup nur yüzlü sahabelerin ülkesinde tekrar bereketli bir İslâm medeniyetinin kökleşmesini sağlayacaklar.</p>

  <p class="normal">Orta yaşlı, sakallı birisi Eşref Bey’e yaklaştı.</p>

  <p class="normal">- Kuşların Şeyhi, gerçekten aslanlar gibiydiler; ayrı ayrı hepsi bin fatihaya lâyıktır.</p>

  <p class="normal">Ahmed onu doğruladı.</p>

  <p class="normal">- Allah için eşi bulunmaz yiğitlerdi.</p>

  <p class="normal">Bir tepeciği aşınca muhteşem bir çadırın çevresinde epeyce bir kalabalığın toplandığını gördü. Eşref Bey’i götüren hecin ilerlerken, o kalabalıktan bazıları da ona doğru yürümeye başladılar. Eşref Bey birkaçını tanıdı; dillerde dolaşan efsane adıyla ona hitap ediyorlardı.</p>

  <p class="normal">- Safa geldin, ya kuşların şeyhi!</p>

  <p class="normal">Çadırın önünde Eşref Bey’i hecinden indirdiler; bir koluna İzzet, diğer koluna bir Bedevî girdi; ağır ağır yürüyorlardı. Her zaman şık gördükleri Eşref Bey’in, değişik yerlerinde avuç avuç kanının kuruduğu, tozlarla bulaşık, yırtık elbiseli, şiş bacaklı hali onu tanıyanlarda şok etkisi yaptı. Kalabalığın arasından ona Hudeykaoğulları’ndan Ahmed Rasim koltuk değneğini uzattı.</p>

  <p class="normal">- Ya ebedî dost bu değneğimi kabul et. Oğlum beni atıma bindirir.</p>

  <p class="normal">Eski dostları Hudeykaoğulları artık Şerif Hüseyin’in saflarındaydılar; fakat Ahmed Rasim halâ sıkı bir Osmanlı taraftarıydı. Kanaatince Osmanlı’nın tarih sahnesinden çekilmesi bütün Müslümanları zelil ederdi. Ayrılıkçılara karşı mücadele anında bir mayına basıp, sol ayağının dizden aşağısını kaybetmişti. Uzattığı koltuk değneğini alınca, Bedevî kolundan çıktı. Tek bacağı üzerinde dikilen Ahmed Rasim’in gözlerinden yaş yağmur gibi boşanıyordu. Sarsılmaz iradesiyle kendini tutmasını beceren Eşref Bey, koltuk değneğine dayanarak yanına gitti; onu kucakladı.</p>

  <p class="normal">- Üzülme Ahmed Rasim; Uhud’da da perişan olmuştuk. Sonra onu birbirinden muhteşem zaferler takip etti. Biz canımız da dahil, herhangi bir fedakârlıktan sakınsaydık, üzülmen gerekirdi. Neyi yapabilecekken yapmadık? Allah, Peygamber davasından neyimizi esirgedik?</p>

  <p class="normal">Gözyaşları arasında Ahmed Rasim cevap verdi.</p>

  <p class="normal">- Evlâtlarım sana kurban olsun ya Kuşların Şeyhi! Bizler elimizden geleni yapmakla yükümlüyüz. Ve sizler Allah şahittir ki her şeyi yaptınız, hatta imkânsızları dahi yaptınız. Neylersin ki kader boynumuzu büktü.</p>

  <p class="normal">- Harap etme kendini Ahmed Rasim; fakat bu acılı günü unutma; büyük acılar, büyük hamleleri doğurur.</p>

  <p class="normal">Bir koluyla İzzet’e, diğer koluyla koltuk değneğine dayanarak yürüyen Eşref Bey, Şerif Hüseyin’in oğlu Abdullah’ın karargâh olarak kullandığı eşine az rastlanacak kadar gösterişli çadıra girdi. Kafatasını zonklatan acılar içindeydi; kan kaybından da başı dönüyordu. Çevresinde İngiliz, Fransız, Tunuslu subaylar bulunan Emir Abdullah ayağa kalktı; ona doğru ilerledi ve elini tuttu.</p>

  <p class="normal">- Hoş geldiniz Eşref Bey. - Perişanlığı onu etkilediği için hemen ilâve etti- Oturunuz, hatta uzanınız.</p>

  <p class="normal">İzzet onu oturttu; arkasına bir minder koydu; kendisi de yanına ilişti. Eşref Bey’in kanlı kaburgaları görünüyordu; et ve kemik eziklerinin pıhtılaştırdığı elbisesi kumla, toprakla kirlenmişti. Tunuslu Binbaşı Sidi Raho uzun abasını çıkarıp, ona giydirdi. Sidi Raho’ya şükranını belirten bir hareket yaptıktan sonra Emir Abdullah’a döndü.</p>

  <p class="normal">- Teşekkür ederim Abdullah Bey; istirham ediyorum; yaralı arkadaşlarımızın araştırılması için emir veriniz. Şehitlerimizi de kendilerine lâyık bir şekilde gömdürünüz.</p>

  <p class="normal">- Emin olunuz, bütün savaş alanını tarattım; cesetleri bir bir yoklattım. Ancak ikinizden başka iki yaralı bulabildik. Kırk civarında ceset tespit edebildik. Bizim askerlerimizin de çoğu sivil olduğu için ayırmak güç oluyor. Ama büyük kuvvetlerinizin kuşatmayı yarıp çıktığı kesin.</p>

  <p class="normal">Eşref Bey’in acılı yüzünde bir gülümseme rüzgâr gibi görünüp silindi.</p>

  <p class="normal">- Hepimiz kırk üç kişiydik; bir de Hasan Zeytunî Efendi’yle birkaç hizmetlimiz vardı. Rica ediyorum, o iki yaralıyı gerekli şekilde tedavi ettirin. Şehitlerimizin cesetlerini de kurda kuşa yem etmeyin.</p>

  <p class="normal">“Kırk üç” rakamını duyunca, birbirleriyle bakıştılar. Kimisi inanmakta güçlük çekiyor, kimisinin de hayret ettiği yüz ifadesinden anlaşılıyordu.</p>

  <p class="normal">- Merak buyurmayın; siz bizim baba dostumuzsunuz; gerekeni yaparız. Topraklarımızda olup bitenlerin sorumlusu biziz; onuru da, onursuzluğu da bize aittir.</p>

  <p class="normal">Eşref Bey alevlenmek üzere olduğu anlaşılan bakışlarını ona çevirdi.</p>

  <p class="normal">- Yabancı subayların gölgesinde bir evlek toprağa sahip olunamayacağını unutmayın Abdullah Bey! Süper güçler bölge halkıyla yüz yüze gelip, çatışmak istemedikleri için küçük devletçikleri maşa olarak kullanırlar. Babanız Şerif Hüseyin Paşa, sizin de bildiğiniz üzere, her fırsatta bana, “Sen benim evlâdımsın.” derdi. Hiçbir zaman samimiyetine inanmamıştım. Olaylar ne kadar haklı olduğumu gösteriyor değil mi?</p>

  <p class="normal">Emir Abdullah’ın rengi değişti; durumlarını ifade etmekte güçlük çekiyordu. Yanında bulunan İngiliz Albay Canklin, Emir Abdullah’ı da müşkül durumdan kurtarmak istedi. Sesinin tonu oldukça sıcaktı.</p>

  <p class="normal">- Sizi iyi tanıyor, nasıl bir karakter taşıdığınızı biliyoruz. Onurunuza saygı göstermek gayreti içinde bulunduğumuzu samimiyetle ifade etmek isterim. Fakat benim de bazı görevlerim olduğunu mutlaka takdir edersiniz. İzin verirseniz bir şey sormak istiyorum.</p>

  <p class="normal">Tavrı, ses tonu gerçekten saygılıydı. Ömrünü vuruşmalarda geçirmiş, iri yarı, hele şimdi perişanlığın verdiği bir heybetle görünen Eşref Bey, ilk bakışta hakkında varılacak hükmün tam aksine, aldığı terbiye gereği nezakette kimseden aşağı kalmamaya dikkat ederdi.</p>

  <p class="normal">- Buyurunuz efendim; açık yüreklilikle cevap vereceğime güvenebilirsiniz.</p>

  <p class="normal">- Niçin, nereye gidiyordunuz? Madem ki kırk üç kişiydiniz, kendinizle mukayese edilemeyecek kadar kalabalık bir güçle karşılaşınca, kurtuluşunuzun bulunmadığı belliydi. Neden teslim olmayı düşünmediniz?</p>

  <p class="normal">- Yemen’de kuşatma altında bulunan milletimize, ümmetimize yardım etmeye gidiyorduk. Kurtaramazsak bile, en azından yalnız olmadıklarını, onları unutmadığımızı göstermek için kaderlerini paylaşmak istiyorduk. Gelelim sorunuzun ikinci bölümüne; teslim olmak asker için bir alternatif, bir tercih meselesidir. Onu değil de niçin vuruşmayı seçtiğimizi sizin ferasetinize ve onur anlayışınıza bırakıyorum.</p>

  <p class="normal">- Anlıyorum efendim.</p>

  <p class="normal">Emir Abdullah konuyu değiştirmek amacıyla kapının önünde dikilenlere seslendi.</p>

  <p class="normal">- Ekmek, süt, yağ ve bal getirin.</p>

  <p class="normal">Eşref Bey oturamıyordu; ayağı kütük gibi şişmişti; kasığında da acı bir yangın devamlı derinleşiyor, sık sık oturuşunu değiştiriyordu. Getirilen kahvaltıdan Eşref Bey sütü içti; yağ ve baldan birkaç lokma aldı. Bakışıyla İzzet’e “sen buyur” dedi. İzzet devam ederken Doktor İsa geldi; elinde sadece iki matara tendürdiyot, pamuk ve gazlı bez vardı. Çadırın kuzey tarafındaki perdenin arkasına geçtiler. Eşref Bey’in yaralarını temizleyip sardı.</p>

  <p class="normal">Eşref Bey geri geldikten kısa bir süre sonra Emir Abdullah ve yanındakiler ayağa kalktılar. Emir Abdullah saygıda kusur etmemek için son derece dikkatliydi; çok yakından tanıdığı Eşref Bey’in onuru sözkonusu oldu mu hayatının gözünde hiçbir değeri kalmadığını bilirdi.</p>

  <p class="normal">- Acınızı yüzünüzde görüyorum Eşref Bey; fakat maalesef gitmek zorundayız. Bu isteğimizi anlayışla karşılayacağınızı ümit ediyorum.</p>

  <p class="normal">Eşref Bey kendi kalkamadı; İzzet’in ve daha iki kişinin yardımıyla kalkabildi. Abayı çıkarmak isteyince Sidi Raho yanına yaklaştı.</p>

  <p class="normal">- Lütfen Eşref Bey; hediyem olarak kabul buyurun.</p>

  <p class="normal">Bir ata bindirilen Eşref Bey’in gözleri hazırlanan kafiledeki yaralıları arıyordu. Mamaka Mustafa’nın kolu sarılıydı. Diğeri Süryani İsa idi; yarası ağır olmalıydı ki, onu bir devenin üzerine yatırmışlardı. İzzet de Mamaka Mustafa gibi yaya yürüyenlerin arasındaydı.</p>

  <p class="normal">Emir Abdullah’ın kumanda ettiği kafilede Albay Canklin’den başka üç İngiliz, bir Fransız subayı, bir İngilizlerden, bir de Araplardan oluşan mitralyöz mangaları, bir hecinsüvari, bir de piyade bölüğü vardı. Devamlı kuzeybatıya doğru yol alıyorlardı. Ocak ayı idi; çölün en serin olduğu günlerdi; gündüz fazla zorlanmıyorlardı; ama akşamları çöl soğuğu iliklerine işliyordu. Geç saatlere kadar yol alıyor, iyice yoruldular mı konaklıyor, sabah olunca tekrar hareket ediyorlardı. Süryani İsa’nın yarası tahmin edildiği gibi ağır değildi, kafiledeki doktor küçük bir müdahale ile iki kurşunu da çıkardı; biraz topallıyor, fakat yürüyebiliyordu.</p>

  <p class="normal">Yanbug’a az bir mesafe kala bir köyde konakladılar. Ortalıktan kaybolan Emir Abdullah iki saat sonra gelince, bir işaretiyle, arkasına minder koyup yaslanan Eşref Bey’in çevresindeki muhafızlar uzaklaştılar. Yanına oturan Emir Abdullah’ın heyecanını gizlemeye çalıştığını Eşref Bey sezdi; ama belli etmedi. Emir Abdullah duyulmasından endişe ettiğinden yavaş sesle söze başladı.</p>

  <p class="normal">- Celal-ül Melik Hazretleri Şerif Hüseyin Paşa’dan telgraf aldım. Daha önce kendi aramızda mutabık kaldığımız bir hususu size teklif etmemi emrediyor. Canım Eşref Bey, siz ülkemizi, insanımızı iyi tanıyorsunuz. Bizden birisi olunuz. Başında bulunduğunuz teşkilât, bir İslâm teşkilâtıdır. Bizim İslâmî bir anlayışa karşı olmamız mümkün mü? Biz İttihat Terakki’nin lider kadrosuna karşıyız. Hilâfet makamına da saygımız sonsuzdur. Görüyorsunuz ki bütün Arap âlemi birleşiyor; ordumuzun başında liyâkatlı bir kumandana ihtiyacımız var. Hayatınız boyunca devam etmek kaydıyla size kumandanlık teklif ediyoruz. Anadolu’daki emlâk ve akarınızı fazlasıyla telâfi edeceğiz ve istediğiniz kadar da tahsisat vereceğiz. Bu teklife “Evet” derseniz, Celal-ül Melik Hazretleri gideceğiniz yönü değiştirecektir.</p>

  <p class="normal">Yüzünde bir alev dolaşan Eşref Bey gözlerini ona dikti; bakışları tutuştu, tutuşacaktı.</p>

  <p class="normal">- Yazıklar olsun Abdullah Bey, bin kere yazıklar olsun! Ben size hangi hareketim veya tavrımla bana böyle bir ihaneti teklif etme cesaretini verdim? Bu teklif, aldığım kurşun yaralarıyla mukayese edilemeyecek kadar ağır geldi. Siz beni Cafer Askeri veya Nuri Said mi zannettiniz? Her milletten birkaç tane alçak çıkabilir; fakat bunlar ne o milletin değerini düşürür, ne de hamurundan kuşku duyulmasına sebep olur. Bakınız Abdullah Bey, size bir şey söyleyeceğim; siz de Müslümansınız, biz de; kim ne derse desin, Avrupalı önce Hıristiyanlık penceresinden bakar; İngilizlerin gözünde aramızda fark olmaması gerekir; size niçin krallık kurduruyor? İslâm alemi parçalanırsa, Avrupalıların sömürgesi olacağımızı, en fazla sözüm ona millîlik adına onların emrinde bulunan kukla hükûmetlerin hakimiyetinde devletçikler kuracağımızı görmüyor musunuz? Bu savaşın, Allah’ın bize bahşettiği petrolü ele geçirme mücadelesi olduğunu idrak etmemeniz mümkün mü? Bunların hepsini biliyorsunuz; fakat İngiliz ve Fransızlarla işbirliği yapmak işinize geliyor. Uydu bir devlet kurmayı Allah’a iyi kul, Peygamber’e samimî ümmet olmaya tercih ediyorsunuz. Fani dünyada bunun hesaplaşması yapılamazsa, mahşer diye bir yer var. Cenab-ı Allah’ın adaletinden kesinlikle şüphem yok.</p>

  <p class="normal">Kıpkırmızı kesilen Emir Abdullah onu teskin etmenin ihtiyacını duydu.</p>

  <p class="normal">- Çok özür diliyorum; kusurumu bağışlayın. Aman aramızda kalsın, teklifimi geri aldım.</p>

  <p class="normal">Biraz sonra kafile hareket etti; ikindi vakti Yanbuğ’a girdiler; daha çarşıya gelmeden Emir Abdullah “Allahaısmarladık” deyip ayrıldı; bir daha da görünmedi. Hayber’deki cenk muhayyilelerin ürünüyle karışıp adeta bir destan olarak buraya yayılmıştı. Dillerde dolaşan bu olay bir kartopu gibi yuvarlanarak büyümüş, atmosferini oluşturmuştu. O atmosferi soluyor, oradaki yiğitlikleri görmüşçesine birbirlerine anlatırken geleceğin kuşkusunu da derinden duyuyorlardı. Olayın kahramanlarıyla karşılaşınca şoke oldular. Yanbuğ’un bütün dikkati üzerlerine yöneldi. Gücünü halka göstermek için Şerif Hüseyin’in onu teşhir etmesinden tarif edilmez acı duydu; ne çare ki yapabileceği bir şey yoktu. Ayaklarını yere vurup tozları havalandıran askerlerin arasında bastonuna dayanarak yürüyen Eşref Bey bakışlarını, “Ya Kuşların Şeyhi, kanatlarını kim kırdı!” bağırışlarıyla, şen şakrak çığlıklar atıp koşuşan çocuklardan kaydırınca, dükkânların önlerine çıkmış, caddenin kenarlarına dikilmiş, onlara bakarak gözlerini silen adamları, perdeleri aralayıp yaşlarını kurulayan kadınları gördü. Bakışlarını çevrede gezdirmeye devam etti; bağırtılan bir avuç çocuktu; pencerelerdeki başörtülü kadınların, cami kapılarında dikilen ihtiyarların ağlamaları yanardağ halini almış, devamlı volkan püsküren yüreğine su serpiyordu.</p>

  <p class="normal">Kaymakam Abdülkadir Efendi’nin hazırlattığı evde bir saat kalmadan, çocuk çığlıkları, gözyaşları arasında aynı caddelerden geçerek rıhtıma geldiler. Vapura binip Cidde’ye, oradan da Mekke’ye hareket ettiler.</p>

  <p class="normal">Mekke’ye az bir mesafe kalınca, Eşref Bey’i attan indirdiler. Burada da zaman iyi ayarlanmıştı. Acizlik kadar feci bir şey olmadığının kahrını duyarak, koltuk değneğine dayanıp, adımını atıyordu. Mekke’nin dış mahallesine yaklaştıkları sırada Binbaşı Hikmet onları karşıladı. Onun ne aşağılık bir yaratık olduğunu Eşref Bey bilirdi; “Kimbilir nasıl bir uğursuzlukta bulunacak?” diye zihninden geçirirken Binbaşı Hikmet atını yanına sürdü.</p>

  <p class="normal">- Celâlü’l-Melik Hazretlerinin emri gereğince abanı vereceksin.</p>

  <p class="normal">Durumu anında kavrayan Eşref Bey’in gözlerinde şimşek çaktı.</p>

  <p class="normal">- Şerif Hüseyin’e selam söyleyin; beni kanlı, toza ve toprağa bulanmış kıyafetimle teşhir etmesi kendisine şeref vermez. Fakat dinim, vatanım, milletim ve ümmetim uğruna döktüğüm kan benim şerefimdir. Bu kanlı, yırtık elbisem çocuklarıma bırakacağım en aziz hatıradır.</p>

  <p class="normal">Çıkardığı abayı ona fırlattı.</p>

  <p class="normal">- Al!</p>

  <p class="normal">Gençliğinde buralarda yaşayan, bir tabur askerin içinden Müşir Ahmed Ratip Paşa’nın oğlunu kaçıran, aff-ı şahaneye mazhar olunca bırakan Eşref Bey bu diyarda bir efsaneydi. Trablusgarb’da yaptıkları; Kırklareli, Tekirdağ, Edirne’nin geri alınışındaki kahramanlıkları dilden dile anlatılmış, adeta muhayyilelere sığmaz hale gelmişti. Onun esir edilmesi Şerif Hüseyin’e duyulan güveni çok artıracaktı. Şimdi bir tiyatro sahnesine çıkıyormuş gibi olması Eşref Bey’i derinden yaralıyordu. Öğle namazının bitiminde Mekke’ye giriyorlardı. Diğer üçü arkadan geliyordu; Eşref Bey koltuk değneğine dayanarak yürürken zihninden şunları geçiriyordu: “Rabbim, Hazreti Hamza gibi şehit olamaz mıydım? Bu aşağılanmaya nasıl katlanacağım! Ah niçin Yıldırım Bayezid’i örnek alıp yüzüğümde zehir taşımadım!...” Ama ne olursa olsun dik durmalıydı; bir misyonu temsil ediyordu. Dostların üzüntüsünü, düşmanların sevincini azaltmalıydı.</p>

  <p class="normal">Mekke’nin Mualla semtindeki Mecrane’den Kasaphanelere doğru yürüyorlardı. Çevrelerindeki süngülü, mitralyözlü askerler düzenli adım atmakta çok dikkatliydiler. Teşvik edilen, öğretilen çocuklar çevrelerinde koşuşup “Gâvurlar! Kanadı kırık Kuşların Şeyhi” gibi çığlıklar atıyorlardı. Kahvelerin önlerinde toplanmış, dükkânların kapılarında birikmiş adamların kimi vakur, ama tedirgin bir çehre, kimi gözyaşıyla bunları seyrediyordu. Eşref Bey koltuk değneğine dayanarak yürüyor, diğer üçü de onu takip ediyordu; evlerin camları açılıp kapanıyor, kadınlar hıçkırıyorlardı.</p>

  <p class="normal">Onları Cürüle kışlasına götürdüler. Eşref Bey’e ayrı bir oda tahsis etmişlerdi. Bir şey yapamamanın acısıyla hırsı kamçılanan Eşref Bey bir türlü yerinde duramıyor, burnundan solurken “Şerif Hüseyin! Senin sonunu görmek için yaşamak istiyorum!” diye sık sık söyleniyor, odada koltuk değneğini takırdatarak volta atıyordu.</p>

  <p class="normal">Akşama doğru Şerif Hüseyin’in yaveri Binbaşı Bağdatlı Rauf geldi.</p>

  <p class="normal">- Celâlü’l-Melik Hazretleri selâmlarını tekrarlıyorlar. Abanızın altında savaşta harap olmuş elbiseyi giydiğinizi tahmin etmiyorlarmış. Resmî üniformanızın bulunduğunu zannediyor ve halkımıza sizin Eşref Bey olduğunuzu göstermek istiyorlarmış. Şahsiyetinizin ve buradaki şartların böyle bir tedbir almaya onu zorladığı için mazur göreceğinizi ümit ediyorlar. Buyurun abanızı, giyebilirsiniz. Bir başka elbise isterseniz Celâlü’l-Melik Hazretleri onu da temin edecekler.</p>

  <p class="normal">Abayı alıp tekrar ona fırlattı.</p>

  <p class="normal">- Şerif Hüseyin’e götürün. Kanlı, yırtık, kirli elbisemi samur kürküne değişmeyeceğimi ona söyleyin!</p>

  <p class="normal">Binbaşı Bağdatlı Rauf, Eşref Bey’i tanıyor, ısrarınının herhangi bir faydası olmayacağını biliyordu. Kıpkırmızı bir yüz ve abayla çıkıp gitti.</p>

  <p class="normal">Ertesi gün Eşref Bey masada düşünceli bir tarzda otururken kapısını kışla kumandanı Mahmud Gaysunî açtı.</p>

  <p class="normal">- Sizi bir müsteşrik ziyaret etmek istiyor.</p>

  <p class="normal">Eşref Bey halka teşhirin yanısıra Mekke’ye getirilişinin ikinci sebebini anladı.</p>

  <p class="normal">- Buyursun, efendim.</p>

  <p class="normal">Geldiğinde ona saygı göstermiş olmamak için koltuk değneğinin yardımıyla ayağa kalktı; bir metre doksan santim boyundaki Eşref Bey’e yırtık, kanlı elbisesi ayrı bir heybet veriyor, bakışları alevlenince de gerçekten dehşetli bir hal alıyordu. Renkleri değişmiş, kurşunla iki yerinden delinmiş postallarının ökçelerini, koltuk değneğinin ucunu taş zemine vurarak dolaşıyordu.</p>

  <p class="normal">Arap kıyafetiyle içeriye giren ufak tefek adama Eşref Bey kin ve yenilginin hıncıyla bilenmiş bakışlarını çevirdi. Ceres’te gördüğünden beri epeyce değişmiş, çöl iklimiyle yüzü iyice kavrulmuş, göz altlarındaki çizgiler belirginleşmişti. Zaferin gururu duruşunda gizli olan adamın boynuna sarılıp boğmamak için kendini zor tutan Eşref Bey sandalyeyi işaret etti.</p>

  <p class="normal">- Buyurun oturun Mister Lawrence; sizinle bir İngiliz müştesriki olarak mı, yoksa gerçek kimliğinizle mi görüşelim? Merak ettiğim bir hususu da bu arada sormak istiyorum. Nasıl bir yürek, nasıl bir vicdan taşıyorsunuz ki menfaat için kardeşi kardeşe, dindaşı dindaşa rahatça kırdırabiliyorsunuz?</p>

  <p class="normal">Tanınmasına şaşırdı; fakat çok soğukkanlı olduğu için hemen toparlanmasını becerdi.</p>

  <p class="normal">- Ben aslında müsteşrikim Eşref Bey. Bugün devletimin bana verdiği, milletimin ihtiyaç duyduğu görevi yapıyorum. İşim bittiği gün yine müsteşrikliğe döneceğim. Asıl benim size “Burada ne arıyorsunuz?” diye sormam lâzım; ama siz bizim misafirimizsiniz; kabalık olur.</p>

  <p class="normal">İçi kan ağlayan Eşref Bey gülümsedi.</p>

  <p class="normal">- Siz gençsiniz, ben de fazla yaşlı sayılmam; fakat durumu değerlendiremediğinizi açıkça görüyorum. Buralar ne sizin, ne de sizin olacak. Milletlerarası şartlardan dolayı maddî varlık olarak buralardan uzaklaşabiliriz; ama unutmayın ki bizim serverimiz, önderimiz Hazreti Muhammed’dir. O, iki cihan güneşi uğruna hiçbir millet evlâtlarını bizim kadar cömertçe harcamadı. Memleketinden, doğup büyüdüğü, yaşadığı yerlerden çok uzaklara itilsek bile O yüreğimizdedir. Yüreğimizdeki sevdayı kimse söküp alamaz. Biz o sevda ile bir gün güneş olur, bora olur, yıldırım olur yine buraya geliriz. Dünya pek büyük rüzgârlara gebe; kısa bir süre sonra sizi burdan savurup atacaktır.</p>

  <p class="normal">Lawrence’in yüzünde anlamlı bir gülümseme belirip silindi. Kısa bir süre düşündükten sonra yumuşak bir tonla konuşmaya başladı.</p>

  <p class="normal">- Bunları bir kenara bırakalım Eşref Bey; savaş bitmeye yüz tuttu; sizin ve müttefiklerinizin yenilmek üzere olduğunu anlamak için iyi bir kurmay olmak gerekmez. Esasları hazırlanmakta olan barış andlaşmalarına göre Osmanlı’nın sınırları çok daralacak; büyücek bir ilin seviyesine inecektir; tamamen de silinebilir. Hiç uğruna daha fazla kan dökülmesini önlerseniz, kendinize yarar da sağlayabilirsiniz. Dostunuz Enver Paşa’yı ikna edip, teslim olunuz.</p>

  <p class="normal">Olduğu yerde duramıyordu; koltuk değneğine dayanarak bir adım atıp geri döndü. Gözlerinde sanki şimşekler çakıyordu.</p>

  <p class="normal">- Ne demek “teslim” olmak? Bu mendebur kelime bir başka dilden, dilimize geçmiş. Bizim dilimizde “teslim” yok; biz milletçe kanımızın son damlasına kadar döğüşürüz. Tarihimize bakarsanız sayısız örneklerini görürsünüz!</p>

  <p class="normal">- Anlamıyorum Eşref Bey, savaşın aleyhinize bittiğini görmüyor musunuz? Londra’da, Paris’te, Petersburg’ta barış şartları hazırlanıyor. Amerika Birleşik Devletleri de saflarımızda yer alıyor. Filistin’de bulunan General Allenby’in emrindeki büyük kuvvetler hücum için yağmurların sona ermesini bekliyorlar. Burada kurulmak üzere bulunan Büyük Arap Krallığı’nın askerleri de onlara yardımcı olacak. Yemen zaten elinizden çıktı; Suriye’de de olağanüstü bir kaynaşma var. Şu anda kırkdört devletle savaş halindesiniz; gücünüzün kalmadığını siz de biliyorsunuz. Teslim olur, boğazları açarsanız, Rusya’nın imdadına yetişir, sonra onların kalabalık askerinden yararlanabilirsek, muhakkak ki barış şartlarımız yumuşar; hiç değilse tarihte milletçe varlığınızı devam ettirme imkanına kavuşursunuz. Bu da küçümsenecek bir olay değildir.</p>

  <p class="normal">Yüzüne kızıllık vurmuş gibi olan Eşref Bey’in bakışları alev saçıyordu.</p>

  <p class="normal">- Ağzından çıkanları kulakların duysa, ne dediğinin farkında olursun Mister Lawrence! Ruslar’a kendi ellerimizle İstanbul’u teslim etmemizi bizden nasıl beklersiniz! Siz de hiç utanma hissi yok mu?</p>

  <p class="normal">- Ülkeniz hakkındaki gizli çalışmaları, projeleri günışığına çıkarmakla görevli teşkilatın başında bulunduğunuza göre Rusya’nın savaş sonunda İstanbul’a gireceğini bilmeniz gerekir. Galip gelen devletler, mağluplara istedikleri şartları elbette dikte ettireceklerdir. Kan akmasının bir anlamı varsa, akar; fakat bir anlam taşımıyorsa, akıtmak akıl kârı mıdır?</p>

  <p class="normal">- Ruslar İstanbul’a girmeyecekler; sizin oraya dair gizli plânınız var. Siz üç yıl önce de çok şey söylüyordunuz; Çanakkale’yi bir haftada geçecektiniz; bütün Arap dünyası isyan edecekti; Osmanlı Devleti çürük bir yumurta gibi dağılacaktı. Bunların hiçbiri olmadı. Üç yıldır savaşı biz ayakta tutuyoruz. Ne benim, ne de Enver Paşa’nın sözüyle milletimiz asla teslim olmaz. Buralarda biz sizi takatsiz düşürmek için döğüşüyoruz; Anadolu’ya girdiğiniz vakit, sizi orada boğacağız. Bunu yaşayan görecektir. Kabul etmemize imkân olmayan tekliflerinizi unutun. Mümkünse şu soruma cevap verin; sizinle daha önce görüştük mü?</p>

  <p class="normal">Bu soruya tam bir açık yüreklilikle cevap verdi.</p>

  <p class="normal">- Hayır, görüşmedik; fakat ben sizi gıyaben tanıyor, neler yaptığınızı, neler yapabileceğinizi iyi biliyorum. Yine iyi biliyorum ki sizinle hiç görüşmedik.</p>

  <p class="normal">- Mister Lawrence siz uykudasınız; sizinle görüştük. Sizi bir gölge gibi takip ediyorduk; Yemen’de, Baalbek’te, sözüm ona ilmî faaliyet yaptığınız Ceres’te adım adım peşinizdeydik.</p>

  <p class="normal">Lawrence’nin rengi, bakışları değişti; fakat bir türlü hafızasında Eşref Bey’i yakalayamıyordu.</p>

  <p class="normal">- Bu dedikleriniz doğru olabilir; ama ben sizinle hiçbir yerde görüşmediğimi kesinlikle biliyorum.</p>

  <p class="normal">Eşref Bey ona anlamlı bir şekilde baktı.</p>

  <p class="normal">- Musa El-Atras’ı tanır mısınız?</p>

  <p class="normal">- Tanırım.</p>

  <p class="normal">- Siz onun delâletiyle Ceres’deki güya ilmî toplantınızdan bir gün önce Yemen’in Maskat bölgesinde yaşayan Ravsağ kabilesinin şeyhiyle konuştunuz. Siz ona “Bölgeniz Sabah Et-Türki aşiretinin nüfuz bölgesinde midir?” diye sordunuz. Zira Babür’ün Türk-Moğol İmparatorluğu’ndan bu bölgede kalan o aşiretin aşırı Osmanlı taraftarı olduğunu biliyordunuz.</p>

  <p class="normal">Lawrence konuşmayı hatırladı; ama karşısındakinin bunu nereden bildiğini düşünüyordu. Eşref Bey devam etti.</p>

  <p class="normal">- O size şöyle cevap verdi. “Allah’a şükür ki benim vaham, onun develerinin izleri olan yerlerden çok uzaktadır. Birbirimize ırak mesafelerden soğuk bakarız.“ Bunun üzerine siz memnuniyet duyarak “El-Türki’den bu kadar nefret etmenizin sebebi nedir?” diye sordunuz. O da size “Adı Türkleri hatırlatıyor da onun için!” cevabını verince, memnuniyetiniz bir kat daha artmıştı.</p>

  <p class="normal">Lawrence tereddütsüz doğruladı.</p>

  <p class="normal">- Evet.</p>

  <p class="normal">- İşte o Ravsağ kabilesinin şeyhi bendim.</p>

  <p class="normal">Lawrence bir tuhaf oldu; ne diyeceğini kestiremiyordu. Hafif bir ter bastı. Kendini toparlamakta gecikmedi. Artık onların geride kaldığını belirten bir hareket yaptıktan sonra:</p>

  <p class="normal">- Sizler elinizden geleni yaptınız ve belki daha da yapacaksınız, dedi. Fakat ferdî çabalar dünyanın gidişatını değiştiremez. Teklifimin milletinizin hayatı bakımından son imkân olduğuna inanıyorum.</p>

  <p class="normal">- Bugün zaferiniz için Osmanlı’nın silah bırakmasını istiyorsunuz. Savaş başladığında, en halis niyetlerle ittifak teklifimizi niçin geri çevirdiniz? Tabiî bizim topraklarımızı ele geçirmek istiyordunuz. Bay Lawrence, tarihimize eğilirseniz, bizim şerefimizle yaşadığımıza, hatta düşmanlarımızın şereflerini incitmemeye özen gösterdiğimize şahit olursunuz. Sığıntıca yaşama, bir başkasından merhamet bekleme bize göre değildir. Ne sizden, ne müttefiklerinizden, ne de bir başkasından merhamet bekliyoruz. Hayat ve tarih sahnesinden gözümüzü kırpmadan çekilebiliriz; fakat unutmayın ki değişen sadece devlet olacaktır; belki onun da bir tek adı değişecektir. Müslümanlık ve Türklük ise cihan durdukça yaşayacaktır; çünkü onlara bizden çok insanlığın, bilhassa mazlum milletlerin ihtiyacı vardır. Evet, sizi Anadolu’da kesinlikle boğacağımızı sakın unutmayınız, orası bizim için ikinci Ergenekon olacaktır. Düşmanınızı iyi tanımalısınız Bay Lawrence.</p>

  <p class="normal">Odanın küçücük camından güneş silinmişti; alaca karanlıkta birbirlerini görüyorlar, ama yüzlerinin ifadelerini okuyamıyorlardı. Her ne kadar ısrarının beyhude olduğunu Lawrence anlamış ise de, son sözünü sormadan edemedi.</p>

  <p class="normal">- Bana söyleyecek bir şeyiniz var mı Eşref Bey?</p>

  <p class="normal">- Sözün bittiği yerdeyiz. Birkaç yıl sonra sizinle bir daha görüşmek isterim.</p>

  <p class="normal">Elini uzattı.</p>

  <p class="normal">- Hoşçakal Eşref Bey.</p>

  <p class="normal">Elini sıktı.</p>

  <p class="normal">- Güle güle Bay Lawrence.</p>

  <p class="normal">Lawrence gittikten sonra Eşref Bey hırs dolu bakışlarını pencereye çevirdi; kasvetli bir karanlık camın önünde kümeleniyordu.</p>

  <p class="normal">İki gün sonra onları tekrar Cidde’ye getirip, limanda demirlemiş olan Hardınç adlı İngiliz kruvazörüne bindirip Mısır’a hareket ettiler; Eşref Bey oradan Malta’ya sürgüne gidecek, diğerleri ise İskenderiye’de kalacaktı.</p>

  <p><br class="chapter" /></p>

  <p class="ortayazi">* * *</p>

  <p><br class="chapter" /></p>

  <p class="normal">Ahmed Tevfik Paşa uyuyamıyor, yatağında dönüyor, son günlerdeki huzursuzluğundan rahatsız olan hanımı, “Paşa neyin var?” diye sordukça, “Rahat uyu, bir şeyim yok.” diyordu. Derde merhem olmadıktan sonra onu da endişeye sürüklemenin anlamı yoktu. Nasıl uyuyabilirdi?.. Aylardan beri açlıkla kıvranan Kolorduya yüz elli bin altın gönderildiğini Enver Paşa’dan öğrenince ne kadar sevinmiş, Eşref Bey’in Medine’ye ulaştığı haberini alınca da gün saymaya başlamıştı. Zaruretler o kadar zorluyordu ki bir günün bile önemi çoktu. Fakat bir sabah makamına geldiğinde şu telgraf onu bekliyordu.</p>

  <p><br class="chapter" />
  <br class="chapter" /></p>

  <p class="indentmetin">“Yedinci Kolordu Kumandanlığı’na</p>

  <p class="indentmetin">San’a</p>

  <p class="sagnormal">24.Ra.1335</p>

  <p><br class="chapter" /></p>

  <p class="indentmetin">Kolordunuza teslim edilmek üzere 150 bin altınla yola çıkan Eşref Bey kumandasındaki muharip grubun, 23.Ra. 1335<sup class="calibre2"><a href="../Text/yemen_ah_yemen-ide_split_036.html#footnote-100-48" id="footnote-100-48-backlink">[48]</a></sup> Çarşamba günü sabah beş sularında İngiliz, Fransız ve İtalyan subaylarının emrindeki asi Şerif Hüseyin’e mensup tahminen yirmi beş bin kişilik bir kuvvet tarafından Hayber’in Cembele mevkiinde kuşatıldığı, gün boyunca süren çarpışma sonucunda Eşref Bey ve üç arkadaşı hariç diğer mücahitlerin şehit oldukları, altınların talan edildiği haberi Genelkurmaya ulaşmıştır. Size yeni bir maddi yardım gönderme gücüne sahip olmadığımız gibi, Yemen’i kuşatan düşman kuvvetlerini en azından kısa zamanda yarmamız da mümkün görünmemektedir. Şartlara göre en doğru kararı vereceğinize inanıyor, Cenab-ı Allah’ın yardımcınız olmasını diliyorum.</p>

  <p><br class="chapter" /></p>

  <p class="sagnormal">Başkumandan Vekili</p>

  <p class="sagnormal">Enver”</p>

  <p><br class="chapter" />
  <br class="chapter" /></p>

  <p class="normal">Yıldırımla vurulmuş gibi sarsılan Ahmed Tevfik Paşa’nın zihni bilhassa “Şartlara göre en doğru kararı vereceğinize inanıyorum.” cümlesine takılmıştı. “Bununla esir de olabilirsiniz demek istemiyor mu? Koskoca bir Kolorduyu teslim etmek kolay mı? Bir silah atmadan Kolorduyu teslim eden Paşa olarak tarihe nasıl geçerim?... Sonra kime teslim olacağız? Aden’deki İngilizler savunmadan başka bir harekette bulunmuyorlar. İmam Yahya’ya mı? Şeyh İdrisî’ye mi? Ah Rabbim!...” Eşini uyandırmamaya dikkat ederek, su içmek için yataktan kalktığı sırada, derin, esrarlı bir sessizliğe gömülmüş San’a’da kışlaya bir kervan yaklaşıyordu. Askerî bölgenin başladığı yerde iki sınır nöbetçisi namlularını kervana çevirdi. Sağdaki bağırdı.</p>

  <p class="normal">- Parola!</p>

  <p class="normal">Yüzbaşı Rıfat cevap verdi.</p>

  <p class="normal">- Parolayı bilmiyoruz; İstanbul’dan geliyoruz. Nöbetçi subayınızı çağırın.</p>

  <p class="normal">Aynı nöbetçi tekrar bağırdı.</p>

  <p class="normal">- Yaklaşmayın ateş ederiz.</p>

  <p class="normal">- Tamam burada bekliyoruz. Biriniz nöbetçi subayına haber versin.</p>

  <p class="normal">O, namluyu onlardan ayırmıyordu; diğeri nizamiyeye koştu; oradaki nöbetçiye söyleyip geri döndü; yine arkadaşının yanında yerini aldı; namlusunu doğrulttu.</p>

  <p class="normal">Kısa bir süre sonra nöbetçilerin yanına gelen Yüzbaşı Ali seslendi.</p>

  <p class="normal">- Kimsiniz? Ne istiyorsunuz?</p>

  <p class="normal">- Ben Yüzbaşı Rıfat; İstanbul’dan geliyoruz.</p>

  <p class="normal">- Bu kervanla mı İstanbul’dan geliyorsunuz?</p>

  <p class="normal">- Hayır; Medine’den beri bu kervanla geliyoruz.</p>

  <p class="normal">- Ne var kervanda?</p>

  <p class="normal">- Askerî mühimmat.</p>

  <p class="normal">- Oradan sadece bir kişi gelsin.</p>

  <p class="normal">Yüzbaşı Rıfat yürüdü; Yemenli kıyafetindeydi; yaklaşınca topuklarını birbirine vurdu; hafifçe de eğilip selâm verdi.</p>

  <p class="normal">- Levâzım Kumandanlığından aldıklarımızı getirdik.</p>

  <p class="normal">Yüzbaşı Ali elini uzattı.</p>

  <p class="normal">- Hoşgeldiniz; ben Yüzbaşı Ali. Nerede görev yapıyorsunuz?</p>

  <p class="normal">- Ben Başkumandanlığa bağlı görev yapıyorum. Arkadaşlarımız ise değişik yerlerde. Aramızda birkaç sivil de var.</p>

  <p class="normal">- Siz buyurun; onlar orada kalsın. Subay olduğunuza göre temkinimizden dolayı bize kırılmazsınız değil mi?</p>

  <p class="normal">- Ne münasebet efendim; görevinizi yapıyorsunuz.</p>

  <p class="normal">- Lütfen onlara söyleyin; ikinci bir emre kadar oldukları yerde kalsınlar.</p>

  <p class="normal">Yüzbaşı Rıfat orada kalmalarını söyledikten sonra kışlaya geldiler. Yüzbaşı Rıfat;</p>

  <p class="normal">- Mümkünse Yaveri uyandırın, dedi. Belki o da Kumandan Paşa’yı uyandırmak ihtiyacını duyar.</p>

  <p class="normal">- Bu kadar önemli ne getirdiniz?</p>

  <p class="normal">- Çok önemli, rica ediyorum, dediğimi yapınız.</p>

  <p class="normal">Biraz sonra Yaver geldi; sanki gözlerinden uyku damlıyordu. Yüzbaşı Rıfat ayağa kalkıp, onu selâmladı.</p>

  <p class="normal">- Ben Yüzbaşı Rıfat, Eşref Bey’in getirmesini beklediğiniz emaneti getirdik. İmkânsızlık sözkonusu değilse Kumandan Paşa’yı uyandırınız.</p>

  <p class="normal">Yaver şaşırdı; gözlerini oğuşturdu.</p>

  <p class="normal">- Ne? Eşref Bey’in getirmesini beklediğimiz emaneti mi? O, yolda talan edilmedi mi?</p>

  <p class="normal">- Hayır Efendim, onu kaçırıp getirdik. Aramızda sivil arkadaşlarımız var; teslim anında Kumandan Paşa da bulunursa, tam anlamıyla görevlerini ifa ettiklerine kani olurlar. Bu işi mümkün olduğu kadar çabuk yapmalıyız; zira kervandaki Yemenliler gün ışımadan evlerine gitmek istiyorlar.</p>

  <p class="normal">Yaver bizzat Ahmed Tevfik Paşa’nın evine gitti; nöbetçiler onu tanıdıklarından zorluk çıkarmadılar; kapısını vurdu. Açan emir eri gecenin bu saatinde karşısında Yaveri görünce şaşırdı.</p>

  <p class="normal">- Kabilse Paşa Hazretleri’ni hemen görmek istiyorum.</p>

  <p class="normal">Aradan iki dakika geçmeden Ahmed Tevfik Paşa geldi.</p>

  <p class="normal">- Hayrola?</p>

  <p class="normal">- Kumandan Paşa Hazretleri uyandırdığım için kusura bakmayın. Eşref Bey’in getirmesi gereken emanetler geldi. Teslim alınmasında sizin de bulunmanızı istiyorlar.</p>

  <p class="normal">Paşa’nın uykulu yüzünde şaşkınlık belirdi.</p>

  <p class="normal">- Ne diyorsun Yaver? Ağzından çıkanı kulağın duyuyor mu?</p>

  <p class="normal">- Bana söyleneni aktarıyorum Kumandan Paşa Hazretleri.</p>

  <p class="normal">- Yani altınlar mı gelmiş?</p>

  <p class="normal">- Bana altınlardan söz edilmedi, “Eşref Bey’in getirmesi gereken emanetleri getirdik.” dendi.</p>

  <p class="normal">Ahmed Tevfik Paşa hemen giyindi; Yaverle beraber kışlaya geldi. Nöbetçi subayı Yüzbaşı Ali’nin yanında oturan Yüzbaşı Rıfat ayağa kalktı; topuk vuruşu ve baş hareketiyle Paşa’yı selâmladı.</p>

  <p class="normal">- Yüzbaşı Rıfat, altınları teslim etmeye hazırız Paşa Hazretleri.</p>

  <p class="normal">- Ne altınları Yüzbaşı! Hayber’deki çatışmada altınlar talan edilmedi mi?</p>

  <p class="normal">- Herhalde Eşref Bey takip edildiğimiz kanaatinde idi ki bizi tüfek sesinin duyulabileceği kadar aralıkla biri büyük, diğeri küçük iki gruba ayırdı. Önde olan küçük grubumuza kervan süsü vermiştik. Zannediyorum ki Eşref Bey bu kadar büyük bir serveti hiç kimsenin birkaç kişiye emanet etmeyeceğini düşünecekleri kanaatindeydi. Buna rağmen aramızdaki mesafenin fazla açılmamasına dikkat edecektik; bir sargıya düşer, kervan olarak yola devam şansımız kalmazsa, onlar arkadan yetişip bizi kurtarmak için ellerinden geleni yapacaklardı. Emri uygulayarak hareket ettik. Ertesi sabah tüfek seslerini işitince, kervanı mümkün olduğu kadar hızlı sürdük; çünkü böyle bir durumla karşılaşırsak, görevimiz üç yüz bin altını kaçırmaktı.</p>

  <p class="normal">Ahmed Tevfik Paşa’nın kaşları çatıldı.</p>

  <p class="normal">- “Üç yüz bin altın.” dedin, biz yüz elli bin bekliyorduk.</p>

  <p class="normal">- Kumandanım, Eşref Bey’in sırlarına tam anlamıyla bir tek Zenci Musa vâkıftır. Siz yüz elli bin bekliyordunuz; biz üç yüz bin getirdik. Niçin böyle olduğunu sağlıklı olarak ondan öğrenebiliriz.</p>

  <p class="normal">Ahmed Tevfik Paşa Yaver’e döndü.</p>

  <p class="normal">- Levâzım Kumandanı’na haber gönder; emrindeki bütün subaylarla gelsin; nöbetçilere de söyle, kervana yol versinler.</p>

  <p class="normal">Ahmed Tevfik Paşa altınların ulaşmasına çok sevindi; artık paraları vardı; ama ihtiyaç duydukları maddeleri bulabilecekler miydi? İlk anda duyduğu sevinci, bu kuşku kemiriyordu.</p>

  <p class="normal">Kısa bir süre sonra kervan kışlanın kapısına dayandı; levazım kumandanı ve subayları geldiler; lüküsler yakıldı. Develerin yükleri indirilirken, durgun yüzlü, çam yarması gibi bir Zenci, Ahmed Tevfik Paşa’nın dikkatini çekti. Ömründe böyle güçlü, kuvvetli bir insan görmemişti. Omuzuna vurduğu koca sandığı hafif bir şeymişcesine getiriyordu. Levazım kumandanının gözetiminde ellisi bir arada paketlenmiş altınlar sayılıyordu. Yüzbaşı Rıfat, Ahmed Tevfik Paşa’ya eliyle de işaret ederek:</p>

  <p class="normal">- Altınların durumunu en iyi bilebilecek olan Eşref Bey’in emir eri, aynı zamanda can yoldaşı Musa işte budur.</p>

  <p class="normal">Ahmed Tevfik Paşa bakışlarını ona çevirdi; Musa hem altınların sayılmasına dikkat ediyor, hem de gözlerini kuruluyordu. Bir ara göz göze geldiler.</p>

  <p class="normal">- Oğlum biz yüz elli bin altın bekliyorduk, üç yüz bin altın neyin nesi? Üstünü ne yapacağız?</p>

  <p class="normal">Bulanık bir sesle cevap verdi.</p>

  <p class="normal">- Artık ona siz karar vereceksiniz; belki de Başkumandanlıkla görüşmek ihtiyacını duyarsınız. Üç yüz bin altının yüz elli binini size bırakacaktık; diğer yüz elli bini ise Eşref Bey -Musa birkaç kere hıçkırdıktan sonra devam edebildi- İmam Yahya’dan alacağı askerlere maaş olarak verecekti.</p>

  <p class="normal">Devi andıran bir delikanlının gözyaşları Ahmed Tevfik Paşa’nın yüreğine kezzap gibi damlıyordu. Yanına gelip sırtına hafifçe dokunarak:</p>

  <p class="normal">- Oğlum niçin ağlıyorsun? diye sordu. Büyük bir hizmet yaptınız. Kolordumuza hayat verdiniz; belki başka hizmetler yapmamıza da imkân hazırladınız.</p>

  <p class="normal">Zenci Musa Ahmed Tevfik Paşa’ya döndü.</p>

  <p class="normal">- Altınlar kurtuldu; fukara zenci Musa da kurtuldu; ama geride velinimet Eşref Bey gitti.</p>

  <p class="normal">Yanaklarından süzülen gözyaşları hızlandı. Ahmed Tevfik Paşa’nın sesi teselli edici bir tona dönüştü.</p>

  <p class="normal">- Üzme kendini, her şey yoluna girecektir. Ezici çoğunluğu şehit olmuş, fakat Eşref Bey ve daha üç kişi yaralı olarak esir düşmüşler. Dün de haber aldık; Enver Paşa İsviçre kanalıyla Londra’ya Eşref Bey tedavi edilmez, ihmalden dolayı ölür veya bir başka sebeple onu kaybedersek, elimizdeki İngiliz generallerini kurşuna dizeceğini bildirince tedavi edilmişler. Cidde’den Mısır’a gemiyle yola çıkarılmışlar. Diğer üçü Mısır’daki esir kamplarından birinde kalacak, Eşref Bey Malta’ya sürgüne gidecekmiş.</p>

  <p class="normal">Askerî disipline son derece riayet eden, saygılı Zenci Musa, sevincinden kendini zaptedemedi; kavradığı gibi Ahmed Tevfik Paşa’yı havaya kaldırdı.</p>

  <p class="normal">Altınlardan bir tane eksik olmadığı anlaşıldı. Tutulan zabıtlardan herkes birer suret aldı. Şerif Müzeygir, Ahmed Mücahid, Hacı Ali Migrıbi ve diğer Yemenliler izin isteyip evlerine gittiler. Ahmed Tevfik Paşa, Yüzbaşı Rıfat Beye sordu.</p>

  <p class="normal">- Siz nasıl emir aldınız?</p>

  <p class="normal">- Musa ve ben Eşref Beyin emrindeydik; İmam Yahya’nın kuvvetlerine katılacaktık. Evlerine giden Yemenliler de her bakımdan bize yardım edeceklerdi. Yolda hizmet etmek için katılan iki kişi Medine’ye dönecekti. Herhalde Musa ile benim şimdi ne yapacağımızı Başkumandanlığa sorarsınız; alacağınız cevap gereğince hareket ederiz. Mülazım-ı sani Yusuf Merkez Kumandanlığının emrindedir; mitralyöz takımı tamamen şehit olduğuna göre onun da ne yapması lâzım geldiğini herhalde Merkez Kumandanlığından öğrenmeniz gerekir.</p>

  <p><br class="chapter" /></p>

  <p class="ortayazi">* * *</p>

  <p><br class="chapter" /></p>

  <p class="normal">Onüç gün sonra, yine bir sabah karanlığında Şerif Müzeygir, Ahmed Mücahid, Hacı Ali Migrıbi, diğer Yemenliler, Yüzbaşı Rıfat, Mülazım-ı sani Yusuf, Zenci Musa ve iki hizmetli develeriyle açlığın, kıtlığın kasıp kavurduğu Yemen’den güya mal satın almaya gidiyorlardı. Medine’ye ulaşabilirlerse, oralılar kalacak, diğerleri ucuz pahalı demeden develeri satıp İstanbul’a hareket edeceklerdi.</p>

  <p class="normal">Onların İstanbul’a gideceklerini öğrenen Mülazım-ı sani Celâleddin içlerinden birinin yerinde olmadığına anlatılamayacak kadar hayıflandı; çünkü aylardan beri Hatice’den haber alamadığı için meraktan yanıp tutuşuyordu... Sık sık gözlerinin önüne Mehmed Paşa, Asir’deki Rahmi geliyordu. Onların sevgilisi, nişanlısı olmadığı için yakın zamana dek hayatlarını ne kadar kuru buluyordu. Şimdi ise içine düştüğü bu acınası durumda onlara gıpta ediyordu.</p>

  <p class="normal">İstanbul çocuğu olduğu için Samsun ona köy gibi görünmüştü. San’a’ya ilk geldiğinde ise Samsun’un güzelliğini, şirinliğini keşfetmişti. Savaş kendini iyice hissettirdiğinden beri de eski San’a’nın çekiciliğini hatırlıyordu. Şehrin kalbi olan Şerare Meydanı nasıl da canlıydı; neşeli insanlar dolaşır, çevresindeki kahvelerde sohbet ederlerdi. Akşamleyin ne tarafa bakılırsa bakılsın, Pırıl pırıl ışıklar görünürdü. Şimdi ise ne meydanda canlılık, ne de camlarda ışık vardı... Güneşin batmasıyla meydandan el ayak çekilir, evler de karanlığa gömülürdü. Mülazım-ı sani Celâleddin’in içine kasvet dolarken, tek başına Şerare Meydanı’nda dolaşırdı. Derin bir sessizliğin içinde, kendisini yıldızlarla başbaşa hissederdi. Oyalanmak amacıyla öyle hayaller kurardı ki ertesi gün hatırlayınca dudaklarında gülümseme belirirdi.</p>

  <p class="normal">Bu durgunluk, üzüntü, kuşku sadece Celâleddin’e ait değildi. Ayda yılda bir annesinden ve Şam’daki ağabeyi Hüseyin’den mektup alan Adil, onun can dostu Avni, kışladaki bütün erler ve subaylar aynı durumdaydı. Ayrıca her geçen gün ekmek ve yemek azalıyor, karamsar, ağıt dolu yüzlerden kan çekiliyordu. Ne olup bittiğini bilmemek de hepsi için ayrı bir dertti...</p>

  <p><br class="chapter" /></p>

  <p class="ortayazi">* * *</p>

  <p><br class="chapter" /></p>

  <p class="normal">Asir bölgesi kaynıyordu; İngilizler ve İtalyanlar Şeyh İdrisî’ye “Ya herekete geçersin, ya da tahsisatını keseriz!” diye baskılarını artırıyor, neyi nasıl yapacağına dair de onu yönlendiriyorlardı. Yüzbaşı Şakir, Şeyh İdrisî’nin müridlerinden Adil Ahmed vasıtasıyla olayları çok yakından takip ediyordu. Şeyh İdrisî’nin mehdiliğine samimiyetle inanan Adil Ahmed, Hasan Harb adıyla tanıdığı Yüzbaşı Şakir’i dost olarak çok seviyordu. Hatta ikisi ahretlik olmuşlardı. Yüzbaşı Şakir hafta geçmez Abu’ya gelir, Adil Ahmed’e misafir olur, yatsı namazını Şeyh İdrisî’nin imamlığında kılar, sohbetini dinlerdi. Ayrılırken Adil Ahmed’e “Aman ahretlik, cihat için ne yapmamız gerekiyorsa, mutlaka bana bildir; ben de sevaptan mahrum kalmayayım” derdi.</p>

  <p class="normal">Bir gün Adil Ahmed büyük bir telâşla Yüzbaşı Şakir’in dükkânına girdi.</p>

  <p class="normal">- Ya Hasan Harb, yeryüzünün mehdisi, on sekiz bin âlemin sahibi, Şeyh İdrisî Hazretleri tavukların ve horozların uğursuz hayvanlar olduğunu ilân etti; hepsi öldürülecek. Senin varsa, bir tane bırakma. Mehdi Hazretlerinin eteğinden tutamazsan, Sırat Köprüsünden geçemezsin. Sırf sana bu haberi vermek için Abu’ dan geldim.</p>

  <p class="normal">- Hay Allah senden razı olsun ahretlik, akşam kümeste yakalar, hepsini öldürürüm. Başka ne yapmamız lâzım?</p>

  <p class="normal">- Şimdilik başka bir şey yok; olursa haber veririm.</p>

  <p class="normal">Yüzbaşı Şakir’de şafak attı; mutlaka büyük olayların arifesindeydiler. Şeyh İdrisî ne yapmak istiyordu? Herhalde emrine kimlerin mutlak itaat edeceğini öğrenmenin peşindeydi. Aldığı haberi hemen kışladaki istihbarat birimine, San’a’daki Ahmed Hamdi Bey’e ulaştırılmak üzere bildirdi.</p>

  <p class="normal">Haberi alan Ahmed Hamdi Bey telâşlandı; soluğu derhal Vali Mahmud Nedim Bey’in makamında aldı. Yüzbaşı Şakir gibi onun da kanaati Şeyh İdrisî’nin kendisine kimlerin tam bağlı olduğunu anlamak istediği idi. Vali Mahmud Nedim Bey de farklı bir görüşte değildi. Kahveleri içerken Postahane Müdürü Asaf Bey içeriye girdi; durumunda bir olağanüstülük vardı.</p>

  <p class="normal">- Asir’le bağlantımız koptu Vali Bey; Hudeyde’yi aradım; oranın da Asir’le bağlantısı kopmuş. Sonra Sude ile temas kurdum; onlar da Ebha, Kunfide ile irtibat kuramıyorlarmış. Sude’den aldığım bilgiye göre Şeyh İdrisî adamlarına telgraf tellerini göstererek, “Bu tellerde gizli, şifreli konuşuluyor, felâketimize sebep olacaklar; hepsini kesin!” demiş. Halk da kesmiş. Ardından ayaklanma, resmî dairelere hücum başlamış.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>
</body>
</html>
