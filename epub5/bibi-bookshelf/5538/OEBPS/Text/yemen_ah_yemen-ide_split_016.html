<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="solbaslik" id="calibre_toc_12">11</h2>

  <p><br class="chapter" />
  <br class="chapter" />
  <br class="chapter" /></p>

  <p class="ortaitalik">Çıldırmaları en büyük nimetti;</p>

  <p class="ortaitalik">fakat kaderleri onlardan bunu da esirgiyor,</p>

  <p class="ortaitalik">nasıl olacaklarını onlara gösteriyordu</p>

  <p><br class="chapter" /></p>

  <p class="normal">Osmanli Devleti’ni Libya konusunda antlaşmaya zorlamak için İtalyanlar Çanakkale Boğazı’na hücum etmişlerdi. Orada haşin bir kayaya çarpmışlar, hiçbir sonuç almadan çekilmek zorunda kalmışlardı. Fakat bu savaştan mutlaka zaferle çıkmalı, Libya’yı ele geçirmeliydiler. Dünyada sessiz sedasız bloklaşmalar gerçekleşiyor, İtalya bunların dışında kalıyordu. Libya’yı ele geçirebilirlerse, Akdeniz’i ikiye bölen hattı kurmuş olacaklardı. Bu stratejik imkânla da güçlü olan blokta kendilerine iyi bir yer bulacaklardı. Libya’nın dışındaki Osmanlı toprakları İtalya’ya uzaktı; orduları taşımak, ikmallerini yapmak son derece zordu. Libya’da kıyılara sıkışıp kalan İtalyanlar, bir avuç idealist Osmanlı subayının kumandasındaki yerli halkın direnmelerinin karşısında hiçbir başarı elde edemeyerek, mevcut prestijlerini de kaybediyorlardı. Ne pahasına olursa olsun başarısızlıklarının önüne geçmek, Osmanlı’yı barışa zorlamak isteyeceklerdi. Bunun için de en elverişli yer Yemen’di. Sömürgesi Eritre ile Yemen arasındaki Kızıldenizi kruvazörlerle, hatta sadece sambuklarla rahatça geçip çıkarma yapabilirlerdi. Buna engel olabilmek için iç kısımlardan Eritre’nin karşısındaki yerlere birlikler kaydırıyorlardı. Bunların arasında Binbaşı İlhami’nin kumandanlığını yaptığı tabur da bulunuyordu. Akşam karanlığı bastıktan sonra sessizce kışladan ayrıldılar. Binbaşı ve daha üst rütbeli kumandanlardan başka kimse niçin, nereye gittiklerini bilmiyordu.</p>

  <p class="normal">Kuşluğa doğru geldikleri Menaha kışlasının bahçesinde askerlere istirahat verildi. Gölgede yer bulan oturuyor, duvara, bir ağaca yaslanıp uyukluyordu. Kimisi boynu bükülmüş, horluyor; kimisi de gördüğü rüyadan irkiliyordu... Öğle yemekleri şehriye çorbası, bulgur pilavı ve ayrandı. İkindiden biraz sonra Hacil’e hareket ettiler. Menaha’nın ambarlarından un, bulgur, fasulye gibi yiyeceklerle dolu çuvalları, yemek kazanlarını, diğer eşyaları yüklenen develer tabura katılınca ciddî bir kervan oluştu. Arkalarından gelen yüklü develer yorgun askerleri, bilhassa Mülazım Celâleddin’i düşündürüyordu; demek ki gittikleri yerde uzun süre kalacaklardı. Hiç değilse bir gün önceden haberi olsaydı, Hatice’ye mektup yazar, durumu bildirirdi. Gittiği yerde postahane var mıydı? Eğer yoksa, birliğin kendisine ait postası olacak mıydı?... Zarf, kâğıt temin edebilecek miydi?...</p>

  <p class="normal">Dağları, tepeleri, vadileri aşarak ormanın tükendiği yerde pırıl pırıl akan dereye geldiler. Aşçıların hazırladığı peynir ekmek dağıtıldı; ekmeğini yiyen suya eğiliyor, elini yüzünü yıkıyor, matarasını dolduruyordu. Bundan sonra artık çakıllı sarı toprak başlıyor, aşağıdaki vadilerin çeşitli yerlerinde bodur ağaçlar görünüyordu. Bir süre sonra bunlardan da eser kalmayacaktı... Sadece arazi değil, gökyüzü de değişiyor, buradaki çelik mavisi rengi Bacil ve Hudeyde’de beyazlaşıyordu...</p>

  <p class="normal">Hareket ettiler; çok geçmeden ağaçlar silindi. Gözün alabildiği yerlerde hiçbir canlı görünmüyor, ıssız, gölgesiz bir dünyada dipsiz maviliklerde kaynayan alev kazanından dökülen kızgın şualar her şeyi kasıp kavuruyordu. Mataralarında su tükenmiş, dilleri dudakları kurumuştu; ama onlar aynı şekilde yürüyorlardı.</p>

  <p class="normal">Kızıl bir metale dönüşen güneş kaybolunca, ardında her yerdekinden daha yüksek, koca koca yıldızlarla donanmış bir gökyüzü bıraktı. Bu gökyüzünün altında, yüzlerine vuran hafif rüzgârda güneşin hararetini duyarak adım atıyorlardı.</p>

  <p class="normal">Gece yarısı Hacil kışlasının bahçesinde istirahat verildi. Potinli olanların pek çoğunun ayakları şişmiş, yürümekte güçlük çekiyorlardı. Kana kana su içtiler; mataraları doldurdular. Bir saat kadar dinlenip, tekrar yola koyuldular; çünkü Beytü’l-Fakih’e gitmek için biraz ilerden güneye dönecek, çölde yürüyeceklerdi. Sıcakta yol almaları güçtü; gecenin ve sabahın serinliğinden faydalanmalıydılar. Bir tek Binbaşı İlhami atlıydı; San’a’da asker azaldığından hareket imkânının üst düzeyde bulunabilmesi amacıyla tabura ait atları orada bırakmışlardı.</p>

  <p class="normal">Güneş bir minare boyu yükselince, güneyden esen hafif rüzgârın ısısı artıyordu. Aradan çok geçmeden ağırlaşan gök altında çöl kavrulmaya başladı. Yürüyüşleri gittikçe zorlaşıyordu; potinlilere göre çarıklılar daha rahat yürüyorlardı; ama onların da ayaklarına kum doluyordu. Bazılarının durumunu giyimleri de ağırlaştırıyor, San’a’ da onları koruyan elbise, burada yakıyordu. Omuzlarındaki tüfekleri, sağ taraflarından sarkan kasaturaları, boyunlarından geçip, bellerindeki kayışa ulaşan fişeklerle dolu armaları, sırtlarındaki teçhizatları taşımak kolay değildi. Eski güçleri de yoktu; en yenisi Yemen’de ondört aylıktı.</p>

  <p class="normal">Evleri kerpiçten yapılmış bir köye geldiler; nasıl olsa buranın kuyusu vardı; onun başında istirahat verileceğini Binbaşı İlhami bildirdi. Biraz daha yürüyünce yüz metre aralıkla iki kuyu gördüler. Kendilerine yakın olanın önünde birkaç kadın büyük kütüklerden oyularak yapılmış yalaklara doldurdukları suyla develeri suvarıyorlardı. Çevresinde hurma ağaçları bulunan ikinci kuyunun başında istirahat verildi. Subaylarla bir ağacın gölgesine oturan Binbaşı İlhami cebinden sigara paketini çıkardı; bir tane yaktı; “buyurun” diyerek paketi ortaya bıraktı. Sadece Yüzbaşı Hilmi aldı. Binbaşı İlhami:</p>

  <p class="normal">- Ben atla gelmeme rağmen yoruldum, dedi. Perişan olduğunuz anlaşılıyor. En yorulanınız kimse, ata o binsin; biraz da adil olmaya çalışalım.</p>

  <p class="normal">Yüzbaşı Hilmi gülümsedi.</p>

  <p class="normal">- Hangimizin daha çok yorulduğunu nasıl tespit edeceğiz? En iyisi siz atınızla devam ediniz. Askerimiz yorulmaz, acıkmaz, susamaz demiyor muyuz?</p>

  <p class="normal">- Bu sözü kim söyleyip, askerimizin ilkesi haline getirmişse, doğru bir iş yapmış. Başka türlü içinde bulunduğumuz şartlarda görev nasıl yerine getirilebilir? Bilmiyorum, çektiğimiz çileyi dünyada bir başka milletin askeri çekiyor mu?</p>

  <p class="normal">Yüzbaşı Hilmi’nin yüz çizgileri yumuşadı.</p>

  <p class="normal">- Ne yapalım kumandanım, kader bizi milletimizin en talihsiz döneminde dünyaya getirdi. Onurumuzu da ancak ona sadakatta buluruz.</p>

  <p class="normal">Askerler su içip, mataralarını doldurmaya gayret ediyorlardı. Kenarları taşlarla örülmüş kuyunun yanında, biri diğerine çok yakın çakılmış iki direği birbirine bağlayan odunun üzerine sırık oturtulmuştu. Bu sırığın uzun tarafının ucuna on beş yirmi metre boyunda urgana bağlanmış kova, kısa tarafında da bir kütük asılıydı. Urganı çekerek ucundaki kovayı kuyuya daldırıyorlar, sonra diğer uca bağlanan kütüğün yardımıyla kolayca çıkarıyorlardı. İşini bitiren çevredeki hurma ağaçlarından birinin gölgesine oturuyordu. Adil ile Avni yine beraberdiler. Yemen’e gelirlerken aralarında belirgin farklar vardı. Avni köylüydü; ama ailesi hem zengince, hem de kültürlüydü; ayrıca yıllarını İzmir’de geçirmiş, gün görmüş bir delikanlıydı. Adil ise okula gitmemiş, yoksul bir Anadolu çocuğuydu. Buraya geldiklerinden beri geçen zaman dış görünüşlerindeki farklılığı silmiş, ikisini de aynı renge boyamıştı. Asker elbisesi nasıl çeşitli tipleri aynı kılığa sokuyorsa, Yemen’in iklimi, şartları da Anadolu çocuklarını esmerleştiriyor, onları birbirine benzetiyordu. Bacil’ de Mustafa’yı defnetmeleri Adil’e çok dokunmuştu; ama her şeyi obur gibi yutan zaman onu da küllendirmişti; acısının azalması sık sık aklına gelmesini engellemiyordu. Şu anda da komşularının anızında hayvanları otlatırken ağabeyi Hüseyin, Mustafa ve diğer komşu çocuklarıyla sobe oynamaları gözlerinin önündeydi.</p>

  <p class="normal">Akşama üç saat kala hareket ettiler. Çakıllı, kupkuru topraktan buğu çıkıyor, ufka doğru beyazlaşması çöl işareti veriyordu. Hiç durmadan esen rüzgâr, bazen bir toz bulutunu önüne katıyordu.</p>

  <p class="normal">Güneş ufukta bir yangına dönüştü; gurbet bu anlarda daha etkili, daha duygulu bir havaya bürünürdü. Biraz sonra batıdaki kızıllık silinecek, onları, gurbettekileri derinden saran elemli, içli bir yalnızlıkla başbaşa bırakacaktı. Allah’a şükür insan her şeye alışırdı; aradan çok geçmeden içli yalnızlığından sıyrılır, akşamın koynunda dünyasını kurardı.</p>

  <p class="normal">Çölün üzerinde ürpertili bir örtü belirmeye başlayınca, yıldızlar da ışıldadı. Sanki güneşi yutan akşam karanlığı, onu ateşten lokmalar haline getirip, gökyüzüne serpmiş, dipsiz maviliklerde bir şenlik başlamıştı; fakat kimde bunu görecek takat kalmıştı!... Kumda sürüdükleri ayakları ağıt yüklü bir hışırtı çıkarıyordu.</p>

  <p class="normal">Gece yarısına doğru Beytü’l-Fakih kışlasına yaklaştıklarında koyu menekşe rengindeki gökyüzünde incecik beliren ay solgun, acılı ışığını kumlara döküyordu. Değişik yerlere serpilmiş hurma ağaçları sükût kesilmişlerdi. Herkes bir yere oturup, sırtını bir duvara, bir ağaca yaslayarak uyumanın hayaliyle adımını atıyordu.</p>

  <p class="normal">O geceyi ve günün kavurucu saatlerini askerler kışlanın bahçesinde geçirdiler. Subayları Beytü’l-Fakih’in kışla kumandanı, evinde ve makamında ağırladı. İkindiye doğru yolluk olarak ellerine iki soğanla ekmek tutuşturulan askerler Zebid üzerinden Fazik’e gitmek üzere yola koyuldular. İlk hareket anında pek çoğu güçlükle yürüyor; dizleri, baldırları ağrıyordu; ama bir süre sonra ısınınca biraz rahatlayacaklarını biliyorlardı.</p>

  <p class="normal">Güneyden gelen dağlar denize yaklaştıkları yerlerde tepeciklere dönüşüyordu. Engebelerin yamaçlarında boyları beş metreye kadar uzanan, kiraz ağacını andıran, yalnız yaprakları daha koyu yeşil ve kalınca olan kahve ağaçları sıra halinde dikilmişlerdi. Bunları uzaktan gören bazı askerler memleketlerini hatırladılar. Anadolu’nun pek çok yerinde böyle ağaçlıklı yamaçlar az değildi. Ah memleket!... Gurbette sen ne güzelsin! Bir yaprağın duruşu, bir dalın bükülüşü, bir kuşun ötüşü seni hatırlatır.</p>

  <p class="normal">Beytü’l-Fakih’ten çıktıktan bir süre sonra, tepecikler doğuya doğru kaydı; sarı ot kümeleri yok oldu; toprağın rengi de değişmeye başladı; aradan çok geçmeden her şeyi silip süpüren çöle dönüştü.</p>

  <p class="normal">Sera dağlarının ardında güneş kaybolunca, gökyüzünde hüzün dolu kıyamet kendini gösterdi; sanki alevler direniyor, onları yutmak için demiri andıran bir renk ağır ağır, çepeçevre kuşatıyordu. Uzunca bir mücadeleden sonra batıda kızıllıktan tek damla kalmadı; demiri andıran renk gittikçe koyulaşıyor, yıldızlar ışıldıyor, yerde kaybolan hayat, gökyüzünde renk renk kendini gösteriyordu. Böyle ortamlar hayal kurmaya çok elverişliydi; ama o da kendine göre bir güç isterdi...</p>

  <p class="normal">Fazik’e yaklaştıkça kum tepeleri hem büyüyor, hem sıklaşıyor, ot kümeleri de çoğalıyordu. Sabaha iki saat kalmış, kum deryasının ısısı azalmıştı; hafif rüzgârda denizin serinliği seziliyordu. Aradan çok geçmeden sağa sola serpilmiş hurma ağaçlarını seçmeye başladılar; güneye doğru sıralanmış kerpiç evler gamlı bir sükûna gömülmüştü. Köpek havlamalarından başka canlılık yoktu.</p>

  <p class="normal">Yorgunluk bütün hücrelerine işlemesine rağmen, Fazik’te uzun süre kalmadılar. Oradaki Jandarma Bölüğü’ nün bir takımı da onlarla hareket emri almıştı. Burunlarının dibindeki Zukur ve Hanis adalarından gözetlenme ihtimali bulunduğundan o takımla beraber Kızıldeniz’i biraz daha içerden takip ederek süratle güneydeki Muha’ ya doğru yürüdüler. İnsan nasıl bir varlıktı; “Öldüm! bittim!” derken içgüdüsü vücudunun çeşitli yerlerine gizlenmiş enerjilerini bulup devreye sokuyor, adeta iradeleriyle gövdelerini sürüklüyorlardı.</p>

  <p class="normal">O günü Muha’da geçirip akşam karanlığı bastıktan sonra hareket ettiler. Sabaha dört saat kala Eritre ile Yemen arasındaki Kızıldeniz’in en dar yerine geldiler. Kıyıya yakın adacıklar İtalyanların kontrolündeydi; çıkarmaya en elverişli bölge burasıydı. Kum tepelerinin aralarına ve arkalarına nasıl yerleşmeleri gerektiğini araştıracaklardı. Binbaşı İlhami birlikleri bir buçuk kilometre kadar içerde bırakıp, yanına yüzbaşıları alarak tepelere çıktı. İtalyanların bir hazırlığı olup olmadığını anlamak istiyorlardı. Nasıl kendileri Fazik’ten, Muha’dan Kızıldeniz’i, adacıkları gözetliyorlarsa, onların da bu tarafı öyle gözetlediklerini adları gibi biliyorlardı; görünmemeye dikkat ederek, göğüslerinde asılı dürbünleri gözlerine getirip, adacıklara baktılar; yıldızların sessizce oynaştığı Kızıldeniz’i taradılar; hiçbir hareketlilik yoktu. Hangi bölüğün şimdilik nereyi hedef alacağını kararlaştırdılar; tepeler çıkarmayı güçleştirirdi; ama aralarındaki düzlükler çok elverişliydi. Her bölük kumandanı birliğine ayrılan yere bir takım getirtti; düzlükleri hedef alacak şekilde siper kazdırmaya başlattı.</p>

  <p class="normal">Onlar için asıl önemli olan çadırların görünmeyecek tarzda kurulmasıydı. Gün boyunca açıkta dururlarsa, güneş çarpmasına uğrarlardı. Siper kazan takımların başına mülazımlarını bırakarak diğerlerinin yanlarına geldiler. Bir bölümünün sırtında kazma kürek vardı; çıkarıp eşmeye başladılar; kumdu, kolay eşiliyordu.</p>

  <p class="normal">Denizden görünmeyeceklerine emin olacak şekilde çadırlarını kurdular. Perişan olmuşlardı; ateş yakmamak, gürültü etmemek kaydıyla askerlere istirahat verildi. Çadırlara serdikleri brandalara uzanan hemen dalıyordu. Sivrisineklerin konduğu yüzlerine, alınlarına uykudan çıkmadan bir şamar indiriyorlar; bu muzır yaratıklar bazen ellerinin altında kanlı bir şekilde eziliyor, bazen de vızıldayarak kaçıyorlardı.... Tepelerde nöbet tutanların işi zordu; hem yorgundular, hem de uyumayacaklardı. Oysa güneş nasıl da uykularını körüklüyordu. Tüfeğinin kundağına başını koyan dalıp gidiyor, yanındaki onu dürtüyordu.</p>

  <p class="normal">Binbaşı İlhami, Yüzbaşı Hilmi ve daha birkaç subay bir tepeciğin kıyısına geldiler; çevreye bakarak nerelerden çıkarma yapılabileceğine dair tahminde bulunup, makinelilerin yerlerini tespit ettiler.</p>

  <p class="normal">Güneş yükseldikçe burada farklı olduğunu gösteriyordu; ne San’a’dakine, ne de bir başka yerdekine benziyordu; kızıllığı koyulaşmıştı sanki. İyi ki devamlı hafif bir rüzgâr esiyordu. Yanıbaşlarındaki okyanustan gelen bu rahatlatıcı nefese rağmen öğleye üç saat kaladan, akşama yakın vakte dek siperlerde bulunanların boncuk boncuk terleyeceklerinde şüphe yoktu; bu zaman zarfında nöbetçiler çok sık değiştirilecekti. Su en büyük meseleydi; Kızıldenizle okyanus’un kesiştiği yere çok yakındılar; tatlı su bulabilecekler miydi? Bulamazlarsa intikal edeceklerle sayıları çoğalacak askerlere bu sıcakta develerle su yetiştirmek kolay mıydı?</p>

  <p class="normal">Günlerden beri pek az sıcak yemek yemişlerdi; içinde bulundukları şartlardan dolayı hastalıklar da onları gölge gibi takip etmekte idi. Doktorların uyarılarına subayların azami dikkat göstermelerinin onları ne kadar koruyacağı meçhuldü!..</p>

  <p class="normal">Çadırlar için çukurlar kazdılar; diğerleriyle beraber, alevin Kızıldeniz tarafından görünmemesi düşüncesiyle kapısı kuzeydoğuya gelecek şekilde, ötekilerden çok büyük olan mutfak çadırını da kurdular. Gündüzleri kesinlikle ateş yakılmayacak; ekmek ve yemek gece pişirilecekti.</p>

  <p class="normal">Üzerinde yattıkları brandaların altlarına serecekleri otları koparırken, büyük bir yılan güneye doğru süzülüp gitti. Adil, Avni’ye:</p>

  <p class="normal">- Uyurken çadırımıza böyle bir yılan girerse ne yaparız? diye sordu.</p>

  <p class="normal">- Bütün hayvanlar en vahşi yaratığın insan olduğunu bilirler; onun için yaklaşmazlar. Nasıl kaçtığını görmedin mi?</p>

  <p class="normal">Bütün gayretlerine rağmen tatlı su bulamamışlardı. Değişik yerlerde kuyu eşmeye devam edeceklerdi; yine de bulamayabilirlerdi. Getirdikleri su ancak bir gün daha yeterdi. Akşam karanlığı basarken Binbaşı İlhami başlarına kumandan olarak Mülazım Ali’yi verdiği iki mangayı develerle su getirmeleri için Muha’ya gönderdi.</p>

  <p class="normal">Her saat başı değiştirilmek üzere çadırların çevresine birkaç nöbetçi dikerek yattılar. Altlarına ot koymalarına rağmen brandalar uyumaya hiç elverişli değildi; fakat günlerin yorgunluğu iliklerine işlemişti.</p>

  <p class="normal">Subayların iki çadırı vardı; Binbaşı İlhami, Yüzbaşı Hilmi, Yüzbaşı Kadem aynı çadırda kalıyorlardı; onlar için birer şezlong getirmişlerdi. Mülazım-ı sani ve mülazımlar ise aynen erler gibi yere serilmiş brandalarda yatıyorlardı.</p>

  <p class="normal">Sabaha az bir zaman kala iki piyade, bir topçu taburuyla Taiz’den gelen Miralay Ali Said yorgunluğunu umursamadan yanına binbaşıları alarak tepelere yürüdü. Takımlar vadilere hakim yerlerde bir karış kadar derin kazılmış siperlere yüzüstü yatmış, tüfeklerini yanlarına almış, denizi, adacıkları gözetliyorlardı. Bir süre onların çevrelerinde dolaşan, dürbünüyle sessiz, sakin adacıkları dikkatle tarayan Miralay Ali Said ve binbaşılar topların bulundukları yere geldiler. Onları nerelere kuracaklarına, boy siperleri hangi tepelere eşeceklerine dair karar verirlerken ufka kızıl bir benek düştü; bu benek kısa zamanda koyulaşarak yayılıyor üzerlerindeki kurşunî örtü silindiğinden deniz ve çöl gerçek yüzleriyle ortaya çıkıyordu.</p>

  <p class="normal">Herkes kendine çadırın bir yerini yatak edinmişti. Kuruyup ufalandığından sık sık ot toplayarak brandanın altını yumuşak hale getirmenin lüzumunu duyuyorlardı. Temiz hava iştahlarını kamçılıyordu; ama arzu ettikleri kadar ekmek, yemek nerede bulacaklardı?... Sanki yüzlerinden kan çekilip güneşin altında pişiyorlardı. Açlık, susuzluk, çelikten daha sert bir disiplin hüküm sürüyordu.</p>

  <p class="normal">Eştikleri bütün kuyulardan acı su çıkmıştı; ancak yıkanmada, bulaşıklarda kullanabilirlerdi. Akşam perdesi çölün üzerine inince, develer su getirmek için iç bölgelerden Muha’ya gidip geliyorlardı. Direkler dikip, branda ile çevirerek yıkanacak iki yer yapmışlardı. Ama bu kadar askere sıra gelecek, su yetişecek miydi? Çamaşırlarını nasıl yıkayacaklardı? Sabun nereden bulacaklardı?... Tozun, toprağın içinde yaşıyorlardı. Bit ile sivrisinek en büyük belâlarıydı.</p>

  <p class="normal">Mülazım Celâleddin bir gece tepede kazdırdığı ufak çukurun önüne, gözetlerken başını, dürbününü gizleyebilecek büyüklükte yanyana taşlar koydurmuştu. Genellikle akşam üzerleri buraya gelirdi. Sırttan tepeye yaklaşınca, yere yatıp, sürünmeye başlardı. Sipere girer, göğsünde asılan dürbününü taşların arasına yerleştirir, adacıkları, denizi gözetlerdi. Zaman zaman Eritre yakınlarında İtalyan kruvazörlerini gördükçe içi cız eder; zenginliğin, tekniğin milletlerin hayatındaki önemini düşünürdü. Ne çare ki ilimde geri kalmışlar, savaşlar da onları fakir düşürmüştü... Bunlar ve diğer memleket meseleleri onu rahatsız etmesine rağmen, hayallerini genellikle mutluluğunun üzerine kurardı. San’a’dan palas pandıras çıkmışlar, iki satırla da olsa durumunu bildirememişti. Aradan bunca zaman geçmiş, kızcağıza yazamamıştı; belki uzun bir süre daha yazamayacaktı; merak etmez miydi? Mektup yazmaya yer ve zaman bulamadım derse, inanır mıydı?</p>

  <p class="normal">Susuzluk, pislik, çeşitli imkânsızlıklarla boğuşuyorlardı. Doğan güneş batıncaya kadar onlara azap çektiriyordu. Çadırların gölgesinde bile buram buram terliyorlardı. Aylardan beri bir kere doymamışlardı. Renkleri daha da koyulaşmış, iyice zayıflamışlardı. Tüfek patlamıyordu; ama çok ağır şartlarda yaşıyorlardı.</p>

  <p class="normal">Adil siperde annesini, Şam’daki ağabeyi Hüseyin’i, Bacil’de defnettikleri çocukluk arkadaşı Mustafa’yı düşünüyordu. Sağ olan bir gün birbirine kavuşurdu; Bacil mezarlığındaki Mustafa ebedî garipti; ne mezarına gelen, ne de yirmi otuz yıl sonra hatırlayan olurdu!... Yıldızlar titriyor, sakin sakin iç çekip sahildeki kumları yalayan deniz güneş doğarken gül rengini alıyordu. Ama bu tabiî güzelliği yeterince idrak edemiyordu; annesinin çizgileri derinleşmiş elemli yüzü, ağabeyi Hüseyin’in asker elbisesiyle trene binişi ve yaşlarını göstermemek için onlara bakmayışı, Mustafa’yı sabah karanlığında defnedişleri gözlerinin önündeydi... Güneyden esen hafif rüzgâr kadife gibi durgun denizi hareketlendirince kendine gelir gibi oldu. Havada daire çizen iki martı tam önüne kondu; karınlarını suya dayayıp sallanmaya başladılar. Ah onların yerinde olsaydı... Doğup büyüdüğü topraklara doğru nasıl da kanat çırpardı... Ah zalim kader!...</p>

  <p class="normal">Mülazım Celâleddin çadırın gölgesinde otururken yanına Adil geldi; selâm verdi. Celâleddin belli etmez, fakat onu severdi; ağırbaşlıydı, işten kaçmaz, verilen görevi hakkıyla yapardı. İyice esmerleşmiş, süzülmüş yüzü kemikli bir hâl almıştı. Bakışından, duruşundan eski gücünü kaybettiği belli oluyordu.</p>

  <p class="normal">- Söyle Adil, ne istiyorsun?</p>

  <p class="normal">- Midem bulanıyor; elimi kımıldatacak mecalim yok. İştahım iyice kesildi; tayınımın yarısını yiyemiyorum. Üşüyor, titriyor ve yanıyorum. Doktora görünmek istiyorum kumandanım.</p>

  <p class="normal">- Evham olmasın, bu şikâyetlerin ne zaman başladı?</p>

  <p class="normal">- İki üç günden beri; gittikçe de artıyor.</p>

  <p class="normal">- Bir gün daha sabretsek, belki geçer.</p>

  <p class="normal">- Siz bilirsiniz kumandanım; fakat ayakta duracak gücüm yok.</p>

  <p class="normal">Vizite kağıdını alıp yazdı ve uzattı.</p>

  <p class="normal">- Geçmiş olsun.</p>

  <p class="normal">- Sağ olun kumandanım.</p>

  <p class="normal">Adil hastahane çadırlarına doğru zor yürüyordu. İçi boşalmıştı sanki; olanca gücünü sarf ederek ayakta durabiliyordu.</p>

  <p class="normal">Doktor Sami, Adil’i görünce karasu humması teşhisini koymuştu. Muayene ederken:</p>

  <p class="normal">- Mide bulantısı, ishal var mı? diye sordu.</p>

  <p class="normal">- Var kumandanım.</p>

  <p class="normal">- İdrarın koyu mu?</p>

  <p class="normal">- Farkında değilim; fakat olabilir.</p>

  <p class="normal">Doktor Sami’nin karasu humması olduğundan şüphesi kalmadı. Hemen onu yatırdı; kinin verdi; teselli etmeyi de unutmadı.</p>

  <p class="normal">- Önemli bir şey değil, sıtma.</p>

  <p class="normal">Çadırın kapısından çölün alev alev yandığını gören Adil titriyordu. Dereceyi koltuğunun altına sokan sıhhiyeye rica etti.</p>

  <p class="normal">- Üşüyorum, üzerime bir battaniye daha atabilir misin?</p>

  <p class="normal">Sıhhiye kenarda yığılı battaniyelerden birini üzerine örttü; ama Adil’in bütün vücudunu saran titremesi dinecek gibi değildi.</p>

  <p class="normal">- Ne olur, bir battaniye daha!</p>

  <p class="normal">Sıhhiye üzerine bir battaniye daha attı. Bir an önce ısınabilmek için Adil başını da battaniyelerin altına soktu. Titremesinin önüne geçmek amacıyla kendisini tutmaya çalışıyordu; fakat öyle titriyordu ki çeneleri birbirine çarpıyor, iç organlarının döküleceğini sanıyordu.</p>

  <p class="normal">Bir süre sonra titreme yerini yangına bıraktı. Çok geçmeden onu bir alev sardı; üzerindeki battaniyelerin önce birini yere kaydırdı; on dakika kadar sonra ikinciyi de onun üzerine düşürdü. Portatif masada kâğıtları karıştıran Doktor Sami bakışlarını ona çevirdi.</p>

  <p class="normal">- Ateş mi başladı?</p>

  <p class="normal">- Evet yanıyorum, kumandanım.</p>

  <p class="normal">- Dedim ya sıtma; korkulacak bir şey yok.</p>

  <p class="normal">Vücudunun bütün hücrelerini alev sarıyordu; bu üşüyüp titremekten beterdi; hiç değilse o zaman üzerine battaniye attırıp, başını onların altına sokarak, ısınacağını ümit ediyordu. Şimdi ne yapabilirdi? Çıra gibi yanıyordu.</p>

  <p class="normal">Sıtma kol geziyordu. Her sabah bölüklerden üç beş er kendilerini güçsüz hissettiklerini, iştahlarının kesildiğini, midelerinin bulandığını, bir süre titredikten sonra ateşlerinin yükseldiğini kumandanlara söylüyor, doktora sevk edilmelerini istiyorlardı. Askerlerin durumlarının hiç iyi olmadığını onlar da görüyorlardı. O esmer yüzler uzamış, avurtları çökmüş, çeneleri sivrilmiş, gözleri çukurlara kaçmış, bakışları ölgünleşmişti. Doktorlar muayene edip yatırıyorlar, kinin vererek ateşlerinin seyrini takip ediyorlardı. Çadırlara yeni çadırlar ekleniyordu. Ancak Adil gibi güçlü, kuvvetli olanlar dirençleriyle atlatabiliyor, diğerleri sapır sapır dökülüyorlardı. Hastahane çadırlarının arka taraflarında, dört beş kişilik toplu mezarlar eşiyor, tabur imamı birkaç erle namazlarını kılıp defnediyorlardı.</p>

  <p class="normal">Dördüncü Bölük’ten Haşim de kendini iyi hissetmiyordu. Doktora sevk edilmesi için Yüzbaşı Kamil’in çadırına gitti. Haşim’in rahatsız olduğu yüzünden de anlaşılıyordu. Yüzbaşı Kâmil:</p>

  <p class="normal">- Nöbet bekleyecek kimse kalmadı, dedi. Bir iki gün sabrediver; hastahanedekilerin bazıları taburcu edilir; seni öyle sevk edelim.</p>

  <p class="normal">- Emredersiniz kumandanım.</p>

  <p class="normal">Yüzbaşı Kâmil’in yanından ayrılan Haşim kendini götüremiyordu. İki üç gündür süregelen hâlsizlik, hafif ateş, akşam başlayan ishal onu perişan etmişti. Arkadaşlarıyla aynı şeyleri yemişti; onlara bir şey olmamıştı. Her günküyle mukayese edilemeyecek kadar su içiyor, ama bir türlü susuzluğunu gideremiyordu.</p>

  <p class="normal">Nöbet sırası onların takımına geldi; bu durumda güneşin altında nasıl yatacaktı!... Su çadırına gidip matarasını doldurdu; tepenin arkasında abdest bozdu; otlarla temizlenmeye çalıştı. Çadırından tüfeğini aldı. Sahile yakın tepeye yürüdüler; sipere girecekleri yere birkaç metre kalınca, sürünmeye başladılar. Onların yaklaşması üzerine diğerleri siperleri boşaltıp, bayır aşağı geri geri sürünerek uzaklaştılar. Sipere giren Haşim, tüfeğini önüne koydu; kundağına başını bıraktı. Bugüne kadar hiç duymadığı bir hararetle yanıyor, sanki içinden bir alev yükseliyordu. Sık sık matarasından yudum almak, dudaklarını, damağını ıslatmak ihtiyacını duyuyordu. Suyunun bitmesinden endişe edince, başını sol tarafında yatan İrfan’a çevirdi.</p>

  <p class="normal">- Bugüne dek hiç böyle bir şey yaşamadım; çok susuyorum; içmekle de bir türlü doymuyorum.. Suyum tükenirse, bana verir misin?</p>

  <p class="normal">- Kalırsa niçin vermeyeyim?</p>

  <p class="normal">İrfan’ın cevabı onu rahatlattı; ama ishali sıkıştırmaya başladı; ya nöbet yerini terk edecek, ya da içdonunu, pantalonunu berbat edecekti. Tekrar başını İrfan’a çevirdi.</p>

  <p class="normal">- Çok kötü ishalim, şu anda da durumum oldukça sıkışık. Aşağıdaki vadilerin elverişli bir yerinde rahatlayıp gelsem, nasıl olur?</p>

  <p class="normal">- Başka çaren yoksa, ne yapacaksın?</p>

  <p class="normal">Tüfeğini bıraktığı siperden sürüne sürüne çıktı. Eğilmiş yürürken hem çadırların bulunduğu yerden, hem de deniz tarafından görünmemeye dikkat ediyordu. Bir kuytu yer bulup, tam rahatlarken Ahmet Çavuş aşağıdaki tepeceği aşmış, geliyordu. Acımasız, aksi bir insan olan Ahmet Çavuş onu görecekti. Hemen pantalonunu çekti; siperine doğru yürürken Ahmet Çavuş’ un sesini duydu.</p>

  <p class="normal">- Olduğun yerde kal!</p>

  <p class="normal">Kıpırdamasına imkân var mıydı? Yüreğine bir kor düşmüştü. Aralarında birkaç metre kaldığı esnada mazeretini belirtti.</p>

  <p class="normal">- Hastayım, ishalim kumandanım.</p>

  <p class="normal">Yanına yaklaşan Ahmet Çavuş Haşim’e iki tokat patlattı.</p>

  <p class="normal">- Nöbet yerinin terk edilmeyeceğini bilmiyor musun?</p>

  <p class="normal">Gözlerinden ateş çıkan Haşim aynı cümleyi tekrarladı.</p>

  <p class="normal">- Hastayım, ishalim kumandanım.</p>

  <p class="normal">- Çiğnemeyeyim seni; çabuk yerine yürü!</p>

  <p class="normal">Tepeye doğru yürürken Haşim’in çökük yanaklarından yaşlar yuvarlanıyordu. Tokatın acısı önemli değildi; fakat ağrına gitmişti. Ne yapabilirdi? Ağladığını İrfan’a göstermek istemiyordu. Yaklaştığında, İrfan karşıya bakıyordu. Sürünerek sipere girdi; aksi yöne dönüp başını usulca tüfeğinin kundağına koydu. Bir süre gözyaşlarının tuzunu dudaklarında hissetti. Hiç dermanı yoktu; başını dik tutup, denizi, adacıkları gözetleyecek gücü kendinde bulamıyordu. Daldı; aradan onbeş dakika geçmeden damağına dayanmış bir yangınla uyandı; elini matarasına attı; tek damla su bırakmadan içti; ama susuzluğunu tamamen gideremedi. Yüzünü İrfan’a çevirdi ve matarasını uzattı.</p>

  <p class="normal">- Kaldıysa biraz su koyabilir misin?</p>

  <p class="normal">İrfan matarasındaki suyun bir kısmını onunkine döktü. Yer gök tutuşurcasına yanıyordu. Haşim’in dili, damağı, dudakları kuruyor, ağzına aldığı suyu yutmuyor, serinliğini duyarak eritiyordu.</p>

  <p class="normal">Nöbeti devrederken dünyalar Haşim’indi; kana kana su içebilecek, sıkıştığı zaman da bir çalı arkası arayabilecekti. Su çadırına geldiğinde, pek çok asker matarası elinde bekliyordu. Muha’dan develerle getirilen su kırbalardaydı; iyice yıkandıktan sonra doldurulacak fıçıların diplerinde kalan su içmeleri için askerlere verilmezdi; çorbada kullanılırdı; ama askerler fırsat buldukça bu kuralı çiğner, mataralarını doldururlardı. Beklemesi çok zordu; içinden gelen yangın dilini, damağını kızgın bir metale dönüştürmüştü; alacağı yudumların ağzında buharlaşacağını zannediyordu. Bakışlarını diğer askerlerde gezdiriyordu; onların da durumu iyi değildi.</p>

  <p class="normal">Matarasını doldurur doldurmaz hemen ağzına dikti; fakat bir türlü suya kanmıyor, sanki tuzlu deniz suyu içiyor, içtikçe sussuzluğu artıyordu. Dibinde birkaç yudum kalan matarasını tekrar doldurtmak isteyince, fıçıların başında dikilen Çavuş:</p>

  <p class="normal">- Senin gibi on kişi olsa, ortalık kurur, dedi.</p>

  <p class="normal">Ama matarasını doldurdu.</p>

  <p class="normal">O gece sabahı zor etti; birkaç kere matarasını doldurmak, birkaç kere çalıların arkasına koşmak mecburiyetini duydu. Hâlsizdi; yattığı brandanın üzerinden kalkmak istemiyordu; ne yazık ki çaresizdi; iki saat sonra nöbet sırası onlara gelecekti; nasıl nöbet tutardı; dün ecel terleri dökmüş, Ahmed Çavuş’tan da iki tokat yemişti; bugün durumu daha feciydi. Arka cebindeki aynasını çıkardı; yüzünden renk çekilmiş, avurtları çökmüştü. Sabah çorbasını içmek istemedi; bir ağacın gölgesine uzansa, birisi devamlı ağzına su damlatsa, ne kadar iyi olurdu. Kalktı; başı dönüyordu; kısa bir süre çadırın direğine tutunup kaldı. Ağır ağır yürüyerek, Yüzbaşı Kâmil’in çadırına geldi. O bir şey söylemeden, kirli balmumuna dönmüş yüzüne bakan Yüzbaşı Kamil durumunun dünden daha kötü olduğunu anladı. Vizite kâğıdını yazıp verdi; arkasından bakıyordu, beş altı gün önceye kadar cıva gibi bir delikanlıydı; şimdi ise yürüyemiyordu. “Herhangi milli başarının veya milletçe ulaşılan mutluluğun bir insanın hayatı kadar değerli olduğunu kim iddia edebilir! Ne çare ki tarih Kabil’den beri kanla beslenmekte.” diye zihninden geçirdi.</p>

  <p class="normal">Doktor Sami, Haşim’i görür görmez kolera olduğunu anladı; zaten içinde bulundukları şartlar dolayısıyla devamlı endişesini duyuyordu. Hemen ayrı bir çadır kurdurdu. Haşim’i yatırdığı çadıra karantina uyguladı. Ziyaret amacıyla girişi çıkışı yasak etti. Onu arkada dört kazığa sarılı branda ile yaptıkları tuvalete sadece sıhhiye erleri götürüp getireceklerdi; çünkü onlar nasıl korunacaklarını biliyorlardı. Ona dokununca hemen ellerini sabunla yıkayacak, bilhassa tuvaletteki durumlara, sonraki temizliğe çok dikkat edeceklerdi. Damar yolu açıp serum taktı. Bol bol su verilmesini emretti. Doktor Sami sulara güvenmediğinden gece bir çadırın içinde kaynattırıp soğuttuktan sonra hastalara verdiriyordu.</p>

  <p class="normal">Aradan iki saat geçmeden bir er daha geldi; o da koleranın bütün bulgularına sahipti. Onunla Doktor Sami meşgul olurken, üç er ellerinde vizite kâğıtlarıyla sıralarını bekliyorlardı. Hepsi de Taiz’den intikal eden Dördüncü Bölüktendi. O bölüğün diğerlerinden ayrılması gerektiğini hemen Miralay Ali Said’e haber verdi. Doktor Sami’nin kolera ihbarını sır olarak saklayan Miralay Ali Said bölüğün bütün elemanlarını, güya yeni bir savunma stratejisi gereği, dört yüz metre güneye çekti; oradan düşmanı gözetleyeceklerdi.</p>

  <p class="normal">Haşim ve yanındakiler mum gibi eriyorlardı. Anadolu toprağının yoğurduğu güçlü elleri çok çamaşır yıkayıp da pörsümüşlerdi sanki. Haşim kendini göremiyordu; Doktor Sami elbisesini ateşe attırırken aynası cebinde kalmıştı. Yüzünün nasıl olduğunu sadece tahmin ediyordu; ama kollarından, bacaklarından su tamamen çekilmiş, adeta çürümüş mantara dönmüşlerdi. Karşısında yatanların buruşuk yüzlerinin sararıp solduklarını, gün be gün ölüme sürüklendiklerini görüyordu. Elbette kendisi de onlardan farklı değildi.</p>

  <p class="normal">Bir gece yarısı Haşim “su! su!” diye inleyerek can verdi. Ama yatağı boş kalmadı; hemen yeni bir hasta yatırdılar. Her geçen gün hastahanenin bu bölümüne yeni çadırlar ilâve etmek zorunda kalıyorlardı.</p>

  <p class="normal">İnsanın nasıl da hayata bağlı olduğunu ışığı sönmüş gözlerde derinleşen dalgınlıklarda sezmek mümkündü; kimisi ana babasını, kimisi çocuğunu, kimisi nişanlısını hayal ediyor, bu hayaller acılarını kat be kat artırıyordu. Ölüm haberi kimbilir onları nasıl sarsacak, yüreklerine sönmeyen bir köz bırakacaktı. Ya kendileri! Bu diyarlarda hepten unutulacaklardı!...</p>

  <p class="normal">Düşman kurşunlarıyla canlarını vermiyorlardı; ama Allah biliyor ki yurt savunması, Müslümanların onuru ve izzeti, yani O’nun rızası için buradaydılar. Şehitlik mertebesinin onlardan esirgenmeyeceğine inanarak teselli buluyorlardı. Ne çare ki çoğu zaman bu teselliden kopuyor, onları yutmak için açılan karanlık kuyulara yuvarlanıyorlardı!... Şefkatli bir bakış bu zavallılar için bütün ilâçlardan daha etkiliydi; ama kimin kime şefkatle davranacak hali kalmıştı ki...</p>

  <p class="normal">Başka bölüklere sıçrayan koleradan sıhhiyeler de kendilerini kurtaramadılar; hizmet ettikleri hastaların yanlarına serildiler. Birisi ölünce, yanında yatanlar onda kısa bir zaman sonraki kaderlerini görüyor, bu da onları çileden çıkarıyordu. Yazık ki yapabilecekleri hiçbir şey yoktu; göz göre göre adım adım ölüme, yok oluşa gitmeye dayanılır mıydı?</p>

  <p class="normal">Defnedilişleri de ayrı bir dertti! Öğle ve akşama doğru, biraz ilerde, gözlerinin önünde çukur kazılıyor, namazları kılınıp, iç çamaşırlarıyla gömülüyorlardı. Bilinçlerinin yerinde olması dramlarını onlara bütün haşinliğiyle duyuruyordu. Herkes için paha biçilmez bir değer olan akıl, onlar için bir felâketti. Çıldırmaları en büyük nimetti; fakat kaderleri onlardan bunu da esirgiyor, sonlarının nasıl olacağını onlara gösteriyordu. Kim kiminle kara toprağa girecekti!... Nerede idi sevdikleri! Ana kucağında, baba ocağında ölmekle, bu çöllerde “Su! su!” feryatlarıyla ölmek bir miydi!...</p>

  <p class="normal">Taiz’den doktorlar, sıhhiyeler yardıma geldiler. Çok sıkı muayene ile sağlıklı olanları tespit edip onları eski kaldıkları yerlerden uzaklaştırdılar; ama kayıpları pek çoktu.</p>

  <p class="normal">Değişik yerlerden gelen yeni birliklerle ölenlerin yerlerini doldurdular. Doktorlar kaynatılıp soğutulmamış suları içmeyi yasaklamışlardı; fakat yeteri kadar su hazırlanamadığı için askerler bu yasağa pek uymuyorlardı.</p>

  <p class="normal">Koleradan kurtulmuşlardı; fakat sıtma bir türlü peşlerini bırakmıyordu. Sıtmanın biricik ilâcı kinin bakımından ihtiyatlı davranıyor, azalınca Taiz’den, Hudeyde’den getirtiyorlardı. Bütün çabalara rağmen fidan gibi delikanlıların pek çoğu o kavurucu sıcaklarda sıtmanın pençesine dayanamıyor, hayata veda ediyordu.</p>

  <p class="normal">Adil nöbet yerinde yüzükoyun yatmış, tüfeğini yanına uzatmış, adacıkları, denizi gözetliyordu. Güneşli havada anîden bir değişiklik belirdi; gittikçe hızlanan bir rüzgâr güneyden esmeye başladı. Okyanusun çeşitli yerlerinde biriken siyah bulutlar sanki mıknatıs gibi birbirlerini çekiyordu. Farklı yerlerden gelip iç içe girdikçe kaynaşıyor, gök gürültüleri arasında çakan şimşeklerle yarılıyorlardı. Sanki gelen cehennemdi. Ortalık göz gözü görmez hale dönüşüyordu. Karanlıktan fırlayan iri damlalar uzun sürmedi; gökten yere akan sele dönüşen fırtına çölü kasıp kavuruyor, Kızıldeniz’i gözlerinin önünden siliyordu. Çamurda yatan Adil iliklerine kadar ıslanmıştı; başını sol bileğinin üzerine koydu; midesi kazınıyor, boğazına kaçan kumlar onu öksürtüyordu. Zifirî karanlıkta alev gibi dolaşan şimşekleri, uzaktan kükreyişleri duyulan okyanusu sarsan gök gürlemeleri takip ediyor, üzerine yattığı tepecik zelzeleye tutulmuşçasına sallandıkça bakışlarını sağ tarafında çamura gömülmüş Avni’ye kaydırıyordu. Okumuş, dünya görmüş bir insandı; hem dost yürekli, hem de yakışıklı bir delikanlıydı; sağ yanağındaki yara izi yakışıklılığını gölgelemiyor, daha da artırıyordu. Ona burun kıvırmamış, can yoldaşı olmuşlardı; onun varlığı her an sırtını dayadığı bir kaya idi sanki... Avni’nin dalgın gözlerinin önünde Hüsnüye vardı; beraber geçirdikleri iki ay hafızasında bir an gibi kısacık kalmıştı. Ama onun için endişe etmiyordu; annesi adeta dişi bir panterdi; köylü ona boşuna Çavuş Abla demiyordu; yan bakanın gözünü oyardı. Evlenmekle de iyi bir iş yapmıştı; belki Hüsnüye’ye zararı dokunmuştu; fakat annesi evde yalnız kalmamıştı.</p>

  <p class="normal">Bir birbuçuk saat kadar sonra kara bulutlar bütün zehrini dökmüş, dağılmaya başlamışlardı. Kısa bir sürede bir damla bulut kalmadı; ufuklar ağararak genişliyordu. Adil, Nuh tufanından çıkmış gibi bir duyguyla bakışlarını çevrede gezdiriyordu. Önündeki deniz, üstündeki gökyüzü sakinleşmişti. İliklerine sadece su değil, çamur da işlemişti. Nöbeti devir zamanı gelmişti. Yanına sürüne sürüne Hamdi sokuldu. Adil diz ve dirseklerinin üzerinde geri geri gitti. Çukura inince ayağa kalktı; sırılsıklamdı. Başka elbisesi yoktu; titreye titreye üzerindekileri kurutmaya mecburdu.</p>

  <p class="normal">Beş ay ondört gün aynı elbise, aynı çamaşırla çölün buğusunu çıkaran güneşlerin altında, kum tepeciklerini sarsan sellerin, çamurların içinde açlık, susuzluk, bit, sivrisinek, sıtma ve kolerayla boğuştuktan sonra geri dönüyorlardı. Elleri, yüzleri daha da yanmış, dermanları iyice azalmıştı. Bir tek kurşun atmamışlardı; ama mevcutlarının yarısını koleraya, sıtmaya kaptırmışlardı. Hepsinin yüreğinde yakın arkadaşlarından beş on kişinin acısı vardı; kendileri dönüyorlardı; fakat bıraktıkları ne olacaktı?... O kum yığınlarının altında ana baba yavrularının yattığını kim bilecekti!.. Nice yaşmaklı gelinler dul kaldıklarını öğrenecek, yoksul çocuklar baba sevgisini tadamayıp el kapılarında gözyaşı dökeceklerdi!... Bunca acı, bunca emek hiç değilse bir işe yarasaydı. Bazı kayıtlarla da olsa Trablusgarb vilâyeti ile Bingazi Sancağı Uşi<sup class="calibre2"><a href="../Text/yemen_ah_yemen-ide_split_036.html#footnote-100-28" id="footnote-100-28-backlink">[28]</a></sup> Antlaşmasıyla İtalya’ya bırakılmıştı. Vatanın bir parçasını ve asker arkadaşlarını kaybetmenin acısını San’a’ya dönmenin tesellisiyle unutmaya çalışıyorlardı.</p>

  <p class="normal">Ne çare ki San’a’ya dönüş tesellileri uzun sürmedi; yeni patlayan bir bombanın etkisiyle Menaha’da sarsıldılar. Balkan Savaşı başlamıştı. Duydukları teselli yerini endişeye bıraktı. San’a’ya doğru adım atanların zihninde aynı soru vardı: “Şimdi ne olacaktı?”</p>

  <p><br class="chapter" /></p>

  <p class="ortayazi">* * *</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>
</body>
</html>
