<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="solbaslik" id="calibre_toc_15">14</h2>

  <p><br class="chapter" />
  <br class="chapter" />
  <br class="chapter" /></p>

  <p class="ortaitalik">Bilinen, idrak edilebilen</p>

  <p class="ortaitalik">bir varlığa iman olur mu?</p>

  <p><br class="chapter" /></p>

  <p class="normal">Oğlu Halûk’la Beyt-i Müddei Köyü’ndeki Abdullah Mansur’u ziyarete gidebileceklerine dair Şeyh Nasır’ın gönderdiği haberi alınca, hedefine bir adım daha yaklaştığı için sevindi; ama şeytana papucunu ters giydiren bir insanla yakın ilişki içine girecek olmaktan da heyecanlandı. Oysa hiçbir telâş, heyecan göstermeden görevini yerine getirmeliydi. Durumuna bir anlam veremiyordu; çünkü yıllarını böyle işlerde geçirmişti; alışık olmalıydı.</p>

  <p class="normal">Şeyh Nasır iki at hazır ettirmişti; sağ ayağını atın üzengisine basarken, kendini meşgul edip, heyecanından bir nebze olsun kurtulmak ümidiyle sordu.</p>

  <p class="normal">- Aziz Şeyhim, gittiğimizden Şeyh Abdullah Mansur’un haberi var mı?</p>

  <p class="normal">- Var; aynı köyde oturan amcam Şeyh Naci’nin oğluyla haber gönderdim. Şeyh Abdullah Mansur bir yere gitmek zorunda olsaydı, bize bilgi gelirdi.</p>

  <p class="normal">Değişik konulardan konuşup, yol alırlarken Üsküplü Osman kuşkulandırmadan Şeyh Nasır’dan Şeyh Abdullah Mansur hakkında ne öğrenebileceğini düşünüyordu. Aile durumunu sormakta sakınca bulunmayacağına karar verdi.</p>

  <p class="normal">- Abdullah Mansur buradan mı evli? Ne yer, ne içer?</p>

  <p class="normal">- Hanımı İngiliz; hanımı ve çocukları da çok iyi Müslüman olmuşlar. Çocukları İngiltere’de okuyor, anneleri yanlarında kalıyor. Buraya ara sıra geliyorlar; öyle giyiniyorlar ki, yüzlerini görmeyen, onları kesinlikle Yemenli’den ayıramaz. Şeyh Abdullah Mansur İngiltere’deki “Hayvanlar ve Bitkiler Bilim Akademisi”nin üyesidir. Para onda çok. Burada hizmetçileri var.</p>

  <p class="normal">- Demek ki İngiltere ile ilişkisini sürdüyor; güneş batmayan imparatorluğun vatandaşı olmak insana kimbilir nasıl duygular verir? Ne diyor? Devletiyle gurur duyuyor mu?</p>

  <p class="normal">- O konularda bir şey dediğini duymadım; devletinin durumuyla da hiç ilgilendiğini sanmıyorum. O sadece kuşlar, bazı taşlarla, bir de İslâmın tebliğiyle ilgilenir; başka konulara kulak asmaz.</p>

  <p class="normal">- Desenize tam bir bilim insanı; aynı zamanda dini bütün bir Müslüman ve Şeyh.</p>

  <p class="normal">- Evet, çok güzel ifade ettiniz.</p>

  <p class="normal">Beyt-i Müddei Köyü birkaç yöne giden yolların kesiştiği bir yerdeydi. Her tarafla rahatça ilişki kurabilmek için seçilmiş stratejik bir yer olduğu Üsküplü Osman’ın gözünden kaçmadı. Köy olması itibariyle de dikkat çekmeyeceği mutlaka düşünülmüştü. Küçük kerpiç evler değişik yerlere rastgele serpilmişlerdi. Ağaçlıklı bir bahçenin ortasındaki Abdullah Mansur’ un evi ise diğerleriyle mukayese edilemeyecek kadar büyüktü; arkasında ahır, samanlık vardı. Abdullah Mansur onları gönülden, hararetli bir dostlukla karşıladı; giyimi, kuşamı, hareketleri, pürüzsüz Arapçasıyla sanki doğma büyüme buralıydı.</p>

  <p class="normal">Şeyh Abdullah Mansur’un haber gönderdiği Şeyh Naci geldiğinde Mehmed Ali ibrikle su döküyor, Şeyh Nasır leğende abdest alıyordu. Diğerleri de abdestlerini tazeledikten sonra Üsküplü Osman hariç, namazı kılmak için kıbleye yöneldiler; İmamlığı Şeyh Abdullah Mansur yapıyordu. Onlar namaza durunca odaya derin bir manevî sükûn hakim oldu. Üsküplü Osman, kenarda oturuyor, sezdirmeden Abdullah Mansur’u izliyordu. Sureleri tecvide riayet ederek okuyor, namazı huşu ile kıldırıyordu. Mesleğinin en üst seviyesinde bulunan bir profesyonelle karşı karşıya mı idi? Bir insan bu kadar iyi rol yapabilir miydi? Belki de hakkında yanlış bilgilere sahip olunmuştu? İşi gerçekten çok zordu!...</p>

  <p class="normal">Zengin donatılmış bir akşam sofrasına oturdular; kapının yanında dikilen Mehmed Ali ve ondan sekiz on yaş genç görünen Ali Haşim hizmetlerini kusursuz ifa ettiler. Yemekten sonraki duayı Abdullah Mansur yine aynı huşu ile yaptı. Ali Haşim tekrar ibrikle leğeni getirdi; yıkadıkları ellerini omuzundaki havluyla kuruladılar. Duvarın dibinde uzanan yastıklardan birine yaslanırken Abdullah Mansur;</p>

  <p class="normal">- Kusura bakmayın, mekruh olabilir düşüncesiyle gat bulundurmuyoruz, dedi. Ama nargilemiz var.</p>

  <p class="normal">Biraz sonra Mehmed Ali’nin önlerine getirdiği nargilelere Ali Haşim köz koydu. Onlar marpuçlardan nefes çekerken Ali Haşim devamlı közleri kolluyor, ihtiyacı olana içerden taşıyordu. Üsküplü Osman hariç, birbirlerine “Şeyhim” diye hitap ederek yaptıkları sohbet kısa zamanda koyulaştı. Kahvesinden bir yudum alan Abdullah Mansur’un yüzü melâle büründü.</p>

  <p class="normal">- Bu yalan dünyada en büyük dileğim Rab’bimin bana Veysel Karani’nin imanından bir zerre nasip etmesidir. Bizimki iman değil, imanlı olmaya ceht etmektir. O mübarek kulaktan dolma bilgilerle Müslüman oluyor. Efendimizi görmek için yanıp tutuşuyor; fakat annesi kör olduğundan onu bırakıp gidemiyor. Mânâ aleminde Veysel Karani’den haberdar olan Efendimiz, onu öven sözler söylüyor. Ne mutlu iki cihan serveri tarafından övülenlere. Hatta ona verilmek üzere hırkasını Hz. Ömer’e veya Hz. Ali’ye bıraktığı rivayet edilmektedir.</p>

  <p class="normal">Sohbet tasavvufî konularda epeyce sürdükten sonra Şeyh Nasır ziyaretlerinin sebebini açıklamak istedi.</p>

  <p class="normal">- Edward Osman’la birkaç gün önce uzunca sohbet ettik. Dinî konularda bazı sıkıntıları var; ben gideremedim. Siz de onun gibi Hıristiyandınız; sonra elhamdülillah müslüman oldunuz. Belki Edward Osman da sizi takip ederek aynı köprülerden geçer.</p>

  <p class="normal">Elindeki marpucu sağa sola oynatan Abdullah Mansur gülümsedi:</p>

  <p class="normal">- Vallahi Hıristiyan olmak çok zor. Hazreti İsa’nın Allah ve aynı zamanda Allah’ın oğlu olduğuna, seromoniler kervanına dönüşen kilisenin zaruretine inanacaksın. Bunlar zor şeyler; ama Hıristiyan doğup da, müslümanlığı tercih etmek veya bir başka dini benimsemek de kesinlikle kolay değildir; çünkü insan alışkanlıkların esiridir. Ne dersiniz Edward Osman, alışkanlıklarınızı kırmayı göze alabilir misiniz?</p>

  <p class="normal">- Aslında muhafazakâr bir ruh yapısına sahip olmamakla beraber, yine de din değiştirmenin zorluğunu takdir ediyorum; zira ister inansın, ister inanmasın, insanın idraki o inançla dokunmuştur. Kişinin doğup büyüdüğü çevresi de ciddî bir engeldir. Fakat gerçekte inanmayıp, sadece inanmış görünmek de katlanılır bir dert değil.</p>

  <p class="normal">Nargilesinin közünü yenileten Şeyh Abdullah Mansur bakışlarını tekrar Üsküplü Osman’a çevirdi.</p>

  <p class="normal">- Hıristiyanlığın tenkidine dair ciddî kitaplar var. İngilizce biliyor musunuz?</p>

  <p class="normal">Üsküplü Osman, dikkatli bakan Abdullah Mansur’un, nelere sahip olduğunu, bilgi seviyesini, nasıl yetiştiğini anlamak istediğini sezdi. Kendini küçümseyen bir tavır takınarak cevap verdi.</p>

  <p class="normal">- Yok be Şeyhim; bizde İngilizce, Fransızca veya bir başka Avrupa dili ne arasın. Biz Beyrut’un kenar mahallelerinde büyümüş insanız.</p>

  <p class="normal">- Sorularınızı papazlara sorduğunuzda size ikna edici cevaplar veremiyorlar mı?</p>

  <p class="normal">- Bizim oralarda insanın Allahsız bilinmesi iyi bir şey değil; konu komşu insana kötü gözle bakar. Buralarda da pek farklı olduğunu sanmıyorum; herhalde durumumu sır olarak saklarsınız.</p>

  <p class="normal">Konunun ciddiyetini belirten bir çehre ile Şeyh Abdullah Mansur cevap verdi.</p>

  <p class="normal">- Ona ne şüphe; endişe etmeyiniz.</p>

  <p class="normal">- Yine de bazen soruyorum; ama ne sorarsam, sorayım “inanmak lâzım” diyorlar. “Nasıl inanacağım?” diye sorduğumda da “Gayret et, inanırsın.” cevabını veriyorlar. Daha fazla ileriye gidersem, kilisenin sert tepkisiyle karşılaşmam mümkün. - Şeyh Nasır’ı işaret ederek anlatmaya devam etti- Söz konusu sohbetimizde Şeyhim de “Bu dünyanın mutlaka bir sahibi vardır.” dedi. Sahipsiz bir şey olmayacağı doğrudur. Ben de bu evrenin bir sahibi olması gerektiğine inanıyorum; fakat o noktada şüphem başlıyor; “O sahibin de bir sahibi olması gerekmez mi?” sorusu hemen aklıma geliyor. Tabiî sorum orada kalmıyor; ilânihaye sürüp gidiyor. İşin içinden çıkamıyor, bu soruları bir tarafa iterek kendimi başka işlere veriyorum. Tabiî inanmamanın, bir sahibi olmamanın her an boşluğunu duyuyor, ürkekliğini yaşıyorum. Ayrıca kilisenin durumunu siz de biliyorsunuzdur; inanmamak, dinden soğumak için orada her türlü sebep mevcuttur.</p>

  <p class="normal">Ona dikkatli bakan Abdullah Mansur:</p>

  <p class="normal">- Elimizi ateşe uzatsak, yanar değil mi? diye sordu.</p>

  <p class="normal">- Yanar Şeyhim.</p>

  <p class="normal">- Yandığımıza göre acımızı duyuyoruz. Yani varlığımızdan şüphe edemeyiz değil mi?</p>

  <p class="normal">- Elbette Şeyhim; varlığımızdan nasıl şüphe edebiliriz! Biz varız ve yaşıyoruz.</p>

  <p class="normal">- Varlığımızı kabul etmemiz, herhangi bir şekilde ortaya çıktığımıza bizi götürür mü; götürmez mi?</p>

  <p class="normal">- Götürür Şeyhim.</p>

  <p class="normal">- Diyelim ki ateistiz; bu evrenin rastlantıyla oluştuğunu kabul edelim. Bir şeyler olmalı ki; o şeyler bir rastlantıyla bir araya gelmeli ve evren oluşmalı değil mi?</p>

  <p class="normal">- Evet.</p>

  <p class="normal">- Olan bir şeyi husule getiren, bir başka güç, bir başka varlık bulunması gerekmez mi? Çünkü herhangi bir şey veya bir muharrik güç yokken, durup dururken bir şeyin kendi kendine oluşmasına imkân var mı?</p>

  <p class="normal">- Yok efendim.</p>

  <p class="normal">- Gerek insandan, gerek eşyadan ve gerekse tabiî olaylardan geriye doğru yürürsek, devamlı bir varlıkla karşılaşırız değil mi?</p>

  <p class="normal">- Yaratılan her şeyin bir yaratanı olması lâzım.</p>

  <p class="normal">- Yaratanın da yaratıldığını aramaya devam edince, kendi varlığımızı inkâr edemeyeceğimize göre, bu bizi mantıken yaratma kabiliyeti olan, fakat yaratılması mümkün olmayan bir varlığa götürmez mi?</p>

  <p class="normal">- Götürür Şeyhim.</p>

  <p class="normal">Şeyh Abdullah Mansur, nargilesinden derin bir nefes çektikten sonra devam etti.</p>

  <p class="normal">- Ama biz beşer olarak, böyle bir varlığı, yani yaratma kabiliyeti olan, fakat yaratılması kabil olmayan bir varlığı idrak edemeyiz değil mi?</p>

  <p class="normal">- Edemeyiz Şeyhim.</p>

  <p class="normal">- İşte bu vasıflar İslâmın Allah anlayışını ortaya koyar. “Kulhuvallahu ehad”la başlayan İhlas suresinde de bunlara şahit olmuyor muyuz? Yani yaratma kabiliyeti olan, fakat yaratılamayan, bizim gibi beşerin idrakiyle de kavranamayan vâcibü’l vücud karşımıza çıkar. İdrak edemediğimiz böyle bir varlık ortaya çıkacak ki iman sözkonusu olsun. Bilinen, idrak edilebilen bir varlığa iman olur mu? Sonra “var” veya “yok” bize göre, yani olan bir şeyden sonra sözü edilen kavramlardır. Mevlâna’ya sormuşlar; “Allah var mı, yok mu?” O cennetlik şöyle cevap vermiş: “Varı da, yoku da yaratan benim Allah’ımdır.”</p>

  <p class="normal">Düşünceli bir durum alan Üsküplü Osman bir süre bakışlarını önüne indirdi; bir şeyler söylemek istediği, fakat ne söyleyeceğini kestiremediği intibaını veriyordu. Kısa bir sükûttan sonra bakışlarını Abdullah Mansur’a çevirdi.</p>

  <p class="normal">- Bu sözleriniz bana mantıklı gibi geliyor; ama ne yalan söyleyeyim, tam ikna olmuş değilim. İtiraz etmem gerektiğini hissediyorum; fakat nasıl, nereye, hangi sözle edeceğimi maalesef bulamıyorum. Belki de insan gerçeği hemen hap gibi yutamıyor; zaman istiyor. Ben İslâmiyetin ne düşünce sistemini, ne de amelini bilirim. Yalnız, sizleri tenzih ederek, Müslümanları gördükçe, İslâma bakışımın menfileştiğini söylemek zorundayım. Nerede bir gerilik, perişanlık varsa, oranın halkı Müslümandır. Eğer İslâmiyet hak din ise, müminleri neden geri kalsın?</p>

  <p class="normal">Abdullah Mansur’un gözlerinde tutuşan tatlı bir gülümseme yüzüne de yansıdı.</p>

  <p class="normal">- İslâmiyet nazil olduktan hemen sonra yıldızı parladı. Müslümanlar on yedinci yüzyılın ortalarına kadar, yani yaklaşık bin yıl, Hıristiyanlardan, Musevîlerden, Budistlerden, kısaca diğer bütün dinlerin saliklerinden üstündüler. Son iki yüz yıldan beri geri kaldılar. İlerilik gerilik din ile ilgili olsaydı, bin yıl ilerde bulunup sonra geride kalmazlardı. Habeşistan günümüzde belki dünyanın en geri ülkesidir; İngiltere, Fransa ise belki en ileri ülkeleridir. Habeşistan da Hıristiyan, İngiltere ve Fransa’da. Bu iki örnek de gösteriyor ki biz ileriliği, geriliği dinde değil, başka yerlerde aramalıyız.</p>

  <p class="normal">Üsküplü Osman safça gülümsedi.</p>

  <p class="normal">- Şeyhim, ne yalan söyleyeyim, siz kafamı karma karışık ettiniz. İzin verirseniz, eşiğinizi aşındırmak isterim. İnançsızlık kolay değil; insan kendisini yutulmak üzere olduğu bir boşlukta hissediyor. Gençlikte insan ölümü kendisinden uzak kabul ediyor; yaşlandıkça ölümün ayak seslerini duymaya başlıyor. Nasıl bir ortamda bulunduğumu tam anlatamadım; ama siz tahmin etmişsinizdir. Belki ben de bir gün, sizin gibi, hak yol olarak İslâma inanabilirim. Ne dersiniz Şeyhim, size inanmış bir mürit, bir mümin olarak değil de, size saygısı ve hayranlığı bulunan bir kişi olarak bir şeyler öğrenmek, doğru yolu bulmak amacıyla zaman zaman ziyaretinize gelsem, rahatsız etmiş olur muyum?</p>

  <p class="normal">Abdullah Mansur’un gözlerinde aynı tatlı gülümseme alevlendi.</p>

  <p class="normal">- Aman efendim, çok memnun olurum; bir insanın hidayete ermesinde rol oynamak ne demektir biliyor musunuz? Sizin hidayete ermenize yardımcı olamasam bile, o yolda gayret etmem, bana yeter. Asıl siz bana bu imkânı verirseniz, ben size müteşekkir kalırım.</p>

  <p><br class="chapter" /></p>

  <p class="ortayazi">* * *</p>

  <p><br class="chapter" /></p>

  <p class="normal">O günden sonra Üsküplü Osman, Abdullah Mansur’un ziyaretçisi oldu. İlk önceleri haftada bir defa perşembeyi cumaya bağlayan akşamları gelirdi; zira bu akşamlar Şeyh Abdullah Mansur’un evinde dinî, daha çok tasavvufî sohbetler yapılırdı. Büyük bir zevk ve merakla sohbetleri dinlerdi. Gelirken mutlaka pirinç, çay, şeker gibi hediyeler getirmeyi de ihmal etmezdi. Abdullah Mansur, “Bunlara ne gerek var?” deyince Üsküplü Osman şöyle cevap verirdi: “Burası evden ziyade, bizim gibi insanlar için huzur kaynağı olan bir dergâh. Hepimiz buraya bir şeyler almaya geliyoruz. Paralılar birşeyler getirecek, parasızlar da yiyip gidecekler. Sonra elimizi rahatça cüzdanımıza atabilmeyi öğrenmeliyiz; öyle zannediyorum ki kâmil insanın bir özelliği de yeri gelince malına kıyabilmesidir. Madem ki yanınıza geliyoruz; bu özelliğinizi de benimsemeye çalışmalıyız.”</p>

  <p class="normal">Zamanla ziyaretlerini haftada iki akşama çıkardı. Her ziyaretinde Abdullah Mansur onu çok sıcak karşılar, “Ooo! Gel bakalım Edward’ım” derdi. Üsküplü Osman aynı zamanda Mehmed Ali’yle de dostluğunu ilerletmenin peşindeydi; belki onu Abdullah Mansur’dan koparıp avucunun içine alırdı. Bazen ona bir paket İstanbul sigarası, yemeni gibi hediyeler getirir, sırtını sıvazlayarak “Bize çok hizmet ediyorsun, hakkını helâl et!” derdi.</p>

  <p class="normal">Bir akşam içerdeki odada yine Mehmed Ali ile konuşuyordu. Mehmed Ali yerinden kalktı; bir kâğıt ve kalem getirdi. “Beyrut’u çok merak ediyorum. Bir fırsat zuhur ederse gelip gezmek istiyorum. Oradaysan, en azından görüşür, bugünleri yâd ederiz. Adresini yazıver.” Bunun hayra alâmet olmadığını sezen Üsküplü Osman eline kalemi alınca şunu söyledi: “Buradan ayrılırsam, büyük bir ihtimalle Beyrut’tayım; buyur gel; başımın üstünde yerin var.” Üsküplü Osman cesur olduğu kadar zeki ve temkinliydi. Evini kiralarken ve daha sonra komşularına kendisini Beyrut’un oraya uzak bir mahallesinde doğup büyümüş Edward adında bir Hıristiyan, hanımını da kendisiyle aynı dini paylaşan İstanbullu bir ailenin kızı olarak tanıtmıştı. Birkaç komşu ziyaretinde de Yemen’e hayvan ticareti yapmaya gideceğini, hanımını da tedavi için İstanbul’a göndereceğini söylemişti.</p>

  <p class="normal">Üsküplü Osman bazen Abdullah Mansur’un evinde İngilizler’e de rastlardı. Onlarla ilişkisini Abdullah Mansur Üsküplü Osman’a şöyle açıklardı: “İslâmiyet barış dinidir; bütün insanlara iyi muameleyi emreder. Bir kısmını İngiltere’den tanıyorum. Onların içinde kazanabileceğimiz çok insan bulunduğuna inanıyorum. Diğerlerine de içten davranarak kâlplerini İslâma ısındırmakta kusur etmemeliyiz.” Tabiî İngilizlerin çoğunluğu Arapça bilmiyordu. Abdullah Mansur onlarla İngilizce konuşurken, Üsküplü Osman hiçbir şey anlamıyormuş gibi tavır takınır, Yemen’le, dünya siyasetiyle ilgili şeyler konuşulmayacağını sezdiği zaman da, iyice güven telkin etmek amacıyla izin isteyerek odadan çıkar, Mehmed Ali’nin yanına gider, ona dinî sorular sorar, o da Üsküplü Osman’ı Müslüman yapmaya çalışırdı.</p>

  <p class="normal">Abdullah Mansur Beyt-i Müddei Köyü’nde oturuyor, ama kolu her tarafa yetişiyordu. Beyrut’ta araştırma yaptırmış, Üsküplü Osman’ın Mehmed Ali’ye söylediklerinin doğru olduğunu tespit ettirmiş, ona karşı şüphesi kalmamıştı; fakat yine de temkinli davranıyordu.</p>

  <p class="normal">Bir akşam Abdullah Mansur’u ziyarete gelen Üsküplü Osman içeriye girdiğinde, dolaştığı Yezidî köylerindeki intibalarını anlatanın sözünü bıçak gibi kestiği dikkatini çekmesine rağmen, hiç belli etmeden Şeyh Abdullah Mansur’un elini öptükten sonra kapı tarafında münasip bir yere oturdu. Abdullah Mansur:</p>

  <p class="normal">- Sizleri tanıştırayım, dedi- eliyle de işaret ederek- Bu bizim Edward Osman’ımız, bu da bizim Ali Muhsin Askeri’miz. İkiniz de sağ olun; geldiniz de evimiz biraz Mevlâna’nın dergâhına dönüştü. Biriniz Hıristiyan, biriniz Yezidî.</p>

  <p class="normal">Üsküplü Osman, Ali Muhsin Askeri’nin adını duyunca, izini sürmesi gereken en büyük şeytanlardan biriyle karşı karşıya gelmenin heyecanını gülümseyerek gizlemek istedi.</p>

  <p class="normal">- Vallahi Şeyhim, “Hıristiyan” diyorsun, ama size her gün gıpta etmem artıyor; aklım da Müslümanlığa yatıyor; anamın, babamın dininden nasıl koparım diye de kendime kızıyorum. Karmakarışık bir ruh hali içindeyim; sıkılıyor, ne yapacağımı bilemiyorum. Yolum Tehame’ye düşünce engin çöllerin insanı kuşatan sessizliği, esrarlı göklerin suskunluğu beni hem düşündürüyor, hem ürkütüyor. Ancak sizin yanınıza gelince biraz sükûnet buluyorum.</p>

  <p class="normal">Göz bebeklerinde iki pırıltı derinleşen Abdullah Mansur gülümsedi.</p>

  <p class="normal">- Yok Edward Osmanım, sen bende değil, Rabbimizde sükûnet buluyorsun.</p>

  <p class="normal">Üsküplü Osman bakışlarını Ali Muhsin Askeri’ye çevirdi.</p>

  <p class="normal">- Ne dediniz, Beyefendi için Yezid mi dediniz?</p>

  <p class="normal">Aynı gülümseme Abdullah Mansur’un yüzünde tekrar göründü.</p>

  <p class="normal">- “Yezid” değil, Edward Osmanım, “Yezidî” dedim. Aralarında dağlar kadar fark var; ne olduklarını bir gün öğrenirsin.</p>

  <p class="normal">Yanında konuşmayacaklarının farkındaydı; şimdi bulamazlarsa, yarın, öbürgün nasıl olsa bir fırsatını bulup konuşurlardı. Mehmed Ali’nin saflığından yararlanarak belki onları dinleyebilirdi.</p>

  <p class="normal">- Şeyhim, izninizle Mehmed Ali’yi göreyim.</p>

  <p class="normal">Abdullah Mansur, Mehmed Ali’ye yakınlığından duyduğu memnuniyeti belirtircesine gülümseyince, sebebini açıklarsa, ayrı bir mutluluk duyabileceğini hissetti.</p>

  <p class="normal">- Ona borcumuzu ödeyemeyiz Şeyhim; hiç değilse, hoşuna gidecek iki kelime söyleyip, gönlünü alalım.</p>

  <p class="normal">Mehmed Ali’nin hizmet yeri olarak kullandığı küçük oda ile Abdullah Mansur’un sohbet ettiği büyük odayı ayıran boşlukta kapı yerine bir perde asılıydı. Abdullah Mansur oraya kapı yaptırmıyordu; ihtiyaç duyduğu an oturduğu yerden sesleniyor; Mehmed Ali veya Ali Haşim hizmetine koşuyordu. Üsküplü Osman, Mehmed Ali’yi veya Ali Haşim’i gerekli gördüğü vakit odalarından uzaklaştırmak amacıyla tuzak olarak heybesinde devamlı bir şey bulundururdu. Mehmed Ali ile kısa bir süre konuştuktan sonra, ona:</p>

  <p class="normal">- Atımı epeyce bir zamandan beri suvarmadım, dedi. Suvar, heybesindeki de senin olsun.</p>

  <p class="normal">- Heybede ne var ki ?</p>

  <p class="normal">- Atın yanına gittiğinde görürsün ne olduğunu.</p>

  <p class="normal">Mehmed Ali arka bahçeye açılan kapıdan çıkınca, Üsküplü Osman parmak uçlarına basarak yıldırım hızıyla perdenin yanına geldi. Abdullah Mansur konuşuyordu.</p>

  <p class="normal">- Önümüzdeki ayın onbirini onikisine, yani cumayı cumartesiye bağlayan gece, saat ikide Babü’l-Mendep Boğazı’nın yukarısına, Eritre ile Somali sınırının tam karşısına silâhların ilk partisini sambuklar getirecek.</p>

  <p class="normal">- Silâhların gelmesi çok iyi. Dolaştığım köyler pimi çekilmiş bomba gibi; işaret verildiği anda ortalığı alev sarar. Fakat bu heyecanı aynı düzeyde tutmalı, hatta yükseltmeliyiz. Bunun için de köylere ziyareti eksik etmemeliyiz. Biliyorsunuz ki o da kolay olmuyor.</p>

  <p class="normal">- Çok rica ederim Ali Muhsin Askeri Bey, ziyaretlerinizi eksik etmeyin; gerekli olan her şey yapılır. Bugüne kadar yapılmadı mı?</p>

  <p class="normal">- Belki verdiğiniz sözü yerine getirdiniz; lâkin hiçbir zaman hakkımın tam verildiğini söyleyemem. İleriye sürdüğüm candır; verdikleriniz canın karşılığı olabilir mi?</p>

  <p class="normal">- Size söz veriyorum, hakkınızı eksiksiz alacaksınız. Faaliyetin hızını kesmeyin; elverişli günler yaklaşıyor; çünkü Türklerin başı belâda; Balkan savaşı bütün hızıyla aleyhlerine gelişiyor.</p>

  <p class="normal">Bu anda ahırdan eve doğru yaklaşan Mehmed Ali’ nin gömlek için ona işittirmek amacıyla dua ettiğini duydu.</p>

  <p class="normal">- Allah seni ahirette peygamberlere komşu etsin.</p>

  <p class="normal">Üsküplü Osman perdenin önünden hızla uzaklaştı.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>
</body>
</html>
