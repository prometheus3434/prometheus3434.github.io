<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="solbaslik" id="calibre_toc_14">13</h2>

  <p><br class="chapter" />
  <br class="chapter" />
  <br class="chapter" /></p>

  <p class="ortaitalik">Kendimi okyanustaki bir saman</p>

  <p class="ortaitalik">çöpü gibi yalnız ve çaresiz hissediyorum</p>

  <p><br class="chapter" /></p>

  <p class="normal">Ahmed Hamdi Bey’in dediği gibi Üsküplü Osman Menaha’ya gelmiş ve bir ev kiralamıştı. Amacı önce Şeyh Nasır veya amcası Şeyh Naci ile temas kurmaktı. Gidip Abdullah Mansur’un kapısını çalmak yerine dolaylı yoldan yaklaşmanın daha uygun olacağını düşünüyordu. Ana dili gibi Arapça ve İngilizce bilen Üsküp’ lü Osman Lübnanlı bir Arap kıyafetinde dolaşıyor, İngilizce bildiğini hayatî bir sır olarak saklıyordu. Hayvan alıp satıyordu; celepliği bilmediği için zarara uğramak endişesiyle göstermelik yapıyordu. Çünkü Menaha’da bulunmasını herhangi bir şekilde izah etmeliydi. Hayvan pazarını hiç kaçırmıyor; bir dana veya bir koyun alıyor, onu yine birkaç gün zarfında ucuz pahalı demeden satıyordu. Kendisini Edward Osman adında Lübnanlı bir Hıristiyan Arap olarak tanıtıyordu. Seyrek uğramasına rağmen yıllardan beri Beyrut’ta kiralık evi bulunuyor, komşuları da onu Edward Osman olarak biliyorlardı.</p>

  <p class="normal">Üsküplü Osman, nuranî yüzlü, ak sakallı bir ihtiyar olan Hüseyin Ali’den her gün süt, yumurta alıyordu. Hüseyin Ali’nin Şeyh Nasır’ın müridi olduğunu öğrenince onunla dostluk kurmak gayesiyle bazen üç beş kuruş fazla veriyor, kalbinde yer edinmek için hoşuna gidecek sözleri de ondan esirgemiyordu. O da, onu sıcak bir ilgiyle karşılayan, cömert davranan, adını Edward Osman bildiği Üsküplü Osman’a yakınlık duyuyordu.</p>

  <p class="normal">Üsküplü Osman inançsız olduğunu, her doğan günle ölüme doğru bir adım attığını düşünerek bunaldığını, sık sık ruhî sıkıntılar yaşadığını, papazları samimiyetsiz bulduğunu, “bazen İslâmiyeti iyi bilen birisinden öğreneyim mi?” diye zihninden geçirdiğini söyleyince Hüseyin Ali çok sevinmişti. Hoşlandığı bir insanın Müslüman olma ihtimali vardı; onun hidayete ermesinde ufacık da olsa bir rol oynayabilmek arzusuyla konuyu açınca, Şeyh Nasır ikisini beraber evine davet etti.</p>

  <p class="normal">Şeyh Nasır onları sıcak karşıladı. Bu mahrumiyet bölgesinde zengin sayılabilecek çeşitlilikte akşam yemeği yediler. Kahvelerini içerlerken Şeyh Nasır sözü Üsküplü Osman’ın durumuna getirdi.</p>

  <p class="normal">- Sizin dinî konularda bazı sıkıntılarınızın bulunduğunu Hüseyin Ali bana söyledi. İbadet eksikliği insanı dinden soğutur. Hz. Ömer’in “İnandığınız gibi yaşayın, aksi takdirde yaşadığınız gibi inanırsınız.” sözü dinî hayatın özünü yansıtır. Maalesef buralarda kilise yok; belki...</p>

  <p class="normal">Üsküplü Osman sözünü kesti.</p>

  <p class="normal">- Olsa da gitmem Şeyhim. Maalesef kiliseyi bizim papazlar sirke çevirdiler. Allah’a inansam, bütün yeryüzü benim için ibadethanedir.</p>

  <p class="normal">Şeyh Nasır’ın bakışlarında hayret ifadesi tutuştu.</p>

  <p class="normal">- Allah’a da mı inanmıyorsunuz?</p>

  <p class="normal">- Nasıl inanayım Şeyhim! Hz. İsa hem Allah, hem de Allah’ın oğludur. Allah bu fani aleme insan olarak geldi; en derin acılara katlanarak yaşadı; giderken de bizlere nasıl faziletli olabileceğimizi gösterdi. Kilisede cemaata ekmek ve şarap dağıtıyorlar. Ekmeği Hz. İsa’ nın eti diye yiyor, şarabı da kanı diye içiyoruz. Ben böyle şeylere inanmıyorum.</p>

  <p class="normal">- Ama Edward Osman, bu dünyanın mutlaka sahibi vardır. Sonra sözünü ettiğiniz ekmek ve şarap herhalde semboldür; bilmediğimiz derin anlamları bulunmalıdır. Dediğiniz tarzda basit olsalardı, bu kadar okumuş yazmış, akıllı insan Hıristiyan olmazdı.</p>

  <p class="normal">- Elbette bu dünyanın sahibi vardır; velâkin o sahibin de bir sahibi olması gerekmez mi? Dediğiniz üzere ekmek ve şarap semboldür; fakat semavî bir dinin, Allah’ı bizim düşünemediğimiz tarzda, hem daha seviyeli, hem de geniş kitlelerin daha rahat anlayabileceği muhtevada sembolize etmesi gerekmez miydi?</p>

  <p class="normal">Şeyh Nasır yanındaki gat demetini çözdü; çiğneme miktarı kadar yaprağı top haline getirip Üsküplü Osman’a uzattı. O teşekkür ederek almadı. Şeyh Nasır ağzına attı; çiğnerken sordu.</p>

  <p class="normal">- Nargile içersiniz değil mi?</p>

  <p class="normal">- İçebilirim.</p>

  <p class="normal">Hemen nargile getirildi; Üsküplü Osman marpucundan asılırken Şeyh Nasır sözüne devam etti.</p>

  <p class="normal">- Edward Osman, Hıristiyanlığı derinliğine bilmediğim için ekmeğin ve şarabın neleri ve niçin sembolize ettiklerini maalesef size anlatamam. İslâmiyette bir eksiklik görseydim, Hıristiyanlığı derinliğine araştırmak ihtiyacı duyardım. İslâmiyeti incelediniz mi?</p>

  <p class="normal">- Bilim insanı değilim; herhangi bir konuyu derinliğine araştırabilecek kapasitem yok. Zaman zaman “Müslüman olsam mı?” diye zihnimden geçirmiyor değilim; fakat ben daha çok gözlerimle yargıya varırım. Müslümanları görüyorum; aralarında sizler gibi saygı değer kişiler bulunmasına rağmen, çoğunlukla kaba, vahşi insanlar. İnsan fakir, eğitimsiz olabilir; yine de inancı onu bir seviyeye getirmelidir.</p>

  <p class="normal">- Bugünkü Müslümanları bırak. Aslında her dinin saliki ne yapıyor, nasıl yaşıyor diye bakmamalı; o dinin ne dediğine bakmalı. Bilgisiz ve eğitimsiz olursak, nefsimiz canavarlaşır; bazen bizi bir başkası için vahşi bir hayvandan daha tehlikeli duruma getirir; bazen de sefilliğin en adisine gömer. Bu durum hangi dinden olursak olalım, biz insanlar için kaderdir. Fakat önce inandığımız dini süzgeçten geçirmeliyiz; kendimize gerçek bir dine mi, yoksa hurafeye mi inanıyorum, sorusunu sormalıyız. Peygamber Efendimize vahiy gelmeye başlayınca, hanımı Hz. Hatice akrabası ve aynı zamanda büyük bir bilgin olan Varaka Bin Nevfel’e koştu; Efendimiz’de vukua gelen değişiklikleri anlattı. Peygamber Efendimiz’in bisetini ilk o tasdik etti.</p>

  <p class="normal">- Şeyhim, ben Varaka Bin Nevfel’i bilmem; doğru söyleyip söylemediğini araştıramam. Hangi Peygamberdir, galiba Hazreti Musa “Ya ilâhel alemîn, tecelli et göreyim.” demiş. Ben de gördüğüme inanırım.</p>

  <p class="normal">- Bir yanlışlık yapıyorsunuz; Hazreti Musa inanmak için Cenab-ı Allah’ın Tur Dağı’nda tecelli etmesini istemedi. O zaman zaten Peygamberdi; inanıyordu ki Peygamber olmuştu. Cenab-ı Allah’ın cemalini görmek arzusuyla o niyazda bulundu.</p>

  <p class="normal">Mendilini çıkarıp alnındaki terleri silen Üsküplü Osman düşünceli bir tavır takındı.</p>

  <p class="normal">- İslâmda “Nasip” diye bir kavram var; nasibim olsaydı, ben de inanırdım.</p>

  <p class="normal">- Ya Edward Osman, bir şey olmuşsa, “Nasip olmuş.” deriz. Olmadan neyin nasip olduğunu, neyin olmadığını bilemeyiz. İslâmda nasip var; ama “Ceht ediniz.” diye de bir ayette geçiyor. Bir şeye inanmamak size ağır gelmiyor mu?</p>

  <p class="normal">- Ağır gelmek bir yana, beni bu şen, bu canlı tabiatta yalnızlaştırıyor, hatta çaresizleştiriyor. Bir başkasıyla konuşup, kendimi oyalamak imkânı bulamadığım çöllerde, dağlarda yalnızlığım artıyor; güvenebileceğim, sırtımı dayayabileceğim hiçbir şey bulamıyorum. Kendimi okyanustaki bir saman çöpü gibi yalnız ve çaresiz hissediyorum. İçimde hiç ölmeyecekmişim gibi bir his yaşamasına rağmen, aklım bana öleceğimi söylüyor. Tabiî inançsız olduğum için mezardan ürküyorum. Kaç gece o karanlık kuyuya yerleştirilirken yatağımdan fırladım.</p>

  <p class="normal">Şeyh Nasır nargilesini fokurdatırken düşünceliydi.</p>

  <p class="normal">- Ne çare ki ben sizi ikna edemem; çünkü sizi bu duruma düşüren Hıristiyanlığın inanç sistemini tam bilmiyorum; Hıristiyanlık hakkındaki bilgilerim kabacadır. Beyt-i Müddei Köyü’nde oturan sizin gibi Hıristiyan ana ve babadan doğan, sonra hidayete erip, Müslüman olan Şeyh Abdullah Mansur var. Aynı kökten geldiğinize göre birbirinizin dilinden çok iyi anlarsınız. Onunla konuşmanızda büyük fayda mülâhaza ediyorum.</p>

  <p class="normal">Üsküplü Osman hiç renk vermedi.</p>

  <p class="normal">- Anlamadım Şeyhim, Abdullah Mansur dediğin kişi sonradan mı Müslüman oldu? Önceden Hıristiyan mıydı?</p>

  <p class="normal">- Evet Hıristiyandı; dilim dönüyorsa, ilk adı Wayman Bury idi; Müslüman olunca Abdullah Mansur adını aldı.</p>

  <p class="normal">- Hangi millettendir?</p>

  <p class="normal">- İngiliz; Londra’da doğup büyümüş; öğrenimini orada tamamlamış. Kuş uzmanıdır; buradaki kuşları araştırmak için Yemen’e gelmiş. Kuşlarla ilgilenirken İslâmiyet dikkatini çekmiş; merak edip araştırmış; Müslüman olmuş.</p>

  <p class="normal">- Güvenilir bir insan mı Şeyhim?</p>

  <p class="normal">Marpucundan çektiği dumanı bırakırken Şeyh Nasır cevap verdi. Söylediklerine inandığı tavrından da anlaşılıyordu.</p>

  <p class="normal">- Her bakımdan güvenilir bir insan; uzun yıllardan beri burada yaşıyor. Beş vakit namazını kesinlikle sektirmez; üç ayları, pazartesi, perşembe oruçlarını tutar. Abdestsiz yere basmaz; doksan dokuzluk tesbih elinden düşmez.</p>

  <p class="normal">- Umarım görüşür, bir de onu dinleriz. Hıristiyanlıktan ihtida ettiği için herhalde beni anlamakta güçlük çekmez.</p>

  <p class="normal">- Müsait bir zamanda ziyaretine gidelim mi?</p>

  <p class="normal">- Memnuniyetle Şeyhim.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>
</body>
</html>
