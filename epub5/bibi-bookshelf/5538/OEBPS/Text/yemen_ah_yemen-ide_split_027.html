<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="solbaslik" id="calibre_toc_23">22</h2>

  <p><br class="chapter" />
  <br class="chapter" />
  <br class="chapter" /></p>

  <p class="ortaitalik">Ah zalim hayat; çocukluğumuzun</p>

  <p class="ortaitalik">temizliğinden bizde bir şey bırakmadın!...</p>

  <p><br class="chapter" /></p>

  <p class="normal">Pazar akşamı karanlık basarken Üsküplü Osman eğerinin arkasına evinde çoktan beri sakladığı gaz tenekesini bağladı. Heybesinin bir gözüne kemikleri, çıraları doldurduğu torbayı koyup atına bindi; benzin dolu bidonu kucağına yerleştirdi; Beyt-i Müddei Köyü’ nün yolunu tuttu.</p>

  <p class="normal">Atının boynuna geçirdiği yularını, köyün karşısında bulunan tepeciğin arkasındaki fundalıklarda boy atmış büyük bir çam fidanına düğümledi. Torbayı, gaz tenekesini, bidonu aldı; Abdullah Mansur’un evinin tam karşısına geldi. Fundalıkların kenarındaki çimenliğe ellerindekini bıraktı; yanlarına oturdu. Bütün camlarında ışık görünen Abdullah Mansur’un evini rahatça gözetleyebiliyordu. Ay yoktu; ama yıldızların kaynaştığı bir geceydi; hafif bir gümüş rengi her tarafı şeffaflaştırıyordu.</p>

  <p class="normal">Birkaç atlı geldi; bahçenin önünde durdular; biraz sonra evden iki karanlık çıktı; bunların Mehmed Ali ile Ali Haşim olabileceğini tahmin etti. Atlar ve insanlar bahçe kapısından içeriye girdiler.</p>

  <p class="normal">Bıçak gibi keskin bakışlarıyla çevreyi tarıyordu; zaman zaman tatlı bir rüzgâr fundalıkları, sağa sola serpilmiş ağaçları okşuyordu. Vakit güç de olsa geçiyor, geceye has derin, esrarlı sessizlik dağa taşa yerleşiyordu.</p>

  <p class="normal">Sağ tarafındaki karaağaçta her türlü felâketi çağrıştıran sesiyle bir baykuş bu sessizliği bıçak gibi doğramaya başladı. Ona bir uğursuzluk haberi veriyordu sanki; tüyleri diken diken oldu. Yerinden kalktı; karaağaca yaklaşıp, birkaç taş atınca, baykuş uçtu; tepeciğin arkasında kayboldu. Geriye döndüğünde bir grup atlının daha Abdullah Mansur’un bahçesine girdiğini gördü.</p>

  <p class="normal">Eski yerine oturdu; evi gözetlerken zihnine düşünceler üşüşüyordu. “... Ah bu ihtiras!.. Birinin felâketi, diğerinin mutluluğunu doğuruyor. Ben askerim; askerlik insan öldürme sanatıdır; fakat bir de vicdan var! Melun Abdullah Mansur ve hempaları! Kardeşi kardeşe kırdıran alçaklar!... Ah zalim hayat, çocukluğumuzun temizliğinden bizde bir şey bırakmadın! Öldürmek veya öldürülmeyi kaderimiz haline getirdin!...”</p>

  <p class="normal">Çimenlere uzandı; gözlerinin önüne gelen yıldızlar hakkında okuduklarını hatırladı: “... Uzaklıklarına dair verilen bilgiler doğru mu? Ne anlaşılmaz bir evrende yaşıyoruz. Herhalde süs olsun diye bu yıldızlar yaratılmadı. Mutlaka fonksiyonları vardır; ama ne?... Ah akıl, sensiz olmaz; sadece seninle de hiç olmaz. Çapına bakmadan çoğu zaman gururlanıyorsun... İşte yıldızlar, işte mesafeler!... Ver hükmünü!...”</p>

  <p class="normal">Çocukluğunun geçtiği Üsküp’teki evleri, mahalleleri bakışlarında canlandı. Gözleri nemlenir gibi olurken kendisini bir bataklıktaki tek bir kamış misali yalnız hissetti. Askerlik mesleğini seçmesinde annesi çok önemli rol oynamıştı. “Oğlum subay olacak, dinimize, vatanımıza hizmet edecek.” diyerek onu nasıl da heveslendirmeye çalışırdı. Ah annesini, babasının mezarını, çocukluğunun geçtiği yerleri bir daha görebilecek miydi?... Ardında bir ışık yolu bırakarak kayan yıldız onu kendine getirdi. Geçmişe dalmanın zamanı mıydı? Ölümle boy ölçüşme anı başlayacaktı!... Fundalıkları okşayan rüzgâr onda bir gariplik uyandırdı.</p>

  <p class="normal">Abdullah Mansur’un evinde ışıkların sönmesinden beri bir hayli zaman geçmişti. Cebinden fosforlu saatini çıkardı; imsaka bir buçuk saat vardı. “Uykunun en tatlı anı başlamıştır” düşüncesiyle bıçağıyla gaz tenekesini açtı; tekrar belindeki kınına soktu. Torbayı, bidonu sol eline aldı; gaz tenekesini sağ eliyle iyice sardı; “Ya Allah!” diyerek yola koyuldu. Yürek çarpıntılarının farklılaşması kararlılığını engellemiyor, avının üzerine atlamaya hazır bir pars gibi dikkatle eve doğru yürüyordu. Yaklaşınca bahçeden fırlayan iki köpek onu tanıdı. Bu anı düşündüğü için son gelişlerinde kimseye belli etmeden onlara kemik atıyordu. Yine torbadan iki kemik çıkarıp fırlattı. Yere çömeldi; köpekler kemikleri kemirirlerken perdelerde bir kımıldama var mıydı?... Nefes almadan bakıyordu; bir hareket yoktu. Bahçe kapısından girdi; evin çevresine, duvarlarına, kapılarına sessizce gazyağı serpmeye başladı. Onların kapı ve pencerelerden çıkmaya çalışacaklarını düşünerek önlerindeki genişliği ihmal etmedi. Bidondaki benzini de değişik yerlere serpti. Ellerini toprağa sürüp kurularken bakışlarını pencerelerde gezdirdi. Cebinden kibriti çıkardı, çaktı. Çıraları yakarak sağa sola savurdu. Bir anda evi alev sarınca, köpek havlamaları, canhıraş çığlıklar arasında var gücüyle atına doğru koşmaya başladı. Soluk soluğa yanına geldi. Yularını çözüp üstüne atladı; dizginini sol avucunda topladı. Ağzına mermiyi sürdüğü tabancasını belinden sağ eliyle çıkardı; atını Abdullah Mansur’un evine doğru mahmuzladı. Çatırtıyla alev iki ağaç boyu yükselmişti; çevresinde dolandı; hiç kimseyi göremedi; biraz uzaklaştı; tekrar atını geri çevirdi. Ateş arkadaki samanlığa sıçramıştı; oradan gelen at kişnemeleri, inek, öküz böğürtüleri yürek paralayıcıydı. Kimsenin kurtulmadığına kanaat getirince, tabancasını beline soktu; Menaha’ya doğru ok gibi yol alan atının yelelerine eğildi.</p>

  <p><br class="chapter" /></p>

  <p class="ortayazi">* * *</p>

  <p><br class="chapter" /></p>

  <p class="normal">Beyt-i Müddei Köyü’ndeki Abdullah Mansur’un evinin yanması, buraları iyi tanıyan, değerli istihbaratçılardan hiçbirinin kurtulamaması İngiliz gizli servisini şoke etmişti. İslâm âlemini görünmez bir ağın içine alan İngilizler arası soğumadan, onlara hizmet edenlerin moralini yükseltmek için İmam Yahya’yı veya Şeyh İdrisî’yi devreye sokup, en gözde elemanlarının intikamını Osmanlı’dan almak istiyorlardı. Son isyanda değerli elemanlarını kaybeden, maddî bakımdan gücü kalmayan İmam Yahya’nın kıpırdayacak hali yoktu; varlığını sürdürmek için de ümidini Osmanlı’yla yapılan antlaşmaya bağlamıştı. Bundan dolayı İngilizler çalışmalarını Şeyh İdrisî’nin üzerinde yoğunlaştırmışlardı.</p>

  <p class="normal">Araptan çok Habeşistanlı görünüşü olmasına rağmen Şeyh İdrisî Hz. Peygamber’in soyundan geldiğini geniş kitlelere inandırmıştı. Emsaline yüz yılda bir rastlanılan takva ehli olduğundan, harama ve helâle en ince ayrıntılarına kadar riayet ettiğinden o bölge halkının hiç şüphesi yoktu.</p>

  <p class="normal">Şeyh İdrisî sık sık Mısır’a gidiyor, orada aylarca kalıyordu. Abu’ya her dönüşü adeta bir şenliğe vesile oluyordu. Eviyle bitişik olan mescidi insan kaynıyor, aralarında çok sayıda ihtida etmiş İngiliz, Fransız, İtalyan bulunması yetkililerin dikkatini çekiyordu. Zaten her fırsatta isyan eden bu insanın peşine Ahmed Hamdi Bey Yüzbaşı Şakir’le Abbas Haşim’i takmıştı.</p>

  <p class="normal">Abbas Haşim, Şeyh İdrisî gibi Abu’luydu; görünüşte Şeyh İdrisî’nin müridlerinden biriydi; zaman zaman ona tam inanmamanın eksikliğini duyuyor, bazen şüphelerini haklı buluyordu; ona samimiyetle bağlı olduğu vakitler de az değildi; fakat Osmanlı’ya karşı sadık davranıyordu. Ahmed Hamdi Bey şüphesini muhafaza etmekle beraber ona küçük bir maaş bağlamıştı; ama o maaş buralarda değerliydi. Halep Türklerinden olan, Arapçayı anadili gibi konuşan, bir Asirliden farksız giyinen Yüzbaşı Şakir, Cizan’da bakkal dükkânı açmıştı. Kendisini Mekkeli Harb kabilesinden Hasan Harb olarak tanıtıyordu. Bilhassa Abu’lu müşterileriyle yakından ilgileniyor, her fırsatta Şeyh İdrisî’ye hayranlığını dile getiriyordu. Abbas Haşim ile Yüzbaşı Şakir’in birbirlerinden haberleri yoktu. Abbas Haşim’ den gelen bilgileri Ahmed Hamdi Bey, Yüzbaşı Şakir’inkilerle dikkatli bir şekilde mukayese ederdi.</p>

  <p class="normal">Abbas Haşim verdiği raporlarda Şeyh İdrisî’nin kesinlikle gündüz görünmediğini, halk arasında kendisini sadece ibadete verdiği şayiasının dolaştığını belirtiyordu. Bazen camiye gelip yatsı namazını kıldırdığını, çoğunlukla misafirlerini orada kabul ettiğini, yüzünün acayip bir şekilde parladığını yazıyordu.Ahalinin ilâhî bir nur olarak değerlendirdiği bu parlaklığın pek çok İngilizin, Fransızın ihtida etmelerine sebep olduğunun mühtedilerce de söylendiğini, onun evliya, hatta asrın kutbu olduğuna inanıldığını bildiriyordu.</p>

  <p class="normal">Abbas Haşim’den aldığı bilgilerin ışığında Ahmed Hamdi Bey, Yüzbaşı Şakir’e Mülazım Hulki ile ayrıntılı bir mektup gönderdi. Ondan ne pahasına olursa olsun, Şeyh İdrisî ile direkt ilişki kurmasını, bilhassa yüzündeki parlaklığı anlamaya çalışmasını istedi.</p>

  <p class="normal">Yüzbaşı Şakir, Abu’lu pek çok kişiyle temas kurmuş, bunların arasında Adil Ahmed’in Şeyh İdrisî’nin çok sıkı, hatta gözde müridlerinden olduğunu tespit etmişti. Dükkânına her gelişinde Yüzbaşı Şakir ona içten muamele ediyor, beraber yemek yiyor, namaz kılıyorlardı. Bir gün dükkânda başbaşa kahve içerlerken Yüzbaşı Şakir hafif bir iç çekerek:</p>

  <p class="normal">- Benim Allah dostlarına aşırı muhabbetim var, dedi. Ne yazık ki bugüne kadar “İşte bu evliyadır” diyebileceğim bir insana rastlamadım.</p>

  <p class="normal">Adil Ahmed’in gözlerinde sanki bir şimşek çaktı.</p>

  <p class="normal">- Şeyh İdrisî var; onunla karşılaşırsan gerçek bir evliya olduğunu hemen anlarsın.</p>

  <p class="normal">- Nasıl anlayacağım?</p>

  <p class="normal">Adil Ahmed’in bakışlarında hayranlık ifadesi belirdi.</p>

  <p class="normal">- Yüzü nur yumağı gibi parlıyor; bugüne kadar hiç kimsede böyle nurlu bir yüz görmemişsindir. O mübareği görenin doğru yola gelmesi bir yana, İngilizler, Fransızlar bile Müslüman oluyorlar.</p>

  <p class="normal">Onu görmemiş olmaktan dolayı hayıflanmışçasına bir tavır takındı.</p>

  <p class="normal">- Ah ne mutlu onu görene!</p>

  <p class="normal">- Ya Hasan Harb, ona sormadan ben seni davet edemem. Belki üzülür, bir şey söyler; izin almam lâzım. Ayrıca onunla her zaman görüşmek mümkün değildir. Gündüzleri devamlı ibadetle meşgul; bazı geceler mescide geliyor, namaz kıldırıp bizimle sohbet ediyor. Herhalde cezbeye kapıldığı için bazı geceler hiç kimseyi kabul etmiyor. Manevî alem çok zamanını alıyor; kolay değil, onsekiz bin alemin raporu ona geliyor. Sorayım; şu akşam gelin derse, gider miyiz? Bende kalırsın.</p>

  <p class="normal">- Keşke! Benim gibi günahkârı kabul eder mi?</p>

  <p class="normal">- Niye kabul etmesin? Onun zaten görevi insanları ıslah etmektir.</p>

  <p class="normal">Bir hafta sonra geldiğinde Adil Ahmed’in gözleri, yüzü gülüyordu. Her halinden mutlu bir sırrı açıklamak üzere olduğu belliydi. Yüzbaşı Şakir:</p>

  <p class="normal">- Hayrola, sende sevindirici bir haber var galiba? diye sordu.</p>

  <p class="normal">- Şeyh İdrisî’ye senden bahsettim. O da bana şunları söyledi: “Harb kabilesi cahiliye döneminden beri sürüp gelir. Arapların içinde köklü, saygın bir damardır. Hasan Harb’in benden alacağı olduğunu çoktan beri biliyorum. Gelsin, emanetini alsın.”</p>

  <p class="normal">Yüzbaşı Şakir’in yüzünde derinliği olan bir gülümseme göründü.</p>

  <p class="normal">- Bugün beraber gidelim mi?</p>

  <p class="normal">- Pazara bir tosun getirdim; bizim delikanlı onun yanında. Ucuz pahalı demeden satacağım. Buraya uğrar, gideriz.</p>

  <p class="normal">Adil Ahmed pazara gittikten sonra, Yüzbaşı Şakir birkaç paket çayı, beş kilo şekeri, en iyisinden bir kilo kahveyi bir bohçaya sardı. Heyecanlanmıştı; kendisine sakin olmayı telkin ediyordu. Bir müşteriyle ilgilenirken Adil Ahmed’le oğlu geldi. Müşteriyi uğurlayınca Yüzbaşı Şakir:</p>

  <p class="normal">- Ne zaman isterseniz, gidebiliriz, dedi.</p>

  <p class="normal">- Geç kalmasak iyi olur.</p>

  <p class="normal">Yüzbaşı Şakir hazırladığı bohçayı eline aldı; Adil Ahmed ve oğluna belli etmeden tabancasını yokladı. Dışarı çıktılar; dükkânın kapısını çekip kilitledi; yola koyuldular.</p>

  <p class="normal">Karanlık çöktükten sonra Adil Ahmed’in evine geldiler. Akşam namazını kıldılar, Allah ne verdiyse yediler ve camiye gitmek üzere evden çıktılar. Şeyh İdrisî’nin evine bitişik camiye yaklaşırlarken yatsı ezanı okunmaya başladı. Abdestleri vardı; baş parmaklarını geçirdikleri bir kayıştan, arka tarafı ayak bileklerine bağlanan bir meşinden ibaret olan Yemen’e has ayakkabılarını çıkarıp, Adil Ahmed’in iterek açtığı kapıdan içeriye girdiler. Gaz lâmbasının aydınlattığı caminin yarıdan fazlası doluydu; kapının arkasına ayakkabılarını bırakarak bir kenara oturdular. Yüzbaşı Şakir elindeki bohçayı yanına koydu. Aradan iki üç dakika geçmeden, onların girdikleri kapının tam karşısındaki kapı açıldı; içeriye uzun boylu, sarıklı, siyah sakallı, yüzü şua saçan, cübbesi yerlere kadar uzanan Şeyh İdrîsi girdi.</p>

  <p class="normal">Namazı kıldırdıktan sonra, onlara dönüp huşu içersinde dua ederken Şeyh İdrisî’nin gözleri kapalı olduğu için Yüzbaşı Şakir yüzüne rahat rahat bakabiliyordu. Kanaatince yüzünde parlayan fosfordu; ama buranın halkı fosforu bilmediğinden yüzünün ilâhî nurla parladığına inanıyor, dolayısıyla onun evliyalığına hükmediyordu.</p>

  <p class="normal">Duanın ardından Şeyh İdrisî bakışlarını cemaatte gezdirdi; Yüzbaşı Şakir’i fark edince, gülümsedi; sesi de oldukça etkiliydi.</p>

  <p class="normal">- Adil Ahmed, yanındaki dostumuz Hasan Harb değil mi?</p>

  <p class="normal">- Evet Şeyhim.</p>

  <p class="normal">Tanıtılmadığı halde adını söylemesini gaybı bildiğine hükmederek cemaatten bazıları birbirlerini dürttüler.</p>

  <p class="normal">- Ya Hasan Harb, şöyle yanıma geliniz; sizi çoktan beri bekliyordum.</p>

  <p class="normal">Yüzbaşı Şakir yerinden kalkarken bohçayı eline aldı; Şeyh İdrisî’nin önüne geldi; eğildi, elini öptü.</p>

  <p class="normal">- Hoşgeldiniz, safalar getirdiniz; buyurun, şöyle yanıma oturun.</p>

  <p class="normal">Yüzbaşı Şakir saygılı bir şekilde sağ tarafına oturdu; bohçayı yanına bıraktı.</p>

  <p class="normal">- Nasılsınız Hasan Harb?</p>

  <p class="normal">- Sağlığınıza duacıyım aziz Şeyhim.</p>

  <p class="normal">- Rüyamda Adil Ahmed, “Bende sana verilmek üzere bir hediye var; ne zaman getireyim?” diye sordu. Ben de “Hemen getir, onu bekliyorum.” dedim ve uyandım. Ertesi gün Adil Ahmed sizden bahsedince yitiğimi bulmuş gibi sevindim. İşleriniz nasıl?</p>

  <p class="normal">- Allah’a şükür aziz Şeyhim; geçinip gidiyoruz.</p>

  <p class="normal">- Çoluk çocuğunuz burada mı?</p>

  <p class="normal">- Mekke’de, ama yakında getireceğim.</p>

  <p class="normal">Yüzbaşı Şakir, Şeyh İdrisî ile konuşurken, yüzünde parlayan nesneyi anlamaya çalışıyordu. İlk gördüğü anda yüzündekinin fosfor olduğunu tahmin etmiş, zaman geçtikçe de kanaati kuvvetlenmişti.</p>

  <p class="normal">- Çok soylu bir sülâleden geliyorsunuz Hasan Harb.</p>

  <p class="normal">- Teveccühünüz aziz Şeyhim.</p>

  <p class="normal">- Bundan sonra sık sık görüşelim; hatta imkânlar elverdiği ölçüde beraber olalım.</p>

  <p class="normal">- O imkânı bana lütfederseniz bahtiyarlık duyarım aziz Şeyhim.</p>

  <p class="normal">- Ne demek Hasan Harb, çok memnun olurum.</p>

  <p class="normal">Yüzbaşı Şakir, Cizan’a dönünce, hemen kanaatini bildirdi.</p>

  <p><br class="chapter" /></p>

  <p class="ortayazi">* * *</p>

  <p><br class="chapter" /></p>

  <p class="normal">Şeyh İdrisî’nin hareketlerinden endişe eden Ahmed Tevfik Paşa, Vali Mahmud Nedim Bey, istihbaratçı Ahmed Hamdi Bey kan akmaması için bir teşebbüse karar verdiler. En kalitelisinden bir kahve değirmeni, dört kilo kahve, sekiz kilo şeker, on kilo pirinç, seyidlerin giydiği ipekli kumaştan bir topla, bir zarfa üç bin lira koyup, Kurmay Binbaşı Sadri Bey’le Şeyh İdrisî’ye gönderdiler. Yemenli kıyafetine bürünüp, atına atlayarak Abu’nun yolunu tutan Sadri Bey ne kadar ilkel olursa olsun bir Yemenli’nin misafire ihanet etmeyeceğini biliyordu.</p>

  <p class="normal">Dönünce raporuna şunları yazdı. “Beni sıcak karşılayan Şeyh İdrisî’ye ‘Vali Mahmud Nedim Bey ile Kolordu Kumandanı Ahmed Tevfik Paşa, çoktan beri Şeyh Hazretlerinin elini öpüp, hatırını soramadık, bu bizim için affedilmez bir hatadır ve ayıptır; hiç değilse sen gidiver, bizim adımıza elini öp, hatırını sor, duasını al. Naçiz hediyelerimizi de kabul buyururlarsa, bizleri memnun etmiş olurlar’ sözleriyle beni gönderdiler.” dedim ve hediyeleri takdim ettim. Sohbet ederken akşam ezanı okununca, Şeyh İdrisî amcasının oğlu Mustafa’ya “Sen git, namazı kıldır; biz burada kılarız. Çok önemli bir misafirim olduğunu cemaate söyle; bu akşam sadece onunla meşgul olmak istiyorum.” demekle şahsıma değil, beni gönderenlere, dolayısıyla devletimize saygısını ifade etti. Evliya meşrep bu insanın devletimize ne kadar bağlı olduğunu aramızda geçen şu konuşma da ispat etmektedir. Sohbetimiz esnasında kahırlı bir üslûpla bana sordu. “Şerif Hüseyin ayaklanmış, İngilizlerle işbirliği yapmış, diyorlar. Doğru mu?” Samimî bir insandan gerçeği gizlemem yanlış olacağı için “Maalesef doğru değerli Şeyhim” cevabını verdim. Bunun üzerine bakışlarına bir alev düştü ve şunları söyledi: “Hem Müslüman, hem şerif<sup class="calibre2"><a href="../Text/yemen_ah_yemen-ide_split_036.html#footnote-100-41" id="footnote-100-41-backlink">[41]</a></sup> olacaksın, hem de İngilizlerle işbirliği yapacaksın. Ahirette Resullüllah’ın yüzüne nasıl bakacaksın be hey rezil! - sonra anlam dolu bir gülümseme ile ilâve etti- Herhalde bundan daha ciddî bir kıyamet alâmeti olamaz.”</p>

  <p class="normal">Rapordaki bu satırlar Ahmed Tevfik Paşa’ya, Mahmud Nedim Bey’e rahat nefes aldırdı; ama Ahmed Hamdi Bey’in kuşkusunu artırdı. Çünkü Ahmed Hamdi Bey, camiye namaz kıldırmak için amcasının oğlu Mustafa’yı göndermesinin, cemaate makyajsız görünmek istememesinden ileri geldiğini tahmin etti. Kanaatince dostluğun olmazsa olmaz şartı dürüstlüktü; Kurmay Binbaşı Sadri’ nin yazdıkları aksini gösteriyordu.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>
</body>
</html>
