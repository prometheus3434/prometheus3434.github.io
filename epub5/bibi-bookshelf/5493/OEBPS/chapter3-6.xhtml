<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter3-6"><div style="display:none;"><a id="GBS.0383.01"/></div>
<article class="chapter">
			<h1 class="chapter_num">26</h1>
			<h1 class="chapter_title">Diao Xiaosan’ın kıskançılığı yüzünden <br/>ahırı dağıtması</h1>
			<h1 class="chapter_title">Lan Jinlong’un harika planıyla sert kışı çıkarması</h1>
			<p>1972 yılının kışı Kayısı Bahçesi Domuz Çiftliği domuzları için bir ölüm kalım mücadelesi oldu. Domuz Yetiştirme Toplantısı’ndan sonra ilçe yönetimi Ximen köyü Üretim Tugayı’na ödül olarak on bin kilo domuz yemi vermiş olmasına rağmen bu sadece bir sayıdan ibaretti, Komün Devrim<a id="GBS.0383.02"/> Komitesi bir de denetçi yollayacaktı, komünün tahıl ambarından gelen bu denetçinin adı Jin’di, fare eti yemekten hoşlandığından ona Altın Sıçan diye seslenirlerdi, işte gerçek teslimat onun denetiminden geçtikten sonra yapılacaktı. Bu ambar sıçanı yıllardır ambarın bir köşesinde durmaktan küflenmiş olan tatlı patates kurusu ve darı karışımı bir yem gönderdi bizim çiftliğe, ödülün miktarı da epey<a id="GBS.0383.03"/> düşürülmüştü tabii. Bu küflü yemin içine bir tondan fazla da fare dışkısı karıştırılmıştı muhtemelen, bu da çiftliğin bütün bir kış boyunca neden öyle tuhaf koktuğunu açıklıyor olmalı. Evet doğru, Domuz Yetiştirme Toplantısı’ndan önce lezzetli şeyler yiyip sert içkiler içiyorduk, tam da toprak ağaları ve burjuvalar gibi yozlaşmış bir hayat sürüyorduk. Daha toplantının üzerinden bir ay geçmemişti<a id="GBS.0383.04"/> ki taburun ambarında kritik bir düşüş yaşandı; hava da günden güne iyice soğumaya başlamıştı. Kar o romantik görüntüsüne rağmen bizi iliklerimize kadar donduracak gibi görünüyordu, çok geçmeden açlık ve soğuğun kıskacında bulacaktık kendimizi.</p>
			<p>O yıl felaket kar yağdı, abartmıyorum gerçek ortada. İsterseniz meteoroloji bürosunun kayıtlarını, ilçe yıllıklarını ve hatta Mo Yan’ın yazdığı “Domuz<a id="GBS.0383.05"/> Yetiştirme Üstüne Öyküler” adlı kitabı okuyabilirsiniz.</p>
			<p>Mo Yan küçüklüğünden beri çeşitli safsatalar anlatıp insanları kandırmayı sever, gerçekleri ve hayallerini birbirine karıştırıp anlattığı hikâyelerin tamamına inanmak mümkün değil zaten. “Domuz Yetiştirme Üstüne Öyküler”inin geçtiği zaman ve yerler doğrudur, yoğun kar yağışını betimlediği yerler de öyle ama domuzların sayısı ve kökeninde<a id="GBS.0384.01"/> değişiklikler yapmıştır. Gerçekte Yimeng Dağı’ndan gelen domuzları Wulian Dağı’ndan gelmişler gibi göstermiş, bin elli yedi olan domuz sayısını da dokuz yüz küsura indirmiştir, bunlar önemsiz ayrıntılar, roman yazan birinin dediklerini o kadar da ciddiye almamalıyız aslında.</p>
			<p>Yimeng Dağı’ndan gelen domuzları ne kadar küçümsesem ve bir domuz olmak benim için ne kadar utanç verici bir şey olsa<a id="GBS.0384.02"/> da sonuçta aynı türdenim onlarla. “Tavşan ölünce tilki üzülürmüş, sıranın ona da geleceğini bildiğinden.” Yimen Dağı’ndan gelen domuzların birbiri ardına ikişerli üçerli ölümleri Kayısı Bahçesi Domuz Çiftliği’nin üzerini ağır bir kefen gibi örtmüştü işte. Gücümü korumak ve vücut ısımın dağılımını azaltmak için gece devriyelerimin sayısını düşürdüm o günlerde. Uzun süredir kullanmaktan dağılmış yaprakları<a id="GBS.0384.03"/> ve artık tozu çıkmış olan otları duvarın bir köşesine yığdım, toynaklarım yerde özenle dokunmuş ağı andıran bir iz bıraktı. Bu yaprak ve ottan oluşan yatağın üzerine uzanıp başımı toynaklarımın arasına aldım, bir yandan lapa lapa yağan karı seyredip bir yandan da karın o buz gibi serin havasını içime çekerken içim hüzünle doldu birden. Dürüst olmak gerekirse öyle duygusal bir domuz olduğum<a id="GBS.0384.04"/> söylenemez, çoğu zaman sevinçten havalara uçan ya da bir şeylere karşı gelen bir domuzdum, öyle sızlanan küçük burjuva hallerim filan olmazdı.</p>
			<p>Kuzey rüzgârı ıslık çalıp nehrin üzerindeki buz tabakası çatır çutur kırılırken sanki kader gecenin bir körü gelip kapımı yumrukluyormuş gibi hissettim. Kayısı ağacının kar yüklü dalları sanki ahırın önüne birikmiş kar yığınıyla birleşmek ister gibi<a id="GBS.0384.05"/> sarkıyordu, kayısı bahçesinden ara ara üzerlerindeki karın ağırlığına dayanamayıp kırılan dalların o keskin sesi duyuluyordu, bunu takiben de iç karartan tok bir ses geliyordu hemen, dallardaki karın yere düşerken çıkardığı sesti bu. Böyle gecelerde görebildiğim tek şey önümde uzanan karın engin beyazlığıydı. Dizel yakıt kıtlığı olduğundan jeneratör de çalışmıyordu, ampulümün ipine koparırcasına<a id="GBS.0385.01"/> asılsam da nafileydi yani. Karla kaplı böyle karanlık geceler tam da peri masalları için ideal atmosferi oluşturuyordu ve hayaller böyle gecelerde kuruluyor olmalıydı ama açlık ve soğuk hem peri masallarını hem de hayalleri paramparça ediyordu işte. Size karşı dürüst olacağım, çiftlikteki yem miktarı tehlikeli bir düşüşe geçmiş ve Yimeng Dağı’ndan gelen domuzlar hayatta kalabilmek için çürümüş yaprak<a id="GBS.0385.02"/> ve pamuk işleme fabrikasından getirtilen artık pamuk tohumu küspelerini yerken Ximen Jinlong benim yediğim yemin dörtte birine besleyici şeyler karıştırmaya devam ediyordu, besleyici şey dediğim sadece küflenmiş tatlı patates kurusuydu ama bu bile fasulye yaprağı ve pamuk tohumu küspesinden çok daha iyiydi.</p>
			<p>Orada uzun ve yavaş geçen geceler boyunca uzanıp uyku ve uyanıklık arasında acıyla<a id="GBS.0385.03"/> mücadele ediyordum. Gökte ara ara birkaç yıldız belirip bir kraliçenin göğsünden sarkan elmas kolye gibi parlıyordu. Yimeng Dağı’ndan gelen domuzların yaşam ve ölüm arasında verdikleri mücadelenin huzursuz sesleri beni uyutmuyor, onlar için çok üzülüyordum. O günleri hatırladığımda gözlerim hâlâ yaşlarla doluyor. Kıllı yanaklarıma süzülen gözyaşlarım ânında buz kristallerine dönüşüyordu. Komşum Diao<a id="GBS.0385.04"/> Xiaosan da şimdi acıyla inliyordu kendi acı ve hijyenik olmayan meyvelerini yerken. Ahırında bir tek kuru nokta bile kalmamış, her yer donmuş dışkı ve idrar yığınıyla kaplanmıştı. Ahırında deli gibi koşturup kurt gibi ulurken dışarıda yabanda kalmış vahşi kurtların ulumasına karışıyordu sesi. Koştururken bir yandan da dünyanın adaletsizliğine sövüp sayıyordu yüksek sesle. Yemek saatlerinde önüne<a id="GBS.0385.05"/> gelene küfrü basıyordu: Hong Taiyue’ye, Ximen Jinlong’a, Lan Jiefang’a, hatta görevi onu beslemek olan, vücudu çoktan toprak olmuş despot toprak ağası Ximen Nao’nun dul eşi Bai Xing’er’e bile. Bai her seferinde taşıma sopasının ucuna astığı iki kova yemle gelirdi bizi beslemeye. Bir zamanlar ayak bağıyla bağlanmış o küçücük ayaklarıyla yavaş yavaş yürürdü karların arasında gide gele buz kesmiş olan<a id="GBS.0386.01"/> o daracık patikada, üzerindeki eski püskü kapitone ceketi bir ileri bir geri sallanırdı yürürken. Saçına mavi bir eşarp bağlardı, burun deliklerinden çıkan sıcak nefesini izlerdim, kaşları ve saçının üzeri kırağı tutmuş olurdu. Elleri kaba ve çatlaktı, parmakları yangından kurtulmuş kuru ağaç dallarını andırıyordu. Ahırlara doğru yürürken elindeki uzun saplı kepçeyi baston gibi kullanırdı düşmemek<a id="GBS.0386.02"/> için. Kovalardan pis kokan bir buhar yükselirdi hafiften. Bu kokunun keskinliğinden yemin kalitesizliğini anlayabilirdiniz. Öndeki kovanın içindeki yem benimdi hep, arkadakiyse Diao Xiaosan’ındı. Yükünü indirdikten sonra kepçeyle duvarın üzerine birikmiş olan kalın kar tabakasını kürer, sonra eğilip yemliğimin içini temizlerdi yine kepçesiyle, ardından kovayı iki eliyle fazla güç harcamadan kaldırıp<a id="GBS.0386.03"/> duvarın üzerinden yemliğime boşaltırdı o kapkara yemi. Her seferinde o daha işini bile bitirmeden yeme doğru atıldığımdan o yapışkan yem başıma ve kulaklarıma bulaşırdı. O da kepçeyle başıma ve kulaklarıma yapışmış olan yemi kazırdı hemen. Yem pek lezzetli bir şey değildi hani, öyle yavaş yavaş geviş getirir gibi yenmiyordu, hemen yalayıp yutmazsam ağzımda nahoş bir tat bırakıyordu uzun süre.<a id="GBS.0386.04"/> Ben yemi şapur şupur yalayıp yutarken içini çekip çok duygusal bir sesle şöyle överdi beni:</p>
			<p>“Ah On Altı Numaralı Domuz, ne iyi bir domuzsun sen, önüne ne koysam yalayıp yutuyorsun hemen!”</p>
			<p>Bai her zaman önce beni iyice doyurduktan sonra Diao Xiaosan’ın yanına giderdi. Benim dizginlenemeyen iştahım onu mutlu ediyordu sanki. Diao Xiaosan yanda kıyameti koparmasa Bai muhtemelen unuturdu onu.<a id="GBS.0386.05"/> Bai’ nin beni yemek yerken izleyen o sevecen bakışlarını asla unutamam, onun bana neden çok iyi davrandığının farkındaydım elbet; ama bu konuyu daha fazla derinleştirmek istemiyordum, sonuçta çok uzun yıllar önce olmuş bir şeydi bu ve ardından farklı yollara girmiştik, birimiz insan, diğerimiz hayvan.</p>
			<p>Diao Xiaosan’ın dişlerini o ahşap kepçeye geçirdiğini duydum, ardından ön bacaklarını duvara<a id="GBS.0387.01"/> yaslayıp dışarıya çıkardığı o iğrenç yüzünü gördüm. Dişleri testere gibi girintili çıkıntılı ve sipsivriydi, gözleriyse kan çanağına dönmüştü. Bai kepçeyi davul çalarmış gibi Diao Xiaosan’ın kafasına geçirdi hemen. Ardından kovadaki yemi alelacele yemliğine boşaltıp alçak sesle şöyle küfretti:</p>
			<p>“Seni pis domuz, yemek yediğin yere pisliyorsun bir de, niye donarak ölmedin sen hâlâ!”</p>
			<p>Diao<a id="GBS.0387.02"/> Xiaosan bir lokma bir şeyler yiyip karşılık verdi hemen: “Ximen Bai, seni eksantrik yaşlı cadı seni! Onu benden daha çok sevdiğini biliyorum. On Altı Numara’ya yemin iyisini veriyorsun, bana kalansa sadece çürümüş yapraklar! Seni de, seni bu dünyaya getiren orospu ananı da sikeyim!”</p>
			<p>Diao Xiaosan’ın küfürleri birden kendine acıyan hıçkırıklara dönüştü. Ama Ximen Bai onu görmezden geldi, boş<a id="GBS.0387.03"/> kovaları aldı, kepçeyi kovalardan birinin yanına asıp sendeleye sendeleye geri döndü.</p>
			<p>O gidince Diao Xiaosan bana dönüp şikâyet eder gibi bakmaya başladı, pis salyaları ahırıma damlıyordu. Bakışlarındaki nefreti görmezden gelip yemeye devam ettim.</p>
			<p>“On Altı Numara,” diye seslendi bana, “nasıl bir dünyada yaşıyoruz biz böyle? İkimiz de domuzuz fakat insanlar niye bize eşit davranmıyor? Ben<a id="GBS.0387.04"/> siyah, sen beyaz olduğun için mi bu? Yoksa senin buralı, benimse dışarıdan gelmiş olmamdan mı? Ya da senin yakışıklı benim çirkin olmamdan mı kaynaklanıyor? Senin öyle ahım şahım bir güzelliğin de yok halbuki...”</p>
			<p>Böyle bir geri zekâlıya nasıl cevap verebilirdim ki? Dünya hiç de adil bir yer olmamıştı zaten, bir komutan at sürüyor diye onun emri altındaki piyadelerin de illa at mı sürmesi gerekiyordu<a id="GBS.0387.05"/> yani? Sovyet Kızıl Ordusu’nda Mareşal Budyonni at sürürken askerleri de at sürüyordu; ama mareşal muhteşem bir ata binerken askerler kötü atlara biniyordu, muamele aynı değildi işte.</p>
			<p>“Günün birinde onların hepsine dişlerimi geçireceğim, karınlarını ikiye ayırıp bağırsaklarını sökeceğim...” Ön ayaklarını ikimizin ahırları arasındaki duvara yaslayıp dişlerini sıkarak şöyle dedi: “Zulmün olduğu<a id="GBS.0388.01"/> yerde direniş de vardır, derler buna inanıyor musun? Sen buna inanmayabilirsin ama ben inanıyorum!”</p>
			<p>“Çok doğru söyledin,” dedim onu gücendirmeden, ardından şunu da ekledim: “Senin cesaretin ve yeteneğine inanıyorum ben, büyük bir şey yapacağın günü bekliyorum!”</p>
			<p>“Öyleyse,” dedi salyalarını akıtarak, “yemliğinde kalan iyi yemi kardeşinle paylaşsan ne olur?”</p>
			<p>Onun o açgözlü bakışları ve<a id="GBS.0388.02"/> pis ağzına bakınca tiksiniverdim birden, gözümde zaten çok düşük bir değeri vardı, şimdiyse iyice çamura batmıştı. Düşündüm taşındım, onun o pis ağzının yemliğimi kirletmesini hiç mi hiç istemiyordum ama onun bizzat yüzüme söylediği bu çok mütevazı isteği geri çevirmek de zor bir işti. Ben de kaçamak bir cevap verdim:</p>
			<p>“İhtiyar Diao, aslında benim yemimle seninki arasında öyle büyük bir fark<a id="GBS.0388.03"/> da yok hani!.. Çocuk gibi davranıyorsun, başkasının pastasının seninkinden daha büyük olduğunu sanıyorsun hep...”</p>
			<p>“Hay anasını, sen beni aptal mı sanıyorsun gerçekten?” dedi kızgın kızgın, “Gözüm görmüyor olabilir ama burnum da koku almıyor mu sanıyorsun! Aslında benim gözümden de kaçmaz bir şey.” Eğilip yemliğinden bir avuç yem alıp benimkine doğru fırlattı, aradaki farkı herkes anlayabilirdi.<a id="GBS.0388.04"/> “Bir de kendin bakıp söyle bakalım senin yediğinle benim yediğim şey neymiş? Anasını satayım, ikimiz de erkek domuz olduğumuz halde neye dayanarak ayrımcılık yapıyorlar, sen ‘devrim için çiftleşeceksin’de ben karşıdevrim için mi çiftleşeceğim sanki? İnsanlar kendilerini devrimci ve karşıdevrimci olarak ayırdılar diye illa domuzları mı da sınıflara ayıracaklar? Buna adam kayırma ve bozgunculuk<a id="GBS.0388.05"/> denir, Ximen Bai sana bakarken gözlerinin, bildiğin kocasına bakar gibi parladığını gördüm! Yoksa seninle çiftleşmek mi istiyor ha, ne dersin? Tohumlarını tarlasına ek de seneye bahara bir sürü insan kafalı, domuz vücutlu çocuğunuz olsun ya da domuz kafalı, insan vücutlu küçük acayip yaratıklar, muhteşem olmaz mı bu!” dedi Diao Xiaosan nefretle. Bu iftiralar içindeki sıkıntıyı dışarı atmış olacak<a id="GBS.0389.01"/> ki kalleşçe gülmeye başladı.</p>
			<p>Onun fırlattığı yemi toynağımla alıp duvarın üzerinden geri gönderdim. “İsteğini yerine getirmeyi düşünüyordum ama,” dedim hor bir tavırla, “az önce bana ettiğin hakaretten ötürü çok üzgünüm Diao kardeş, yemin geri kalanını bok çukuruna atarım da yine de sana vermem.” Hemen ardından yemliğin dibinde kalan yemi avuçlayıp dışkıladığım köşeye fırlattım. Sonra geri<a id="GBS.0389.02"/> dönüp samandan yatağıma uzanıp hiç acele etmeden şöyle dedim: “Ekselansları, eğer hâlâ yemeyi düşünüyorsanız, buyurun bakalım!”</p>
			<p>Diao Xiaosan’ın gözleri yeşil yeşil parladı, dişlerini gıcırdatarak, “On Altı Numara, eskiler şöyle der: ‘Suyun dışına çıkana kadar bacaklarının çamura bulandığını fark etmezsin!’ Eşeklerimizi sürüp hesabımıza bakacağız, hadi bakalım. Nehir otuz yıl doğuya akarsa,<a id="GBS.0389.03"/> otuz yıl da batıya akar! Güneş ışınları dönüyor, her zaman senin yuvana vurmayacaklar!” dedi. Bunları söyledikten sonra o iğrenç yüzü duvardan çekiliverdi. Ama onun duvarın diğer tarafında endişeyle volta attığını, arada başını ahır kapısının demir parmaklarına çarptığını ve toynaklarıyla duvarı kazımaya çalıştığını duyabiliyordum. Daha sonra bitişikten çok tuhaf bir ses duydum, bir süre çeşitli<a id="GBS.0389.04"/> tahminlerde bulunduktan sonra sonunda şunda karar kıldım: Bu ufaklık bir yandan ısınmak bir yandan da bir delik açmak için ayağa kalkmış ve tavandaki darı saplarını kemirmeye başlamıştı, hatta benim ahırımın çatısındaki darı sapları da bundan etkileniyordu.</p>
			<p>Arka ayaklarımın üzerinde ayağa kalkıp başımı duvarın üzerine yasladıktan sonra onun bu vandalizmini kınadım hemen: “Diao Xiaosan, böyle<a id="GBS.0389.05"/> yapmamalısın!”</p>
			<p>Bir darı sapını dişleri arasına geçirip iyice çekiştirdikten sonra aşağıya indirmeyi başardı, hemen ardından sapı dişleyip parçalara ayırdı. “Hay anasını,” dedi, “hay anasını sattığımın, eğer öleceksem herkes benimle birlikte ölecek! Dünyada adalet diye bir şey yoksa küçük şeytanlar da tapınağı yıkar!” Ayağa kalkıp bir darı sapını daha dişlerinin arasına geçirdi, vücudunu yerçekimine<a id="GBS.0390.01"/> bırakınca bütün ağırlığıyla yere indi, ahırın çatısında bir delik açıldı birden, kırmızı bir kiremit yere düşüp parçalandı, çatıya birikmiş olan karlar delikten kafasına yağdı, koca kafasını sallayınca gözlerindeki yeşil ışık duvarlara çarpıp cam gibi paramparça oldu. Görünüşe göre delirmişti bu ufaklık. Onun vandalizmi devam ederken başımı kaldırıp kendi tavanıma baktım, kaygılı bir şekilde<a id="GBS.0390.02"/> ahırımın içinde dönüp durdum, duvarın üzerinden atlayıp bu saçmalığa bir son vermeyi düşündüm ama böylesine delirmiş bir domuzla kavgaya tutuşmak iki tarafın da kaybıyla sonuçlanırdı mutlaka, çaresizlik içinde tiz bir çığlık attım, çığlığım bir hava saldırısı uyarısı gibi yankılandı havada. Devrimci şarkıları taklit etmeye çalışmışlığım vardı ses tellerimi kısarak ama şimdiye kadar hiç işe yaramamıştı<a id="GBS.0390.03"/> bu, şimdi bu çaresizlik içinde bağırırken gerçekten de bir hava saldırısı uyarısı gibi ses çıkarıyordum. Bu beni gençlik yıllarıma götürdü birden, o zamanlar emperyalistlerin, revizyonistlerin ve karşıdevrimcilerin ani saldırılarına karşı koymak için bütün ilçede hava saldırısı uyarıları yapılırdı. İlçenin bütün köy ve mezralarındaki hoparlörlerden önce boğuk bir kükreme sesi çıkardı. Bu<a id="GBS.0390.04"/> düşmanın yüksek irtifada uçan ağır bombardıman uçaklarının sesi diye anons etmişti ağzı süt kokan bir spiker –ardından kulak zarını tırmalayan tiz bir ıslık duyulmuştu– düşman uçaklarının dalışa geçmesinin sesi bu –hemen ardından da hayaletlerin feryatları ve kurtların ulumasını andıran başka bir ses– ilçenin bütün devrimci kadroları, yoksul ve orta sınıf köylüler, lütfen dikkatle dinleyin bunu,<a id="GBS.0390.05"/> bu uluslararası bir hava saldırısı uyarısıdır, bu sesi duyduğunuzda ne yapıyorsanız hemen bırakıp kendinize bir sığınak bulun, eğer yakınınızda bir sığınak yoksa başınızı iki elinizin arasına alıp olduğunuz yere çömelin – uzun yıllar sonra aradığı sesi bulmuş bir opera öğrencisi gibi derin bir mutluluğun içine daldım birden. Ahırda dönerek ulumaya başladım. Bu alarm sesini daha uzaklara duyurmak için<a id="GBS.0391.01"/> kayısı ağacına tırmandım, dallardaki kar, un ya da pamuk topakları gibi yere düşüyor, bazı yerlere sık ve ağır bazı yerlere de seyrek ve yumuşak yağıyordu. Karın altında kalan dallar efsanelerde anlatılan okyanus mercanları gibi kırmızı, mor, parlak ve kırılgan görünüyordu. Bir daldan bir dala atlayıp ağacın tepesine kadar çıktım, Kayısı Bahçesi Domuz Çiftliği’nin ve bütün köyün manzarası ayaklarımın<a id="GBS.0391.02"/> altındaydı şimdi. Bacalardan kıvrılarak tembel tembel göğe yükselen dumanları, tepeleri buharda pişmiş devasa çörekleri andıran binlerce ağacı ve çatılarına birikmiş karın ağırlığı altında her an yıkılabilirmiş gibi duran o küçük evlerden dışarı koşturan kalabalığı izledim. Kar beyazdı, insanlarsa kara. İnsanlar dizlerine kadar gelen karın içinde yürürken çok zorlanıyorlardı, yürümek değil<a id="GBS.0391.03"/> de sendelemek denirdi buna. Benim ikazım hepsini alarma geçirmişti. Üzerinde duman tüten o beş odalı evden ilk çıkanlar Ximen Jinlong ve Lan Jiefang oldu. Daireler çizip biraz yürüdükten sonra göğe baktılar –emperyalistlerin, revizyonistlerin ve karşıdevrimcilerin bombardıman uçaklarını aradıklarını biliyordum– sonra yere yatıp iki elleriyle başlarını sardılar; bir karga sürüsü geçti başlarının üzerinden<a id="GBS.0391.04"/> gaklayarak. Bu karga sürüsünün yuvası Yunliang Nehri’nin doğusundaki kavak korusuydu ama kar her yeri kapladığından yiyecek bulmakta güçlük çekiyorlar ve her gün çiftliğe gelip yemek arıyorlardı. Sonra ayağa kalkıp kardan sonra açılmış olan göğe baktılar, hemen ardından donmuş olan yere bakıp bu hava saldırısı uyarısının kaynağını keşfettiler.</p>
			<p>Lan Jiefang şimdi biraz da senden bahsetmeliyim.<a id="GBS.0391.05"/> Bir at arabası sürücüsünün kullandığı bambu kırbaçla cesurca üzerime atıldın. Ağaçların arasındaki o küçük patikanın üzeri donmuş domuz yemi parçalarıyla kaplı olduğundan iki kere yere kaydın. İlkinde dışkı için kavga eden bir köpek gibi öne düştün; ikincisindeyse karnını güneşlendirmek isteyen bir kaplumbağa gibi sırtüstü geriye düştün. Yumuşak güneş ışınları ve karın beyazlığı muhteşem bir manzara<a id="GBS.0392.01"/> oluşturuyor, kargaların kanatları yaldıza bulanmış gibi parlıyordu. Yüzünün mavi yarısı da parlıyordu. Ximen köyündeki onca insan arasında asla önemli bir sima olarak görülmemiştin, sık sık fısıldaştığın Mo Yan dışındaki herkes seni görmezden geliyordu. Hatta benim gibi bir domuz bile seni, domuz besleme ekibinin sözde liderini umursamıyordu pek. Ama şimdi elindeki o uzun kırbaçla üzerime doğru<a id="GBS.0392.02"/> koştururken senin sırım gibi bir delikanlıya dönüştüğünü keşfettim şaşkınlıkla. Sonra toynak hesabı yapıp senin yaşını hesaplayınca yirmi iki yaşında olduğunu çıkardım, evet gerçekten de koca adam olmuştun artık. Kollarımı ağacın dallarına dolamış, kırmızı bulutların arasından görülen güneşe bakarken ağzımı açıp bir hava saldırısı uyarısı daha çıkardım. Kayısı ağacının dibine toplanan insanlar<a id="GBS.0392.03"/> nefes nefese kalmıştı, yüzlerinde gülmekle ağlamak arası tuhaf bir ifade vardı. Wang soyadlı yaşlı bir adam kaygılı bir sesle şöyle dedi:</p>
			<p>“Ülke başımıza yıkılacak, şeytan çıktı ortaya!”</p>
			<p>Ama Jinlong, yaşlı adamın sözünü kesiverdi hemen:</p>
			<p>“Wang Dede, saçmalamayı kes!”</p>
			<p>Söylememesi gereken bir şeyi söylemiş olduğunu bilen Wang Dede kendini tokatlayıp, “Saçmalamayı kes hemen!” diye sövdü<a id="GBS.0392.04"/> kendi kendine. “Sekreter Lan, sizin gibi yüce bir adam benim gibi değersiz bir ufaklığın saçmalamasını mazur görsün, bağışlayın beni lütfen!”</p>
			<p>Jinlong o sıralar Komünist Parti’ye daha yeni üye olmuş ve Şube Parti Komitesi’ne üye seçilmişti, bunun yanı sıra Ximen köyü Komünist Gençlik Birliği’nin sekreterliğini yapıyordu, kendisiyle gurur duymayı bırakın, kendini beğenmişin biri olup çıkmıştı<a id="GBS.0392.05"/> artık. Wang Dede’ ye el sallayıp şöyle dedi:</p>
			<p>“Senin ‘Üç Krallık Romansı’<a class="si-noteref" epub:type="noteref" href="#f57" id="ref_f57">57</a> gibi sapkın kitapları okuduğunu biliyorum, onları okuyarak aklın karışmış senin, ruhunu ele geçirmişler ve bize bilgiçlik taslamak istiyorsun, bunu bilmeseydim eğer o kitaplardan sadece bir cümle etmen bile seni karşıdevrimci ilan etmeme yeterdi!”</p>
			<p>Ortama ciddi bir hava hâkim oldu birden. Ele geçirdiği şansı bırakmak<a id="GBS.0393.01"/> istemeyen Jinlong hemen vaaza başladı, bu sert hava koşullarının emperyalistlerin, revizyonistlerin ve karşıdevrimcilerin ani saldırıları için fırsat yarattığını ve köydeki gizli sınıf düşmanlarının sabotaj planları için doğal olarak ideal bir koşul olduğunu belirtti. Sonra bana dönüp benim ne kadar yüksek bir bilince sahip olan bir domuz olduğumu söyledi övgüyle: “O bir domuz olabilir ama birçok<a id="GBS.0393.02"/> insandan daha yüksek bir farkındalığa sahip!”</p>
			<p>Gururdan öyle başım dönmüştü ki neden hava saldırısı uyarısı yaptığımı bile unuttum. Hayran kitlesine heyecanlı bir bisle karşılık vermek isteyen bir şarkıcı gibi öksürerek boğazımı temizledim, tam da hava saldırı uyarıma başlayacaktım ki Lan Jiefang’ın o uzun kırbacını ağacın altına doğru savurduğunu gördüm, kırbacın ucu göz açıp kapamadan kulağıma<a id="GBS.0393.03"/> isabet etti, vücudumdaki tüm ağırlık başıma toplandı birden, hemen ardından baş üstü karın içine çakıldım.</p>
			<p>Ayağa kalkmak için debelenirken karın üzerinde kan lekeleri gördüm, sağ kulağımda üç santim uzunluğunda bir yara vardı. Bu yara izi geri kalan hayatım boyunca, hayatımın en görkemli dönemi boyunca bana eşlik etti ve o günden sonra sana kin gütmeye başladım Lan Jiefang. Daha sonraları<a id="GBS.0393.04"/> neden böyle bir zulme başvurduğunu anlamama rağmen seni sadece teoride affedebildim ama duygusal olarak çözülmesi çok zor bir düğümdü bu benim için.</p>
			<p>O gün kırbacın ağırlığını tartıp vücudunda kalıcı bir iz bırakılan ben olmama rağmen yan komşum Diao Xiaosan’ı daha ağır bir trajedi bekliyordu. Benim ağaca çıkıp hava saldırısı uyarısı taklidi yapmamın sevimli pek çok yanı vardı ama Diao Xiaosan’ın<a id="GBS.0393.05"/> komüne küfredip mülkiyete zarar vermesi saf bir vandalizm örneğiydi, telafi edilemezdi yani. Lan Jiefang kamçıyla bana vurduğu için kınandı ama Diao Xiaosan’a vurunca nedense oybirliğiyle kalabalığın övgülerini aldı. “Vur, öldüresiye vur bu melez piçe!” Kalabalık hep bir ağızdan işte böyle bağırıyordu. Diao Xiaosan ilk başta vahşice öne atılıp ahır kapısının iki çelik çubuğunu kırdı ama çok<a id="GBS.0394.01"/> geçmeden mecali bile kalmadı hareket etmeye. Birkaç kişi ahırın içine dalıp onu arka bacaklarından tuttukları gibi dışarıya, karın üzerine sürükledi. Lan Jiefang’ın öfkesi yatışmamıştı daha, bacaklarını ata biner gibi iki yana açıp beli ve başını hafifçe öne eğerek kırbacı savurmaya devam ediyordu, her kırbaç darbesi Diao Xiaosan’ın vücudunda derin bir yara açıyordu. Lan Jiefang’ın o sıska mavi yüzü<a id="GBS.0394.02"/> seğiriyordu, dişleri birbirine öyle sıkı kenetlenmişti ki yanakları üzerinde sert yumrular oluşmuştu, kırbacı her savuruşunda küfrediyordu: “Bok çuvalı seni! Seni kaltak!” Sol eli yorulunca kırbacı sağ eline aldı, bu ufaklık iki elini de çok iyi kullanabiliyordu. Diao Xiaosan başlarda, yerde bir o yana bir bu yana yuvarlandı durdu ama onlarca kırbaç darbesinden sonra ölü bir et parçası gibi yere<a id="GBS.0394.03"/> yığılıp kaldı öyle. Jiefang hâlâ tatmin olmamıştı ama. Herkes onun öfkesini ve hayal kırıklıklarının acısını domuzdan çıkardığını bildiği halde kimse de çıkıp onu durdurmaya çalışmadı. Diao Xiaosan’ın ölümünü izliyordu hepsi. Jinlong öne çıktı, onu bileğinden yakalayıp buz gibi bir sesle, “Yeter artık!” dedi. Diao Xiaosan’ın kanı karın kutsal beyazlığını kirletmişti. Benim kanım kırmızı, onunkiyse<a id="GBS.0394.04"/> karaydı. Benim kanım kutsal, onunkiyse kirliydi. İnsanlar onu cezalandırmak için burnunu delip iki demir halka taktı, sonra da ön bacaklarını zincirlediler. Bunu takip eden günlerde bu ufaklık, ayağı zincirli bir halde ahırda volta atarken zincir şakırtıları yayıldı etrafa, köydeki hoparlörlerden devrimci opera modeli olan “Kırmızı Fenerin Efsanesi”nde Li Yuhe’nin seslendirdiği o ünlü aryanın<a id="GBS.0394.05"/> şu meşhur bölümü –“bu zincirler ellerime ve ayaklarıma ket vurmuş olsa da tutkularımın ve ideallerimin göğe yükselmesine kimse engel olamaz”– ne zaman yayınlansa, kapı komşum olan yeminli düşmanıma karşı içimde belli belirsiz bir saygı duymaya başlar, onun bir kahramana dönüştüğünü, benimse kahramanı satmış olan bir hain olduğumu hissederdim.</p>
			<p>Evet Mo Yan denen o ufaklığın “İntikam” adlı romanında<a id="GBS.0395.01"/> yazdığı gibi oldu her şey, yeni yıl yaklaştıkça Kayısı Bahçesi Domuz Çiftliği de bir krize giriyordu, domuz yemi çoktan tükenmişti, o çürük fasulye ve yapraklar da öyle, kar ve çamura bulanmış küflü pamuk tohumu küspesi dışında bir şey kalmamıştı geriye. Çok vahim durumdaydık, Hong Taiyue de yatak döşek hastalanınca işin bütün yükü Jinlong’un omuzlarına düşmüştü. O da bu sıralarda duygusal<a id="GBS.0395.02"/> bir işkence çekiyordu, âşık olduğu kişi Huang Huzhu’ydu aslında, Huzhu onun askerî tuniğini tamir ettiğinde filizlenmişti bu ilişki, ta en başından beri karıkoca gibi davranıyorlardı birbirlerine, Huzhu ona doğru hamlelerini sıklaştırdığında ister istemez bulut ve yağmurların arasına karışıp oynaşmışlardı. Yaşları ilerledikçe Huang ikizlerinin ikisi birden Jinlong’la evlenmek ister olmuştu. Bu sırrın<a id="GBS.0395.03"/> içyüzünü benim gibi her şeyi bilen bir domuz dışında bir de Lan Jiefang biliyordu. Bundan daha önce bahsetmiştim, Lan Jiefang, Huang Huzhu’ya abayı yakmıştı ama kız ona karşılık vermediğinden ötürü acı ve kıskançlık arasında gidip geliyordu. İşte sen sırf bu yüzden beni ağacımdan alaşağı ettiğin gibi bir de acımasız bir cellat gibi Diao Xiaosan’ı kırbaçladın. Şimdi geriye dönüp baktığımızda,<a id="GBS.0395.04"/> o zamanlar sana işkence eden bu duyguların daha sonra olacaklarla kıyaslandığında hiçbir önemi olduğunu düşünmüyor musun sen de? Üstelik dünya işleri öngörülemeyen şeylerdir ve kimin kiminle evleneceğine gök karar verir, kaderinde kim yazılmışsa onunla evlenirsin. Öyle değil mi, sonunda Huang Huzhu’yla aynı yatağı paylaşmadın mı peki?</p>
			
			<p class="margin">O kış günlerinde her sabah donarak ölmüş domuz cesetleri<a id="GBS.0395.05"/> çıkarılırdı domuz ahırından dışarıya. Yimeng Dağı domuzlarının aynı ahırı paylaştığı arkadaşlarının donarak ölmesinden sonra feryat figan ağlamalarıyla uyanırdım her gece. Ahır kapısının demir parmakları arasından Lan Jiefang ya da başka birinin donmuş bir domuz cesedini sürükleyerek o beş odalı binaya götürdüğünü görürdüm. Bu ölü hayvanların hepsi istinasız bir deri bir kemik kalmış ve bacakları<a id="GBS.0396.01"/> sopa gibi sertleşmiş olurdu. Öfkesiyle bilinen “Uluyan Kurt”un öldüğünü gördüm, şehvet düşkünü “Mavi Karnabahar” da öldü. Başlarda her gün üç ile beş arasında domuz ölüyordu ama aralık ayının sonlarına doğru bu sayı beş ile yedi arasına yükseldi. Aralık ayının yirmi üçünde on altı domuz cesedi sürüklendi ahırlarından. Kaba bir hesapla yılbaşı arifesine kadar iki yüzden fazla domuzun batı cennetine<a id="GBS.0396.02"/> göçtüğünü hesapladım. Ruhlarının cennete mi yoksa cehenneme mi gittiğini hiç bilmiyorum ama onların dünyevi kalıntıları binanın arkasındaki karanlık köşelere yığıldı, Ximen Jinlong ve diğerlerinin onların cesetlerini pişirip yemeleri bugün bile aklımdan atamadığım bir anıdır.</p>
			<p>Bir grup insanın gaz lambası altında gürül gürül yanan bir sobanın etrafına oturup kazanın içinde kaynayan parçalanmış<a id="GBS.0396.03"/> domuz cesetlerini izlediği sahneyi çok canlı ve ayrıntılı bir biçimde betimledi Mo Yan “Domuz Yetiştirme Üstüne Öyküler” adlı kitabında, kayısı dallarının yanarken çıkardığı o hoş kokuları, fokurdayan su içindeki domuz parçalarından çıkan o leş kokusunu ve aç insanların ölü domuzların etlerini bugün insanların midesini kaldırabilecek bir iğrençlikle nasıl da koca koca parçalar halinde ısırarak<a id="GBS.0396.04"/> yediğini tüm ayrıntılarıyla betimledi. Mo Yan denilen bu ufaklık böylesine cehennemi sahnelere bizzat tanık olmuştur, gaz lambasının zayıf ışığı ve gürül gürül yanan sobanın parlak ışıltısı altındaki güçlü ama bir belirsizlik de taşıyan insan yüzlerini bir ressam gibi betimlemiştir. Bu sahneyi anlatabilmek için bütün duygularını öyle seferber etmiştir ki sobanın altında yanan dalların çatırtısını,<a id="GBS.0396.05"/> suyun kaynamasını ve insanların soluklarını duyabilir, domuz ölülerinden yayılan o leş kokusunu alabilir, kapı aralığından içeriye dalan karlı gecenin soğuğunu hissedip insanların uyurgezer gibi sayıkladığına bizzat kendiniz tanık olabilirsiniz.</p>
			<p>Mo Yan’ın dediklerine sadece bir şey eklemek istiyorum ben: Kayısı Bahçesi Domuz Çiftliği’ndeki bütün domuzların açlıktan ölmenin eşiğinde olduğu<a id="GBS.0397.01"/> o gün, yani yılbaşı gecesi, havai fişek gürültüsü eskiyi uğurlayıp yeniyi karşılarken Jinlong alnına vurup şöyle dedi:</p>
			<p>“Buldum, Kayısı Bahçesi Domuz Çiftliği kurtulacak!”</p>
			<p>Ölü domuz etini ilk seferinde kolayca yutabilmiştim ama ikinci seferinde o kokuyu alınca kusacak gibi oldum. Jinlong ölü domuzların cesetlerini domuz yemi yapmalarını emretti. Daha en başında yemin kokusunda bir tuhaflık<a id="GBS.0397.02"/> olduğunu sezmiştim, daha sonra bir gece gizlice dışarı çıkıp domuz yemi hazırlanan yeri gözlediğimde bütün sırlarını öğrendim. İtiraf etmeliyim ki domuz gibi aptal bir hayvan için kendi türünü yemek öyle çok gürültü çıkarılacak, önemli bir tabu değil ama benim gibi sıra dışı bir ruh için çok acı veren bir düşünceydi bu. Hayatta kalma içgüdüsü ruh acısından daha güçlü bir şeydi ama. Aslında gereksiz<a id="GBS.0397.03"/> yere endişeleniyormuşum: Eğer insan olsaydım domuz eti yemek benim için çok doğal bir şey sayılacaktı; eğer bir domuz olsaydım diğer domuzlar kendi ölü kardeşlerini yerken ortada bir sorun görmüyorlarsa bana ne oluyordu ki? Ye hadi, gözünü kapa ve yemeye devam et! Hava saldırısı uyarısı sesini taklit etmeyi öğrendikten sonra diğer domuzlar ne yiyorsa ben de onu yiyordum artık, bunu beni cezalandırmak<a id="GBS.0397.04"/> için yapmadıklarını çok iyi biliyordum, bizi beslemek için ellerinde kalan tek şey buydu. Vücudumdaki yağ oranı azaldı, kabız oldum ve idrarım kırmızımsı bir sarıya döndü. Ama diğer domuzlardan daha iyi bir durumda sayılırdım yine de çünkü hâlâ geceleri dışarı çıkıp köye inerek orada burada bulduğum çürümüş sebzeleri yiyordum, onları bulmak da öyle sık sık başıma gelen bir şey değildi hani.<a id="GBS.0397.05"/> Demek istediğim eğer Jinlong’un bizim için özel olarak hazırladığı o eşsiz yemden yemeseydik benim gibi üstün zekâlı bir domuz bile kışı çıkaramaz ve baharı karşılayamazdı.</p>
			<p>Jinlong’un ölü domuz etine at ve inek gübresiyle kıyılmış tatlı patates sürgünü karıştırarak hazırladığı özel yem bir sürü domuzun hayatını kurtardı, buna Diao Xiaosan ve ben de dahilim.</p>
			<p>1973 yılının baharında gönderilen<a id="GBS.0398.01"/> bir parti geleneksel yem, Kayısı Bahçesi Domuz Çiftliği’ne hayat getirdi. Ama bundan önce Yimeng Dağı’ndan gelen altı yüzden fazla domuz çoktan protein, vitamin ve hayatı sürdürmek için gerekli olan diğer şeylere dönüştürülüp dört yüz domuzun hayatını kurtarmıştı. Öyleyse bizi kurtarmak için kendilerini feda eden bu kahramanlar için üç dakika boyunca hep birlikte uluyalım! Biz ulurken kayısı<a id="GBS.0398.02"/> ağaçları çiçek açtı, ayın suyu andıran ılık ışınları çiftliği bir güzel yıkadı, burunlarımız çiçeklerin o hoş kokusuyla doldu, romantik bir mevsim yavaş yavaş perdesini açıyordu.</p>
			 
			</article>
		<section class="si-footnotes" epub:type="footnotes">
		<aside class="si-footnote" epub:type="footnote" id="f57"><a class="si-backref" href="#ref_f57">57</a><span class="si-footnote-text">. <em>Çin edebiyatının dört büyük klasik romanından biri olan eser. Luo Guanzhong’a aittir. Üç Krallık Dönemi’ni anlatan tarihî bir romandır.</em> (Ç.N.)</span></aside>
		</section>
  <div style="display:none;"><a id="GBS.0398.03"/></div></body>
</html>