<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter4-9"><div style="display:none;"><a id="GBS.0657.01"/></div>
<article class="chapter">
			<h1 class="chapter_num">45</h1>
			<h1 class="chapter_title">Dört Numaralı Köpek’in Chunmiao’nun kokusunun peşine düşmesi</h1>
			<h1 class="chapter_title">Hezuo’nun parmağını ısırıp kendi <br/>kanıyla mesaj yazması</h1>
			<p>Oğlunu okula bıraktığım sırada gümüş rengi bir Ford Crown Victoria yavaş yavaş okul kapısında durdu. Çok güzel giyinmiş bir kız çocuğu çıktı arabanın içinden. Oğlun sanki Amerikan filminden fırlamış bir oğlan gibi elini sallayıp, “Merhaba Pang Fenghuang!” diye selamladı<a id="GBS.0657.02"/> kızı. Kız da oğluna el salladı: “Merhaba Lan Kaifang!” Ardından omuz omuza okula girdiler.</p>
			<p>Arabanın uçarcasına uzaklaşmasını izledim bir süre. Pang Kangmei’nin kokusu dolandı burnuma. Eskiden çınar ağacından yapılmış, yeni kesilmiş bir keresteyi andırıyordu kokusu; ama şimdiki kokusu yeni basılmış banknotların, Fransız parfümlerinin, son moda giysilerin ve pahalı mücevherlerin birleşimi bir<a id="GBS.0657.03"/> kokuydu. Ardıma dönüp okulun o küçük mü küçük avlusuna baktım. Aşırı kalabalık olan bu küçük avlu, içinde rengârenk kuşların olduğu altın bir kafesi andırıyordu. Oyun alanında toplanıp sıra olduktan sonra ulusal marş eşliğinde yavaş yavaş göndere çekilen kızıl bayrağı izlemeye koyuldular.</p>
			<p>Karşıya geçip doğuya döndükten sonra kuzeye doğru devam ettim, yavaş yavaş yürüyüp İstasyon Meydanı’ na<a id="GBS.0657.04"/> vardım. Karın sabah sabah dört tane soğanlı börek fırlatmıştı önüme, nankör görünmemek için hepsini yemiştim ama şimdi de midemde sanki bir tuğla parçası varmışçasına ağırlık yapıyorlardı. Caddenin üzerindeki lokantanın arka avlusunda duran Macar tazısı kokumu aldığında dost bir havlamayla selamladı beni. Ama ona karşılık veremeyecek kadar tembelleşmiştim o an. Mutlu bir köpek değildim o sabah.<a id="GBS.0657.05"/> Gün bitmeden insanların ya da köpeklerin başına kötü bir şey geleceğine dair bir his vardı içimde. Daha karının kızartma tenceresinin yanına varmamıştım ki beni görünce karşılamak için yanıma geldi. İki kez havlayıp oğlunun sağ salim okula vardığını bildirdim ona. Bisikletinden inip şöyle dedi:</p>
			<p>“Dört Numara, hepsine kendi gözlerinle şahit oldun sen, artık bizi istemiyor o.”</p>
			<p>Onu anladığımı<a id="GBS.0658.01"/> söyleyen bakışlarla yanına gidip kuyruğumu salladım teselli etmek için. Her ne kadar onun üzerine sinmiş olan o kızartma kokusundan hazzetmesem de benim sahibimdi ne de olsa.</p>
			<p>Bisikletini eliyle sürüp kaldırıma yanaştıktan sonra yere oturdu, eliyle işaret edip beni de yanına çağırdı. İstenileni yaptım hemen. Kaldırımlar yolun kenarındaki pagoda ağacının beyaz çiçekleriyle kaplanmıştı. Biraz<a id="GBS.0658.02"/> uzağımızda duran, panda şeklinde seramik bir çöp kutusundan leş gibi kokular yükseliyordu. Arada kasaları sebze yüklü olan üç tekerlekli traktörler geçiyordu caddeden egzoz borularından kara dumanlar çıkararak; kavşakta duran bir trafik polisi traktörleri durdurdu. Şehir trafiği denilen bu şey gerçekten de çok kafa karıştırıcıydı, daha dün iki köpek tekerlerin altında canlarını kaybetmişti. Karın<a id="GBS.0658.03"/> burnumu okşayarak şöyle dedi:</p>
			<p>“Dört Numara, benim ardımdan iş çeviriyor bu adam. Üzerine başka bir kadının kokusu sinmişti. Sen benden daha iyi koku aldığından çoktan almışsındır bile bu kokuyu.” Bisikletinin selesinden kenarları kullanılmaktan beyaza dönmüş olan siyah deri çantasını alıp beyaz bir kâğıt parçası çıkardı içinden, katlanmış kâğıdı açınca içinden iki tane uzun saç teli çıktı,<a id="GBS.0658.04"/> saç tellerini burnuma doğru tutup, “İşte bu o, eve bıraktığı giysilerinin üzerinde buldum bunları. Ah köpekçik, onu bulmama yardım etmeni istiyorum senden!” dedi. Sonra saç tellerini toplayıp kaldırımdan destek alarak ayağa kalktı, ardından bana dönüp, “Dört Numaralı Köpek, onu bulmama yardım et!” dedi. Gözleri yaşarmıştı ama gözlerinde yanan ateşi de görebiliyordum.</p>
			<p>Bir an bile tereddüt etmedim<a id="GBS.0658.05"/> çünkü benim görevimdi bu. O saç tellerini koklamasam da kimi bulacağımı çok iyi biliyordum. Öne doğru yavaş ama koşar adımlarla yola koyulup o maş fasulyeli noodle’ı andıran kokunun peşine düştüm. Karın da bisikletle arkamdan geliyordu. Sakatlığından dolayı bisikleti hızlı sürüyordu, eğer yavaş sürerse dengesini koruyamazdı.</p>
			<p>Xinhua Kitabevi’nin kapısına gelince tereddüt ettim biraz. Çünkü<a id="GBS.0659.01"/> Pang Chunmiao’nun o hoş kokusu ona karşı kötü duygular beslememi engelliyordu ama ardıma dönüp karının topallayarak bana doğru gelen halini görünce kararımı verdim hemen, işi sonuna kadar götürecektim. Bir köpek olarak sahibime olan sadakatimi göstermeliydim. Kitabevinin giriş kapısına doğru havladım iki kez. Karın kapıyı itip içeri girmemi sağladı. O sırada ıslak bir bez parçasıyla rafları silmekte<a id="GBS.0659.02"/> olan Pang Chunmiao’ya iki kez havladıktan sonra hemen başımı eğdim. Onun bakışlarına direnemezdim çünkü.</p>
			<p>“Nasıl o olabilir?” dedi karın bana. İnceden inledim. Karın, Pang Chunmiao’nun kızarmış yüzüne bakıp acı, umutsuzluk ve şüphe içeren bir ses tonuyla, “Nasıl sen olabilirsin o? Neden sensin o?” dedi.</p>
			<p>Bu sırada o iki orta yaşlı kadın meraklı bakışlarını üzerimizde gezdirmeye başladı.<a id="GBS.0659.03"/> Ağzından soya sosuna batırılmış tofu ve taze soğan kokusu gelen, kırmızı yüzlü olanı azarlamaya başladı birden:</p>
			<p>“Kimin köpeği bu, hemen dışarı çıkarın!”</p>
			<p>Kıçından basur merhemi kokusu gelen diğer kadın alçak sesle şöyle dedi:</p>
			<p>“Kaymakam Yardımcısı Lan’ın köpeği değil mi bu, o da karısı olmalı...”</p>
			<p>Karın ardına dönüp nefret dolu bakışlarını üzerlerine dikince başlarını şaşkınlıkla<a id="GBS.0659.04"/> önlerine eğdi iki kadın. Karın, Pang Chunmiao’ya yüksek sesle şöyle dedi:</p>
			<p>“Benimle dışarı gelir misin, oğlumun sınıf öğretmeni seninle konuşmamı söyledi!”</p>
			<p>Karın kapıyı itip önce benim çıkmamı sağladı, sonra yan dönüp kendi geçti kapıdan. Ardına bakmadan bisikletinin yanına gitti, kilidini açıp bisikletini ittirmeye başladı, yol kenarından doğruca doğuya doğru ilerliyordu. Ben de peşine<a id="GBS.0659.05"/> takıldım hemen. Kitabevinin kapısının açılıp kapandığını duydum sonra. Pang Chunmiao’nun dışarı çıktığını anlamam için ardıma bakmama bile gerek yoktu, kokusu heyecandan daha da yoğun bir hal almıştı.</p>
			<p>Kızıl marka acı biber sosu satılan dükkânın önünde durdu karın. Ben de yanına çömelip başımı dükkânın devasa tabelasına çevirdim. Elinde bir şişe acı biber sosu tutan, büyük ve kırmızı dudaklı<a id="GBS.0660.01"/> bir kadın gülümsüyordu bana doğru. Doğal bir gülümseme değildi ama bu, daha çok acı biber sosunu yedikten sonra oluşmuş, acı ve haz arasında gidip gelen biraz zorlama bir gülümsemeydi. “Kızıl Marka Acı Biber Sosu Aile Yadigârı Bir Tariftir. Size Sağlık Verir, Güzelleştirir, Kokusu Aklınızı Başınızdan Alır.” Orada öylece durmuş tabelaya bakarken Tibet mastifinin o trajik ölümü aklıma gelince içimde<a id="GBS.0660.02"/> hüzünlü bir şeyler kıpırdandı. Karın iki elini yolun kenarındaki Bir Fransız çınarına yaslamış duruyorken iki bacağı birden titriyordu. Tereddüt içinde yürüyen Pang Chunmiao karınla arasında üç metre kala durdu. Karın gözlerini ağacın gövdesine dikmişti, o da yere bakıyordu. Bense sol gözümle karına, sağ gözümle de Pang Chunmiao’ya bakıyordum.</p>
			<p>“Pamuk işleme tesisine girdiğimizde sen daha altı<a id="GBS.0660.03"/> yaşındaydın,” dedi karın, “senden tam olarak yirmişer yaş büyüğüz biz, aynı nesilden bile değiliz.”</p>
			<p>O sarı tüylü rehber köpek, kör müzisyen Mao Feiying’ i peşinden sürükleyerek aramızdan geçti. Bu rehber köpek bizim dolunay toplantılarımıza hiç katılmazdı ama sahibine olan sadakati sayesinde bütün köpeklerin saygısını kazanmıştı. Kör müzisyenin sırtında içinde <em>huqin</em> taşıdığı bir çanta, elindeyse<a id="GBS.0660.04"/> rehber köpeğinin deri tasması vardı. Bu müzisyen kadının yürüyüşünde bir tuhaflık vardı, vücudunu hafiften geriye doğru atıp başını hafiften yana çevirmiş bir halde yürürken sanki bizi dinliyor gibi görünüyordu.</p>
			<p>“Muhtemelen o kandırmıştır seni,” dedi karın, “ne de olsa evli bir adam o, sense bakire bir genç kızsın. Çok sorumsuzca bir şey bu yaptığı, canavarca, zarar vermiştir sana.” Sonra<a id="GBS.0660.05"/> yüzünü yana dönüp omzunu ağaca yasladı, içinden zehir fışkıran bakışlarla Pang Chunmiao’yu süzüp, “O yarım mavi yüzüyle onda üç insansa, onda yedi de şeytandır o, senin onunla birlikte olman inek bokuna taze çiçek dikmeye benziyor!” dedi.</p>
			<p>Caddeden hızla geçen iki polis arabasının sirenleri yayaların bakışlarını üzerine çekti birden.</p>
			<p>“Ona da söyledim bunu, eğer benden boşanmak istiyorsa<a id="GBS.0661.01"/> cesedimi çiğnemeli önce!” dedi karın öfkeyle, “Neyin ne olduğunu iyi bilirsin sen, baban, annen, ablan hepsi kamuya mal olmuş, alenen tanınmış kişiler, ikinizin ilişkisi bir ortaya çıkarsa utançtan yüzlerini saklayacak yer bile bulamazlar. Bana göre hava hoş, şu yarım kıçımla kaybedecek hiçbir şeyim yok, rezil olmaktan da endişelenmiyorum.”</p>
			<p>Anaokuluna giden çocuklar bu sırada karşıdan karşıya<a id="GBS.0661.02"/> geçiyordu, önlerinde ve arkalarında birer dadı vardı, sağlarında ve sollarındaysa çocukların sırayı bozmamaları için bir ileri bir geri koşturup dururken bir yandan da durmadan bağıran iki dadı daha vardı. Araçların hepsi durmuş onlara yol veriyordu.</p>
			<p>“Ayrıl ondan, gidip âşık ol, evlenip çocuk doğur, bundan kimseye bahsetmeyeceğime dair yemin ederim sana,” dedi karın, “Huang Hezuo çirkin ve<a id="GBS.0661.03"/> herkesin acıdığı bir kadın olabilir ama sözümün eriyim de ben!” Karın sağ elinin tersiyle gözyaşlarını sildikten sonra işaretparmağını ağzına soktu, yanak kaslarının davul gibi şiştiğini gördüm. Parmağını ağzından çıkarır çıkarmaz kan kokusu aldım hemen. Parmağının ucu kanıyordu. Parmağını havaya kaldırıp Fransız çınarının parlak ve kaygan gövdesinin üzerine bölük pörçük harflerle şöyle yazdı:</p><div style="display:none;"><a id="GBS.0661.04"/></div>
			<p>“AYRIL ONDAN”</p>
			<p>Çığlık atan Pang Chunmiao elleriyle ağzını kapatıp arkasına döndüğü gibi sendeleyerek koşmaya başladı. Biraz koştuktan sonra yürümeye başladı, ardından yine koştu birkaç adım, sonra yine yürümeye başladı. Biz köpekler de böyle hareket ederdik. Bu süreç boyunca ellerini ağzından çekmedi hiç. Hüzünlü bakışlarla izliyordum onu. Xinhua Kitabevi’ne gideceğine hemen yanındaki bir<a id="GBS.0661.05"/> sokağa sapıp bir <em>hutong</em>’un içine daldı. Youfang <em>hutong</em>’uydu bu, susamyağı yapan insanlar otururdu orada. Bizim dernek başkanlarından biri de yaşardı orada, sürekli susamyağı yemekten tüyleri ve gözleri bir başka parlardı ufaklığın.</p>
			<p>Karının kirece dönmüş yüzüne bakınca içim üşüdü. Pang Chunmiao gibi aptal, küçük bir kızın onun dengi olmadığı çok belliydi. Onun için de çok zor bir durumdu bu,<a id="GBS.0662.01"/> gözyaşları gözyuvalarındaki güvenli bölgeden ayrılmak istemiyorlardı. Beni alıp eve geri döneceğini düşündüm ama yapmadı böyle bir şey. Parmağı hâlâ kanıyordu ve bu kanı israf etmek istemiyordu anlaşılan. Bölük pörçük yazılmış olan kısımların üzerinden geçti kanlı parmağıyla bir kez daha. Ama hâlâ kan vardı, kanla yazılmış bu mesajın sonuna bir ünlem işareti koydu. Kan hâlâ bitmemişti, bir ünlem<a id="GBS.0662.02"/> daha koydu. Sonra bir tane daha.</p>
			<p>“AYRIL ONDAN!!!”</p>
			<p>Çok göze çarpan bir slogan olmuştu bu. Görünüşe göre yazmaya devam etmek istiyordu ama bir şeyler daha yazarsa güzelim yılan resmine bacak ekleyip resmin büyüsünü bozmuş olacaktı. Parmağını biraz salladıktan sonra ağzına götürüp kanı emdi iyice, ardından sol elini yakasının içinden sokup sol omzundaki ıslak yara bandını çıkardıktan sonra<a id="GBS.0662.03"/> sağ elinin işaretparmağına sardı. Omzuna daha o sabah yapıştırmıştı yara bandını, yapışkanlığı henüz gitmediğinden kolayca yapıştı parmağına bant.</p>
			<p>Biraz geri çekilip kanla yazdığı sloganı incelemeye başladı büyük bir ciddiyetle, aynı zamanda kocasından ayrılması için Pang Chunmiao’ya yaptığı bir uyarıydı da bu kanlı yazı, yüzünde halinden memnun bir gülümseme belirdi. Bisikletini iterek caddenin<a id="GBS.0662.04"/> kenarından doğuya doğru ilerlerdi, aramızda üç metre mesafe bırakıp peşinden seyirttim. Arada ardına dönüp sanki birinin silmesinden korkarmışçasına o kanlı yazıya bakıyordu.</p>
			<p>Trafik ışıklarında durup yeşilin yanmasını bekledik ama yüreğimiz ağzımızda geçtik karşıya. Çünkü siyah deri ceketler giymiş olan o motosikletliler için sadece bir işaretten ibaretti kırmızı ışık, lüks araba kullananlar<a id="GBS.0662.05"/> da hiç takmıyordu trafik kurallarını, bir de son günlerde amaçları köpeklere çarpmak olan “Honda Hızlı Şeytan Çetesi” diye bir grup genç türemişti sokaklarda, köpeklere çarptıktan sonra ölmekten filan korkmadan geri geri gelip bağırsakları sokağa dökülene kadar üzerinden geçiyorlardı hayvanların, sonra rüzgâr gibi bir ıslık çıkararak bir sonrakinin üzerine sürüyorlardı o Honda motosikletlerini.<a id="GBS.0663.01"/> Köpeklerden niye bu kadar çok nefret ettiklerini uzun uzun düşünmeme rağmen bir türlü çözemedim.</p>

			</article>
  <div style="display:none;"><a id="GBS.0663.02"/></div></body>
</html>