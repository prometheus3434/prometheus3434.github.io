<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter4-17"><div style="display:none;"><a id="GBS.0768.01"/></div>
<article class="chapter">
			<h1 class="chapter_num">53</h1>
			<h1 class="chapter_title">Ölüm yaklaşırken merhamet ve <br/>düşmanlığın yok olması</h1>
			<h1 class="chapter_title">Köpeğin ölmesi ama yaşam döngüsünün <br/>sürüp gitmesi</h1>
			<p>Gazeteden terfi alan ve yeni eve taşınan bir meslektaşımın bize verdiği eski bir ayaklı vantilatörü omuzlamıştım, Chunmiao da yine aynı arkadaşın verdiği eski bir mikrodalga fırını kucaklamıştı, sırtımızdan ter aka aka indik otobüsten. Hem sıcaktan pişiyorduk hem de çok yorgun<a id="GBS.0768.02"/> olmamıza rağmen tek kuruş harcamadan elde ettiğimiz bu iki yeni elektrikli alet nedense çok mutlu etmişti bizi. Otobüs durağı yaşadığımız o küçük daireye bir buçuk kilometre uzaklıktaydı, zaten çok sınırlı olan birikimimizden tek kuruş harcamamak için çekçeğe bineceğimize ara ara durup dinlenerek tabana kuvvet yürüyorduk.</p>
			<p>Haziranda Xi’an’da hava çok tozludur, sıcaktan neredeyse bayılacak olan<a id="GBS.0768.03"/> insanlar yolun kenarındaki küçük masalara oturmuş soğuk biralarını yudumluyorlardı. O sıralar hayli popüler olan Zhuang Hudie adlı romantik bir yazarın bir plaj şemsiyesi altında oturduğunu gördüm, elindeki yemek çubuklarıyla önündeki kâsenin yanlarına vurup çok ritmik bir şekilde şöyle kükredi:</p>
			<p>“Hesabımı kesin diye bağırdım, kendini tutamayan kahraman içten güler...”</p>
			<p>Ona kız kardeş gibi<a id="GBS.0768.04"/> yakın olan iki güzel kadının ortasına oturmuştu, kadınların ikisi birden ellerindeki yelpazelerle yelliyordu onu. Şahin burunlu, kartal gözlü, ayrık dudaklı ve dişlek olan bu adamın öyle ahım şahım bir görünüşü yoktu ama kadınların üzerinde muazzam bir etkisi vardı. Adamın bütün sevgilileri genç ve güzeldi ve şimdiye kadar pek çok romantik macera yaşamıştı. Mo Yan’la Zhuang Hudie sık sık birlikte<a id="GBS.0768.05"/> yiyip içtikleri sefahat âlemleri düzenleseler de genelde bizim küçük tabloid gazetede birbirleriyle atışıp dururlardı. Chunmiao’ya, Zhuang Hudie ve sevgililerini görüp görmediğini sordum. “Gördüm,” dedi mutsuz bir tavırla. Xi’an’lı kadınların gerçekten de çok aptal olduklarını söyledim ona. “Dünyadaki bütün kadınlar aptal zaten,” dedi Chunmiao. Acı acı gülümsedim, diyecek bir şey bulamadım.</p>
			<p><a id="GBS.0769.01"/>Köpek kulübesini andıran o küçük mü küçük daireye vardığımızda alacakaranlık iyice bastırmıştı. Şişman ev sahibemiz binanın önündeki sokağı serinletmek için musluk suyu kullanan iki kiracıya sövüp saymakla meşguldü. Kapı komşumuz olan iki genç kiracı da neşeli küfürler saydırıyorlardı şişman kadına. Bizim kapının önünde uzun ve ince bir adamın durduğunu gördüm. Yüzünün yarısını kaplayan mavi doğum<a id="GBS.0769.02"/> lekesi alacakaranlıkta bronz gibi parlıyordu. Vantilatörü sert bir şekilde yere bıraktım, tüm vücudum soğuk soğuk ürperdi birden.</p>
			<p>“Ne oldu?” diye sordu Chunmiao.</p>
			<p>“Kaifang gelmiş,” dedim, “istersen geri dur biraz?”</p>
			<p>“Ne diye kaçacakmışım?” dedi Chunmiao, “Artık buna bir son vermenin zamanıdır şimdi.”</p>
			<p>Üzerimizdekilere biraz çekidüzen verdikten sonra rahat ve dingin görünmeye çalışarak<a id="GBS.0769.03"/> yeni elektrikli aletlerimizi aldığımız gibi oğlumun yanına gittik.</p>
			<p>Çok zayıftı, boyu benimkini geçmişti çoktan, sırtı kamburdu biraz. Böylesine sıcak bir günde uzun kollu, siyah bir ceket, siyah bir pantolon ve rengi ayırt edilemeyen spor ayakkabılar giymişti. Ekşi ekşi kokuyordu, giysileri ter lekeleriyle kaplanmıştı. Elindeki beyaz plastik poşetten başka bagajı yoktu yanında. Olduğundan<a id="GBS.0769.04"/> daha büyük gösteren oğlumu görünce burnumun direği sızladı, gözlerim doldu birden. Vantilatörü bir yana atıp ona doğru koştum, oğluma sarılmak istiyordum ama yüzündeki o sanki yolda bir yabancıyla karşılaşmış gibi duran ifadeyi görünce kollarım havada asılı kaldı, sonra ağır bir şekilde iki yanıma düştüler.</p>
			<p>“Kaifang...” diye seslendim.</p>
			<p>Soğuk bakışlarla süzdü beni, gözyaşlarım onu fena<a id="GBS.0769.05"/> halde tiksindirmiş gibi bakıyordu. Kaşlarını çatınca kaşları sanki annesinin kaşlarıymış gibi tek bir çizgiye dönüştü, sırıtarak şöyle dedi:</p>
			<p>“Hiç fena değil, kendinize böyle küçük bir yuva bile bulmuşsunuz.”</p>
			<p>Dilim düğümlenmişti, diyecek şey bulamadım.</p>
			<p>Chunmiao kapıyı açıp aletleri içeriye taşıdıktan sonra yirmi beş vatlık ampulü yaktı.</p>
			<p>“Kaifang,” dedi, “madem geldin içeri buyursana,<a id="GBS.0770.01"/> söyleyecek bir şeyin varsa içeri gir de öyle konuşalım.”</p>
			<p>“Sana söyleyecek bir şeyim yok,” dedi Kaifang, küçük odamıza göz gezdirdikten sonra, “sizin odanıza da girmeye hiç niyetim yok,” diye ekledi.</p>
			<p>“Kaifang ne olursa olsun yine de senin babanım ben,” dedim, “bu kadar çok yol gelmişken Chunmiao Teyzen’le seni yemeğe götürmek isteriz.”</p>
			<p>“Siz ikiniz gidin yemeğe, ben gelmiyorum,” dedi<a id="GBS.0770.02"/> Chunmiao, “onu güzel bir lokantaya götür.”</p>
			<p>“Sizin yemeğinizi yemem ben,” dedi elindeki poşeti sallarken, “kendi yemeğimi kendim getirdim.”</p>
			<p>“Kaifang...” Yine ağlamaya başladım. “Babana biraz da olsun yüz versen ne çıkar ha?..”</p>
			<p>“Tamam, tamam,” dedi bariz bir bıkkınlıkla, “sizden nefret ettiğimi sanmayın sakın, sizden bir nebze olsun nefret etmiyorum. Buraya kendi isteğimle gelmedim,<a id="GBS.0770.03"/> annem zorla gönderdi.”</p>
			<p>“O... o nasıl peki?” diye sordum tereddüt içinde.</p>
			<p>“Kanser oldu,” dedi sesini düşürerek. Biraz durduktan sonra şöyle devam etti: “Fazla zamanı kalmadı, ikinizi de son bir kez görmek istiyor, size söylemek istediği bir sürü şey varmış.”</p>
			<p>“Nasıl kansere yakalandı ki?” diye sordu Chunmiao iki gözü iki çeşme ağlayarak.</p>
			<p>Oğlum, Chunmiao’ya bakıp başını yorumsuz bir<a id="GBS.0770.04"/> şekilde iki yana salladıktan sonra bana dönüp şöyle dedi:</p>
			<p>“Tamam ben üzerime düşeni yaptım, mesaj iletilmiştir, gidip gitmemek size kalmış.”</p>
			<p>Oğlum diyeceğini dedikten sonra ardına dönüp uzaklaştı.</p>
			<p>“Kaifang...” Onu kolundan yakalayıp, “Hep birlikte gideriz, yarın yola çıkalım,” dedim.</p>
			<p>Oğlum kolunu ellerimden kurtarıp şöyle dedi:</p>
			<p>“Sizinle gelmiyorum, bu akşam için biletimi çoktan<a id="GBS.0770.05"/> almıştım.”</p>
			<p>“O zaman biz de seninle geliriz.”</p>
			<p>“Dedim ya, sizinle gitmek istemiyorum diye!”</p>
			<p>“O zaman seni tren istasyonuna kadar geçirelim,” dedi Chunmiao.</p>
			<p>“Hayır,” dedi oğlum kararlı bir ses tonuyla, “gerek yok!”</p>
			
			<p class="margin">Karın kanser olduğunu öğrendikten sonra köye geri dönmek istedi. Oğlun daha liseyi bitirmemiştiki okulu bırakıp polis olmak için sınava girdi. Senin bir zamanlar<a id="GBS.0771.01"/> Eşek Hanı kasabasının parti sekreteri olan arkadaşın Du Luwen İlçe Asayiş Bürosu şefiydi şimdi. Belki seninle olan dostluğundan belki de oğlunun meziyetlerinden dolayı oğlunun başvurusu kabul edilmiş ve İdari Polis Birliği’nde göreve başlamıştı çoktan.</p>
			<p>Annenin ölümünden sonra baban batı kanadının güney ucundaki küçük odaya taşınıp bağımsız bir çiftçi olarak yaşadığı o yalnız ve eksantrik yaşama<a id="GBS.0771.02"/> geri döndü. Gündüzleri Ximen Konağı’nın avlusunda gölgesini bile göremezdik onun. Kendi yemeğini kendisi yapıyordu ama gündüzleri bacasının tüttüğünü bile zor görürdük. Huzhu ve Baofeng’in ona getirdiği yemekleri yemez, ocağın ya da masanın üzerine bıraktığı yemekler de küflenip dururdu. Geceleri uyandığında <em>kang</em>’ından yavaş yavaş kalkar ve bir zombi gibi yaşamına devam ederdi. Yataktan kalkar<a id="GBS.0771.03"/> kalmaz yılların verdiği alışkanlıkla ocağın üzerindeki tencereye bir kepçe su koyar, su kaynayınca içine biraz pirinç atar, pirinç daha tam pişmeden bu yarı pişmiş pirinç çorbasıyla karnını doyurur ya da ağzına hiç pişirmeden birkaç avuç tahıl atıp katır kutur çiğnedikten sonra üzerine birkaç kepçe soğuk içip, hemen ardında da tekrar <em>kang</em>’ın üzerine çıkıp uzanırdı.</p>
			<p>Karın köye döndükten sonra<a id="GBS.0771.04"/> batı kanadının kuzey ucunda, bir zamanlar annenin kaldığı odaya taşındı, ablası Huzhu üstlendi bakımını. Böylesine ağır bir hastalık geçirmesine rağmen bir kere olsun inlediğini duymadım. Uzandığı yerde ya gözlerini kapatıp uyumaya çalışır ya da sessizce tavana bakardı. Huzhu ve Baofeng onu iyileştirmek için pirinç çorbasında karakurbağası haşlamaktan domuz akciğeriyle çeşitli özel otları karıştırmaya,<a id="GBS.0771.05"/> yılan derisiyle çırpılmış yumurtadan köpüklü şarap içinde bekletilen kertenkeleye kadar bir sürü kocakarı ilacı denediler ama o dişlerini sımsıkı sıkıp yemeyi reddetti bu şeyleri. Babanla onun odası darı saplarından yapılmış ve çamurla sıvanmış ince bir duvarla ayrılıyordu sadece, ikisi de birbirinin öksürük ve iç çekişlerini çok net duymasına rağmen asla konuşmadılar birbirleriyle.</p>
			<p>Babanın<a id="GBS.0772.01"/> odasında bir fıçı işlenmemiş buğday ve bir fıçı maş fasulyesi vardı, kirişlerden birindeyse ipe dizilmiş iki sıra mısır sarkıyordu. İkinci ağabeyim öldükten sonra yalnızlıktan çok sıkılmış ve büyük bir hüsrana uğramıştım, tüm gün ya kulübemde uyuyor ya da avluda aylak aylak dolanıyordum. Ximen Jinlong’un ölümünden sonra Ximen Huan ilçeye dönüp serseri takımıyla takılmaya devam etti, arada sırada<a id="GBS.0772.02"/> geri döndüğündeyse tek yaptığı şey annesinden para istemekti. Pang Kangmei tutuklandıktan sonra Ximen Jinlong’un şirketine devlet tarafından el konuldu, onun köyün parti şube sekreterliği görevine de yine ilçeden gelen başka bir memur atandı. Şirketi zaten çoktandır sadece kâğıt üzerinde sürdürüyordu varlığını, bankadan aldığı on milyonlarca krediyi de çarçur ettiğinden Huzhu ve Ximen Huan’a miras<a id="GBS.0772.03"/> bile bırakmamıştı ardında. Ximen Huan, Huzhu’nun bütün birikimini alıp gittikten sonra bir daha ortalarda görülmedi hiç.</p>
			<p>Huzhu, Ximen Konağı’nın ana binasında oturuyor şimdi, ne zaman odasına girsem o sekiz kişilik büyük kare masanın başına oturmuş kâğıt keserken görüyorum onu. Eli çok becerikli; kâğıdı ister bitki, ister çiçek, ister böcek, ister balık, ister kuş, isterse de herhangi bir<a id="GBS.0772.04"/> hayvanın şeklinde kessin, kestiği her şey gerçeğine o kadar benziyor ki sanki yaşıyor sanırsın. Kestiklerini beyaz bir dosyanın içinde biriktirip yüz tane olduğunda kasabaya gidip orada turistlere hediyelik eşya satan küçük dükkânlara satıyor, bu da ona basit bir yaşam sürebilmesi için yeterli parayı sağlıyor. Bazen de saçlarını tararken görüyorum onu. Bir tabureye oturup o uzun saçlarını ta yerlere<a id="GBS.0772.05"/> kadar sarkıtıyor. Onun saçını tararken boynunu yana eğişini görünce içim acıyor.</p>
			<p>Her gün mutlaka gördüğüm bir diğer kişi de kayınbaban. Huang Tong bir çeşit karaciğer hastalığına yakalandı ve onun da vadesi dolacak yakında. Kayınvaliden Wu Qiuxiang’ın sağlığı yaşıtlarına oranla idare eder bir durumda ama saçları bembeyaz oldu, gözleri iyi görmüyor artık ve gençliğindeki cilvesinin yerinde<a id="GBS.0773.01"/> de yeller esiyor şimdi.</p>
			<p>İçlerinde en çok ziyaret ettiğim kişi senin baban. <em>Kang</em>’ın önüne çömelip üzerindeki ihtiyarla göz göze gelince anlaşmak için kelimelere gerek duymadığımız binlerce şeyi anlatıyoruz birbirimize. Bazen onun benim kim olduğumu bildiğini sanıyorum çünkü arada sırada sanki rüyasında konuşuyormuş gibi mırıldanıyor, bir keresinde şöyle mırıldandı:</p>
			<p>“Ah ihtiyar patronum<a id="GBS.0773.02"/> benim, gerçekten de yazık oldu ölmen! Ama son birkaç on yılda o kadar çok şey değişti ki bu dünyada, ölmemesi gereken bir sürü insan öldürüldü...”</p>
			<p>İnceden inleyerek haklı olduğunu söyledim ona, o da şöyle dedi hemen ardından:</p>
			<p>“İhtiyar köpek, sen niye zırıldıyorsun bakayım? Yoksa yanlış bir şey mi söyledim?”</p>
			<p>Başının üzerinde asılı olan mısırları pişkince kemiren fareler türedi bir ara.<a id="GBS.0773.03"/> Tohumluk mısırdı bunlar, bir çiftçi için hayatı kadar değerli olan mısırlar ama baban ondan beklenmeyen bir kayıtsızlıkla şöyle seslendi onlara:</p>
			<p>“Hadi yiyin, yiyip bitirin, fıçıların içinde buğdayla maş fasulyesi de var, cebimde de biraz karabuğday olacak, hadi gelin hepsini bitirin de ben de yoluma gideyim...”</p>
			<p>Ayın parladığı gecelerde omzuna çapasını atıp çalışmaya gidiyordu baban. Ay<a id="GBS.0773.04"/> ışığı altında çalışmak uzun yıllardır sürdürdüğü bir alışkanlıktı babanın, onun bu alışkanlığını bırak Ximen köyünü, Gaomi Kuzeydoğu Bucağı’ndaki herkes biliyordu.</p>
			<p>Baban ne zaman dışarı çıksa ne kadar yorgun olsam da ben de peşinden giderdim. Tarlası dışında başka bir yere gitmezdi hiç. O bir nokta altı dönümlük küçük tarlasına. Elli yıllık çalışmanın sonunda giderek bir mezarlığa dönüşmüştü<a id="GBS.0773.05"/> bu tarla. Ximen Nao’yla Bai burada yatıyor, senin anan da burada, sonra eşek, boğa, domuz, benim köpek anam ve Ximen Jinlong da buraya gömüldü. Tarlanın mezar olmayan yerlerini yabani otlar bürüdü. Bu tarla şimdiye dek hiç bu kadar keşmekeş olmamıştı. Bir gece gittikçe kötüleşen hafızamı zorlayıp tarlada kendim için seçtiğim yeri bulunca yere yatıp acı acı inledim.</p>
			<p>“İhtiyar köpek,” dedi baban,<a id="GBS.0774.01"/> “ağlayıp durma, ne demek istediğini çok iyi anladım, eğer benden önce ölürsen seni kendi ellerimle gömeceğim buraya. Eğer benden sonra ölecek olursan, kendim ölmeden önce seni buraya gömmelerini söylerim onlara.”</p>
			<p>Baban, annenin mezarının arkasındaki bir yeri biraz kazıp şöyle dedi:</p>
			<p>“Burası Hezuo’nun olacak.”</p>
			<p>Ay hüzünlü hüzünlü duruyordu gökte, ışınları kristal kadar parlak ve soğuktu.<a id="GBS.0774.02"/> Baban tarlada yürümeye başlayınca ben de peşine takıldım. Onu gören iki keklik ürküp başkasının tarlasına uçtu hemen. Uçarlarken ay ışığında oluşturdukları boşluk çok geçmeden eski halini aldı. Baban, Ximen aile mezarlığının kuzeyinde, mezarlıkla arasında onlarca metre olan bir yerde durup etrafa bakındıktan sonra ayağıyla yere vurup şöyle dedi:</p>
			<p>“Burası da benim yerim.”</p>
			<p>Sonra kazmaya başladı.<a id="GBS.0774.03"/> Uzunluğu iki metre, genişliği bir metre ve derinliği otuz santim olan bir çukur kazdıktan sonra durdu. Ardından bu sığ mezarın içine uzanıp aya bakarak yarım saat dinlendikten sonra mezardan çıkıp şöyle dedi bana:</p>
			<p>“İhtiyar köpek, sen şahitsin, ay da şahidim oldu, burada uyudum ben, benim yerim bu, kimse alamaz burayı benden.”</p>
			<p>Baban daha sonra benim yattığım yere gitti, benim ölçülerimi<a id="GBS.0774.04"/> aldıktan sonra bana da bir mezar kazdı. Babanın aklından geçeni bildiğimden mezarın içine atladım hemen, biraz uzandıktan sonra dışarı çıktım.</p>
			<p>“İhtiyar köpek,” dedi baban, “burası da senindir, ay ile ben şahidim.”</p>
			<p>Ay ışığının eşliğinde nehrin setinin üzerindeki yoldan Ximen Konağı’nın avlusuna döndüğümüzde horozlar ötmek üzereydi. Köydeki onlarca köpek şehir köpeklerinden etkilendikleri<a id="GBS.0774.05"/> çok belli olan bir şekilde Ximen Konağı’nın avlu giriş kapısının tam karşısındaki meydanda bir toplantı düzenliyorlardı. Bir çember çizip oturmuşlardı, çemberin ortasında üzerinde kızıl ipekten bir atkı olan boynunu yukarı kaldırıp aya doğru şarkı söyleyen dişi bir köpek vardı. Bizim şarkı dediğimiz şey insan ırkının kulağına doğal olarak çılgın havlamalar olarak geliyordu ama benim için harika<a id="GBS.0775.01"/> bir sesi vardı onun, şarkının o güzel melodisi içime dokundu, sözleri de çok şiirseldi. Şarkının sözlerini kabaca söylemem gerekirse şöyle bir şeydi:</p>
			<p>“Ay, ah ay, hüzünlendiriyorsun beni / Kız, ah kız, deli ediyorsun beni...”</p>
			<p>O gece babanla karın duvarın arkasından birbirleriyle konuştular ilk kez. Baban duvarı tıklatıp şöyle seslendi:</p>
			<p>“Kaifang’ın anası.”</p>
			<p>“Duyuyorum baba, konuşun<a id="GBS.0775.02"/> lütfen.”</p>
			<p>“Senin mezarını hazır ettim çoktan, ananın mezarının on adım arkasında.”</p>
			<p>“Baba, artık içim rahat. Bir Lan olarak doğdum ben ve öldüğümde de bir Lan hayaleti olacağım.”</p>
			
			<p class="margin">Bizim getirdiğimiz hiçbir şeyi ağzına bile koymayacağını bildiğimiz halde ne kadar besleyici şey varsa aldık ona. Kaifang üzerine büyük gelen polis üniformasının içinde sepetli motosikletiyle götürdü bizi<a id="GBS.0775.03"/> Ximen köyüne. Chunmiao sepetin içine oturmuştu, yanı ve kucağı renkli renkli bir sürü kutu ve poşetle dolup taşıyordu. Ben de oğlumun arkasında oturmuş, iki elimle çelik bir tutacağa sarılmıştım sımsıkı. Kaifang’ın yüzünde ürkütücü bir ifade vardı, gözleri soğuk soğuk parlıyordu, üniforması ona çok büyük gelmesine rağmen yine de çok etkileyici duruyordu. Yüzündeki mavi doğum lekesi açık mavi üniformasıyla<a id="GBS.0775.04"/> çok uyumluydu. Aferin oğluma benim, çok uygun bir meslek seçmişsin kendine, bizim şu mavi doğum lekelerimiz bozulmaz bir yasa için mükemmel birer sembol.</p>
			<p>Anayolun kenarındaki mabet ağaçlarının gövdeleri kâse ağzı kadar kalınlaşmıştı, yolu ikiye ayıran şeridin içine dekoratif amaçlı konmuş olan oya ağaçlarının sütbeyazı ve koyu kırmızı çiçekleri ağaçların dallarını eğiyordu. Ayrı olduğum onca<a id="GBS.0775.05"/> yıl içinde büyük değişimler geçirmişti Ximen köyü. Ximen Jinlong’la Pang Kangmei’nin hiçbir hayırlı iş yapmadığını söyleyenlerin resmin tamamını göremeyen insanlar olduğunu düşündüm açıkçası.</p>
			<p>Oğlum motosikleti konağın avlu kapısının önüne park ettikten sonra bizi avlunun içine götürdü.</p>
			<p>“Önce dedemi mi yoksa annemi mi görmek istersiniz?” dedi soğuk bir tavırla.</p>
			<p>Bir an tereddüt ettikten<a id="GBS.0776.01"/> sonra şöyle dedim:</p>
			<p>“Geleneklere göre önce dedeni görmemiz gerek.”</p>
			<p>Babamın kapısı kapalıydı. Kaifang önden gidip kapıyı çaldı. İçeriden cevap gelmedi ama. Kaifang odanın küçük penceresine gidip bu kez de pencereye vurdu.</p>
			<p>“Dede, Kaifang ben, oğlun geldi,” diye seslendi.</p>
			<p>Odaya derin bir sessizlik hâkimdi, sonunda uzun ve hüzünlü bir iç çekiş duyuldu.</p>
			<p>“Baba, hayırsız oğlun geldi,”<a id="GBS.0776.02"/> deyip pencerenin önüne diz çöktüm, Chunmiao da benimle birlikte diz çöktü, salya sümük ağlayarak şöyle devam ettim: “Baba kapıyı aç lütfen, seni görmeye geldim...”</p>
			<p>“Seni görmeye yüzüm yok,” dedi babam, “ama sana söylemek istediğim şeyler var, dinliyor musun?”</p>
			<p>“Dinliyorum baba...”</p>
			<p>“Kaifang’ın anasının mezarı, annenin mezarının güneyinden on adım uzaklıkta bir yerde, orayı biraz kazıp<a id="GBS.0776.03"/> toprak istifleyerek işaretledim bile. Şu ihtiyar köpeğin mezarı da domuzunkinin batısında kalıyor, çoktan kazıp hazır hale getirdim onunkini. Benim mezarım ananın mezarının kuzeyinden otuz adım uzaklıkta, hemen hemen bitti gibi kazması. Ben ölünce ne tabut ne de çalgıcı istiyorum defin için, eş dost ve akrabaya da haber vermeyin, beni bir hasıra sarıp sessizce gömersin olur biter. Fıçılardaki tahılı<a id="GBS.0776.04"/> da vücudumu ve yüzümü kaplayacak şekilde mezarın içine dök. Benim tarlamda yetişen tahıllar benim tarlama dönmeli. Ardımdan kimsenin ağlamasını istemiyorum, ortada ağlanacak bir şey yok. Kaifang’ın anasının defnine gelince nasıl istersen öyle göm onu, beni ilgilendirmez. Eğer içinde az da olsa hayırlı bir evlat taşıyorsan dediklerimi harfi harfine uygularsın!”</p>
			<p>“Baba hepsini aklıma yazdım,<a id="GBS.0776.05"/> nasıl istiyorsan öyle olacak, baba kapıyı aç da oğlunun seni görmesine izin ver artık...”</p>
			<p>“Gidip karını gör önce, fazla zamanı kalmadı onun,” dedi babam, “hesabıma göre daha bir yıl filan yaşarım ben, şimdi ölecek değilim.”</p>
			<p>Chunmiao’yla birlikte Hezuo’nun <em>kang</em>’ının önünde dikiliyorduk. Kaifang bir kere, anne, diye seslendikten sonra ardını dönüp avluya doğru koşturmuştu. Bizim geldiğimizi<a id="GBS.0777.01"/> duymuş olan Hezuo çoktan hazırlanmıştı bile. Üzerinde yakası yandan iliklenen açık mavi bir ceket vardı –annemden yadigâr kalmıştı ona– saçı düzgünce taranmış ve yüzü güzelce yıkanmış bir halde <em>kang</em>’ın üzerinde oturuyordu. Bir deri bir kemik kalmıştı ama, ana hatları seçilen yüzü, üzerine sarı bir deri tabakası geçirilmiş kurukafa gibi duruyordu. Chunmiao gözyaşları içinde, ablacığım, diye feryat<a id="GBS.0777.02"/> edip yanında getirdiği kutu ve poşetleri <em>kang</em>’ın üzerine bıraktı.</p>
			<p>“Paranızı boşa harcamışsınız,” dedi Hezuo, “sonra bunları iade edin de paranızı geri alın.”</p>
			<p>“Hezuo...” diye seslendim iki gözü iki çeşme, “sana çok kötü davrandım...”</p>
			<p>“Bu raddeye gelmişiz artık, bunları konuşmanın ne faydası olacak ki?” dedi, “Bunca yıldır sizler de çok acı çektiniz,” sonra Chunmiao’ya bakıp, “sen de<a id="GBS.0777.03"/> yaşlanmışsın,” dedi, ardından bana dönüp, “senin saçında bir tel siyah saç bile kalmamış....” dedi, hemen ardından öksürmeye başladı, yüzü kıpkırmızı oldu, kan kokusu aldım, sonra yine altın sarısına döndü yüzü.</p>
			<p>“Abla, biraz uzansana,” dedi Chunmiao. “Abla hiçbir yere gitmiyorum, burada kalıp başında bekleyeceğim...” dedikten sonra <em>kang</em>’ın kenarına diz çöküp ağlamaya başladı yine.</p>
			<p>“Bunu<a id="GBS.0777.04"/> senden isteyemem...” dedi Hezuo elini sallayıp, “Kaifang’ı gönderip sizi buraya çağırmamın nedeni fazla zamanımın olmadığını söylemekti size, artık köşe bucak saklanmanıza gerek yok... O zaman istediğiniz şeye neden razı olmadığımı ben bile hatırlamıyorum şimdi...”</p>
			<p>“Abla...” dedi Chunmiao, “Hepsi benim suçum...”</p>
			<p>“Kimsenin suçu yok,” dedi Hezuo, “kaderimizde böyle yazılmış, böyle yazıldıysa<a id="GBS.0777.05"/> kimse kaçamaz ondan...”</p>
			<p>“Hezuo,” dedim, “hemen pes etme öyle, seni hastaneye götürüp daha iyi bir doktor buluruz...”</p>
			<p>Acı acı gülümsedi.</p>
			<p>“Jiefang,” dedi, “seninle ben karıkocaydık, ben öldükten sonra Chunmiao’ya iyi bakmanı istiyorum senden... O da iyi bir kadın ama seninle birlikte olan iyi kadınların pek de iyi bir talihi olmuyor... Senden tek istediğim Kaifang’a iyi bakman, bizim<a id="GBS.0778.01"/> yüzümüzden çok acı çekti çocuk...”</p>
			<p>Bu sırada oğlumun avluda burnunu çeke çeke ağladığını duydum.</p>
			<p>Üç gün sonra öldü Hezuo.</p>
			<p>Cenaze töreninden sonra oğlum o yaşlı köpeğin boynuna sarılıp annesinin mezarının önünde öğleden günbatımına kadar oturdu, ne ağladı ne de yerinden kımıldadı bu süre boyunca.</p>
			<p>Huang Tong’la karısı da babam gibi görmek istemediler beni. Kapılarının önünde diz<a id="GBS.0778.02"/> çöküp üç kere secde ettim onlara.</p>
			<p>İki ay sonra Huang Tong da öldü.</p>
			<p>O gece Wu Qiuxiang kendini avlunun ortasındaki kayısı ağacının güneydoğuya uzanan o kurumuş dalına asıp intihar etti.</p>
			<p>Kayınbabamın ve kaynanamın cenaze işlerini hallettikten sonra Chunmiao’yla birlikte Ximen Konağı’na taşındık. Bir zamanlar annemle Hezuo’nun oturmuş olduğu o iki odada kalıyorduk, babamın kaldığı odayla<a id="GBS.0778.03"/> çok ince bir duvar vardı aramızda sadece. Babam gündüzleri dışarı çıkmıyordu hiç, bazı akşamlar onun o kamburu çıkmış gölgesini görüyorduk penceremizden. O ihtiyar köpek de peşindeydi sürekli.</p>
			<p>Qiuxiang’ın arzusu üzerine Ximen Nao’yla Bai’nin mezarının soluna gömdük onu, Ximen Nao ve kadınları toprağın altında birbirlerine yeniden kavuşmuş oldular böylece. Huang Tong’u soracak olursanız, onu<a id="GBS.0778.04"/> da halk mezarlığına gömdük, Hong Taiyue’nin mezarıyla aralarında iki metre bile yoktu.</p>
			
			<p class="margin">5 Ekim 1998 günü, ay takvimine göre sekizinci ayın on beşinci günüydü bu, Ayçöreği Bayramı’na denk geldi. İşte o akşam Ximen Konağı’nın o büyük avlusunda yaşamış olan herkes bir kez daha bir araya geldi sonunda. Kaifang motosikletine atladığı gibi soluğu köyde aldı, motosikletinin sepetinde iki kutu<a id="GBS.0778.05"/> ayçöreğiyle bir tane karpuz vardı. Baofeng ve Ma Gaige de geldi. Özel bir pamuk işleme fabrikasında çalışan Gaige bir kesme makinesinde kolunu kaybetmişti, kesik kolunun yerinden boş boş sarkıyordu ceketinin kolu. Yeğenine geçmiş olsun demek istedin ama ağzını açtığında tek bir sözcük bile çıkmadı ağzından. O gün, Chunmiao’yla senin evlilik cüzdanınızı aldığınız gündü de aynı zamanda, onca sıkıntıdan<a id="GBS.0779.01"/> sonra karın olmuştu artık sevgilin, benim gibi ihtiyar bir köpek bile çok sevinmişti sizin adınıza. Babanın penceresinin önünde diz çöküp neredeyse yalvaran bir ses tonuyla şöyle dedin:</p>
			<p>“Baba... evlendik biz, resmî olarak karıkocayız artık, bir daha yüzünü kara çıkarmayacağız senin... Baba... lütfen aç kapıyı, oğlunla gelinin sana saygılarını sunmak istiyor...”</p>
			<p>O kırık dökük kapıyı açtı<a id="GBS.0779.02"/> baban sonunda. Dizlerinin üzerinde kapının ağzına kadar emekleyip elindeki kırmızı evlilik cüzdanını yukarıya kaldırdın.</p>
			<p>“Baba...” dedin.</p>
			<p>“Baba...” dedi Chunmiao da.</p>
			<p>Baban elini kapının kasasına dayadı, o mavi yüzü seğiriyordu, o mavi sakalı titriyordu, o mavi gözlerinden mavi gözyaşları süzülüyordu. Ayçöreği Bayramı’nın parlak ayı mavi ışınlarını gönderiyordu.</p>
			<p>“Ayağa kalk,” dedi<a id="GBS.0779.03"/> baban titreyen sesiyle, “sonunda işleri yoluna koydun... Benim de içim rahatladı artık.”</p>
			<p>Ayçöreği Bayramı sofrası kayısı ağacının altına kurulmuştu, o sekiz kişilik büyük kare masanın üzeri ayçörekleri, karpuz ve envai çeşit yemekle donatılmıştı. Baban masanın kuzey başında oturuyordu, ben de hemen yanına çömelmiştim. Doğuda Chunmaio’yla sen, batıda Baofeng’le Ma Gaige, güneydeyse Kaifang’la<a id="GBS.0779.04"/> Huzhu oturuyordu. Ayçöreği Bayramı’nın tam yuvarlak olmuş koca ayı parlak ışınlarıyla Ximen Konağı’nın avlusunun her yanını aydınlatıyordu. Avludaki o kayısı ağacı çoktan kurumuş olmasına rağmen ay takviminin sekizinci ayında bazı dallarının üzerinde yeni yapraklar yeşermişti.</p>
			<p>Baban aya kadeh kaldırıp kadehin içindeki içkiyi aya doğru savurdu. Ay titreyince ışınları sanki yüzü bir sis bulutunun<a id="GBS.0779.05"/> gerisinde kalmış gibi karardı birden, birkaç saniye sonra eskisi gibi parıldamaya başladı yeniden, hatta daha ılık ve daha net bir şekilde parlıyordu şimdi, avludaki her şey, konak ve bütün yan odaları, ağaçlar, insanlar ve köpek açık mavi bir mürekkebe bulanmış gibi duruyordu.</p>
			<p>İkinci kadehini yere boca etti baban.</p>
			<p>Üçüncü kadehiyse benim ağzımın içine. Mo Yan’ın şarap yapan Alman bir arkadaşına<a id="GBS.0780.01"/> özel olarak ısmarladığı sek bir kırmızı şaraptı bu, rengi koyu kırmızıydı, aroması yoğundu ve biraz acı bir tadı vardı, şarap boğazıma girdiği an bir sürü eski anıyı hatırladım.</p>
			
			<p class="margin">Chunmiao’yla benim resmî bir çift olarak geçirdiğimiz ilk geceydi bu. Kalplerimiz öyle duygu yüklüydü ki uyku girmedi gözümüze. Odanın çatlaklarından giren ay ışığıyla yıkanıyorduk. Bir zamanlar annem ve Hezuo’nun<a id="GBS.0780.02"/> uyumuş olduğu <em>kang</em>’ın üzerinde çırılçıplak diz çökmüş sanki ilk kez görüyormuşçasına birbirimizin yüzünü ve vücudunu inceliyorduk. Sessizce dua ediyordum: “Ana, Hezuo, şimdi bizi izlediğinizi biliyorum, kendinizi feda edip mutlulukla kutsadınız bizi.” Sonra Chunmiao’ya sessizce şöyle fısıldadım:</p>
			<p>“Miaomiao hadi sevişelim, annemle Hezuo bizim sevişirken ne kadar mutlu ve ne kadar mükemmel bir<a id="GBS.0780.03"/> uyum içinde olduğumuzu görünce huzur içinde yatabilirler artık...”</p>
			<p>Kollarımızı birbirimize dolayıp ay ışığı içinde yüzen iki balık gibi oynaşmaya başladık, sevişirken minnettarlık gözyaşları süzülüyordu gözlerimizden, vücutlarımız havalanıp pencereden dışarı doğru süzülmeye başladı, süzülüp ay ile aynı seviyeye ulaştık, binlerce evin ışığı ve mor bir yeryüzü uzanıyordu altımızda. Annemi, Hezuo’yu,<a id="GBS.0780.04"/> Huang Tong’u, Qiuxiang’ı, Chunmiao’nun annesini, Ximen Jinlong’u, Hong Taiyue’yi ve Bai’yi gördük... Hepsi büyük beyaz bir kuşa binmiş bizim göremediğimiz bir boşluğa doğru süzülüyordu. Hatta Ma Gaige’nin kesik kolu bile kara bir yılan balığı gibi peşlerinden gidiyordu.</p>
			
			<p class="margin">Gece yarısından sonra baban beni avlunun dışına çıkardı. Benim kim olduğumu çok iyi biliyordu şimdi. Yoğun bir nostalji<a id="GBS.0780.05"/> duygusuyla kapının ağzında dikilirken dönüp de avlunun içine bakmak bile istemedik. Babanın tarlasına doğru yola koyulduk, ay çoktan aşağıya inmiş orada bekliyordu bizi.</p>
			<p>Sonunda o bir nokta altı dönümlük, altından dökülmüş gibi duran tarlaya ulaştığımızda çoktan rengini değiştirmişti bile ay. Önce açık patlıcan moruna çalıyordu, sonra da yavaş yavaş gök mavisine döndü. O sırada etrafımızdaki<a id="GBS.0781.01"/> her şey okyanus mavisine bulanıp uçsuz bucaksız gökyüzüyle mükemmel bir uyuma ulaştı, biz de okyanusun dibinde yaşayan küçük deniz canlılarına dönüştük.</p>
			<p>Baban mezarının içine girip sakin bir tavırla şöyle seslendi bana:</p>
			<p>“Patron, hadi sen de gir.”</p>
			<p>Ben de kendi mezarımın yanına gidip aşağı atladım hemen, atlar atlamaz düşmeye başladım, düştükçe düşüyordum, sonunda içinde masmavi ışıkların<a id="GBS.0781.02"/> parladığı bir sarayın ortasına düştüm. Sarayın salonunda oturan Cehennemin Efendisi Yama’nın yüzü çok yabancı geldi bana. Ağzımı açmamı bile beklemeden konuşmaya başladı:</p>
			<p>“Ximen Nao, senin hakkındaki her şeyi biliyorum, kalbinde kin var mı hâlâ?”</p>
			<p>Bir an tereddüt ettikten sonra başımı iki yana salladım.</p>
			<p>“Bu dünyada kalpleri kinle dolu olan o kadar çok insan var ki,” dedi Efendi Yama<a id="GBS.0781.03"/> üzgün bir ses tonuyla, “kalpleri kinle dolu ruhların yeniden insan olarak doğmalarını istemiyoruz o yüzden; ama kimi ağdan kaçıveriyor işte.”</p>
			<p>“Artık kimseye kin gütmüyorum, Efendi’m!”</p>
			<p>“Hayır, gözlerinde hâlâ birkaç kin kırıntısının parladığını görebiliyorum senin,” dedi Efendi Yama, “seni bir kez daha hayvanlar âleminin bir üyesi olarak geri yollayacağız dünyaya, bu kez daha üstün bir<a id="GBS.0781.04"/> tür, bir primat olarak doğacaksın, insanlarla arasında o kadar da fark olmayan bir tür, daha açık söylemem gerekirse bir maymun olacaksın, çok kısa bir süreliğine, sadece iki yıllığına. Umarım bu iki yıl içinde kalbindeki tüm kini temizlersin, eğer bunu becerebilirsen daha sonra seni insan olarak yeniden yollayacağız.”</p>
			
			<p class="margin">Babamın arzusu üzerine fıçılardaki buğdayla maş fasulyeleri ve odasının<a id="GBS.0781.05"/> kirişinde asılı olan mısırları babamın mezarına döktük. Babamın yüzünü ve vücudunu örttü bu değerli tahıllar. Babam bizden bunu yapmamızı istememiş olsa da tahılların bir kısmını da o ihtiyar köpeğin mezarına serptik. Defalarca düşünüp taşındıktan sonra babamın son arzusuna sırt çevirip mezarının başına bir de mezar taşı diktik, mezar taşının üzerindeki yazıyı Mo Yan yazdı ve yazıyı eşeğin döneminde<a id="GBS.0782.01"/> meşhur olan taş ustası Han Shan kazıdı taşın üzerine:</p>
			<p>“Topraktan gelen her şey yine toprağa döner.”</p>
			</article>
  <div style="display:none;"><a id="GBS.0782.02"/></div></body>
</html>