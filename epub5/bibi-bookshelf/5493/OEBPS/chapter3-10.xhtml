<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter3-10"><div style="display:none;"><a id="GBS.0463.01"/></div>
<article class="chapter">
			<h1 class="chapter_num">30</h1>
			<h1 class="chapter_title">Mucizevi saçın Xiaosan’ın hayatını kurtarması</h1>
			<h1 class="chapter_title">Kızıl ölümün<a class="si-noteref" epub:type="noteref" href="#f66" id="ref_f66">66</a> domuz sürüsünü vurması</h1>
			<p>O yılın ağustos ayında bunaltıcı bir sıcaklık yaşanıyor, gök delinmişçesine yağmur yağıyordu. Domuz çiftliğinin yanından geçen kanal sık sık taştı, suya doymuş olan toprak hamur gibi kabardı. Sele dayanamayan birkaç yaşlı kayısı ağacı tüm yapraklarını döküp acınacak bir halde ölümü beklemeye başladı.<a id="GBS.0463.02"/> Domuz ahırlarının kavak ve söğütten yapılmış kirişleri uzun filizler saldılar, darı saplarından yapılmış çitlerin üzeri gri renkli küflerle kaplandı. Artık mayalanmaya başlamış domuz dışkı ve idrarı bütün çiftliği küflü bir havaya boğmuştu. Uyuyacakları yerde çiftleşmeye başlamış kurbağaların geceleri tarlalardan gelen sesleri domuzların gözüne uyku sokmuyordu.</p>
			<p>Bizden uzakta olan Tangshan<a id="GBS.0463.03"/> şehrinde<a class="si-noteref" epub:type="noteref" href="#f67" id="ref_f67">67</a> meydana gelen büyük depremin üzerinden çok geçmeden gelen artçı şok dalgaları temeli zayıf olan onlarca ahırın çökmesine sebep oldu. Benim ahırımın kirişleri de gıcırtıyla sallandı. Bunun hemen ardından bir göktaşı yağmuru yaşandı, büyük bir gürültü ve kör edici ışıklar eşliğinde gecenin karanlık perdesini yaran devasa göktaşları yere çarpınca her yer sallandı. Bu sırada haremimde bulunan<a id="GBS.0463.04"/> yirmiden fazla hamile domuz iyice şişmiş, meme başları büyümüş, çok yakında doğum yapmayı bekliyorlardı.</p>
			<p>Diao Xiaosan’la hâlâ komşuyduk, onunla giriştiğimiz sıkı mücadeleden sonra sağ gözü tamamen kör olmuş, sol gözü de görme yetisinin yarısını kaybetmişti. Onun için büyük bir talihsizlikti bu, ben de derin bir pişmanlık duyuyordum. O baharda birkaç kez çiftleşmemize rağmen hâlâ hamile kalamamış<a id="GBS.0463.05"/> olan iki dişi domuz vardı, sık sık Diao Xiaosan’ın yanına gidip ona o iki domuzla çiftleşmesini rica etmeyi düşünüyordum, hem ondan özür de dilemiş olacaktım böylece. Ağırbaşlılıkla verdiği cevabı duyunca nasıl şaşırdığımı siz düşünün artık.</p>
			<p>“On Altı Numaralı Domuz, ah On Altı Numaralı Domuz, bir savaşçıyı öldürebilirsin ama onu asla aşağılamamalısın! Tamam, ben Diao Xiaosan yenildiysem yenildim<a id="GBS.0464.01"/> ama senden daha onurlu davranmanı bekliyorum, böyle bir teklifle bana hakaret etmeni değil!”</p>
			<p>Sözleri beni derinden etkilemişti, eski rakibimi hayranlık dolu, yepyeni gözlerle görmeye başladım elimde olmadan. Sana şöyle söyleyeyim, yenilgiden sonra Diao Xiaosan çok sessizleşti, oburluğu ve gevezeliği bir anda son bulmuştu. Dedikleri gibiydi her şey, felaketler asla bir başına gelmiyordu, daha<a id="GBS.0464.02"/> büyük bir trajedi çalmak üzereydi kapısını. Bu olayın benimle alakası olduğu söylenebilir ama olaya farklı bir açıdan bakarsak benimle bir alakası olmadığı da söylenebilirdi. Çiftlik çalışanları defalarca çiftleşmeme rağmen bir türlü hamile kalamayan o iki domuzu Diao Xiaosan’la çiftleştirmeye karar verdi. Diao Xiaosan sessizce arkalarında oturdu domuzların, uyarılmamıştı bile, taştan yapılmış<a id="GBS.0464.03"/> soğuk bir heykel gibi orada durdu öylece. Domuz çiftliği çalışanları onun iktidarsız olduğunu düşündüler bu yüzden. Emekliye çıkarılmış damızlık domuzların et kalitesini artırmak için onları hadım ederlerdi, siz insanların utanç verici buluşlarından biriydi bu. Diao Xiaosan da bu acı veren işkenceye maruz kalacaktı. Gelişimini daha tamamlamamış erkek bir domuzu hadım etmek birkaç dakika süren çok<a id="GBS.0464.04"/> basit bir işlemdi ama Diao Xiaosan gibi olgun bir erkek domuz için –Yimeng Dağı’ndayken ateşli ve tutkulu romantizmin doruklarına varmış bir domuzdu o muhtemelen– onu iple asmak kadar büyük bir operasyondu bu. Bir düzine kadar milis onu hafifçe yana eğilmiş olan kayısı ağacının dibine götürüp zorla yere bastırdı. Diao Xiaosan şimdiye kadar hiç görülmemiş bir mücadele verdi, milislerden en azından<a id="GBS.0464.05"/> üçünün elini ısırıp kan içinde bıraktı. Her bir bacağını bir milis tutup sırtüstü çevirdiler onu, boynuna bir sopa yerleştirildi, iki milis sopanın uçlarından kuvvetlice bastırıyordu. Başka bir milis kaz yumurtası büyüklüğünde bir taş alıp ağzına yerleştirdi, Diao Xiaosan ne yutabiliyor ne de tükürebiliyordu taşı. Başının tepesi kel, sadece yanları ve başının arkasında birkaç ağarmış teli bulunan<a id="GBS.0465.01"/> yaşlı bir adam geldi sonra elinde bıçakla. Bu adama karşı doğal bir nefret oluşmuştu içimde daha onu görür görmez, ona adıyla seslendiklerinde iki önceki yaşamımda can düşmanım olan Xu Bao olduğunu hatırladım birden. Çok yaşlanmıştı, ciddi astım krizleri geçirmişti, en ufak bir harekette hırıltıyla solumaya başlıyordu. Diğerleri Diao Xiaosan’ı zapt etmeye çalışırken bir köşede durup olanları izledi<a id="GBS.0465.02"/> sadece. Diao Xiaosan etkisiz hale getirilince öne doğru birkaç adım attı. Mesleğinin verdiği heyecanla parlıyordu adamın gözleri. Şimdiye kadar çoktan geberip gitmiş olması gereken ama bir türlü ölemeyen bu lanet adam, Diao Xiaosan’ın testislerini çevik bir hareketle kestikten sonra kesesinden bir avuç kireç çıkarıp yaranın üzerine serpti, ardından mango büyüklüğündeki iki mor yuvarlağı alıp bir<a id="GBS.0465.03"/> kenara çekildi. Jinlong’un ona bir şey sorduğunu duydum:</p>
			<p>“Bao Amca, yaraya dikiş atmayacak mıyız?”</p>
			<p>“Ne gereği var şimdi?” dedi Xu Bao nefes nefese.</p>
			<p>Milisler haykırarak Diao Xiaosan’ın yanından uzaklaştılar. Diao Xiaosan yavaş yavaş ayağa kalktı, ağzındaki taşı tükürdü, bütün vücudu dayanılmaz bir acıyla titriyordu, sırtının üzerindeki tüyler fırça kılı gibi havaya dikilmişti, arkasındaki<a id="GBS.0465.04"/> yaradan şırıl şırıl kan damlıyordu. Diao Xiaosan inlemedi bile, gözünden yaş bile gelmedi, sımsıkı sıktığı dişleri birbirine çarpıyordu sadece. Xu Bao denilen o adam kayısı ağacının altında dikiliyordu, kanlı elinin avucunda tuttuğu testislere bakarken buruş buruş olmuş yüzündeki kırışıklıkların arasından kontrol edemediği bir neşe fışkırıyordu. Bu vahşi adamın hayvan testislerini çok lezzetli<a id="GBS.0465.05"/> bulduğunu biliyordum. Eşek olduğum zaman bu herifin “yaprağın altından şeftali aşırmak” adını verdiği bir teknikle üç testisimden birini nasılda kesiverdiğini hatırladım birden, testisimi tavada biberle kavurup afiyetle yemişti. Ahır duvarımın üzerinden atlayıp bu herifin testislerini ısırmayı geçirdim aklımdan defalarca, Diao Xiaosan’ın, kendimin ve hayatları bu zalim adamın elinde mahvolan atların,<a id="GBS.0466.01"/> eşeklerin, boğaların ve bütün domuzların intikamını almak istiyordum. Şimdiye kadar insanlardan korkmanın nasıl bir şey olduğunu hiç bilmiyordum ama size itiraf etmeliyim ki Xu Bao denilen bu piç kurusundan ödüm patlıyordu, tüm erkek hayvanların korkulu rüyasıydı bu adam. Vücudundan yayılan ne bir kokuydu bu adamın ne de sıcaklık, tüylerimi diken diken eden, kanımı donduran bir mesaj yayılıyordu<a id="GBS.0466.02"/> sadece.</p>
			<p>Bizim Diao Xiaosan bin bir güçlükle kayısı ağacının dibine gidip karnını ağacın gövdesine dayadıktan sonra yorgun argın bir halde yavaşça yere uzandı. Küçük bir çeşme gibi akan kanı arka bacaklarını ve arkasında kalan toprağı kırmızıya boyadı. Sıcağa rağmen tir tir titriyordu, görme yetisini kaybettiğinden gözlerine bakınca ne hissettiği anlaşılmıyordu. “La ya la, la ya la la ya la”<a id="GBS.0466.03"/> hasır şapkanın şarkısının melodisi çalmaya başladı yeniden ama sözlerinde büyük bir değişiklik vardı bu kez: “Ana testislerimi kaybettim bana verdiğin testislerim kayboldu” gözlerim doldu birden, “bütün canlılar kendi türü için acı çeker” neymiş ilk kez öğrendim, Diao Xiaosan’la kapışırken yaptığım hileye bin pişmandım şimdi. Jinlong’un Xu Bao’ya sövdüğünü duydum birden:</p>
			<p>“Xu Bao, seni anasını<a id="GBS.0466.04"/> siktiğimin, ne yaptın böyle sen? Hayvanın atardamarlarından birini mi kestin yoksa?”</p>
			<p>“Şaşırmana gerek yok, arkadaşım,” dedi Xu Bao soğuk bir ifadeyle, “bütün damızlık domuzlar böyledir.”</p>
			<p>“Onu tedavi etmeni istiyorum senden, böyle kanamaya devam ederse kan kaybından ölecek yoksa,” dedi Jinlong gittikçe artan bir öfkeyle.</p>
			<p>“Ölmek mi dedin? Ölse daha iyi değil mi?” dedi Xu Bao sahte bir<a id="GBS.0466.05"/> gülümsemeyle, “Epey yağlı bu elemanın, en az yüz kilo et çıkar bundan. Damızlık domuzların eti serttir biraz ama tofu’dan iyidir yine de.”</p>
			<p>Diao Xiaosan ölmedi ama ölmeyi istediği zamanlar olduğundan adım gibi eminim. Böyle bir işkenceye maruz kalmış damızlık bir domuzun çektiği fiziksel acı ruhsal acısının yanında solda sıfır kalır. Sadece acı değildi bu, büyük bir utanç kaynağıydı aynı zamanda.<a id="GBS.0467.01"/> Diao Xiaosan o kadar çok kan kaybetti ki toplasanız en az iki kova kan çıkardı, o yaşlı kayısı ağacı emdi Diao Xiaosan’ın bütün kanını, ertesi yıl meyve verdiğinde altın sarı kayısıların üzerinde kan kırmızısı çizgiler vardı. Aşırı kan kaybı içini kuruttu Diao Xiaosan’ın. Ahırımdan fırlayıp onun yanına gittim, teselli etmek istiyordum onu ama uygun sözcükleri bulamadım bir türlü. Terk edilmiş<a id="GBS.0467.02"/> jeneratör odasının çatısında bitmiş olan balkabaklarından bir tane koparıp yemesi için önüne koydum.</p>
			<p>“Diao Kardeş, biraz yesene, bir şeyler yersen iyi gelir,” dedim.</p>
			<p>Başını kaldırıp sağlam olan gözüyle bana baktı, sıkılı dişleri arasından zar zor şöyle mırıldandı: “On Altı Numara... Bugün ben neysem yarın sen de öyle olacaksın... damızlık domuzların kaderi bu.”</p>
			<p>Bunu söyler söylemez<a id="GBS.0467.03"/> yine eğdi başını, kemikleri sanki iskeletinde durmuyormuş gibi görünüyordu.</p>
			<p>“İhtiyar Diao, ihtiyar Diao!” diye seslendim yüksek sesle, “Ölemezsin sen, ihtiyar Diao...”</p>
			<p>Ama bana cevap vermedi, gözlerimden dizi dizi sıcak gözyaşları boşandı sonunda. Pişmanlık gözyaşlarıydı bunlar. Düşünüp taşındım, az önce olanlar Diao Xiaosan’ın Xu Bao denen o piç kurusunun elinde öldüğünü göstermesine<a id="GBS.0467.04"/> rağmen bütün suç benimdi aslında. “La ya la, la ya la la ya la” ihtiyar Diao, canım kardeşim benim, güle güle git, için rahat olsun ruhun er ya da geç Ölüler Diyarı’na varacak, Cehennemin Efendisi Yama sana daha iyi, yeni bir hayat planlar orada, umarım bir sonrakine bir insan olarak geri dönersin dünyaya. Gözün arkada kalmasın, öcünü alacağım senin, Xu Bao denen o piç kurusuna kendi yönteminin nasıl<a id="GBS.0467.05"/> bir şey olduğunu göstereceğim...</p>
			<p>Ben kafamda bunları kurarken Baofeng telaşla çıkageldi sırtında ilaç çantasıyla Huzhu’nun peşi sıra. Bu sırada Jinlong belki de Xu Bao’nun evinde kırık bir maun sandalyede sallanarak Xu Bao’nun en sevdiği yemeği –biberle kavrulmuş domuz testisi– yemekle meşguldü içki eşliğinde. Kadınlar, nedense erkeklerden daha iyi kalpli oluyor. Huzhu’ya bak bir hele, yüzü<a id="GBS.0468.01"/> ter içinde kalmış, gözleri yaşlı; Diao Xiaosan sanki ürkünç bir yabandomuzu değilmiş de kan bağı olan bir akrabasıymış gibi. Bu sıra ay takviminin üçüncü ayına girmiştik çoktan, sizin evliliğinizden de tam iki ay geçmişti. Hezuo’yla sen Pang Hu’nun Pamuk İşleme Tesisi’nde tam bir aydır çalışıyordunuz. Pamuklar daha yeni çiçek açmıştı ve üç ay sonra pazara çıkacaklardı.</p>
			
			<p class="margin">İşte o günlerde<a id="GBS.0468.02"/> ben, Lan Jiefang, pamuk laboratuvar teftiş müdürü ve çeşitli köy ve kasabalardan gelen bir genç kız grubuyla birlikte o geniş avludaki yabani otları temizleyip avluyu pamukla kaplayarak satış için uygun bir hale getirmeye gönderilmiştik. Beşinci Pamuk İşleme Tesisi, bin dönümlük bir araziye kurulmuştu, etrafı tuğla bir duvarla çevriliydi. Tuğlalar mezarlıktan getirtilmişti. Pang Hu’nun maliyeti düşürmek<a id="GBS.0468.03"/> için aldığı parlak bir fikirdi bu: Yeni tuğlalar on fene satılırken eski tuğlalar sadece üç fendi. Burada çalışanlar Hezuo’yla benim karıkoca olduğumuzdan bihaberdiler çok uzun bir süre. Ben erkek yurdunda kalıyordum, o da kadın yurdunda kalıyordu. Pamuk işleme tesisi gibi sezonluk işçi çalıştırılan bir yer evli çiftlerin konut ihtiyacını karşılamıyordu çünkü. Ama böyle bir yer olsa da gitmezdik<a id="GBS.0468.04"/> muhtemelen, bizim karıkocalığımız evcilik oyununu andırıyordu bence, gerçek bile olmadığını hissediyordum. Sanki biri bizi uykumuzdan uyandırıp şöyle demişti: Bugünden sonra o senin karın, sen de onun kocası olacaksın. Çok saçma bir şeydi bu, kabul edilemezdi. Ben Huzhu’yu seviyordum bir kere, Hezuo’yu değil. Hayatımdaki ağrının yegâne kaynağıydı bu. Pamuk işleme tesisine girdiğim ilk sabah<a id="GBS.0468.05"/> Pang Chunmiao’yu gördüm. Altı yaşına yeni girmiş, beyaz dişli, kırmızı dudaklı, gözleri yıldız yıldız, parlak tenli, sanki kristalden yapılmış gibi duran çok sevimli bir kız çocuğu. Pamuk İşleme Tesisi’nin kapısının önünde durmuş amuda kalkma alıştırması yapıyordu. Saçında kelebek şeklinde bağlanmış kırmızı ipekten bir kurdele vardı, lacivert renkli kısa bir etekle kısa kollu beyaz bir gömlek giyiyordu,<a id="GBS.0469.01"/> ayağındaysa kırmızı, lastik sandaletler vardı. Etrafını saran kalabalığın teşvikiyle öne eğilip ellerini yere koydu, ayaklarını iki elinin üzerinde yürüyebileceği bir şekilde havaya diktikten sonra yürümeye başladı. Kalabalık neşeyle tezahürat yapıyordu. Annesi Wang Leyun koşarak yanına gelip onu ters çevirerek, “Kızım, bebeğim, aptal olma!” dedi. Ama yapmadan duramıyorum, diye cevap verdi<a id="GBS.0469.02"/> o da gönülsüzce annesine...</p>
			<p>Bu sahne sanki az önce yaşanmışçasına canlı gözlerimin önünde ama üzerinden otuz sene geçmiş... Zhuge Liang ve Liu Bowen gibi ileri görüşlü, büyük strateji uzmanları o zamanlar yaşasalardı yıllar sonra olacakları tahmin bile edemezlerdi, ben Lan Jiefang, aşk uğruna her şeyi bırakıp gittim, bu küçük kız çocuğuna olan aşkım ve onunla birlikte kaçmam Gaomi Kuzeydoğu<a id="GBS.0469.03"/> Bucağı’nda şimdiye kadar duyulmamış büyük bir skandala dönüşecekti. Ama bu skandalın bir gün gerçek bir aşk hikâyesi olarak görüleceğinden çok eminim. En zor zamanlarımızda dostum Mo Yan bunun böyle olacağını öngörecekti en azından...</p>
			
			<p class="margin">Ey, Koca Kafalı Lan Qiansui tokmağını vuran bir yargıç gibi masaya vurup beni kendime getirdi, aklını topla da söylenenleri dinle hele, o saçma sapan ilişkin<a id="GBS.0469.04"/> hakkında konuşacak çok zamanın olacak sonra, yok hayallerinmiş, yok anılarınmış, yok şikâyetlerinmiş, şimdi tüm dikkatini toplayıp bana kulak vermeni istiyorum senden, o şanlı domuz tarihimi anlatacağım sana! Nerede kalmıştım? Evet buldum, ablan Baofeng ve baldızın –onu tarif edecek başka bir sözcük bulamıyorum, baldızınsa baldızındır– Huzhu, şimşek gibi bir hızla o hafiften yana eğilmiş olan<a id="GBS.0469.05"/> kayısı ağacına doğru koşturup berbat bir operasyondan sonra ölümün eşiğinde olan Diao Xiaosan’ın yanına vardılar. Hani bir zamanlar sadece adını zikrettiklerinde ağzından köpükler çıkararak bayılıverdiğin o romantik kayısı ağacından bahsediyorum, şimdi seni o ağacın altına koysak savaş alanına dönen ağır yaralı bir gazi gibi ağır ağır içini çekerdin, değil mi? Zaman denilen o harika doktor ne kadar<a id="GBS.0470.01"/> derin olsa da tüm yaraları iyileştiriyor bir gün işte. Hay anasını, o zamanlar bir domuzdum ben, öyleyse niye böyle kasvetli ve ağır bir havaya bürünüverdim birden!</p>
			<p>Neyse, ne diyordum Baofeng ve Huzhu ağacın altına Diao Xiaosan’a yardıma gelmişlerdi. Ben de bir kenarda dikilip eski bir dostmuşçasına iki gözü iki çeşme ağlıyordum. Başta onlar da benim gibi Diao Xiaosan’ın öldüğünü düşündüler<a id="GBS.0470.02"/> ama kısa bir incelemeden sonra bu ufaklığın kalbinin zayıf da olsa attığını fark ettiler ama ölümün eşiğindeydi işte. Baofeng hemen duruma el koydu, çantasından aslında insanlar için kullanılan uyarıcı, kan pıhtılaştırıcı, yüksek dozda glikoz gibi şeyler çıkarıp bunları birbirine karıştırarak Diao Xiaosan’a iğne yaptı. Ama asıl dikkatinizi çekmek istediğim şey Baofeng’in, Diao Xiaosan’ın yarasına<a id="GBS.0470.03"/> dikiş atmasıydı. Çantasında medikal iğne ve iplik bulunmayan Baofeng hızla Huzhu’ya döndü, Huzhu da bluzunun göğsüne iliştirmiş olduğu bir dikiş iğnesini çıkardı hemen –evli kadınların bluzlarının önüne ya da saçlarının arkasına iliştirmiş oldukları iğneleri hepiniz bilirsiniz– iğneyi bulmuşlardı ama şimdi de iplik eksikti, Huzhu biraz düşündü, hemen arkasından hafiften kızarmış bir yüzle şöyle<a id="GBS.0470.04"/> dedi:</p>
			<p>“Benim saçımdan bir teli iplik olarak kullansak işe yarar mı?”</p>
			<p>“Saçından bir teli mi?” diye sordu Baofeng şaşkınlıkla.</p>
			<p>“Benim saçım uzundur,” dedi Huzhu, “hem saçımda kılcal damarlar var.”</p>
			<p>“Yenge,” dedi Baofeng şaşkın ve duygusal bir tavırla, “yenge, senin saçın altın oğlanla yeşim kıza layıktır, bir domuzun üzerinde kullanırsak çok yazık olur.”</p>
			<p>“Kardeşim,” dedi Huzhu<a id="GBS.0470.05"/> giderek heyecanlanan bir sesle, “benim saçımın inek kuyruğu ve at yelesinden bir farkı yok, beş para etmez, eğer şu hastalığım olmasaydı gözümün yaşına bakmaz kesivermiştim şimdiye. Saçımı kesemeyiz ama koparabiliriz.”</p>
			<p>“Yenge, gerçekten bir şey olmaz mı?”</p>
			<p>Baofeng hâlâ tereddüt ederken Huzhu saçından iki tel koparmıştı bile. Dünyanın en gizemli ve en değerli saçıydı bu, her bir teli yaklaşık<a id="GBS.0471.01"/> olarak yüz elli santim uzunluğunda ve koyu altın sarısı rengindeydi –bu saç rengi o zamanlar çok çirkin bulunurdu, şimdiyse aksine çok değerli ve çok güzel bulunuyor– ortalama bir insanın saç telinden kat kat daha kalındı, saçın ağırlığını çıplak gözle bile çok açık bir biçimde fark edebilirdiniz. Huzhu bir saç telini iğneye geçirip Baofeng’e uzattı. Baofeng, Diao Xiaosan’ın yarasını iyotla<a id="GBS.0471.02"/> temizledikten sonra iğneyi bir cımbızla alıp Huzhu’nun mucizevi saç teliyle bir güzel dikti yarayı.</p>
			<p>Baofeng ve Huzhu operasyon tamamlandıktan sonra bir köşede yüzü gözü salya içinde kalmış olan beni fark ettiler. Benim endişem ve sadakatim onları derinden etkilemişe benziyordu. Diao Xiaosan’ın yarasına Huzhu’nun kopardığı iki saç telinden sadece bir tanesiyle dikiş atılınca Huzhu elinde kalan<a id="GBS.0471.03"/> diğer saç telini gelişigüzel bir şekilde yere attı, saç telini yerden alan Baofeng onu bir bez parçasına sarıp çantasına koydu. Gelin görümce iki kadın bir süre Diao Xiaosan’ı inceledikten sonra yaşayıp yaşamayacağının artık ona bağlı olduğunu söyleyip, biz elimizden gelenin en iyisini yaptık, diyerek birlikte uzaklaştılar.</p>
			<p>Baofeng’in yaptığı iğnenin mi yoksa Huzhu’nun saç telinin mi işe yaradığını<a id="GBS.0471.04"/> bilmiyorum. Diao Xiaosan’ın kanaması durdu, kalp atışı da eski ritmine döndü. Ximen Bai onun önüne yarım tepsi dolusu pirinç lapası koydu. Diao Xiaosan yere diz çöküp yavaş yavaş lapayı yemeye koyuldu. Ölmemesi bir mucizeydi. Huzhu, Jinlong’a başarıyı Baofeng’in üstün yeteneğine borçlu olduklarını söyledi ama ben işin aslının Huzhu’nun o mucizevi saç teli olduğunu düşünmeden edemedim.</p>
			<p>Diao<a id="GBS.0471.05"/> Xiaosan ameliyattan sonra çılgınlar gibi yiyip içerek hızla şişmanlamaması onun şişmanlamasını umanları hayal kırıklığına uğrattı –hadım edildikten sonra şişmanlayan bir domuzun sonu mezbahaydı çünkü– rejim yapıyordu sanki, onun her gece ahırında şınav çektiğini de biliyordum, o kadar çok şınav çekerdi ki sırtındaki tüyler sanki az önce yıkanmış gibi ıpıslak olurdu. Ona olan saygım ve korkum günden<a id="GBS.0472.01"/> güne artıyordu. Büyük bir aşağılanmaya uğramış, ölümün eşiğinden dönmüş, gündüzleri meditasyon yapıp geceleri egzersiz yapan bu kardeşin aklından neler geçirdiğini bir türlü çıkaramıyordum. Emin olduğum tek şey onun geçici bir süre domuz ahırına kapatılmış olan bir kahraman olduğuydu. Başta, oluşum safhasında bir kahramandı sadece ama Xu Bao’nun bıçağı onun içinde bir şey uyandırıp kahramanlık<a id="GBS.0472.02"/> sürecini hızlandırmıştı. Onun domuz ahırında rahat bir yaşam sürüp orada yaşlanmak isteyen bir domuz olmadığını çok iyi biliyordum. Büyük bir planı vardı ve domuz çiftliğinden kaçmaktı bu plan... Ama hadım edilmiş ve görme yetisini neredeyse tamamen kaybetmiş olan bir domuz, çiftlikten kaçarak ne yapmayı düşünüyor olabilirdi ki? Tamam, şimdi bu kuşkucu soruları bir yana bırakıp o yılın ağustos ayında<a id="GBS.0472.03"/> olanlarla devam edelim hikâyemize.</p>
			<p>Hamile bıraktığım domuzların doğurmalarından az öncesinden, yani 20 Ağustos 1976’dan bahsediyorum, birçok olağandışı olayın hemen ardından, yıkıcı bir salgın hastalık vurdu domuz çiftliğini.</p>
			<p>Kafa Atan Deli denilen hadım edilmiş bir domuzun öksürmesiyle başladı her şey, ateşi çıktı, iştahı kesildi, hemen ardından onunla aynı ahırı paylaşan dört hadım domuzda<a id="GBS.0472.04"/> da aynı belirtiler baş gösterdi. Çiftlik çalışanlarının gözünden kaçmıştı bu; çünkü başını Kafa Atan Deli’nin çektiği bu hadım domuz takımı domuz çiftliğinde herkesin iğrendiği o büyümeyi reddeden domuzlardan oluşuyordu, uzaktan bakınca doğalı daha üç-beş ay olmuş yavru domuzlara benziyorlardı ama yakından bakınca fırça gibi tüyleri, kalın derileri, sinsi ve iğrenç yüzleriyle bakanı baktığına<a id="GBS.0472.05"/> bin pişman ediyorlardı. Hepsi görmüş geçirmiş ve anasının gözü domuzlardı. Yimeng Dağı’ndalarken muhtemelen iki ayda bir elden çıkarılıyorlardı. O kadar çok yemek yemelerine rağmen bir türlü kilo almıyorlardı çünkü. Yem yiyen küçük gulyabanilerdi hepsi, incebağırsakları yoktu sanki, ne kadar kaliteli yem yeseler de, yedikleri boğazlarından doğruca midelerine gidiyor, midelerindeyse kalınbağırsak<a id="GBS.0473.01"/> denilen o düz kanalı takip ederek bir saat bile sürmeden yeri göğü inleten leş gibi bir kokuya dönüşüyordu. Açken deli gibi çığlıklar atıyorlardı, her zaman da açlıktan ölüyor gibi görünüyorlardı, eğer beslenmezlerse o küçük gözleri kızarıyor ve duvarlara, ahır kapısının parmaklıklarına, artık nereye gelirse oraya deli gibi toslamaya başlıyor, tosladıkça daha da deliriyor, ağızlarından köpükler<a id="GBS.0473.02"/> çıkarıp bayılana dek toslamaya devam ediyorlardı, ayıldıktan sonra ânında yeniden başlıyordu aynı tantana. Bu domuzları satın alanlar onları bir-iki ay besledikten sonra bir gram bile kilo almadıklarını ve bu kötü alışkanlıkları görür görmez telaş içinde hayvan pazarına koşturup artık ne kadara satabiliyorlarsa o kadar paraya razı gelip hemen elden çıkarıyorlardı. Arada şu bariz soruyu soranlar da<a id="GBS.0473.03"/> olmuyor değildi hani: Neden onları öldürüp etlerini yemiyorlar ki? Sen bu Kafa Atan Deli domuzları gördüğünden dolayı nedenini sana atlatmama hiç de gerek yok ama bu soruyu soranlar, onları gördükten sonra onları öldürüp etlerini yeme konusunu bir daha açmıyorlardı. Bu domuzların etleri insanı tuvalet çukurundaki siğilli karakurbağalarından bile daha çok iğrendiriyordu çünkü. Böylece bu küçük domuzlar<a id="GBS.0473.04"/> da uzun bir ömrün keyfini sürüyorlardı kimse onlara karışmadan. Yimeng Dağı’nda defalarca alınıp satıldıktan sonra Jinlong tarafından hiç pahasına satın alınmışlardı. Kafa Atan Deli’nin domuz olmadığını söyleyemezdin bile. O ve arkadaşları Üretim Tugayı’nın Kayısı Bahçesi Domuz Çiftliği’ndeki domuz nüfusuna göz ardı edilemeyecek bir katkıda bulunuyorlardı.</p>
			<p>Böyle bir domuz sürüsünün öksürmesini,<a id="GBS.0473.05"/> ateşlenmesini ve iştahını kaybetmesini çiftlik çalışanları arasında kim önemseyecekti ki? Onların beslenmesi ve ahırlarının temizliğinden sorumlu olan kişi şimdiye kadar defalarca bahsettiğimiz ve sonrasında yine defalarca bahsedeceğimiz Mo Yan Beyefendi’ydi. İnce hesapları ve çiftlikteki herkesin kıçını öpmesiyle sonunda bir domuz bakıcısı olmuştu işte. “Domuz Yetiştirme Üstüne Öyküler” adlı<a id="GBS.0474.01"/> kitabıyla epey ün kazanmıştı, böyle bir kitap yazması bizim Kayısı Bahçesi Domuz Çiftliği’nde kazandığı deneyimlerle alakalıydı kesinlikle. Söylentiye göre dünyaca ünlü yönetmen Ingmar Bergman “Domuz Yetiştirme Üstüne Öyküler”i beyazperdeye aktaracaktı ama filmi çekerken o kadar çok domuzu nereden bulacaktı acaba? Şimdiye kadar bir sürü domuz gördüm, tavuk ve ördekler gibi çeşitli kimyasal ve katkı<a id="GBS.0474.02"/> maddeleriyle beslenmekten dolayı hepsi boş kafalı hayvanlara dönüşmüştü, resmen geri zekâlılar, bizim zamanımızdaki gibi zarif ve akıllı domuzlar bulamazsınız bugünlerde. Kimimizin güçlü ve sağlıklı bacakları vardı kimimizin olağanüstü bir zekâsı, kimimiz sinsi ve kurnazdı kimimiz belagat ustasıydı, kısacası hepimiz iyi görünümlü ve karakteri güçlü domuzlardık, böyle bir domuz topluluğunu dünyada<a id="GBS.0474.03"/> başka bir yerde bir daha göremezsiniz. Şimdiyse bir filmde figüran bile olamayacak, beş ayda yüz elli kiloya çıkan geri zekâlılar sardı her yanı. İşte bu yüzden Bergman’ın “Domuz Yetiştirme Üstüne Öyküler”i peliküle aktarmak istemesinin boş bir hayal olduğunu düşünüyorum ben. Evet, evet, evet hatırlatmanıza gerek yok bana, Hollywood’dan ve dijital özel efektlerden de haberim var ama bu oyuncaklar<a id="GBS.0474.04"/> çok pahalı şeyler ve teknikleri biraz fazla karışık, en önemlisi de dijital bir domuzun On Altı Numaralı Domuz’un yani benim yerimi alabileceğine hiç inanasım yok. Aynı şey Diao Xiaosan, Hudie Mi ve Kafa Atan Deliler için de geçerli.</p>
			<p>Mo Yan hâlâ bir çiftçi sayılırdı, Uluslararası Olimpiyat Komitesi’ne bir mektup yazarak onlardan çapa yapma müsabakası düzenlemelerini rica etti, böylece olimpiyata<a id="GBS.0474.05"/> katılabilecekti. Aslında çok korkak bir çocuktu bu ufaklık, Olimpiyat Komitesi bir çapa yapma müsabakası düzenlese dahi dereceye bile giremezdi. Bir eşek en çok kendi köylüsünden korkar, bu ufaklık Fransızları, Amerikalıları, Şanghaylıları, Pekinlileri kandırabilirdi ama kendi köyünden olanları kandıramazdı. Köyde domuz yetiştirirken yaptığı hataları hepimiz kendi ciğerimiz gibi bilmiyor muyduk<a id="GBS.0475.01"/> sanki? Tamam, domuz olabilirdik ama insanlardan daha akıllıydı çoğumuz. Bu özel durumumuz sayesinde toplumda yaşananların ve köyde olan bitenin hepimiz farkındaydık, Mo Yan’ı da avucumuzun içi kadar iyi biliyorduk.</p>
			<p>Mo Yan hiçbir zaman iyi bir çiftçi olamadı, bedeni köyde olmasına rağmen aklı fikri şehirdeydi hep; yoksul bir köylü olarak doğmuştu ama zengin ve ünlü olmanın hayallerini kurardı;<a id="GBS.0475.02"/> çok da çirkindi ama güzel kızların peşinde koşar dururdu; bilgisi kıttı ama kendini profesör olarak görürdü. Tüm bunlara rağmen bir yazar olmuş ve denildiğinde göre Pekin’de her gün Çin mantısı yiyormuş, ben zeki mi zeki Domuz Ximen, olduğum yerde sayıp dururken hem de... Ay, dünya işleri o kadar anlaşılmaz ki onlar hakkında ne kadar çok konuşsam da bir işe yaramaz. Mo Yan iyi bir domuz bakıcısı<a id="GBS.0475.03"/> da olamadı hiçbir zaman, onun benimle ilgilenmemesi benim için büyük bir şanstı, çok şükür ki bu görev Ximen Bai’ye verilmişti. Ne kadar harika bir domuz olsanız da Mo Yan size bir ay baktıktan sonra yarı delirmiş bir hayvana dönerdiniz. Kafa Atan Delilerin acılar denizinden kurtulabilmeleri onlar için büyük bir şanstı, Mo Yan’ın elinde kalsalardı nasıl kurtulabilirlerdi yoksa?</p>
			<p>Olaya farklı<a id="GBS.0475.04"/> bir açıdan bakarsak Mo Yan’ın domuz çiftliğinde çalışmaya başlaması başlarda iyi bir şeydi tabii, çok meraklı ve çok hevesliydi kuşkusuz. Kafa Atan Delilerle ilgilenmeye başladığında onlara hiç de kötü davranmıyordu, bu domuzların ne kadar yeseler de bir türlü şişmanlamamalarını, yedikleri yemin bağırsaklarında çok kısa süre kalmasına bağlıyordu, tek yapması gereken bu süreyi biraz daha uzatıp besini<a id="GBS.0475.05"/> iyice sindirmelerini sağlamaktı hayvanların. Bu fikrin, sorunu kökünden çözeceğine inanıyordu, tek yapması gereken işe girişmekti artık. Bulduğu ilk çözüm domuzların kıçlarına sadece çiftlik çalışanları tarafından açılıp kapanabilecek bir vana takmak oldu ama bu fikrin pratikte uygulanabilirliği olmadığından ötürü yeme, çeşitli gıda maddeleri katmayı koydu aklına. İster Çin ister Batı ilacı<a id="GBS.0476.01"/> olsun ishal önleyici bir ilaç işe yarayabilirdi ama bu meretler de çok pahalıydı ve elde etmek için bir tanıdığınızın olması gerekiyordu. Bu yüzden çeşitli ot, dal ve yaprakları yakıp küle dönüştürdükten sonra yeme katmaya karar verdi, Kafa Atan Delilerin küfürleri ve toslamalarıyla karşılandı tabii bu fikir. Mo Yan yaptığında diretince başka çareleri olmayan domuzlar da önlerine konanı yemek zorunda<a id="GBS.0476.02"/> kaldı. Mo Yan’ın elindeki yem kovasına vurup sık sık şöyle dediğini duyardım: “Yiyin hadi, yesenize, kül yemek gözleriniz ve kalplerinize iyi gelecek, bağırsaklarınız hiç olmadığı kadar sağlıklı olacak.” Kül yedirmenin bir etkisi olmayınca yeme çimento karıştırmaya karar verdi bu kez, bu numara işe yaramasına yaramıştı ama az kalsın Kafa Atan Delileri öldürecekti de. Zavallı hayvanlar yerde acı<a id="GBS.0476.03"/> içinde kıvranıp durdu, en sonunda taş katılığında dışkılar çıkardılar da öyle kurtuldular ölümün pençesinden.</p>
			<p>Kafa Atan Deliler iliklerine kadar nefret ediyorlardı Mo Yan’dan, o da tiksiniyordu bu iflah olmaz hayvanlardan. O sıralar Hezuo ve senin Pamuk İşleme Tesisi’ne çalışmaya gitmenizden de pek bir hoşnutsuzdu. Yem kovasını yemliğe boşaltıp o öksüren, ateşlenen ve durmadan inleyen Kafa<a id="GBS.0476.04"/> Atan Delilere şöyle dedi bir keresinde: “Sizi küçük şeytanlar, nasılsınız bakalım? Açlık grevi mi bu yaptığınız? Yoksa toplu intihar mı? Bana uyar, ölseniz daha iyi! Domuz bile değilsiniz siz, size domuz denmesini hak etmiyorsunuz, halk komününün değerli yemini boşa harcayan bir grup karşıdevrimcisiniz siz!”</p>
			<p>Ertesi gün yazık oldu hayvanlara, nalları dikmişlerdi. Cesetlerinin üzeri bronz sikke<a id="GBS.0476.05"/> büyüklüğünde mor lekelerle kaplıydı, gözleri arkalarında kalmış gibi koca koca açılmıştı. Daha öncede belirttiğim gibi o yılın ağustos ayı çok yağmurlu bir aydı, sıcak hava ve nem çok geçmeden sinek ve sivrisinek sürülerine davetiye çıkardı. Komün veterineri ihtiyar Guan yağmurdan kabarmış olan nehri bir salla geçip Kayısı Bahçesi Domuz Çiftliği’ne gelene kadar Kafa Atan Delilerin cesetleri davul<a id="GBS.0477.01"/> gibi şişmiş ve etrafa pis kokular yaymaya başlamıştı bile. Lastik çizme ve plastik yağmurluk giymiş, ağzında maske olan yaşlı veteriner ahırın duvarından içeriye bakıp, “Kızıl Ölüm vurmuş bunları, cesetleri hemen yakıp gömmeniz gerek!” dedi.</p>
			<p>Çiftlik çalışanları –aralarında Mo Yan da vardı kuşkusuz– ihtiyar Guan’ın talimatları doğrultusunda beş domuzu ahırdan sürükleyerek çıkarıp kayısı bahçesinin<a id="GBS.0477.02"/> güneydoğusundaki bir köşeye götürdüler, bir çukur kazıp –daha yarım metre kazmışlardı ki çukurun dibinden su fırladı birden– içine attılar cesetleri, ardından çukura benzin döküp ateşe verdiler. O sırada güneydoğudan esen sert rüzgârlar domuz çiftliğini kaplayan o leş kokulu dumanı ta köyün içlerine kadar sürükledi –o salak piç kuruları cesetleri yakmak için daha kötü bir yer seçemezdi– burnumu<a id="GBS.0477.03"/> toprağa gömüp dünyanın en kötü kokusundan sakınmaya çalıştım kendimi. Olaydan çok sonra Diao Xiaosan’ın cesetler yakılmadan önceki gece çiftlikten kaçtığını öğrendim, kanalı yüzerek geçip doğudaki vahşi doğaya gitmişti, çiftlikteki zehirli hava onun sağlığını etkilememişti yani.</p>
			<p>Bundan sonra olanları duymuşsundur muhtemelen ama şahit olmadın işte. Virüsün hızla yayılmasıyla çiftlikteki sekiz<a id="GBS.0477.04"/> yüzden fazla domuz, buna doğurmak üzere olan yirmi sekiz domuz da dahil, hastalandı. Güçlü bir bağışıklık sistemimin olması ve Ximen Bai’nin yemime kattığı sarmısaklar sayesinde etkilenmedim ben bu salgından. “Ah On Altı Numara,” diye tekrarlayıp duruyordu durmadan, “On Altı Numara, acı diye korkma sarmısaktan, her derde devadır sarmısak!” Bu hastalığın çok ciddi bir hastalık olduğunu biliyordum,<a id="GBS.0477.05"/> yaşamım uğruna acıdan korkacak halim yoktu herhalde. O günler boyunca kova kova yem değil de kova kova sarmısak yedim! Gözyaşı ve ter içinde kaldım, ağzım ve midem neler çekti neler ama sarmısak işe yaramıştı işte, sağ salim kurtulduğum için çok şanslıydım.</p>
			<p>Bütün domuzlar hastalandıktan sonra onlarca veteriner daha geçti nehri. İçlerinde istasyon şefi Yu dedikleri iriyarı, sağlam yapılı ve<a id="GBS.0478.01"/> yüzü akneli bir kadın da vardı. Çok sert bir tarzı vardı, her şeyi emir verirmiş gibi söylerdi. Domuz çiftliği ofisinden ilçeye telefon ettiğinde ta bir buçuk kilometre öteden rahatlıkla duyulabiliyordu sesi. Komutası altındaki veterinerler domuzlara iğne yapıp kan örneği aldılar. Akşama doğru sürat teknesi dedikleri bir şey hızla nehirden aşağıya gelip acil ihtiyaç duyulan ilaçları getirdi. Ama<a id="GBS.0478.02"/> enfekte olmuş domuzların çoğu öldü, Kayısı Bahçesi Domuz Çiftliği’nin hükümdarlığı da parçalanmış oldu böylece. Dağ gibi yığılmış cesetleri yakmak olanaksız olduğundan gömme kararı alındı. Çukur da daha yarım metreyi bulmadan hemen suyla dolduğundan dolayı pek derin kazılamıyordu. Çaresizlik içinde kalan çalışanlar, veterinerler gittikten sonra akşam karanlığının solan ışığı altında domuz cesetlerini<a id="GBS.0478.03"/> açık kasa bir arabaya yükleyip nehrin aşağısına götürdükten sonra gürül gürül akan nehrin içine döktüler. Nehrin akıntısına kapılan domuz cesetleri hızla gözden kayboldu.</p>
			<p>Domuz cesetlerinin işi bittiğinde eylül ayına girmiştik, birkaç şiddetli yağışın ardından zaten yalapşap yapılmış ve şimdi de boş kalmış olan ahırlar bir gecede yıkılıverdi. Kuzeyde sıralanmış binaların birinden Jinlong’un<a id="GBS.0478.04"/> acı ağıtlarını duydum. Bu ufaklığın takıntı derecesinde hırslı olduğunu biliyordum, Askerî Bölge Komutanlığı Lojistik Bölümü’nden gelecek bir heyet için düzenlenecek olan bir gösteride yeteneklerini gösterip terfi merdivenlerini hızla tırmanmayı planlıyordu ama yağmur nedeniyle ertelenmişti program ve şimdi de her şey bitmişti artık domuzlar ölmüş, ahırlar yıkılmış, çiftlikten geriye sadece bir<a id="GBS.0478.05"/> harabe kalmıştı. Böyle bir sahneyle karşı karşıya gelip eski şanlı günlerimi hatırlayınca ben de çok üzüldüm.</p>
			 
			</article>
		<section class="si-footnotes" epub:type="footnotes">
		<aside class="si-footnote" epub:type="footnote" id="f66"><a class="si-backref" href="#ref_f66">66</a><span class="si-footnote-text">. <span class="Emphasis char-style-override-28">Yılancık</span> hastalığı kastediliyor. (Ç.N.)</span></aside>
		<aside class="si-footnote" epub:type="footnote" id="f67"><a class="si-backref" href="#ref_f67">67</a><span class="si-footnote-text">. <em>Hebei</em> yönetim bölgesindeki sanayi kenti. 28 Temmuz 1976’daki depremde kentin büyük bölümü yıkıldı ve madenleri su bastı. (Ç.N.)</span></aside>
		</section>
  <div style="display:none;"><a id="GBS.0478.06"/></div></body>
</html>