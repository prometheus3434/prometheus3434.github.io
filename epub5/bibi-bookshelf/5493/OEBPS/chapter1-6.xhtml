<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter1-6"><div style="display:none;"><a id="GBS.0077.01"/></div>
<article class="chapter">
			<h1 class="chapter_num">6</h1>
			<h1 class="chapter_title">Aşk ve muhabbetin mükemmel uyumu</h1>
			<h1 class="chapter_title">Bilgelik ve cesaretin vahşi kurtlarla kavgası</h1>
			<p>Yıkılmak üzere olan duvarın üzerinden uçtuktan sonra tüm hızımla güneye doğru yöneldim. Ön toynaklarım hendekteki çamura girince neredeyse bacağım kırılacaktı. Büyük bir korkuya kapıldım, çamurdan çıkmaya çalıştıkça daha da derine batıyordum. Sonra sakinleştim, arka bacaklarımı daha sağlam bir yere koydum,<a id="GBS.0077.02"/> yere uzanıp yana yuvarlandım, bacaklarımı çamurdan kurtarınca hendekten dışarıya çıktım. Tam da Mo Yan’ın dediği gibi oldu: Keçiler ağaca tırmanabilir, eşekler de iyi birer tırmanıcıdır.</p>
			<p>Toprak yol boyunca dörtnala güneybatıya doğru koştum.</p>
			<p>Sana taş ustası Han’ın dişi eşeğinden bahsetmiştim, hatırlaman lazım, hani Han Huahua eve dönerken onun oğluyla bir domuz yavrusu taşıyan o dişi eşek.<a id="GBS.0077.03"/> Bu sırada gerisingeri eve dönüyor olmalıydı, yularından kurtulmuştu. Ayrılırken bu gecenin bizim gecemiz olacağını kararlaştırmıştık. İnsan bir kere söz verdi mi bir atlı birliği bile onu sözünden geri döndüremez; eşekler için de altın değerindedir söz, bir kere söz verdin mi diğeriyle buluşmadan ayrılamazsın buluşma yerinden.</p>
			<p>Onun havaya saldığı duygusal mesajı takip ederek akşamüzeri ondan<a id="GBS.0077.04"/> ayrıldığım yola doğru seyirttim dörtnala. Toynaklarımın takırtısı öyle uzağa yayılıyordu ki sanki kendi toynak takırtımın peşinden gidiyordum ya da toynak takırtım beni takip ediyormuş gibi geliyordu. Geç bir sonbahar gecesiydi, yol kenarındaki kamışlar kurumuş ve sararmış, çiy taneleri kırağıya çalmıştı, ateşböcekleri kurumuş otların arasında uçuşurken yeşim taşı yeşili bir bataklık yakamozu yaratıyorlardı,<a id="GBS.0077.05"/> önümdeki toprağın üzerinde bir yanıp bir sönerken etrafa sıçrıyorlardı. Zaman zaman rüzgârın taşıdığı bir leş kokusu alıyordum, bu kokunun yıllanmış bir cesetten geldiğini biliyordum, eti çoktan çürümüştü ama kemikleri koku yaymaya devam ediyordu. Huahua’nın kocasının ailesi ihtiyar Zheng köyünde yaşıyordu, köyün en zengini Zheng Zhongliang’ dı, aralarında kuşak farkı olmasına rağmen<a id="GBS.0078.01"/> Ximen Nao’ nun en iyi arkadaşlarından biriydi. Bir zamanlar içki sohbetinde Zheng Zhongliang, Ximen Nao’nun omzuna vurup şöyle demişti: Kardeşim, zengin adamın düşmanı çok olur, servetini dağıtmak sana mutluluk getirir, ânı yaşa, sefahatini sür, sakın servetine takılma!.. Ximen Nao, seni anası sattığımın Ximen Nao’su, benim işime karışma, ben şimdi azmış bir eşeğim, Ximen Nao’nun hatıraları araya<a id="GBS.0078.02"/> girince olay kanlı, çürümüş ve kokuşmuş tarihî sahnelere bağlanıveriyor hemen. Ximen köyü ve ihtiyar Zheng köyünün geniş toprakları arasında bir nehir vardır, nehrin iki yakasında ejderha gibi kıvrılan onlarca kumlu tepe uzanır, tepelerin üzeri ılgın kaplıdır, öyle çokturlar ki sonunu göremezsiniz. Burada bir zamanlar tanklar ve uçakların da araya girdiği büyük bir savaş yaşandı, tepeler hep cesetle<a id="GBS.0078.03"/> kaplandı. İhtiyar Zheng köyünün sokaklarında sedyeden geçilmiyor, etrafta yaralılar inliyordu, onların iniltilerine karışan karga sesleri insanın tüylerini diken diken ediyordu. Tamam, artık savaştan söz etmeyeceğim; savaş, eşekleri taşıma araçlarına çevirmişti, savaşın tam ortasına makineli tüfek ve mühimmat taşıyorlardı. Savaş sırasında benim gibi güçlü ve yakışıklı siyah eşekler muhtemelen<a id="GBS.0078.04"/> askerden kaçamamıştır.</p>
			<p>Yaşasın barış! Barış zamanında erkek bir eşek, kendi seçtiği dişi bir eşekle buluşabilir. Buluşma nehrin kenarındaki sığlıkta olacaktı, ayın ve yıldızların ışığı suyun üzerinde kıvrılan gümüş bir yılanı andırıyordu. Bir de sonbahar böceklerinin cıvıltısıyla gece rüzgârının serin ve ferah esintisi vardı. Toprak yoldan aşağıya atlayıp kumlu tepeleri geçtim, nehre girince<a id="GBS.0078.05"/> dört bacağım birden suya gömülüverdi. Suyun kokusunu alınca boğazımın ne kadar da kuruduğunu hissettim, içim su içme arzusuyla doldu birden. Nehrin o soğuk ve tatlı suyundan içtim biraz, çok su içmek istemedim; çünkü önümde koşturmam gereken bir yol uzanıyordu hâlâ, eğer fazla su içersem su midemde çalkalanabilirdi. Nehrin karşı kıyısına geçtim, kıvrılan küçük bir patika boyunca ılgınların arasından<a id="GBS.0079.01"/> geçerek kumlu bir tepeye vardım. Bu yüksek tepede onun kokusunu aldım birden, çok yoğun ve çok güçlü bir kokuydu bu. Kalbim deli gibi atmaya başladı, kaburgalarımı dövüyordu, kanım kaynıyordu, aşırı heyecandan uzun uzun anıramadım, sadece birkaç kısa ve küçük inilti koyuverdim. Benim sevgili eşeğim, benim hazinem, benim en kıymetli, en sevgili, en sevdiğim eşeğim benim! Sana sarılmak için sabırsızlanıyorum,<a id="GBS.0079.02"/> dört bacağımla birden sarılacağım sana, kulağını öpeceğim, gözlerini öpeceğim, kirpiklerini öpeceğim, o pembe burnunu ve taç yaprağı gibi dudaklarını öpeceğim, sevgilim, en kıymetlim benim, tek korkum nefesimin seni eritmesi, üzerine çıktığım zaman kırılacağından korkuyorum, ah benim küçük toynaklı eşekçiğim, çoktan yamacıma vardın, ah benim küçük toynaklı eşekçiğim, seni ne kadar<a id="GBS.0079.03"/> çok sevdiğimi bilmiyorsun sen!</p>
			<p>O kokunun peşi sıra seyirttim, daha tepenin yarısını aşmıştım ki beni biraz ürküten bir sahne gördüm. Benim o dişi eşekçiğim ılgın ağaçları arasında tepiniyor, durmadan dönüp duruyor, arada toynaklarıyla yeri dövüp yüksek sesle anırıyordu, bir saniye bile yerinde duramıyordu, bir çift gri kurt onun bir önünde bir arkasında, bir sağında, bir de solunda dolanıyordu.<a id="GBS.0079.04"/> Kurtların hiç acelesi yoktu, öyle telaşsızdılar yani, bazen birlikte, bazen de ayrı ayrı hareket edip onu yoklayarak ilk saldırı için hazırlanıyorlardı. Sinsi, acımasız ve sabırlı bir tavırla benim eşekçiğimin gücünü ve azmini kaybetmesini bekliyorlardı, eşekçiğimin takati kalmayınca yere düşecek, onlar da hemen üzerine atlayıp boynunu koparacak, önce kanını son damlasına kadar içecek, ardından<a id="GBS.0079.05"/> da karnını deşip iç organlarını yiyeceklerdi. Bir eşeğin gecenin bir körü kumlu tepelerin üzerinde birbiriyle uyum içinde çalışan iki kurtla karşılaşmasının sonu ölüm demekti. Ah eşekçiğim benim, eğer benimle karşılaşmasaydın bu gece o korkunç sondan kaçamayacaktın, aşk kurtardı seni! Acaba bir eşeği ölüm korkusundan daha bir arındırıp seni ölmekten kurtaracak başka bir durum daha var mıdır bu<a id="GBS.0080.01"/> dünyada? Hayır, yok ve olamaz da! Ben Eşek Ximen, tepeden aşağıya dörtnala koşup sevdiğim eşeğin kuyruğunun dibinde bitmiş olan kurda doğru atıldım. Toynaklarım tozu dumana katıyordu, bir komutan edasıyla hareket ediyordum, bırakın bir kurdu, karşımda bir kaplan dahi olsa kaçacak delik arardı. Kurt, gafil yakalanmıştı, göğsüme çarptıktan sonra iki takla atıp yere yuvarlandı. Hemen ardıma dönüp eşekçiğime,<a id="GBS.0080.02"/> “Sevgilim, korkma sakın, ben geldim!” dedim. Eşekçiğim yanıma sokulunca göğsünün hızla inip kalktığını hissettim, nefes alıp verişini duyuyordum, bütün vücudunun ter içinde kaldığını duyumsadım. Eşekçiğimin boynunu dişleyerek onu yatıştırdım, ona cesaret verdim, korkma artık, sakin ol, ben buradayım, kurtlardan korkmana gerek yok, izin ver de onların kafataslarını ezip parçalayayım çelik<a id="GBS.0080.03"/> toynaklarımla.</p>
			<p>O iki kurt yeşil gözleriyle omuz omuza vermiş karşımda dikiliyordu. Benim öyle gökten düşer gibi birden ortaya çıkmama çok kızmış görünüyorlardı, eğer ben olmasaydım şu anda karınlarını eşek etiyle doyuruyor olacaklardı. Onların öyle yerde yatıp yenilgiyi kabul etmeyecekleri biliyordum, dağdan aşağıya inmiş olan bu iki kurt ellerine geçen şansı öylesine geri çeviremezlerdi.<a id="GBS.0080.04"/> Benim eşekçiğimi kumlu tepelere ve ılgınların arasına sürmüş olmalarının nedeni onun toynaklarının yumuşak kuma batmasını sağlamaktı. Eğer bu iki kurtla dövüşeceksek bir an önce kumlu tepelerden uzaklaşmamız lazımdı, onun yavaşça öne doğru yürümesini sağlarken ben de geri geri yürümeye başladım. Biz adım adım tepeden uzaklaşırken kurtlar da başta çaresiz bir şekilde bizi takip etmeye başladı, sonra<a id="GBS.0080.05"/> ayrılıp önümüze geçerek önden sürpriz bir saldırı yaptılar bize. Eşekçiğime gördün mü, diye sordum, bu tepenin aşağısında küçük bir nehir var, nehrin kenarı çakıltaşlarıyla çevrili, oranın zemini buradan daha sert, su da öyle berrak ki dibini görebiliyorsun, su sadece toynaklarımıza kadar gelir. Tek yapmamız gereken canhıraş bir halde kendimizi nehre atmaktı, bir kere nehre girdik mi o iki kurt<a id="GBS.0081.01"/> üstünlüklerini kaybedecek ve dövüşü kazanan biz olacaktık. Sevgilim ha gayret, cesaretini topla da aşağıya inelim, iriyarıyız sonuçta, direnç de yanımızda, arka ayaklarımızla kurtların gözlerine kum da teperiz, şöyle deli gibi koşturduk mu gerisi kolay güvendeyiz artık. Sözümü dinleyen eşekçiğim yanıma geldi ve yan yana aşağıya doğru koşturduk. Ilgınların üzerinden birer birer atladık alışkanlıkla,<a id="GBS.0081.02"/> ılgınların yumuşak dalları karınlarımıza sürtünürken kendimizi suyun akışına bırakmış gibiydik sanki, vücutlarımız iki devasa dalgaya dönüşmüş gibi kıyıya vurdu. Gözümün ucuyla ardımızdan gelen o iki kurdun acınası bir halde tökezleyerek bizi kovalamaya devam ettiği gördüm. Üzerleri toz ve kum olmuş iki kurt, biz nehrin ortasında durup nefesimizi toparlayana kadar nehrin kıyısına gelemedi. Eşekçiğime<a id="GBS.0081.03"/> su içmesini salık verdim. Sevgilim boğazını ıslat biraz, yavaş yavaş iç, boğulma sakın, fazla da içme ama, üşürsün sonra. Eşekçiğim kıçımı dişlerken gözleri yaşlarla doldu. Benim güzel ağabeyim, dedi, seni seviyorum, eğer gelip de beni kurtarmasaydın çoktan kurtların midesini boylamış olacaktım. Benim güzel ablacığım, benim sevgili eşek ablacığım, seni kurtarmakla kendimi de kurtarmış oldum,<a id="GBS.0081.04"/> bir eşek olarak yeniden doğduğumdan bu yana içimde büyük bir sıkıntı vardı, seni gördükten sonra naçizane bir eşek olsam bile eğer aşk varsa hayatın sonsuz bir mutlulukla dolabileceğini öğrenmiş oldum. Önceki hayatımda insandım, bir karım ve iki cariyem vardı; sevişiyorduk ama aşk yoktu aramızda, o zamanlar mutlu olduğumu sanıyordum, yanılmışım, şimdi bakıyorum da aslında acınası bir adammışım. Ah,<a id="GBS.0081.05"/> aşk ateşiyle yanan bir eşek, bütün insanlardan daha mutlu olsa gerek! Sevgilisini kurtların ağzından kurtaran bir erkek eşek hem sevgilisinin önünde yiğitlik ve bilgeliğini göstermiş olur hem de kendi erkeklik gururunu okşamış olur. Ah ablacığım, beni muhteşem bir eşek haline getiren sensin, sensin beni dünyanın en mutlu hayvanı yapan! Sonra birbirimizin kaşınan yerlerini dişledik karşılıklı, vücutlarımızı<a id="GBS.0082.01"/> birbirine sürttük, iki gönül bir olmuştuk, tatlı sözlerimiz birbirine dolandı, duygu yumağına gittikçe daha çok dolandık, öyle ki neredeyse nehrin kenarına çömelmiş kurtları bile unutmuşum.</p>
			<p>Bu iki kurt, aç kurtlardı ve lezzetli etlerimizin düşüncesi bile ağızlarını sulandırıyordu. Pes etmeyeceklerdi hiç kuşkusuz. Sevgilimle hemen oracıkta sevişmeyi öyle çok arzuluyordum ki; ama bunun ikimizi<a id="GBS.0082.02"/> birden mezara sokmak olduğunu da çok iyi biliyordum. Görünüşe göre kurtlar da böyle bir fırsatın doğmasını bekliyordu. Nehrin kenarındaki taşların üzerinde dikilirlerken dillerini çıkarıp köpek gibi su içtiler önce, ardından köpeği daha da andıran bir ifadeyle oturup başlarını yukarı kaldırarak kasvetli ve soğuk yarım aya karşı tiz tiz uludular.</p>
			<p>Ben aklım başımdan gitmiş bir halde birkaç kez<a id="GBS.0082.03"/> ön bacaklarımı kaldırıp eşekçiğimin üzerine abanmaya çalıştım ama toynaklarım daha onun vücuduna değmeden kurtlar üzerimize doğru atılıyordu. Ben durunca kurtlar da aceleyle nehrin kenarına dönüyordu. Görünüşe göre sabır taşıydılar. İnisiyatifi ele alıp kurtlara saldırmayı istiyordum ama bunun için eşekçiğimin yardımına ihtiyacım vardı. Kurtların olduğu yöne doğru bir atak yaptık ama kurtlar hemen<a id="GBS.0082.04"/> ayrılıp kendilerini emniyete aldı, ardından yavaş yavaş kumlu tepeye doğru geri çekildiler. Onların bu tuzağına düşecek değildik elbet. Nehri geçip Ximen köyüne doğru dörtnala koşturmaya başladık. Kurtlar da nehre atıldı ama su karınlarına kadar geldiğinden hareketleri yavaşlamıştı. Eşekçiğime, sevgilim, dedim, hadi saldırıp bu iki vahşi hayvanın hayatlarına bir son verelim artık. Önceden planladığımız<a id="GBS.0082.05"/> gibi nehrin ortasına sıçradık uçarcasına, toynaklarımızla ezecektik onları, görüş açılarını kapatmak için gözlerine su sıçratmaya başladık. Suyun içinde mücadele eden kurtların vücutları iyice ağırlaşmıştı. Birden ön toynaklarımı kaldırıp kurtlardan birinin üzerine atıldım ama kurt kaçıverdi, ben de ardıma dönüp diğerinin üzerine çullandım hemen. Kurdun beli hemen bükülüverdi, onu suya yatırıp<a id="GBS.0083.01"/> boğdum, suyun yüzeyinde guluk guluk diye sesler çıkaran kabarcıklar oluştu. Diğer kurt sıçrayıp sevgilimin boğazına yapıştı, tehlike, ön toynaklarımın altındaki kurdu bırakıp diğer kurdun başına çifteyi geçirdim hemen. Çelik toynaklarımın kurdun kafatasını kırdığını duyumsadım, kurt birden suyun içine yığılıverdi, vücudu dümdüz uzanmıştı, kuyruğu titriyordu henüz ölmemişti. O yarı ölü kurt<a id="GBS.0083.02"/> da kıyıya çıkmaya çalışıyordu, uzun tüyleri derisine yapıştığından bir deri bir kemik kalmış bu haliyle çok çirkin görünüyordu. Sevgilim bir sıçrayışta onun önünü kesip birbiri ardına çifteler attı ona, kurt tepeden aşağıya yuvarlanıp suyun içine düştü yine. Ön toynaklarımdan birini kaldırıp kurdun kafasına geçirdim. Kurdun iki gözü bir an yeşil yeşil parladıktan sonra gözünün feri yavaş yavaş söndü.<a id="GBS.0083.03"/> Kurtların öldüğünden emin olmak için sırayla ezdik onları toynaklarımızla, vücutları taşların arasına girene kadar durmadık. Çamur ve kurt kanı nehrin suyunu iyice kirletti.</p>
			<p>Nehrin suyu berraklaşana ve kan kokusu almadığımız bir yer bulana kadar durmadan ilerledik omuz omuza. Sevgilim ardına dönüp bana baktı, beni dişleyip bir şeyler mırıldandı, duygu yumağının içindeydik yine, arkasını dönüp<a id="GBS.0083.04"/> benim için en uygun pozisyonu aldı, sevgilim, seni istiyorum, hadi çık üzerime. Ben saf ve masum bir erkek eşek olan ben, sağlıklı ve mükemmel bir fizikle iyi genlere sahibim, soyumu devam ettirmek yazılmış alnıma, onu sana vereceğim, eşek bekâretimle birlikte sana, yalnız sana vereceğim, benim sevgili Huahua eşeğim. Bir dağ gibi şahlanıp ön bacaklarımla onu belinden kavradım, sonra öne doğru<a id="GBS.0083.05"/> abanınca büyük bir mutluluk sardı vücudumu, onun vücudunu da. Aman Tanrı’m!</p>
			 
			</article>
  <div style="display:none;"><a id="GBS.0083.06"/></div></body>
</html>