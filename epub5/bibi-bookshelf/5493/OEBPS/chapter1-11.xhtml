<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter1-11"><div style="display:none;"><a id="GBS.0140.01"/></div>
<article class="chapter">
			<h1 class="chapter_num">11</h1>
			<h1 class="chapter_title">Bir savaş kahramanının yardımıyla yapma bir toynak takılması</h1>
			<h1 class="chapter_title">Aç vatandaşların eşeği parçalayıp yemesi</h1>
			<p>Yaralı bacağım iyileşmişti ve hayati tehlikeyi atlatmıştım ama çalışma yetimi de kaybettiğimden ötürü topal bir eşektim artık. Bu süreç içinde komün mezbaha ekibinden birkaç kişi gelip beni satın almayı ve komünde çalışan memurların etimden faydalanmalarını teklif etti ama hepsi,<a id="GBS.0140.02"/> sahibimin küfürlerini yedikten sonra geldikleri gibi gitti.</p>
			<p>Mo Yan, “Karakaçan’ın Hatıratı”nda şöyle yazar:</p>
			
			<p class="margin">“Evin hanımı Yingchun, nereden bulduğu bilinmeyen yırtık pırtık bir deri ayakkabı bulup eve getirdi, ayakkabıyı bir güzel temizledikten sonra içini pamukla doldurdu, üzerine kamış parçaları dikip topal eşeğin bacağına bağladı, böylece eşek yürürken dengesini koruyabiliyordu artık.<a id="GBS.0140.03"/> Sonra 1959 yılının baharında köyün yolunda çok garip bir olay sahne aldı: Bağımsız bir çiftçi olan Lan Lian içi gübre dolu, tahta tekerlekli bir yük arabası itiyordu, kollarını sıyırmıştı, yüzünde meydan okuyan bir ifade vardı; bir ayağında eski püskü deri bir ayakkabı olan eşek, başını önüne eğmiş, topallayarak arabayı çekiyordu. Tahta tekerlekler yavaşça dönerken arabanın dingilinden kulak<a id="GBS.0140.04"/> tırmalayan bir gıcırtı yükseliyordu. Lan Lian belini büküp arabayı tüm gücüyle ittirmeye başladı, topal eşek de arabayı tüm gücüyle çekerek sahibinin işini kolaylaştırmaya çalışıyordu. İnsanlar başta kaşlarını çatıp bu garip ikiliyi süzdüler bir güzel, hatta birkaçı ağızlarını örtüp kıs kıs güldü bu duruma ama daha sonra gülüşler kesiliverdi birden. Daha çalışmaya yeni başladıklarından bir sürü ilkokul<a id="GBS.0140.05"/> öğrencisi peşlerine takılıp izledi onları, kimi haylaz çocuğun eşeğe taş attığı da oldu ama eve döndüklerinde ebeveynlerinin ciddi azarlarını işittiler.”</p>
			
			<p class="margin">Baharda mayalanmış hamura benzer toprak, bundan ötürü ağır yüklü arabamızın tekerlekleri ve benim toynaklarım iyice batardı toprağa. Gübreyi tarlanın ortasına taşımak zorundaydık. Ha gayret! Sahibimin işini az da olsa hafifletebilmek<a id="GBS.0141.01"/> için var gücümle çalışırdım. Ama birkaç adım atmama kalmaz sahibemin taktığı deri ayakkabı ayağımdan çıkardı. Topal bacağım sopa gibi yere saplanınca tarifsiz bir acı duyardım; yorgunluktan değil, acıdan sular seller gibi terlerdim. Ai ai, öldür beni be patron, bir işe yaramam ben artık! Gözümün ucuyla sahibimin yüzünün kiremit mavisi olan kısmıyla pörtlemiş gözünü görünce bana gösterdiği nezaketi<a id="GBS.0141.02"/> geri ödemek, o alaycı sırıtışlarla ödeşmek ve o piç kurularına ders vermek için sürünmek zorunda kalsam bile ayağa kalkıp sahibimin arabayı tarlaya götürmesine yardım ederdim. Dengemi koruyamadığım için dizlerim yere değdi, ahh topal bacağımın yere değmesinden daha az acıttı bu, ha gayret, var gücünle, öyleyse ben de dizlerimin üzerinde emekleyerek çekerim arabayı! Dizlerimin üzerinde var gücümle<a id="GBS.0141.03"/> ve elimden geldiğince hızlı hareket ederek arabayı öne doğru çektim. Arabanın dingili boğazıma yapışınca nefes almakta güçlük çektim. Böyle çalışmamın ne kadar garip göründüğünün çok farkındaydım, insanlar gülebilirdi, gülsünler o zaman, arabayı sahibimin istediği yere götürmekti asıl olan, zaferdi bu, şandı!</p>
			<p>Sahibim gübreyi arabadan boşalttıktan sonra yanıma gelip boynuma sarıldı. Nefes nefese<a id="GBS.0141.04"/> kaldığından sözcükler ağzından zar zor çıkıyordu:</p>
			<p>“Karakaçan’ım... Gerçekten de çok iyi bir eşeksin sen...”</p>
			<p>Sonra piposunu çıkarıp içine tütün doldurdu, piposunu yaktıktan sonra önce kendi derin bir fırt alıp ardından pipoyu benim ağzıma yerleştirdi.</p>
			<p>“Çek bir fırt Karakaçan, bir fırt çektin mi tüm yorgunluğunu alır,” dedi.</p>
			<p>Sahibimle onca yıl geçirdikten sonra iyice tütün tiryakisi<a id="GBS.0141.05"/> oldum. Pipodan derin bir nefes alıp durun deliklerimden duman çıkarıyordum.</p>
			<p>O yılın kışı sahibim, Tedarik ve Pazarlama Kooperatifi’nin Müdürü Pang Hu’nun protez bacağından esinlenerek bana da protez bir toynak taktırmayı koydu aklına. Sahibim ve karısı onca yıldır dostluklarına güvenip Pang Hu’nun karısı Wang Leyun’un yanına gittiler, durumu ona anlattıktan sonra Wang Leyun’un yardımıyla Pang<a id="GBS.0142.01"/> Hu’nun yeni protez bacağını ellerine alıp evire çevire bir güzel incelediler. Pang Hu’nun protez bacağı Şanghay’da özellikle devrimin sakat askerlerine protez uzuvlar üreten bir fabrikada yapılmıştı, bense bir eşektim sonuçta, böyle bir hizmetten yararlanamazdım. Fabrika bir eşek için böyle bir hizmet vermeye razı olsa bile sahibim böyle bir hizmetin karşılığını ödeyemeyecek durumdaydı. Böylece<a id="GBS.0142.02"/> kendi kendilerine bir protez toynak yapmaya karar verdiler bana. Tamı tamına tam üç ay boyunca uğraştılar, deneyip yanıldılar, yanılınca yine denediler, en sonunda görünüşü tam anlamıyla gerçek bir toynağa benzeyen sahte bir toynak yapmayı başardılar, tek yapmaları gereken şey topal bacağıma takmaktı artık.</p>
			<p>Bana avluda birkaç tur attırdılar, o yırtık pırtık deri ayakkabıdan çok çok daha rahat<a id="GBS.0142.03"/> hissettiriyordu bu. Yürüyüşüm biraz sertleşmişti ama topallamam büyük ölçüde azalmıştı. Sahibim beni sokağa çıkardı; başı dik, göğsü dışarıda, zafer kazanmış bir edayla göstere göstere yürüyordu. Ben de elimden geleni ardıma koymadan ona ayak uydurmaya çalışıyordum, yüzünü kara çıkarmayacaktım. Köyün çocukları hemen peşimize takılıp şamata etmeye başladı. Yolun kenarında bizi izleyen insanlara<a id="GBS.0142.04"/> bakıp konuşmalarını dinledim. Hepsi sahibime hayranlık duyuyordu. Sonra o kıska ve soluk yüzlü Hong Taiyue’yle karşılaştık. Hemen sırıtmaya başladı:</p>
			<p>“Lan Lian, halk komününe mi bu gösterişin?”</p>
			<p>“Buna cesaret edemem,” dedi sahibim, “halk komünüyle ben, kuyu suyu ve nehir suyu gibiyiz, birbirimize karışmayız.”</p>
			<p>“Ama halk komününün yaptığı caddede yürüyorsun,” dedi Hong Taiyue eliyle yeri<a id="GBS.0142.05"/> işaret ederek, ardından da göğü işaret edip alaycı bir sırıtışla, “soluduğun hava da halk komününe ait, hem halk komününün güneşi vuruyor üzerine.”</p>
			<p>“Bu cadde halk komününden önce de buradaydı, havayla güneş de öyle,” dedi sahibim, “bunlar, Gökteki Babamız’ın herkese, her bir canlıya bahşettiği şeyler, sizin halk komününüzün bunları tekeline almaya hakkı yok!” Sonra derin bir nefes aldı, ayağını<a id="GBS.0143.01"/> yere sertçe vurup başını güneşe doğru kaldırarak, “Hava bugün çok güzel, güneş de öyle, gerçekten de çok güzel!” dedi. Ardından omzuma vurup, “Karakaçan’ım şöyle derin bir nefes alıp ayağınla yere sertçe bas, güneşin de tadını iyi çıkar, seni güzelce ısıtsın bir,” dedi.</p>
			<p>“Lan Lian şimdi böyle ağzına geleni söylemekten çekinmiyorsun ama senin de yumuşayacağın zaman gelecek bir gün!” dedi Hong<a id="GBS.0143.02"/> Taiyue.</p>
			<p>“İhtiyar Hong, eğer yapabiliyorsan caddeyi yerinden kaldır, güneşin önünü kapa, benim burun deliklerimi de tıka bakalım,” dedi sahibim.</p>
			<p>“Bekleyip göreceğiz!” dedi Hong Taiyue öfkeyle.</p>
			<p>Niyetim yeni toynağımla daha birkaç yıl sahibim için canımı dişime takıp çalışmaktı ama büyük bir kıtlık yaşanınca insanlar vahşi canavarlara döndü. Ağaç kabuklarını ve ot köklerini yiyip bitirdikten<a id="GBS.0143.03"/> sonra aç bir kurt sürüsü gibi Ximen Konağı’nın avlusuna doluştular. Sahibim başlarda eline aldığı bir sopayla beni korumaya çalıştı ama insanların gözlerindeki o yeşim taşı yeşili, ürkütücü bakışı görünce sinirleri boşandı. Elindeki sopayı atıp kaçıverdi birden. Bu aç insan sürüsüyle karşı karşıya kalınca korkudan tir tir titredim, bu değersiz yaşamımın sona ereceğinden emindim, bir eşek olarak<a id="GBS.0143.04"/> son anlarımı yaşıyordum. On yıl önce burada bir eşek olarak doğduğum günden beri yaşadığım bütün olaylar bir bir geçti gözlerimin önünden. Gözlerimi kapayınca avluda birinin şöyle bağırdığını duydum:</p>
			<p>“Kapışın, kapışın bu bağımsız çiftçinin ambarındaki bütün tahılı alalım! Öldürün, öldürün bu bağımsız çiftçinin topal eşeğini öldürün!”</p>
			<p>Sahibem ve çocuklarının acı çığlıklarını duydum, aç<a id="GBS.0143.05"/> insanların ambarı yağmalarken birbirleriyle kapışmalarını da duydum. Alnımın tam ortasına gelen bir darbeyi duyumsadım birden, ruhum bedenimden ayrılıp havada asılı kaldı, insanların bıçak, balta ve satırlarla bir eşeği kesip doğramalarını izledim.</p>
			</article>
  <div style="display:none;"><a id="GBS.0143.06"/></div></body>
</html>