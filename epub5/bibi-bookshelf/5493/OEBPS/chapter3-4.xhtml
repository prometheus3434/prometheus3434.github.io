<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter3-4"><div style="display:none;"><a id="GBS.0339.01"/></div>
<article class="chapter">
			<h1 class="chapter_num">24</h1>
			<h1 class="chapter_title">Komündekilerin şenlik ateşi yakıp iyi <br/>haberi kutlaması</h1>
			<h1 class="chapter_title">Domuzlar kralının bilgi çalıp güzel <br/>sözler dinlemesi</h1>
			<p>Amca ya da ağabey mi desem sana, dedi Koca Kafalı Lan Qiansui bana Pekinli bir serserinin şivesiyle, hadi hikâyeye bundan sonra o muhteşem sonbaharı ve o muhteşem sonbahardaki en harika günü hatırlayarak devam edelim. Kayısı bahçesindeki kırmızı yapraklar o gün zincifre<a id="GBS.0339.02"/> gibi kıpkırmızıydı, gökte bir tek bulut bile yoktu, Ximen köyü Üretim Tugayı’nın Kayısı Bahçesi Domuz Çiftliği’nde Gaomi Kuzeydoğu Bucağı’nın ilk ve son Domuz Yetiştirme Toplantısı düzenlendi. Bu toplantı yaratıcı bir çalışma olarak övgülerle karşılandı, eyalet gazetesinde toplantı raporuyla ilgili uzun bir makale yayımlandı, bu toplantıyla bağlantısı olan bütün ilçe ve komün kadroları daha yüksek<a id="GBS.0339.03"/> mevkilere terfi ettiler, bu olay Ximen köyü yıllıklarına tarihin şanlı sayfalarından biri olarak geçti.</p>
			<p>Ximen köyü Üretim Tugayı’nın üyeleri, bu toplantının düzenlenmesi için Hong Taiyue’nin emirleri, Jinlong’un direktifleri ve Komün Devrim Komitesi Başkan Yardımcısı Guo Baohu’nun rehberliği altında gece gündüz demeden tam bir hafta boyunca çalıştılar. Neyse ki tarlalarda hiç ürün olmadığından<a id="GBS.0339.04"/> dolayı çiftlik işleriyle uğraşmak zorunda değillerdi, tam da boş zamanlarına denk gelmişti bu; ama sezonun en yoğun dönemi olsaydı da pek bir şey değişmezdi, politik meseleler öncelikliydi çünkü, üretimse ikinci planda kalıyordu ve domuz yetiştiriciliği politik bir meseleydi, politika her şey demekti ve iş, politikaya gelince sular seller bile dururdu.</p>
			<p>Domuz Yetiştirme Toplantısı’nın yapılacağı<a id="GBS.0339.05"/> haberi duyulur duyulmaz bütün köyde bir bayram havası esmeye başlamıştı. Üretim Tugayı Parti Sekreteri Hong Taiyue heyecanlı bir ses tonuyla hoparlörlerden bu mutlu haberi duyurunca bütün köy sokağa döküldü. O sırada saat akşam dokuzu geçmiş, hoparlörlerden yayılan “Enternasyonel”in melodisi daha yeni bitmişti, normalde bu saatte komündekiler yatmaya hazırlanırdı, köyün batısında oturan Wang’ların<a id="GBS.0340.01"/> yeni evlenmiş çifti tam da gerdeğe girmek üzereydi; ama bu mutlu haber köydeki herkesi heyecanlandırmış ve hayatlarına bir değişim rüzgârı getirmişti. Peki, şimdi niye bana kayısı bahçesinin ücra bir köşesindeki bir ahırda yaşayan bir domuzun köyde olan biten her şeyden nasıl haberi olur, diye sormuyorsunuz? Sizden saklayacak değilim, o sıralarda ahırın duvarından atlayıp gece gezmesine çıkmayı<a id="GBS.0340.02"/> alışkanlık edinmiştim, diğer ahırları kolaçan edip Yimeng Dağı’ndan gelen dişi domuzlarla flört ediyor, ardından da köye doğru tehlikeli bir maceraya atılıyordum, köyün bütün sırları avucumun içindeydi artık.</p>
			<p>Komündekiler ellerine fener ve meşale alarak sokaklara döküldü, hepsinin yüzü gülüyordu. Komündekiler neden bu kadar mutluydu peki? Çünkü o yıllarda hangi köy bir model olursa, bunun<a id="GBS.0340.03"/> büyük faydasını görüyordu da ondan. İnsanlar önce tugayın avlusunda toplanıp parti sekreteri ve taburun diğer kodamanlarını beklemeye başladılar. Hong Taiyue omuzlarına bir ceket atmış, gaz lambasının parlak ışığı altında dikiliyordu, içinin mutluluğu göz kamaştırıcı bir halde yüzüne vuruyordu, yüzü zımparayla parlatılmış bronz bir aynayı andırıyordu. “Komün yoldaşlarım,” dedi, “bütün ilçenin Domuz<a id="GBS.0340.04"/> Yetiştirme Toplantısı’nın bizim köyde gerçekleştirilecek olması partinin bize gösterdiği şefkatin ifadesidir, aynı zamanda tabi tutulacağımız bir testtir de bu, bunu en iyi şekilde değerlendirmeliyiz, çok çalışıp bu toplantıya en iyi şekilde hazırlanmalıyız, doğudan esen bu rüzgâr domuz yetiştiriciliğimizi yeni bir zirveye taşımak için bulunmaz fırsattır, şimdilik sadece bin tane domuzumuz var,<a id="GBS.0340.05"/> bu sayıyı beş binlere, yirmi binlere çıkardığımızda başkente gidip Başkan Mao’ya bu mutlu haberi verebiliriz!”</p>
			<p>Parti sekreteri konuşmasını bitirdikten sonra kimsenin oradan ayrılmaya niyeti yoktu, özellikle de enerjileri yere göğe sığmayan gençler her an ağaçlara tırmanıp kuyulara atlayabilir, adam öldürüp kundakçılık yapabilir, emperyalistler, revizyonistler ve gericilerle ölümüne bir mücadeleye<a id="GBS.0341.01"/> girişebilirlerdi, böyle bir gecede kimin gözüne uyku girebilirdi ki? Sun kardeşler, Hong Taiyue’nin izni olmadan ofise koşturup uzun süredir bir dolapta kilitli duran zil ve davulları aldı, her zaman her şeye maydanoz olan, herkese bulaşıp bundan hiç de yüzü kızarmayan Mo Yan umursamaz bir tavırla davullardan birini sırtına geçirerek işe koyuldu yine. Onun ardından gelen diğer gençler de dolapları<a id="GBS.0341.02"/> altüst edip Kültür Devrimi’nden kalma bayrakları çıkardı, yeri göğü inleten zil ve davul sesleriyle bayrakların dalgalandığı bir şamata alayı yola koyuldu böylece, önce sokağın doğusundan batısına, sonra da batısından doğusuna doğru koşturdular, akasya ağaçlarına tünemiş olan kargalar onların gürültüsünden ürküp çığlıklar ata ata kaçıştı. Bu şamatacı alay sonunda domuz çiftliğinin ortasına<a id="GBS.0341.03"/> dönüp duruldu. Benim ahırımın batısında, Yimeng Dağı’ndan gelen domuzların konduğu o iki yüz bölmeli ahırların kuzeyinde yani yabandomuzu Diao Xiaosan’ın sarhoş olup bayıldığı o boş alanda, Mo Yan büyük bir cüret gösterip ahırların yapımından artakalan tahta ve kesilmiş kayısı ağacı tahtalarını tutuşturup bir şenlik ateşi yaktı. Gürül gürül yanan alevler azgın bir rüzgâr gibi sesler çıkarırken etrafa<a id="GBS.0341.04"/> meyve ağaçlarının o hoş yanık kokusu yayılıyordu. Hong Taiyue başta Mo Yan’ı azarlamak istedi ama gençlerin, ateşin etrafında hoplayıp zıplayan ve şarkı söyleyen neşeli halini görünce kendini tutamayıp o da aralarına katıldı. İnsanlar yere göğe sığmayan bir coşkuya kapılmışken domuzlar ahırlarında korkmuş bir halde kımıldanıyordu. Mo Yan durmadan ateşi besliyordu, ateşin azgın alevleri onun<a id="GBS.0341.05"/> yüzünü bir tapınaktaki yeni boyanmış şeytan heykeli gibi aydınlatıyordu. Henüz resmî olarak taç giyip domuzlar kralı olmamama rağmen domuzlar arasında büyük itibar görüyordum. Son sürat ahırlara gidip onları durumdan haberdar ettim. İlk ahır sırasının başındaki ahırın içinde karşılaştığım o beş domuzdan en akıllısı olan Lan Caihua isimli dişi domuza şöyle dedim:</p>
			<p>“Korkmalarına gerek olmadığını<a id="GBS.0342.01"/> söyle onlara, güzel günler gelmek üzere!”</p>
			<p>İkinci sıranın başındaki ahırın içinde duran altı domuzdan en sinsisi olan Yeliang Hao’ya da aynısını söyledim:</p>
			<p>“Korkmalarına gerek olmadığını söyle onlara, güzel günler gelmek üzere!”</p>
			<p>Üçüncü sıranın başındaki ahırın içinde duran beş domuzun en güzeli olan Hudie Mi<a class="si-noteref" epub:type="noteref" href="#f46" id="ref_f46">46</a> isminde küçük dişi bir domuza da aynısını tekrarladım:</p>
			<p>“Korkmalarına gerek<a id="GBS.0342.02"/> olmadığını söyle onlara, güzel günler gelmek üzere!”</p>
			<p>Uykulu gözleriyle tatlı bir naifliği olan Hudie Mi’yi görünce kendimi tutamayıp yanağına bir öpücük kondurdum, o da keskin bir çığlık attı bunun üzerine. Sonra dizgenlenemeyen bir mutlulukla çarpan kalbimle dördüncü sıranın başındaki ahırda duran sözde “dört büyük elmas” denen o hadım edilmiş dört domuzun yanına gidip aynı şeyleri baştan<a id="GBS.0342.03"/> söyledim:</p>
			<p>“Korkmalarına gerek olmadığını söyle onlara, güzel günler gelmek üzere!”</p>
			<p>“Ne diyorsun?” diye sordu bana “dört büyük elmas” uykulu gözleriyle.</p>
			<p>“Domuz Yetiştirme Toplantısı bizim burada düzenlenecek, güzel günler gelmek üzere!”</p>
			<p>İşte bir süre böyle yüksek sesle kükredikten sonra ahıra geri döndüm, domuzlar kralı olmadan önce insanların geceleri dışarı çıktığımı bilmelerini<a id="GBS.0342.04"/> istemiyordum. Bilseler dahi beni durduramazlardı ya –ağıla istediğim gibi girip çıkabileceğim üç gizli yerim vardı çoktan– ama yine de aptalı oynayıp insanların beklentilerini çok yüksekte tutmamaktı yapılacak en iyi hareket. Şenlik ateşinden sakınmak için deli gibi koşuyordum ama saklanacak pek bir yer de yoktu hani, bu göğü yalayan alevler bahçenin tamamını aydınlatıyordu, sıçrarken kendime –geleceğin<a id="GBS.0342.05"/> domuzlar kralına– şöyle bir baktım, tüm vücudum üzerime tam oturan ipekli bir şeyler giymişim gibi ışıl ışıl parlıyordu, müstakbel domuzlar kralı bir şimşek gibi uçarcasına sıçrayıverdi, marifetli eller tarafından özel olarak oyulmuş birer mührü ya da sahte Amerikan dolarlarını andıran o iki ön pençemi kayısı ağacının sarkık çatalına geçirince pürüzsüz vücut hatlarım bir iğ gibi gerildi,<a id="GBS.0343.01"/> dalın elastikiyeti ve vücudumun çevikliği sayesinde bir sıçrayışta duvarı aşıp yuvama düşüverdim.</p>
			<p>Toynaklarım yumuşak ve çok elastik bir şeye değince keskin bir çığlık duydum. Değdiğim şeye daha yakından bakınca çok öfkelendim birden. Meğer benim yokluğumdan istifade eden yandaki o yabani melez piç, Yimeng Dağı’ndan getirilen domuz Diao Xiaosan, benim o güzelim yatağıma kurulmuş mışıl mışıl<a id="GBS.0343.02"/> uyuyormuş. Birden tüm vücudum kaşınmaya başladı, gözlerim yuvalarından çıkacak gibi açıldı. Onun o çirkin ve pis vücudu benim özenle düzenlenmiş yuvamda uyuyordu. Ah o zavallı altın buğday sapları! Ah o zavallı mis gibi kokan kırmızı kayısı yaprakları! Bu melez piç yatağımı kirletmişti, o pis bitlerini, kenelerini ve deri döküntülerini saçmıştı o güzelim yatağıma ve bunu ilk kez yapmadığından adım<a id="GBS.0343.03"/> gibi emindim. Göğsüm öfkeden yanıyordu, tüm gücüm başıma toplanmıştı, kendi dişlerimin gıcırdamasını duyabiliyordum. Ve o herifçioğlu arsız bir gülümsemeyle bana bakıp başını salladı, sonra çok sakin bir şekilde kayısı ağacının yanına gidip çişini yaptı. Ben iyi yetiştirilmiş, hijyene çok dikkat eden bir domuzdum, ahırın güneybatı köşesinde işediğim sabit bir nokta vardı, orada ahırın dışına açılan<a id="GBS.0343.04"/> bir delik bulunuyordu, her zaman iyi nişan alıp tam isabet işerdim, şimdiye kadar ahırın içine bir damla bile damlatmamıştım. Hem kayısı ağacının altı benim günlük egzersizlerimi yaptığım yerdi, zemini bir mermer gibi temiz ve pürüzsüzdü, barfiks çektiğim zamanlar ayaklarım yere değince gevrek bir ses yayılırdı zeminden ama bu güzelim yer şimdi o melez piçin sidiğiyle mahvolmuştu işte! Eğer buna<a id="GBS.0343.05"/> müsamaha gösterilebilirse artık neye müsamaha gösterilemezdi ki! Bu, dönemin popüler sözlerinden biri, şimdi çok nadir kullanılıyor, ne de olsa her dönemin kendine has popüler sözleri var. Gücümü, başıyla taş kırabilen bir Qigong<a class="si-noteref" epub:type="noteref" href="#f47" id="ref_f47">47</a> üstadı gibi toplayıp bu melez piçin kıçına, daha açık söylemem gerekirse orasından sarkan o iki kocaman testise nişan alıp atıldım üzerine. Ona çarpar çapmaz büyük<a id="GBS.0344.01"/> bir geri tepme etkisiyle iki adım geriledim, bacaklarım birden gevşeyince kıç üstü yere oturdum. Bu sırada o melez piçin kıçını kaldırıp dışkıladığını gördüm, hemen ardından bir gülle gibi duvara toslayıp geri sektikten sonra yere serildi. Her şey göz açıp kapamadan gerçekleşmişti, yarı gerçek yarı hayal gibi geliyordu tüm bunlar bana. Olayın gerçek kısmı bu melez piçin benim dışkıladığım duvarın<a id="GBS.0344.02"/> hemen altında bir domuz leşi gibi boylu boyunca uzanmış olmasıydı, tam da senin gibi bir bok çuvalının yatıp uyuyacağı bir yerdi orası. Melez piç nöbet geçirir gibi titremeye başladı, tüm vücudu dertop olmuştu, sırtı vahşi bir kedi gibi kemerleşti, gözünün akını görebiliyordum, aklıma gelen en iyi benzetme, burjuva aydınlarını aşırı derecede küçümseyen bir işçinin hali oldu onu böyle görünce. Başım<a id="GBS.0344.03"/> dönmeye başlamıştı biraz, burnum sızlıyordu acıdan, gözlerim yaşarmıştı, eğer bu melez piçe çarpmasaydım duvara toslayıp duvarda kocaman bir delik açabileceğimi düşündüm birden. Sakinleştikten sonra biraz ürktüm açıkçası, bu melez piçin benim hoş kokulu yuvamı pisletmesi tam anlamıyla nefret edilesi bir şeydi ama cezası ölüm olmamalıydı, ders alması yeter de artardı bile, onu ölüme yollamak hak<a id="GBS.0344.04"/> ettiğinden fazlasını vermekti. Doğal olarak Ximen Jinlong, Hong Taiyue ve diğerleri Diao Xiaosan’ı benim öldürdüğümü düşüneceklerdi; ama benim hakkımda ne düşünürlerse düşünsünler sonuçta o küçük kuşumla damızlık bir domuzdum onlar için. Diao Xiaosan benim yuvamda ölmüşse de Şanghay’lıların dediği gibi olmuştu her şey, su testisi su yolunda kırılmıştı işte, kendi ölümüne kendi yürümüştü. İnsanlar<a id="GBS.0344.05"/> kendi kutsal topraklarını kanı ve canları pahasına korurken bir domuzun kendi toprağı niçin kutsal sayılmasındı? Hayvanların da kendi sınırları vardır canım, öyle kaplan, aslan, köpek gibi ayrımı da olmaz bunun! Eğer onun yuvasına dalıp onu ısırarak öldürseydim benim suçum oldurdu bu ama o olmuştu benim yuvama dalıp bir de üzerine uyku çeken, egzersiz yaptığım alana da işemişti üstelik, öldüyse kendi<a id="GBS.0345.01"/> suçuydu bu. İşte böyle şeyler düşünerek kendimi sakinleştirdim. Üzüldüğüm tek nokta şuydu: O işerken ben sürpriz bir atak yapıp arkasından saldırmıştım ona, bunu kasten yapmamış olmama rağmen –öylesine gelişmiş bir zamanlamaydı bu– yine de adil bir şey değildi bu yaptığım, bir kere duyuldu mu itibarım zedelenebilirdi. Bu melez piç ölmeyi hak etmişti hiç kuşkusuz ama onun ölmesini istememiştim,<a id="GBS.0345.02"/> onun o ilkel vahşiliğinden hoşlanmaya başlamıştım, dağlardan, toprağın ta bağrından gelen bu vahşi ruhlar eski duvar resimlerinde ve sözlü kahramanlık destenlarında kalmıştı artık, ilkel sanatın o vahşi nefesini duyamazsınız artık günümüzün bu aşırılıklarla dolu dünyasında, günümüzün bu yapay ve sözde harika olan dünyasının eksikliğini çektiği bir şeydir bu. Yaşlı gözler ve hassas bir duyarlılıkla<a id="GBS.0345.03"/> yanına gittim, ön pençemi kaldırıp onun o kalın derili karnını dürttüm. Titreyip inledi. Çok şükür ki hâlâ yaşıyordu! Neşeyle bir kez daha dürttüm onu, yine inledi. İnlerken gözlerinin karası geri döndü ama vücudu hareketsizdi hâlâ. Testislerinin çarpmanın etkisiyle büyük hasar görmüş olduğunu tahmin ediyordum, tüm erkek hayvanların en ölümcül yeriydi bu bölge, köyün deneyimli şirret kadınları erkeklerle<a id="GBS.0345.04"/> kavga ederken hemen apışaralarına davranırdı, kadının eline geçmiş her erkek hemen oyun hamuru kesilir, kadınlar da istedikleri şekli verirdi onlara. Bu melez piçin ölmese de harcanmış olduğunu düşündüm, acaba testisleri eski halini alabilir miydi bir daha?</p>
			<p><em>Referans Haberleri</em>’nde bakir hayvanların idrarının iyileştirme etkisi olduğunu okumuştum, antik Çinli hekim Li Shizhen bir klasik olan <em><a id="GBS.0345.05"/>Bencao Gangmu</em>’sunda (Şifalı Otlar Kılavuzu) bundan bahsetmişti ama ayrıntılı bir şey anlatmıyordu. O yıllarda biraz da olsa gerçek şeyler yazan tek gazete <em>Referans Haberleri</em>’ydi, geri kalan gazete ve radyo programları boş ve yalan haber yapıyordu hep. <em>Referans Haberleri</em>’nin bağımlısı olmuştum, gerçeği söylemem gerekirse gece gezmelerine çıkmadaki en büyük nedenim taburun merkez karargâhına gidip<a id="GBS.0346.01"/> Mo Yan’ın <em>Referans Haberleri</em>’ni okumasına kulak misafiri olmaktı, Mo Yan denilen o ufaklığın okumayı en sevdiği gazeteydi bu gazete, bu ufaklığın kahverengi ve kuru saçları vardı o zaman, kulakları soğuk yanığıyla kaplıydı, üzerinde yırtık pırtık pamuklu bir ceketle yıpranmış sandaletler olurdu, bir yarığı andıran kısılmış gözleriyle gerçekten de çok çirkin görünürdü; ama bu değerli hazine aslında<a id="GBS.0346.02"/> tutku dolu bir vatansever ve gözlerini dünyaya çevirmiş hevesli bir enternasyolistti, sırf <em>Referans Haberleri</em>’ni okuyabilmek için Hong Taiyue’ye yalvarıp gece karargâhta çalışmaya gönüllü olmuştu.</p>
			<p>Tugay karargâhı Ximen Konağı’nın ana binasının bir odasıydı, karargâhtan kastım bir tane eski manyetolu telefonla, duvarda asılı duran iki tane devasa kuru pildi. Odanın içinde ta Ximen Nao’nun döneminden<a id="GBS.0346.03"/> kalma üç çekmeceli bir masayla üç bacağı sallanan, bir bacağı da kırık olan bir yatak vardı ama masanın üzerinde cam kaplama bir gaz lambası dururdu, bu o dönem için çok nadir görülen bir ışık kaynağıydı, işte Mo Yan denilen ufaklık yazın sivrisineğine ya da kışın soğuğuna aldırış bile etmeden masanın önüne kurulup gaz lambasının ışığı altında büyük bir dikkatle okurdu <em>Referans Haberleri</em>’ni.</p><div style="display:none;"><a id="GBS.0346.04"/></div>
			<p>Ximen Konağı’nın avlu kapısı demir eritme döneminde parçalanıp çalı çırpı yakılan bir sobaya dönüştürülmüştü, işte kapı parçalanıp bir ihtiyarın dişsiz ağzına benzedikten beri öyle çirkin bir şekilde açık duruyordu. Böylece ben de geceleri rahatlıkla girip çıkabiliyordum avluya.</p>
			<p>Üç reenkarnasyondan sonra Ximen Nao’nun anıları iyice silinmeye başlamıştı ama gece ay ışığı altında tarla süren<a id="GBS.0346.05"/> Lan Lian’ın beceriksiz bir ayıyı andıran siluetini görüp Yingchun’un eklem ağrıları yüzünden acı acı inlemesini ve Qiuxiang ile Huang Tong’un kavga ederken birbirlerine sövmelerini duyunca içime bir huzursuzluk çöküyor hâlâ.</p>
			<p>Okumayı çok severim ama bugünlerde elime öyle bir fırsat geçmiyor pek. Mo Yan denilen ufaklık tüm gece <em>Referans Haberleri</em>’ni elinde evirip çevirip ve bir yandan da sesli<a id="GBS.0347.01"/> okurken bazen gözlerini kapayıp okuduklarını ezberliyordu, bu ufaklık fazla enerjikti, hatta çoğu zaman can sıkıyordu, <em>Referans Haberleri</em>’nde yazanları ezberlerken o küçük gözleri kızarıyor, alnı gaz lambasından çıkan isten kuzgun karasına dönüyor ve parasını ödemediği kamu gazını gerçekten de müsrifçe harcıyordu. İşte onun ağzından çıkanlar sayesinde dünya üzerinde yetmişli yıllardaki en kültürlü<a id="GBS.0347.02"/> ve en bilgili domuz oldum ben de. Amerika Birleşik Devletleri Başkanı Richard Nixon’un maiyetiyle birlikte üzerinde “76 Ruhu”<a class="si-noteref" epub:type="noteref" href="#f48" id="ref_f48">48</a> yazan gümüş grisi, mavi ve beyaz renkli bir uçakla Pekin Havalimanı’na indiğini biliyorum mesela. Başkan Mao Zedong’un Nixon’u iple ciltlenmiş kitaplarla dolu çalışma odasında ağırladığını ve tercümanlar dışında odada bizim diplomatlardan Zhou Enlai ve Amerikalı diplomatlardan<a id="GBS.0347.03"/> Henry Kissinger’ın bulunduğunu da biliyorum. Mao Zedong, “Son seçimlerde sana oy verdim!” demiş Nixon’a şakayla karışık. “O zaman iki şeytandan daha az kötü olanı seçmişsiniz!” demiş Nixon da şakayla karışık. Amerikalı astronotların Apollo 17 adlı uzay mekiğiyle aya iniş yaptıklarını da biliyorum, astronotlar ayda keşif gezisi yapıp bir sürü taş örneği toplamışlar, aya bir Amerikan bayrağı<a id="GBS.0347.04"/> diktikten sonra bir güzel de işemişler, ayda çok az yerçekimi olduğundan idrarları kiraz taneleri gibi süzülmüş havada. Amerikan uçaklarının Vietnam’ı bombalayarak onları bir gecede Taş Devri’ne geri döndürdüklerini de biliyorum. Çin’in İlgiltere’ye Zhi Zhi adında bir panda hediye ettiğini de biliyorum, 4 Mayıs 1972’de on beş yaşındayken hastalıktan dolayı Londra Hayvanat Bahçesi’nde ölmüş. Japonya’da<a id="GBS.0347.05"/> bir grup yüksek aydın arasında idrar içme tedavisi gibi bir şeyin yaygınlaştığını da biliyorum, henüz evlenmemiş, genç adamların idrarı çok pahalıymış, yeşim taşı özünden bile daha değerliymiş... O kadar çok şey biliyorum ki şimdi hepsini bir bir saysam, saymakla bitmez. Asıl önemli olan da benim sadece öğrenme hevesiyle öğrenen bir aptal olmamam, ben öğrendiklerimi uygulamaya dökerim, bu<a id="GBS.0348.01"/> bakımdan Ximen Jinlong denilen ufaklık da bana çekmiş, ne de olsa onlarca yıl önce onun özbeöz babasıydım ben.</p>
			<p>Diao Xiaosan’ın o aralanmış ağzına nişan alıp işeyiverdim. Onun o sararmış dişlerini görünce şöyle düşündüm: Seni melez piç, senin o lanet dişlerini temizliyorum şimdi! İyi nişan almış olmama rağmen öyle yoğun işedim ki idrarımın birazı gözlerine kaçtı. Seni melez piç, diye düşündüm,<a id="GBS.0348.02"/> bu da göz damlası olsun, bu idrar mikropları öldürür, en az kloramfenikol kadar etkilidir. Diao Xiaosan piçi idrarımı yuttuktan sonra hırıldamaya başladı, gözleri kocaman açıldı, gerçekten de hayat veren sihirli bir sıvıydı bu, işemem biter bitmez ayaklanıverdi, birkaç adım yürüdü, vücudunun arka kısmı sığ suda debelenen büyük bir balığın kuyruğu gibi sağa sola sallanıyordu. Vücudunu duvara dayayıp<a id="GBS.0348.03"/> sanki rüyasından uyanırmış gibi başını iki yana sallamaya başladı.</p>
			<p>“Domuz Ximen, nineni sikeyim!” diye sövdü birden.</p>
			<p>Bu melez piçin benim Domuz Ximen olduğumu bilmesi çok şaşırtmıştı beni. Bu kadar reenkarnasyondan sonra gerçeği söylemem gerekirse artık ben bile o yıllar öncesinin talihsiz piçi Ximen Nao’yla bir bağlantım olduğunu düşünmeyi bırakmıştım ve köyde hiç kimsenin benim geçmişim<a id="GBS.0348.04"/> hakkında bildiği bir şey yoktu, Yimeng Dağı’ndan gelen yabani bir melez piçinin bana Domuz Ximen diye seslenmesinin beni ne kadar şaşırttığını siz düşünün artık. Benim en güçlü özelliklerimden biri şudur: Beni şaşkına çeviren bir şey olursa onu hemen çıkarıveririm aklımdan! Domuz Ximen, Domuz Ximen’di yani, galip bir domuz, Diao Xiaosan sense mağlup bir domuzsun.</p>
			<p>“Soyadı Diao olan,” dedim,<a id="GBS.0348.05"/> “bugün senin gözlerini açtım ben, benim idrarımı içtiğin için kendini hakarete uğramış hissetme sakın, aksine benim idrarıma müteşekkür olmalısın, eğer o olmasaydı çoktan nefes almayı bırakmıştın şimdi, yarın düzenlenecek olan töreni de kaçırmış olacaktın böylece, yarınki töreni kaçırsaydın bu domuz hayatını boşa yaşamış sayılacaktın! Bu yüzden sadece bana teşekkür etmekle kalmayıp idrar tedavisini<a id="GBS.0349.01"/> keşfeden Japon aydınlarına ve Li Shizhen Üstat’a ve her gece bin bir güçlükle <em>Referans Haberleri</em>’ni okuyan Mo Yan’a da teşekkür etmelisin, eğer bu insanlar olmasaydı bacakların katılaşıp kanın pıhtılaşmıştı şimdiye, vücudunda cirit atan bitler içecek kan bulamayınca birer birer terk edecekti seni. Bitler çok aptal görünür ama çok hızlı hareket ederler, halk arasında bitlerin uçabildiklerine dair<a id="GBS.0349.02"/> bir inanış vardır. Aslında kanatları olmayan bitler nasıl uçabilir, diye sorma sakın, kendilerini rüzgârın o güçlü akımına bırakır onlar, işte o kadar hızlı hareket edebilmelerinin aslı budur. Eğer ölseydin bitler benim vücuduma doğru uçacaktı, bu da benim için büyük bir talihsizlik olurdu, bütün vücudu bitlerle kaplı bir domuzun, domuzlar kralı olduğu nerede görülmüş! İşte sırf bu yüzden bile<a id="GBS.0349.03"/> senin ölmeni istemem, işte seni bu yüzden kurtardım, lütfen bitlerini alıp yuvana, nereden geldiysen oraya geri dön artık.”</p>
			<p>“Ufaklık,” dedi Diao Xiaosan sıkılı dişleri arasından, “seninle işimiz bitmedi henüz. Yimen Dağı domuzları nasıl olurmuş öğreteceğim bir gün sana. Kaplanların mısır keki yiyerek hayatta kalmadıklarını ve Toprak Tanrısı’nın kuşunun taştan yapıldığını göstereceğim sana.”</p><div style="display:none;"><a id="GBS.0349.04"/></div>
			<p>Toprak Tanrısı’nın kuşunun taştan olup olmadığı sorusuna Mo Yan denilen ufaklığın yazdığı “Yeni Taşın Hatıratı” adlı romanda cevap bulabilirsiniz, çocuğu olmayan bir taş ustasını anlatır ufaklık bu kitapta, taş ustası hayır işlemek için sert göztaşından bir toprak tanrısı heykeli oyup köyün girişindeki Toprak Tanrısı Tapınağı’ na koyar. İşte göztaşından oyulmuş bu Toprak Tanrısı’nın kuşu da<a id="GBS.0349.05"/> cinsel organı oluyor, o da taştan oyulmuş. Ertesi yıl taş ustasının karısı kepçe kulaklı, şişman bir oğlan doğurur. Köydeki herkes taş ustasının yaptığı iyiliğin karşılığını aldığını söyler. Çocuk büyüdükten sonra sert mizaçlı bir haydut olur, babasını dövüp anasına küfreder, bildiğiniz hayvanlar gibi yaşamaya başlar. Taş ustası ne zaman oğlunun sopayla kırdığı bacağını sürükleyerek dışarıya çıksa<a id="GBS.0350.01"/> onu gören köylüler adamın haline çok üzülür, dünya işleri böyle öngörülemez şeylerdir işte, yapılan her iyilik ve her kötülüğün bir karşılığı vardır ama bunun nasıl geri döneceğini kimseler bilmez.</p>
			<p>Diao Xiaosan’ın tehdidini gülerek karşıladım. Onu bekleyeceğimi ve zamanı gelince dövüşmeye hazır olacağımı söyledim, bir dağda iki kaplan olmaz, bir kazığa iki eşek bağlanmaz, Toprak Tanrısı’nın<a id="GBS.0350.02"/> kuşu taştan yapılmış olabilir ama bu Toprak Tanrıçası’nın orasının çamurdan olduğu anlamına gelmez. Her domuz çiftliğinde sadece bir tane domuzlar kralı olur. İkimiz er ya da geç ölümüne dövüşeceğiz bir gün, bugünü saymayalım hiç, bugün iğrencin biri diğerine bulaştı sadece, pisin biri diğerini elledi; ama bir sonraki herkesin gözü önünde gerçekleşecek, adil ve şeffaf olmak adına, bir de içini rahat<a id="GBS.0350.03"/> tutman için elbette, işi bilen, yarışma kurallarına hâkim, bilge ve yüksek ahlaklı birkaç yaşlı domuz seçeriz hakem olarak. Şimdi, siz beyefendiden evimi terk etmenizi rica ediyorum, ön bacaklarımdan birini kaldırıp saygılı bir jest yaptım. Toynağım gürül gürül yanan şenlik ateşinin ışığı altında birinci sınıf bir yeşim taşından oyulmuş gibi pırıl pırıl parlıyordu.</p>
			<p>O vahşi melez piçin yuvamı<a id="GBS.0350.04"/> çok görkemli bir biçimde terk edeceğini sanmıştım ama beni büyük bir hayal kırıklığına uğrattı. Sadece ıkınıp gövdesini daraltarak ahır kapısının o demir parmaklıkları arasından geçti. İşin en zor kısmı da o koca kafasını geçirmekti, kafasını parmaklıklara çarpıp pat küt diye sesler çıkararak geçmeyi başardı ama, kafası geçtikten sonra vücudunun geri kalanı doğal olarak kolaylıkla geçti. Bunu gördükten<a id="GBS.0350.05"/> sonra kendi ahırına dönerken nasıl bir yöntem izleyeceğine bakmam için bir neden kalmamıştı artık. Deliklerden sürünerek geçmek kedi ve köpeklerin yaptığı bir numaraydı, hiçbir düzgün ve fiyakalı domuz bu yöntemi kullanarak kendini aşağılamazdı. Eğer bir domuzsan şöyle bir programın olur, “ye, yat” “yat, ye” sahibin için gübre üret, sahibin için kanlı canlı, şişman bir domuz olmaya çalış,<a id="GBS.0351.01"/> sonra da sahibin seni mezbahaya göndersin. Ya da benim gibi olacaksın, onlara şimdiye kadar görmedikleri bir şey göstererek şaşırt ve bunun keyfini sür. Onun uyuz bir köpek gibi parmaklıkların arasından sürünerek çıktığını gördükten sonra Diao Xiaosan iyice gözümden düştü.</p>
			 
			</article>
		<section class="si-footnotes" epub:type="footnotes">
		<aside class="si-footnote" epub:type="footnote" id="f46"><a class="si-backref" href="#ref_f46">46</a><span class="si-footnote-text">. (Çince) Kelebek âşığı. (Ç.N.)</span></aside>
		<aside class="si-footnote" epub:type="footnote" id="f47"><a class="si-backref" href="#ref_f47">47</a><span class="si-footnote-text">. Çigong veya Çikung. Enerjiyle yapılan çalışma egzersizleri. İyileştirme<div style="display:none;"><a id="GBS.0351.02"/></div> egzersizleri, nefes teknikleri, meditasyon ve masajdan oluşur. (Ç.N.)</span></aside>
		<aside class="si-footnote" epub:type="footnote" id="f48"><a class="si-backref" href="#ref_f48">48</a><span class="si-footnote-text">. Amerikan Bağımsızlık Bildirgesi, 1776’da yayımlanmıştır. (Ç.N.)</span></aside>
		</section>
  <div style="display:none;"><a id="GBS.0351.03"/></div></body>
</html>