<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter3-12"><div style="display:none;"><a id="GBS.0493.01"/></div>
<article class="chapter">
			<h1 class="chapter_num">32</h1>
			<h1 class="chapter_title">İhtiyar Xu Bao’nun açgözlülüğünün <br/>hayatına mal olması</h1>
			<h1 class="chapter_title">On Altı Numaralı Domuz’un ayın peşine düşmesi ve kral olması</h1>
			<p>Sessizce avludan ayrılıp Lan Lian’ın etrafını sarmış olan şaşkın kalabalığı ardımda bıraktım. Kalabalığın arasına gizlenmiş olan Xu Bao’nun şeytani gözlerini gördüm. Bu yaşlı hırsızın henüz peşime düşmeye cesaret edemeyeceğini tahmin ediyordum, onunla girişeceğim<a id="GBS.0493.02"/> çetin savaşa hazırlanmak için hâlâ vaktim vardı yani. Çiftlikte in cin top oynuyordu, akşam olmak üzereydi ve yemek saati gelmişti çoktan, hayatta kalmış yetmiş kadar domuzun açlıktan karınları gurulduyordu. Ahırlarının kapılarını açıp hepsini serbest bırakmak istiyordum ama ayağıma dolanacaklarından çekiniyordum bir yandan da. Çocuklar, istediğiniz kadar şamata edin, durup da sizinle uğraşamam şimdi,<a id="GBS.0493.03"/> az önce Xu Bao’nun o hafiften yana eğilmiş olan kayısı ağacının arkasına gizlenmiş kurnaz gölgesini gördüm çünkü. Aslında bu zalim ihtiyarın vücudundan yayılan o öldürme arzusunun kokusunu aldım desem daha doğru olur. Beynim hızla dönmeye başladı, kafamda çeşitli planlar kuruyordum. Ahırıma dönüp bir köşeye geçerek testislerimi ardıma aldığım duvar aracılığıyla korumak verilebilecek en iyi karardı.<a id="GBS.0493.04"/> Yere çömelip aptala yattım ama bir planım vardı tabii, etrafı gözlemleyip bekliyordum, pasif bir direnç gösterecektim. Xu Bao, gelsene hadi, testislerimi alıp içkinin yanında meze yapacaksın demek, öyleyse ben de seninkileri bir güzel ısırıp koparayım da gör bak nasıl alınıyormuş sakat bıraktığın bütün hayvanların intikamı.</p>
			<p>Akşam göğü gittikçe kararırken nemli topraktan buhar yükseliyordu.<a id="GBS.0493.05"/> Domuzlar öyle acıkmıştı ki artık sesleri bile çıkmıyordu. Çiftlik derin bir sessizliğe bürünmüştü, karakurbağalarının arada güneydoğudan gelen vıraklamaları bozuyordu sessizliği sadece. Havadaki ölüm kokusu gittikçe artıyordu, o yaşlı bunağın birazdan harekete geçeceğinden adım gibi emindim. Yağlı bir cevizi andıran küçük ve kuru yüzü göründü birden duvarın üzerinden, yüzünde kaş namına bir şey kalmamıştı,<a id="GBS.0494.01"/> ne kirpikleri ne de sakalı vardı. Bana doğru gülümsedi. Bu gülümsemesiyle neredeyse altıma işeyecektim. Seni ninesini sattığımın, ne kadar gülersen gül, çişimi tutacağım yine de. Ahırın kapısını açtıktan sonra kapı ağzında dikilirken bana el sallayıp hırıltılı bir sesle selam verdi. Ahırdan dışarı çıkmam için beni kandırabileceğini sanıyordu. Onun o zalim planını tahmin ettim hemen: Ahırdan<a id="GBS.0494.02"/> çıkmamı fırsat bilip tam kapıdan geçerken söküverecekti mücevherlerimi. Seni küçük piç kurusu, iyi düşünmüşsün ama On Altı Numaralı Domuz bugün senin numaranı yemeyecek. Ahır başıma yıkılsa da bana harika yiyecekler sunsan da planıma sadık kalacağım. Xu Bao kapının ağzına bir mısır keki fırlattı. Seni küçük piç kurusu, o şeyi yerden al da sen kendin ye! Xu Bao beni dışarı çıkarmak için bildiği<a id="GBS.0494.03"/> bütün numaraları yaptı ama ben köşemde çömelmeye devam ettim.</p>
			<p>“Anasını sikeyim, ne domuz çıktı bu hayvan!” diye sövdü küçük piç kurusu öfkeyle.</p>
			<p>Xu Bao yaptığından şu anda vazgeçse hemen üzerine çullanıp onunla dövüşecek cesaretim var mıydı acaba? Söylemesi zor, zaten bu soruya cevap vermemin gereği de yok hiç, asıl soru Xu Bao’nun gidip gitmeyeceği, elbette ki gitmedi, hayvan testisi yeme<a id="GBS.0494.04"/> bağımlısı olmuş olan bu orospu çocuğu benim arka bacaklarım arasında asılı duran o devasa testislerimden büyülenmişe benziyordu, çamur mamur dinlemeden yere çömeldiği gibi ahırımdan içeriye doğru emeklemeye başladı!</p>
			<p>Öfke ve korku, mavi ve sarı alevler gibi birbirine karışıp aklımı tutuşturdu birden. İntikam vakti gelmişti. Dişlerimi sıkıp kendimi tuttum, sakin görünmeye çalışıyordum. Seni<a id="GBS.0494.05"/> küçük piç kurusu, gelsene hadi! Biraz daha yaklaş, birazcık daha! Evine girmiş düşmana saldırmadan önce ilk hamleyi onun yapmasını bekle, yakın dövüş olacak bu, gece muharebesi, hadisene! Aramızda üç metre kala tereddüt etti, tuhaf mimikler yapıp beni kandırmaya çalıştı yine, seni küçük piç kurusu, kanar mıyım ben bu numaralara hiç, unut gitsin! Hadi gelsene üzerime, yaklaşsana biraz daha, aptal bir<a id="GBS.0495.01"/> domuzum ben sadece, sana zarar verebilir miyim hiç! Xu Bao muhtemelen benim zekâmı abartmış olduğunu düşünüyordu, gardını aşağı alıp yavaş yavaş yaklaşmaya başladı bana. Beni korkutup hareket ettirebileceğini sanıyordu galiba, aramızda bir metre kala vücudumdaki bütün kasların yay gibi gerildiğini hissettim, ok yaydaydı artık, eğer şimdi üzerine doğru atılsam bir pire gibi zıplasa da yine de kurtulamazdı<a id="GBS.0495.02"/> elimden.</p>
			<p>O anda vücudum kontrolümden çıkmış gibiydi sanki, kendi kendine ileriye doğru atılıp Xu Bao’nun karnına çarpıverdi. Xu Bao’nun vücudu yerden havalandı birden, başı duvara çarptı, hemen ardından benim tuvalet olarak kullandığım noktaya uzandı boylu boyunca. Yere düştüğünde çığlığı havada asılı kaldı. Mücadele edecek gücü kalmamıştı artık, dışkımın içinde bir ceset gibi uzanıyordu.<a id="GBS.0495.03"/> Sakat bırakılmış bütün arkadaşlarım adına planımı sonuna kadar götürmeye kararlıydım: Kendi numarasını onun üzerinde uygulayacaktım. Biraz tereddüt içindeydim ve iğreniyordum da ama bir kere planı uygulamaya sokmuşken sonuna kadar gitmek gerekti. Apışarasından hırsla bir lokma ısırdım sonunda. Ama bomboştu ağzım, sadece birkaç parça pantolon parçası. Apışarasından bir lokma daha alıp tüm gücümle çekiştirince<a id="GBS.0495.04"/> pantolonu yırtılıverdi, çok korkunç bir manzarayla karşı karşıyaydım şimdi, meğer Xu Bao doğuştan hadımmış. Büyük bir hayal kırıklığına uğramıştım ama Xu Bao’nun bütün hayatı boyunca neyin peşinde olduğunu da anlamıştım birden, neden bütün erkek hayvanların testislerinden nefret ettiğini, neden işinde bu kadar ustalaştığını ve neden testis yemek gibi bir damak zevkine sahip olduğunu da.<a id="GBS.0495.05"/> Meğer talihsiz bir adammış bizim Xu Bao. Belki de ne yersen ona dönüşürsün dedikleri o batıl inanca kaptırmıştı kendini, taşlar meyve versin, kurumuş ağaçlar da yeniden filizlensin öyleyse. İyice ağırlaşan karanlıkta burun deliklerinden yeşil kan süzüldüğünü gördüm iki solucan gibi. Bir kafa atmayla hemen ölü gibi yere serilebilecek kadar kırılgan mıydı yani şimdi bu herif? Toynaklarımdan birini<a id="GBS.0496.01"/> burnunun altına götürüp nefes alıp almadığını kontrol ettim, almıyordu, heyhat, bu küçük piç kurusu ölmüştü harbiden! İlçeden gelen bir doktorun köylülere temel yaşam desteğini anlattığını duymuştum bir keresinde, Baofeng’in de boğulmuş bir genci hayata döndürdüğüne kendi gözlerimle tanık olmuştum. Ben de birebir aynısını yapıp hayata döndürmek istiyordum bu herifi, ön toynaklarımı göğsüne bastırıp<a id="GBS.0496.02"/> kalp masajına başladım, bir ve iki ve... tüm gücümle üzerine abanınca göğüskafesinin kırıldığını duydum, ağzından ve burun deliklerinden daha çok kan geliyordu şimdi...</p>
			<p>Ahır kapımın ağzında dikilirken hayatımın en büyük kararını verdim: Başkan Mao ölmüştü ve insanların dünyasında büyük değişikliklerin olması an meselesiydi, üstelik elimi kana bulamış katil bir domuz olmuştum aynı zamanda,<a id="GBS.0496.03"/> eğer domuz çiftliğinde kalmaya devam edersem beni bekleyen ya bir kasap bıçağı ya da kaynayan bir kazan olacaktı. Çok uzaklardan beni çağıran bir ses duyar gibi oldum:</p>
			<p>“Kardeşlerim, isyan başlasın!”</p>
			<p>Vahşi doğaya kaçmadan önce kızıl ölümün pençesinden kurtulmuş olan domuzların ahır kapılarını açıp özgür bıraktım onları. Yüksek bir yere çıkıp şöyle haykırdım:</p>
			<p>“Kardeşlerim, isyan başlasın!”</p><div style="display:none;"><a id="GBS.0496.04"/></div>
			<p>Boş boş baktılar bana, neyi kastettiğimi anlamamışlardı. Vücudu henüz tam olarak gelişmemiş küçük dişi bir domuz –bembeyaz vücudunun ortasında, tam karnında iki küçük siyah nokta vardı– kalabalık arasından koşarak çıkıp, “Kralım, ben sizinle geliyorum,” dedi. Geri kalan domuzların kimi etrafta dolanıp yiyecek bir şeyler aranmaya başladı kimi de tembel tembel ahırlarına dönüp çamurun içine yatarak<a id="GBS.0496.05"/> insanların gelip onları beslemesini beklemeye başladı.</p>
			<p>O küçük dişi domuzu ardıma takıp güneydoğuya doğru yola koyuldum. Toprak o kadar yumuşaktı ki adım atar atmaz dizlerimize kadar toprağa gömülüyorduk. Arkamızda dörderli ayak izinden oluşan bariz bir iz bıraktık. İçi suyla dolu, o derin kanala ulaşınca yanımdaki küçük dişi domuza şöyle sordum: “Adın ne senin?”</p>
			<p>“Küçük Çiçek derler bana,<a id="GBS.0497.01"/> kralım.”</p>
			<p>“Neden Küçük Çiçek derler sana?”</p>
			<p>“Çünkü karnımda çiçeği andıran iki kara leke var, kralım.”</p>
			<p>“Yimeng Dağı’ndan mı geldin sen, Küçük Çiçek?”</p>
			<p>“Yimeng Dağı’ndan gelmedim, kralım.”</p>
			<p>“Yimeng Dağı’ndan gelmediysen, o zaman nereden geldin?”</p>
			<p>“Nereden geldiğimi ben de bilmiyorum, kralım.”</p>
			<p>“Kimse benimle birlikte gelmezken sen niye benimle gelmek istedin?”</p>
			<p>“Size tapıyorum,<a id="GBS.0497.02"/> kralım.”</p>
			<p>Bu basit küçük yaratığa, bu naif küçük çiçeğe bakınca hem çok duygulandım hem de çok üzüldüm. Ondan hoşlandığımı göstermek için burnumu hafifçe karnına sürttüm.</p>
			<p>“Tamam o zaman Küçük Çiçek,” dedim, “insanların kontrolünden çıktık artık, atalarımız gibi özgürüz şimdi. Bu andan itibaren rüzgâr yiyip çiy içeceğiz artık, bin bir türlü zorluğa göğüs gereceğiz, eğer sonradan pişman olacaksan<a id="GBS.0497.03"/> ayrılmak için hâlâ vaktin var.”</p>
			<p>“Pişman olmam, kralım,” dedi Küçük Çiçek kararlı bir sesle.</p>
			<p>“Tamam o zaman, harika bir haber bu, Küçük Çiçek, yüzme bilir misin peki?”</p>
			<p>“Evet kralım, yüzme biliyorum.”</p>
			<p>“Tamamdır!” dedim ön toynağımla kıçına vurup hemen ardından da suya atladım.</p>
			<p>Kanaldaki su ılık ve yumuşaktı, suyun içinde olmak öyle rahatlık veriyordu ki! Aslında karşı kıyıya<a id="GBS.0497.04"/> kadar yüzüp sonra kıyıdan yürüyerek yola devam etmeyi düşünmüştüm başlarda ama suya girdikten sonra fikrim değişmişti. Dışarıdan bakılınca suyun yüzeyi durgun görünüyordu; ama içine girdikten sonra suyun dakikada beş metre hızla kuzeye doğru aktığını anladım. Dalga dalga kabaran Yunliang Nehri uzanıyordu kuzeyde, Mançu Hükümeti’nin tahıl sevkıyatı yapmak için kullandığı nehirdi bu, imparatorun cariyelerini<a id="GBS.0497.05"/> taşıyan liçi ağacından yapılmış olan o büyük tekne de bir zamanlar buradan geçmişti, işte kanaldaki su doğrudan bu uzun nehre bağlanıyordu. Kanalın iki kıyısı da ip bağlanmış tekneleri karşıya geçirmek için çabalamış güçlü kuvvetli erkeklerin ayak izleriyle doluydu, çelik gibi sert ve gergin bacaklarıyla çok ter akıtmışlardı bu topraklarda. “Zulmün olduğu yerde direniş vardır!” Mao Zedong’un<a id="GBS.0498.01"/> sözüydü bu. Koskoca Marksizmin özü şu cümlecikte yatıyordu: “İsyan mantıklı bir harekettir!” Bunu da Mao Zedong söylemişti. Böyle ılık bir suyun içinde kendimizi suyun akışına bırakıp zahmetsizce ilerliyorduk. Ön toynaklarımı hafifçe hareket ettirmemle bir köpekbalığı kadar hızlı yüzdüğümü fark ettim. Ardıma dönüp Küçük Çiçek’e bakınca hemen peşim sıra geldiğini gördüm, dört bacağıyla birden<a id="GBS.0498.02"/> suda çırpınıyordu, başını yukarı kaldırmıştı, küçük gözleri ışık saçıyor, burnundan nefes alıyordu.</p>
			<p>“Küçük Çiçek, nasıl gidiyor?”</p>
			<p>“Kralım... sorun yok...”</p>
			<p>Bu kısa diyalog burnunun suya girmesine yol açmıştı, burnundan su çıkarıp suyun içinde debelenmeye başladı.</p>
			<p>Ön toynaklarımdan birini uzatıp hafifçe karnından destekleyince vücudunun büyük bir bölümü su yüzüne çıktı. “Ufaklık,”<a id="GBS.0498.03"/> diye seslendim ona, “sorun yok, biz domuzlar doğal yüzücüleriz, tek yapman gereken panik yapmamak. O zalim insanların izimizi sürmemeleri için karayolundan gideceğimize su yolundan gitmeye karar verdim, dayanabilir misin?”</p>
			<p>“Dayanırım... kralım...” dedi Küçük Çiçek nefes nefese.</p>
			<p>“Tamam, hadi gel de sırtıma çık!” dedim ona ama geri çevirdi teklifimi, cesuru oynayacaktı illa. Hemen suya daldım,<a id="GBS.0498.04"/> sudan dışarı çıktığımda sırtımdaydı. “Sıkı tutun,” dedim, “ne olursa olsun sakın bırakma!”</p>
			<p>Sırtımda Küçük Çiçek’le Kayısı Bahçesi Domuz Çiftliği’nin doğusundaki kanal boyunca ilerleyerek Yunliang Nehri’ne vardım. Vahşi dalgaların ortasında doğuya doğru ilerledik. Batıdaki ufuk çizgisini saran ateşli bulutlar göğü rengârenk bir bulut gösterisine çevirdi –yeşil bir ejderha, beyaz bir kaplan,<a id="GBS.0498.05"/> bir aslan, vahşi bir köpek– güneşin bulutların arasından süzülen ışınları nehri pırıl pırıl bir parlaklığa bürüyordu. Nehrin iki yakasında da birer set oluşmuştu ve suyun seviyesi açık bir şekilde düşüverdi birden, setlerin içini sık ılgın ağaçları kaplamıştı, ağaçların narin dalları nehrin zaman zaman taşması nedeniyle hafifçe doğuya doğru eğilmişti. Dallar ve yapraklar kalın bir kum tabakasıyla<a id="GBS.0499.01"/> kaplanmıştı. Su biraz yatışmış olsa da nehrin tam ortasında kaldığımızda dalgalanan suyu hissediyor ve hızından şaşkına düşüyordum. Günbatımının koca nehre vuran rengârenk ışınlarının güzelliğini böyle bir şeye kendi gözleriyle tanık olmayan birine nasıl anlatabilirim hiç bilmiyorum.</p>
			<p>Bunu sana söylüyorum Lan Jiefang, o yıllarda bir domuzun nehre atlayıp uzun bir deniz yolculuğuna çıkması Gaomi<a id="GBS.0499.02"/> Kuzeydoğu Bucağı’nda o zamana kadar görülmemiş büyük bir başarıydı. Sen o sırada nehrin bir kıyısına çıkmış o Pamuk İşleme Tesisi’nizin henüz sel sularına kapılmamış pamuk tarlalarını korumakla meşguldün, sete çıkıp nöbet tutuyordunuz hepiniz. Sırtımda Küçük Çiçek’le nehrin azgın sularında doğuya doğru sürüklenmem tam da Tang Hanedanı şairlerine yakışır büyük bir sanat anlayışıydı. Nehir dalga<a id="GBS.0499.03"/> dalga çağıldıyordu. Dalgalar bizi kovalıyor; biz dalgaları kovalıyorduk; dalgalar birbirini kovalıyordu. Ah be koca nehir, böyle büyük bir gücü nereden alıyorsun da kendinle birlikte kum ve çamuru, mısırları, darıları, tatlı patates sarmaşıklarını ve hatta köküyle birlikte sökülmüş koca koca ağaçları bile taşıyarak Doğu Çin Denizi’ne doğru bir daha geri dönmemek üzere uzun bir yolculuğa çıkıyorsun!<a id="GBS.0499.04"/> Bir de bizim Kayısı Bahçesi Domuz Çiftliği’nin ölmüş domuzlarının cesetlerini alıp kıyılarında uzanan ılgın ağaçlarının sığlığına bırakıyor, orada şişip çürümelerine, ardından pis kokular yaymalarına nasıl katlanıyorsun, işte o cesetleri görünce Küçük Çiçek’le birlikte nehir boyunca sürüklenmemizin domuz yaşamını çok çok aşan bir şey olduğunu daha bir hissettim birden, öyle bir aşkınlık duygusuydu<a id="GBS.0499.05"/> ki bu, hem Kızıl Ölümü hem de Mao Zedong’un ölmesiyle birlikte sonlanan bir çağı aşıyorduk biz. Mo Yan’ın “Domuz Yetiştirme Üstüne Öyküler” adlı kitabında nehre atılıp ta buralara kadar sürüklenen domuz cesetleri üzerine de bir şeyler yazdığını biliyorum. Şöyle yazar:</p>
			
			<blockquote>
			<p>Kayısı Bahçesi Domuz Çiftliği’nin ölen bin domuzu, yüzen bir ordu oluşturdu, cesetleri suyun içinde çürüdü, şişti,<a id="GBS.0500.01"/> patladı, kurtçuklara yem oldu, büyük balıklar tarafından parçalandı, uçsuz bucaksız Doğu Çin Denizi’nin azgın dalgalarında kaybolana kadar hiç durmadan akıp durdu, orada artık onlardan geriye ne kaldıysa yutuldu, eridi gitti, çeşitli maddelere evrilip maddenin o ölümsüz dönüşüm döngüsüne katıldılar...</p>
			</blockquote>
			
			<p class="margin">Bu ufaklığın iyi yazmadığını söyleyemem, olsa olsa büyük bir fırsatı kaçırmış diyebilirim,<a id="GBS.0500.02"/> eğer beni, On Altı Numaralı Domuz’u sırtımda Küçük Çiçek’le birlikte nehrin altın sarısı dalgalarının içinde görmüş olsaydı, ölümü yazacağı yerde hayatı överdi, bizi överdi, beni överdi! Yaşamın gücüyüm ben, tutkuyum, özgürlüğüm, aşkım, bu dünya üzerinde görülebilecek en güzel yaşam harikasıyım. Nehrin akışıyla birlikte sürükleniyorduk ay takviminin sekizinci ayının on altıncı gecesinin<a id="GBS.0500.03"/> ay ışığı altında, sizin evlendiğiniz o günün ayından çok farklı bir aydı bu. O geceki ay gökten yere düşmüştü, şimdikiyse nehirden çıkıp göğe yükselmişti. Aynı büyüklük ve aynı yuvarlaklıktaydı ama, sudan başını çıkardığında sanki evrenin gizli bir köşesinden dünyaya gönderilmiş olan saf bir bebek gibi kan kırmızı kesilmişti, ınga ınga, diye ağlarken bir yandan da kanayıp nehri kan kırmızısına boyuyordu.<a id="GBS.0500.04"/> Sizin ayınız tatlı ve hüzünlüydü, düğün davetliniz olarak yere inmişti, bizimkiyse vakur ve ıssız bir aydı, Mao Zedong’un ölümü için yükselmişti. Ayın üzerinde oturduğunu gördük onun –o şişman vücudu, ayı iyice bastırıp tam bir yuvarlaklık kazandırmıştı ona– omuzlarına pelerin gibi kızıl bir bayrak atmış, parmaklarının arasına bir sigara sıkıştırmış, o ağır başını hafiften yukarıya doğru kaldırmıştı,<a id="GBS.0500.05"/> yüzündeyse dalgın bir ifade vardı.</p>
			<p>Sırtımda Küçük Çiçek’le doğuya doğru sürüklenirken hem ayı hem de Mao Zedong’u takip ediyordum. Aya daha çok yaklaşıp Mao Zedong’un yüzünü daha net bir şekilde görmek istiyorduk. Ama biz ilerledikçe ay da ilerliyordu, ne kadar kürek çeksem de hatta kendimi suyun kaygan akışına bırakıp bir torpido gibi jet hızıyla ilerlesem de ayla aramızdaki mesafe değişmiyordu<a id="GBS.0501.01"/> bir türlü. Küçük Çiçek’se arka toynaklarıyla karnıma vurup, “Bastır hadi! Daha hızlı!” diye bağırıyordu durmadan sanki onun atıymışım gibi.</p>
			<p>Ayın peşinde olanların sadece biz olmadığını fark ettim birden. Bu koca nehrin içinde sürüler halinde dolaşan altın kanatlı sazanlar, yeşil sırtlı beyaz yılanbalıkları ve kabukları kubbe kadar geniş olan büyük su kaplumbağaları vardı... Bir sürü su sakini<a id="GBS.0501.02"/> de ayın peşine düşmüştü işte. Sazanlar arada sırada sudan sıçrayıp ay ışığının vurduğu o düz ve kaygan vücutlarıyla havada süzülürlerken mücevher parçalarını andırıyorlardı. Yılanbalıkları suyun içinde kıvrım kıvrım kıvrılırlarken gümüşi bir kum tabakasıyla kaplıymış gibi duran vücutlarıyla buzu andıran suyun üzerinde buz pateni yapıyordu sanki. O büyük su kaplumbağalarıysa düz vücutlarını suyun<a id="GBS.0501.03"/> kaldırma kuvvetine bırakıp esnek kabuklarının genişliği ve kalın perdeli ayaklarının güçlü itme kuvvetiyle, bu halleriyle her ne kadar hantal görünseler de suyun üzerinde birer hava yastıklı tekne hızıyla kayar gibi ilerliyorlardı. Kırmızı sazanların sudan sıçradıkları gibi aya kadar yükselip Mao Zedong’un yanına düştüklerini görür gibi oldum birkaç kez ama daha dikkatli bakınca sadece bir yanılsama<a id="GBS.0501.04"/> olduğunu fark ettim bunun. Bu su sakinleri de ne kadar hızlı hareket ediyor olsalar da ay ile aralarındaki farkı bir türlü kapatamıyorlardı.</p>
			<p>Hızla doğuya doğru sürüklenirken koca nehrin iki yakasında kısa bir süre önce sel sularının istilası altında kalmış olan ılgın ağaçlarının üstüne tünemiş ateşböceği orduları olduğunu gördüm, kıçlarının arkasındaki yeşil fenerleri yakıp nehrin iki yakasını<a id="GBS.0501.05"/> yanardöner bir ışığa boğmuşlardı, kırmızı kırmızı akan nehrin iki tarafında yeşil akıntılar oluşuyordu bu yüzden. Çok nadir görülen bir mucizeydi bu da, Mo Yan denilen o ufaklığın bunu görememesi de büyük bir kayıptı.</p>
			<p>Daha sonraları dünyaya bir köpek olarak geri geleceğim günlerin birinde Mo Yan’ın sana “Domuz Yetiştirme Üstüne Öyküler” adlı öykü kitabını uzun bir romana dönüştürmek istediğini<a id="GBS.0502.01"/> söylediğini duyacaktım kendi kulaklarımla, büyük roman yazmanın gizli tarifini avucunda sımsıkı tutan o yazarlardan daha farklı bir şeyler yazacağını söyleyecekti sana, okyanusun ortasında hantal gövdelerini zar zor sürükleyen tıknefes balinaların kanlı bir doğumla kendi kendilerini doğurmaları gibi yazacak, o alımlı vücutlarını usta bir çeviklikle hareket ettiren, kibirli ve acımasız köpekbalıklarının<a id="GBS.0502.02"/> yaptıklarından çok farklı bir işe imza atacaktı. O zaman senin ona aşk gibi daha soylu şeyler hakkında yazmasını salık vereceğini hatırlıyorum, dostluk mesela, çiçekler ya da çam ağaçları, illa ne diye domuzlar üstüne yazacaksın ki? Domuz sözcüğünün “büyük”lükle ne gibi bir alakası olabilirdi ki? O sıralar bir kaymakam yardımcısıydın sen ve Pang Chunmiao’yla herkesten gizli bir şekilde<a id="GBS.0502.03"/> çoktan mercimeği fırına vermiş olmanıza rağmen bir de kalkmış sofuluk taslıyordun hâlâ, işte sırf bu yüzden öyle şeyler söylemiştin Mo Yan’a. Dişlerim ta köklerinden kaşınmaya başlamıştı, üzerine atlayıp seni ısırarak o soylu ağzını bir güzel kapatmak isterdim ama aramızda geçen bunca yılın hatırına zor tutmuştum kendimi. Aslında ister soylu ister soysuz olsun, ne yazacağın değil nasıl yazacağın önemlidir.<a id="GBS.0502.04"/> Sözde “soyluluk” dediğiniz şeyin hiçbir standardı yok. Örneğin evli bir adamdın sen ve senden yirmi yaş daha genç olan çiçek gibi bir kızı hamile bırakıp evini, işini, karını ve çocuğunu ansızın terk ederek onunla birlikte kaçtın, ilçenin köpekleri bile sövmüştü sana, lanet okumuşlardı ardından ama Mo Yan denilen ufaklık senin kendi keyfin uğruna her şeyi ardında bırakıp gitmenin çok soylu<a id="GBS.0502.05"/> bir davranış olduğunu söylemişti. İşte o zaman sırf bu yüzden Mo Yan’ın bizim ve deniz sakinlerinin nehrin içinde ayın ve Mao Zedong’un peşine düştüğümüz manzarayı görmüş olmasını ve bunu “Domuz Yetiştirme Üstüne Öyküler”de yazmasını öyle çok istedim ki, o büyük tutkusunu gerçekleştirebilirdi böylece. Gerçekten de çok yazık oldu, onun kendi gözleriyle göremediği o gün, yani 9 Eylül 1976, aynı zamanda<a id="GBS.0503.01"/> ay takviminin sekizinci ayının on altıncı gecesine denk gelen, Yunliang Nehri’nin dalga dalga kabarıp nehrin iki yakasındaki ılgın ağaçlarına kadar taştığı ve setin üzerinde muhteşem bir sahnenin oluştuğu bir gündü, Mo Yan’ın “Domuz Yetiştirme Üstüne Öyküler” adlı öykü kitabı işte yine sırf bunun eksikliğinden ötürü sadece bir avuç insanın takdirini görüp çoğunluğu oluşturan o düzgün beyefendilerin<a id="GBS.0503.02"/> hor gördüğü bir kitap oldu.</p>
			<p>Gaomi Kuzeydoğu Bucağı’yla Pingdu ilçesinin kesiştiği yerde Wu ailesinin, Kumla Ağzı denilen küçük bir kum adacığı vardır nehri ikiye bölen, nehir buradan biri kuzeydoğuya, diğeriyse güneydoğuya giden iki kola ayrılır, adacığın etrafında bir tur attıktan sonra Liangxian köyü yakınlarında tekrar birleşir. Yaklaşık sekiz kilometre karelik bir alana sahip olan bu adacığın<a id="GBS.0503.03"/> Gaomi’ye mi yoksa Pingdu’ya mı ait olduğu hakkında pek çok tartışma yaşanmıştır, daha sonra Eyalet Askerî Üretim ve İnşaat Kolordusu buraya sahip çıkıp burada bir at yetiştirme çiftliği inşa etmişti, çiftlik dağıldıktan sonra üzerini ılgınların ve sazların kapladığı, kuş uçmaz kervan geçmez bir yer haline geldi bu kum adacığı. Mao Zedong’u taşıyan ay işte buraya geldiğinde ani bir sıçramayla<a id="GBS.0503.04"/> ılgınların üzerine çıkıp kısa bir süre dinlendikten sonra tekrar yükseliverdi, ayın üzerinden damlayan nehir suyu bardaktan boşanırcasına yağan bir yağmuru andırıyordu. Nehir dramatik bir şekilde yolunu değiştirince birkaç duyarlı deniz sakini ataletin ve merkezkaç kuvvetinin verdiği ivmeyle –aslında ayın yerçekimi kuvveti ve Mao Zedong’un üzerlerinde oluşturduğu psikolojik çekiminin de yardımıyla–<a id="GBS.0503.05"/> doğruca göğe yükselip hemen ardından ılgınların tepelerine ve sazlıkların aralarına düştü. Şimdi aşağıdaki sahneyi hayal etmenizi istiyorum sizden: Hızla akan bir nehir aniden ikiye bölünüyor ve oluşan boşluğun ortasından kırmızı sazanlar, beyaz yılanbalıkları ve siyah kabuklu su kaplumbağaları aya doğru uçmaya başlıyor, çok romantik bir sahne değil mi şimdi bu; ama daha hedeflerine ulaşamadan<a id="GBS.0504.01"/> yerçekiminin etkisiyle pırıl pırıl parlayan, çok güzel bir kavis çizip trajik bir şekilde tekrar geri dönüyorlar düşerek. Pulları, yüzgeçleri, solungaçları kopuyor, kabukları paramparça oluyor, aşağıda onları bekleyen tilki ve yabandomuzları için birer deniz mahsulüne dönüşüyorlar, içlerinden sadece birkaç tanesi güçlü yapıları ve şansları sayesinde zarar görmeden kurtulup nehre dönmek için büyük<a id="GBS.0504.02"/> bir mücadele verdikten sonra güneydoğuya ya da kuzeydoğuya doğru hızla sürüklenmeye başlıyor yine.</p>
			<p>Ağır mı ağır vücuduma ve sırtımda Küçük Çiçek’i taşımama rağmen ben de o boşluğa yükseldim ama sudan yaklaşık olarak üç metre havalanmıştım ki birden aşağıya düşmeye başladım. Ilgın çalılarının doğal esnekliği sayesinde yara almadan kurtulduk. Yerde hazır bekleyen tilkilere gelince, onlar için<a id="GBS.0504.03"/> aşırı büyük olduğumuzdan bizi yemeyi akıllarından bile geçirmemişlerdir; aşırı gelişmiş ön bedenleri ve koni biçiminde uzayıp giden kıçları olan yabandomuzlarına gelince onlarla akraba sayıldığımızdan kendi türlerini yemezlerdi. Kum adacığına indiğimizde güvendeydik yani. Kolay besin elde etmeleri ve elde ettikleri besinlerin iyi ve besleyici olmasından ötürü o tilkiler ve yabandomuzları normalde<a id="GBS.0504.04"/> olması gerekenden daha besiliydiler. Tilkilerin balık yemesi doğanın kanunudur; ama orada balık yiyen onlarca domuzu görünce çok şaşırmıştım. Balık yeme konusunda çok seçiciydiler, sadece beyin ve havyar yiyorlardı, o güzelim tombul balık etlerini koklamaya bile tenezzül etmediler. Yabandomuzları bizi ihtiyatlı bakışlarla süzdükten sonra yavaş yavaş etrafımızı sardılar. Vahşi bakışları ve uzun azıdişleri<a id="GBS.0504.05"/> ay ışığı altında çok ürkütücü görünüyordu. Küçük Çiçek vücudunu karnıma sımsıkı dayayınca bütün vücudunun şiddetli bir biçimde titrediğini hissettim. Küçük Çiçek’le birlikte geri geri yürümeye başladım, iyice geriledik, bu vahşi domuz sürüsünün etrafımızı sarıp bir yelpaze gibi üzerimize kapaklanmasına izin veremezdim. Tek tek saydım onları, toplamda dokuz kişiydiler, hem erkek hem dişi<a id="GBS.0505.01"/> vardı aralarında, ağırlıkları en az yüz kilo olmalıydı; uzun, sert ve aptal görünen burunları, kurt gibi sivri kulakları, uzun, diken gibi yeleleri, yağlı siyah derileri hepsinin ne kadar iyi beslendiğini gösteriyordu, vücutları vahşi bir gücün ışımasıyla parlıyordu. O sırada iki yüz elli kiloydum, vücudum küçük bir tekne büyüklüğündeydi, önce insan, sonra eşek, onun ardından da bir boğa olarak yeniden<a id="GBS.0505.02"/> dünyaya gelmiş olduğumdan hem zeki hem de güçlüydüm, teke tek kavgada hiçbiri elime su dökemezdi ama dokuzu birden saldırırsa hiç şansım yoktu. O sırada düşündüğüm tek şey geri çekilmekti, geri çekil, ta nehrin kenarına kadar git işte, Küçük Çiçek’i sağ salim suya ulaştırıp özgürce yüzmesini sağla, sonra tüm zekân ve cesaretinle dövüşürsün onlarla. Sürekli balık beyni ve balık yumurtasıyla beslendiklerinden<a id="GBS.0505.03"/> dolayı zekâları hemen hemen bir tilkiyle eşdeğer olmalıydı. Niyetimi çoktan anlamış olmalılardı yani. İki yabandomuzunun arkamdan dolanıp beni kıstırmaya çalışacağını anladım birden, daha suya ulaşamadan durduracaklardı beni. Geri çekilme planının işe yaramayacağını, sonunun çıkmaz bir sokak olacağını fark edince tek yapmam gerekenin büyük bir cesaret örneği gösterip onlara saldırmak<a id="GBS.0505.04"/> olduğunun bilincine vardım, sağ gösterip sol vurmalı, bu kuşatmayı tam ortasından bölüp kum adacığının ortasındaki geniş araziye ulaşmalıydım, Mao Zedong’un gerilla taktiğini kullanıp onları harekete geçirerek birliklerini bozduktan sonra teker teker haklarından gelmeliydim. Küçük Çiçek’e işaret verip planımı ona da anlattım.</p>
			<p>“Kralım,” dedi yumuşak bir sesle, “gidin siz, benim için endişelenmeyin.”</p><div style="display:none;"><a id="GBS.0505.05"/></div>
			<p>“Böyle bir şey olamaz,” dedim, “bu işte birlikteyiz ikimiz, ağabey ve kız kardeş gibi ben neredeysem sen de orada olacaksın.”</p>
			<p>Bana önden saldırmaya hazırlanan erkek yabandomuzun üzerine atıldım birden, afallayıp apar topar geri çekildi, ben de ani bir hareketle yönümü değiştirip hemen yakınımda olan dişi bir domuza tosladım. Kafalarımız çarpışınca çanak çömlek kırılmasını andıran bir ses<a id="GBS.0506.01"/> yankılandı, çarpışmanın ardından üç metre kadar uzağa yuvarlanmasını izledim onun. Kuşatmayı kırmasına kırmıştım ama burunlarından soluduklarını duyuyordum şimdi de tam arkamda. Uzun bir ciyaklama koparıp dörtnala güneydoğuya doğru koşmaya başladım. Ama Küçük Çiçek ayak uyduramamıştı bana. Ani bir frenle hemen arkama dönüp bana yetişmesini bekledim ama zavallı Küçük Çiçek, sevgili Küçük Çiçek, benim<a id="GBS.0506.02"/> peşimden gelmeyi göze alan tek domuz olan sadık Küçük Çiçek, vahşi bir erkek domuzun saldırısına uğrayıp kıçından ısırılmıştı. Acı çığlıkları ayı bile soldururken yüksek sesle, “Bırak onu!” diye kükreyerek saldırgan domuza doğru atıldım hemen. “Kralım... devam edin, boş verin beni...” diye bağırdı Küçük Çiçek. –Beni buraya kadar dinledikten sonra biraz da olsun duygulanmadın mı? Bizim davranışlarımızın,<a id="GBS.0506.03"/> domuz da olsak, çok soylu olduğunu düşünmüyor musun?– Neyse işte o vahşi domuz onun kıçını ısırmaya devam ediyordu, Küçük Çiçek’in acı çığlıkları beni delirtmişti neredeyse, neredeyse de ne demek, anasını satayım, zırdeli olmuştum. Üzerime çaprazlama gelen iki erkek domuz onu kurtarmaya giden yolu kapatmıştı şimdi. Bütün savaş taktikleri ve stratejilerini filan bir kenara koyup bir tanesini<a id="GBS.0506.04"/> gözüme kestirdiğim gibi üzerine çullandım. Zamanında çekilemeyince dişlerimi boynunda buluverdi. Dişlerimin onun o kalın derisini geçip ta kemiklerine kadar dayandığını hissettim. Takla atıp benden sıyrılınca ağzıma bulaşmış leş gibi kanının ve diken gibi kıllarının tadını aldım. Ben onun boynunu ısırırken diğer erkek domuz da benim arka bacağımı ısırıyordu. Bir katır gibi teptim onu –bunu yapmayı<a id="GBS.0506.05"/> eşekken öğrenmiştim– tam yanaklarından. Sonra hızla arkama dönüp üzerine yürüdüğüm sırada acı acı inleyerek kaçtı hemen. Arka bacağımda dayanılmaz bir acı hissettim, bacağımdan bir parça deri koparmıştı hergele, kan damlıyordu yere ama o sırada bacağımdaki ağrıyı düşünecek halim yoktu, bir savaş çığlığı atarak ayaklanıp rüzgâr gibi kapaklandım Küçük Çiçeği ısıran o bozuk tohumun üzerine. Bu<a id="GBS.0507.01"/> sert atağımın o bozuk tohumun iç organlarını parçaladığını duyumsadım, gıkını bile çıkaramadan ölü gibi yere serildi boylu boyunca. Benim Küçük Çiçek’im hâlâ hayattaydı ama ölmek üzereydi. Ön toynağımla onu ayağa kaldırınca bağırsakları patır patır dışarı fırladı birden karnındaki yarıktan. Üzerinden duman çıkan, kaygan ve leş gibi kokan bu şeylerle nasıl başa çıkacağımı bilemedim. Elim ayağım birbirine<a id="GBS.0507.02"/> dolanmıştı, çaresizdim. İçim acıyordu.</p>
			<p>“Küçük Çiçek, Küçük Çiçek,” diye seslendim ona, “benim küçük sivilcem, iyi bakamadım sana...”</p>
			<p>Kendini zorlayıp gözlerini açınca bir mavi bir beyaz olan kasvetli bakışları çıktı ortaya, zar zor nefes alıyordu, kan ve salya akıyordu ağzından.</p>
			<p>“Kralım,” dedi güçlükle, “size kralım değil de... ağabey desem... olur mu?”</p>
			<p>“Olur ya, olur...” dedim<a id="GBS.0507.03"/> ağlayarak, “canım kız kardeşim benim, bu dünyadaki en yakınımsın sen...”</p>
			<p>“Ağabey... şanslıyım... çok şansıyım ben...” der demez nefes alması durdu birden, bacakları dört küçük sopa gibi kaskatı kesildi.</p>
			<p>“Ah canım kız kardeşim benim!” diye ağlayarak ayağa kalktım, aklıma ölmeyi koymuştum bir kere, Wu Nehri’nin kenarında kendi kılıcıyla boynunu keserek intihar eden Komutan Xiang Yu gibi<a id="GBS.0507.04"/> savaşacaktım geri kalan domuzlarla.</p>
			<p>Bir araya toplanmışlardı, korku dolu ama disiplinli bir tavırla geri çekilmeye başladılar, üzerlerine atılınca dört bir yana kaçışıp hemen ardından beni ortalarına alacak şekilde etrafımı sardılar. Savaş taktiklerini bir kenara bırakıp toslamaya, ısırmaya, çiftelemeye, omuz atmaya başladım, tamamen çaresizlik içinde kalmış bir domuz gibi ölümüne savaşıyordum,<a id="GBS.0507.05"/> her birini tek tek yaraladım ama ben de ağır yaralanmıştım. Savaş hattı bizi kum adacığının tam ortasındaki terk edilmiş savaş atı yetiştirme çiftliğinin kiremit çatılı harabelerinin önüne getirdiği zaman yarısı çamura gömülmüş, taştan yapılmış bir at yemliğinin hemen yanı başında oturan tanıdık bir gölge gördüm.</p>
			<p>“İhtiyar Diao, sen misin bu?” diye bağırdım şaşkınlıkla.</p>
			<p>“Kardeşim, bir gün<a id="GBS.0508.01"/> buraya geleceğini biliyordum senin,” deyip bir an sustuktan sonra o yabandomuzlarına dönüp, “ben sizin kralınız olamam, sizin gerçek kralınız odur!” diye devam etti Diao Xiaosan konuşmasına.</p>
			<p>Yabandomuzları bir anlık şaşkınlıktan sonra önümde diz çöküp burunlarını yere değdirerek hep bir ağızdan bağırmaya başladılar: “Kralımız çok yaşa! Çok yaşa!”</p>
			<p>Bir şeyler söylemek istiyordum ama olay<a id="GBS.0508.02"/> bu raddeye varınca daha ne diyebilirdim ki? Tam bir şaşkınlık içinde kum adacığında yaşayan yabandomuzlarının kralı olmuştum işte, gelip saygılarını sundular bana teker teker, insanların kralına gelince, hani şu ayın üzerinde oturanı diyorum, dünyadan üç yüz seksen bin kilometre uzaklıkta bir yere uçmuştu bile çoktan, devasa ay ise küçülüp gümüş bir tepsi kadar kalmıştı, insanların kralını dünyanın<a id="GBS.0508.03"/> en güçlü teleskopuyla baksak bile göremeyecektik bir daha.</p>
			 
			</article>
  <div style="display:none;"><a id="GBS.0508.04"/></div></body>
</html>