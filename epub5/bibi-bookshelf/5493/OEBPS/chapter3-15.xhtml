<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter3-15"><div style="display:none;"><a id="GBS.0560.01"/></div>
<article class="chapter">
			<h1 class="chapter_num">35</h1>
			<h1 class="chapter_title">Alev püskürten makinelerin Kesik Kulak’ı canından etmesi</h1>
			<h1 class="chapter_title">Bir tekneye dalan On Altı Numaralı Domuz’un intikam alması</h1>
			<p>İki hafta sonra kum adacığında yaşayan yabandomuzları katledildi. Mo Yan, “Domuz Yetiştirme Üstüne Öyküler” de ayrıntılarıyla anlatır bunu:</p>
			
			<blockquote>
			<p>3 Ocak 1982’de deneyimli avcı Qiao Feipeng’in danışmanlığında ve Vietnam Savaşı’ndan şanlı bir başarıyla dönen gazi<a id="GBS.0560.02"/> Zhao Yonggang önderliğinde oluşturulan küçük bir avcı takımı motorlu bir tekneye binip gürültüler eşliğinde kum adacığına çıktılar. Çoğu avcı takımı gibi gizliden iş çevirip avlarını şaşırtma yolunu seçmemişlerdi, kasten ve bilerek gürültü çıkardılar. Bolca sermayeleri vardı. On kişilik avcı takımının yedi tane ’56 model otomatik tüfeği ve yedi yüz tane zırh delici mermileri vardı. Bu özel mermiler<a id="GBS.0560.03"/> bir tank zırhını delemese de yabandomuzlarının karınlarının üzerinde çam reçinesi ve kumdan oluşmuş çörekten daha kalın, doğal bir zırhları olsa dahi delip geçmeye yeter de artardı bile. Avcı takımının en ürkütücü silahıysa üç tane alev püskürtme makinesiydi. Bu tuhaf aletler ilk bakışta halk komünü zamanında çiftçilerin tarım ilacı püskürtmek için kullandığı aletleri andırıyordu. Ön tarafı<a id="GBS.0560.04"/> uzun, sivri burunlu metal bir boru ve ateşleme cihazından, arka tarafıysa yuvarlak ve tıknaz metal bir silindirden oluşuyordu. Savaş deneyimi olan üç asker eskisi tarafından kullanılıyorlardı, adamların vücutlarının üst kısmı ve yüzleri alev almalarını önlemek için asbestten yapılmış bir koruyucuyla kaplanmıştı.</p>
			</blockquote>
			
			<p class="margin">Mo Yan şöyle devam eder:</p>
			
			<blockquote>
			<p>Avcı takımının gürültüyle karaya<a id="GBS.0560.05"/> çıkışı doğal olarak yabandomuzlarının dikkatini çekti. Tahta yeni çıkmış olan Kral Kesik Kulak otoritesini sağlamlaştırmak için insanlarla savaşmaya çok istekliydi. Haberi duyar duymaz heyecandan kızaran küçük gözleriyle keskin bir nara atıp derhal birliğini topladı. – İki yüzden fazla yabandomuzu savaş sanatı romanlarında anlatılan o yağmacı cüceler gibi keskin savaş çığlıkları atıp toplandılar hemen:<a id="GBS.0561.01"/> Kralımız çok yaşa!</p>
			</blockquote>
			
			<p class="margin">Mo Yan bundan sonra yaşanan acımasız katliamı tüyler ürperten ayrıntılarla yazar, benim için bile fazla bu. Üstelik ben sadece bir domuzum, evet, ben de bir domuzum. Şöyle yazar:</p>
			
			<blockquote>
			<p>... Hemen hemen ilk savaşta olduğu gibi başladı her şey, Kesik Kulak, Domuz Birliği’nin önüne diz çökmüştü, arkasına bir kaz sürüsü gibi kademeli olarak sıralanmış yüz kadar<a id="GBS.0561.02"/> yabandomuzu vardı, bunun dışında ellişerlik iki gruba ayrılmış olan iki takım daha vardı, hızla iki kanadı sarıp üç taraflı bir kuşatma altına aldılar avcı takımını, domuzların arkasında da kuşatmanın dördüncü kanadını oluşturan, gürüldeyerek akan nehir vardı. Domuzların zaferi güvence altına alınmıştı çoktan ama insanlar bu tehlikenin farkında bile değildi hâlâ. Üç kişi önde duruyordu, yüzlerini<a id="GBS.0561.03"/> doğuya dönüp Domuz Birliği ve kralları Kesik Kulak’la karşı karşıya kaldılar. Sağda ve solda ikişer kişi; ikisi güneye, diğer ikisi de kuzeye bakacak şekilde konuşlandılar, kanatları oluşturan takımlarla karşı karşıyaydılar. Alev püskürtme makinelerini taşıyan üç kişi en arkada dikilmiş, sanki işleri yokmuş gibi sağa sola bakınıyorlardı. Güle oynaya doğuya doğru ilerlemeye başladılar sonra. Domuzlar<a id="GBS.0561.04"/> da kuşatmayı yavaştan daraltmaya koyuldular. Kesik Kulak’la aralarında yaklaşık elli metre kala Zhao Yonggang’ın emriyle üç taraftan aynı anda yaylım ateşine başladı o yedi otomatik tüfek. Makineli tüfekler çok iyi konuşlanmıştı. Önce üçer, hemen ardından yine üçer atış yapıldı, en sonunda mekik dokur gibi bütün mermiler boşaltıldı. “Ta ta ta, ta ta ta, tatatatatatata...” Böylesine hızlı bir yaylım<a id="GBS.0561.05"/> ateşi domuzların hayal gücünün çok çok ötesindeydi. Yedi tüfek yüz kırk tane mermiyi beş saniye içinde ateşlemişti, üçe ayrılmış olan Domuz Birliği’nden en azından otuz kadar domuz yere serildi hemen. Mermilerin çoğu kafalarına isabet etmişti, kafataslarına giren mermiler hemen patlıyordu. Çok sefil bir şekilde öldü bu domuzlar, kiminin beyni parçalandı kiminin gözü fırladı yuvalarından. Kesik<a id="GBS.0562.01"/> Kulak domuzlar kralı olmanın verdiği içgüdüyle silah sesini duyar duymaz başını eğmesine rağmen bir dizi mermi onun o sağlam kulağını da parçalayıverdi. Keskin bir çığlık atıp avcı takımının üzerine atıldı, bu sırada alev püskürtme makinelerini taşıyan üç deneyimli avcı üç adım öne çıktı, yere yatıp aynı anda ateş ettiler, bu üç ejderhanın püskürttüğü üç ateş topu adamların önlerinden sanki aynı<a id="GBS.0562.02"/> anda yüz kazın dışkılaması gibi sesler çıkararak havaya yükseldi. Bu yapışkan alev toplarının dilleri Domuzlar Kralı Kesik Kulak’ı bir bohça gibi sarıp üç metre kadar yukarıya yükseldi, kral ortadan kaybolmuştu, sadece koşturan bir alev topu vardı şimdi, yerde yuvarlandı, yaklaşık yirmi saniye sonra hareketsiz kalınca olduğu yerde yanmaya devam etti. Güneydeki ve kuzeydeki domuzlar da krallarıyla<a id="GBS.0562.03"/> aynı kaderi paylaştılar. Yabandomuzlarının üzerlerindeki kalın çam reçinesi tabakası çok yanıcı bir madde olduğundan yanmaları için küçük bir kıvılcım bile yeterliydi aslında. Onlarca tutuşmuş domuz acı çığlıklar atıp deli gibi koştururken içlerinden zeki olan birkaçı yere yatıp yuvarlandı, geri kalansa koşmaya devam etti. Ağaç kovuklarına ve çalıların arasına dalıp büyük bir yangına sebep oldular.<a id="GBS.0562.04"/> Kum adacığı duman altında kaldı, yanık kokusu göğe doğru yükseliyordu. Geriye kalan vurulmamış ve yanmamış domuzlarsa korkudan iyice aptallaşmıştı, başsız bir sinek sürüsü gibi çarpıp durdular birbirlerine. Avcılar nişan alıp tek tek vurarak Cehennemin Efendisi Yama’nın yanına gönderdiler geri kalanları...</p>
			</blockquote>
			
			<p class="margin">Şöyle devam eder Mo Yan:</p>
			
			<blockquote>
			<p>Bu çılgın domuz katliamı çevre korumacılığı<a id="GBS.0562.05"/> açısından bakılırsa biraz fazla aşırıya kaçmış sayılırdı. Yabandomuzlarının trajik ölümü bir de yangınla sonuçlandı. Qi Dağı’nda yapılan savaşta Zhuge Liang’ı ateş hattında gören Saltanat Vekili Shu uzun uzun içini çekip iki gözü iki çeşme ağlamamış boşuna! 2005 yılında Kore Yarımdası’nda Kuzey ve Güney Kore’yi ayıran askerden arındırılmış bölgeyi ziyaret ettiğimde 38. paralelin geçtiği iki kilometrelik<a id="GBS.0563.01"/> o insansız alanın iki tarafında etrafta koşturan yabandomuzlarını, ağaç tepelerindeki kuş yuvalarını ve uçuşan balıkçıl sürülerini görünce bizim Wu ailesinin Kumla Ağzı’nda organize edilmiş büyük katliamı hatırladım birden, öldürülen yabandomuzları her türlü kötülüğü işlemiş olsalar bile derin bir pişmanlık çöreklendi içime. Katliamda kullanılan alev püskürtme makineleri büyük bir yangına<a id="GBS.0563.02"/> neden olmuş, kum adacığının çam, söğüt ve ılgın ağaçlarıyla bütün bitki örtüsü yanıp kül olmuştu. Kum adacığında yaşayan diğer canlılardan kanatları olanlar uçup kaçmış, geriye kalan kanatsızların kimi toprağın altındaki yuvalarına sürünerek kimi de nehre atlayarak hayatlarını kurtarmıştı ama yarıdan fazlası yanarak öldü...</p>
			</blockquote>
			
			<p class="margin">O gün Yunliang Nehri’nin güney kıyısındaki kızıl söğütlerin<a id="GBS.0563.03"/> arasında durmuş, adacığın üzerinden yükselen duman ve ateş bulutlarına tanıklık ediyordum kendi gözlerimle, tüfeklerin havai fişek gibi patlayan atışlarını ve yabandomuzlarının deli gibi ulumalarını duydum, karayelin taşıdığı o boğucu kokuyu da aldım elbet. Tahtımdan feragat etmeseydim onlarla birlikte aynı kaderi paylaşacağımı çok iyi biliyordum, işin tuhaf tarafı kendimi hiç de şanslı hissetmiyordum<a id="GBS.0563.04"/> bu yüzden, böylesine sefil bir hayat sürmektense o yabandomuzlarıyla birlikte ateş denizinin ortasında yanmayı yeğlerdim.</p>
			<p>Felaketten sonra nehre atlayıp kum adacığına çıktım, yanmış ağaçları, kömürleşmiş domuz cesetlerini ve adacığın sahiline uzanmış olan çeşitli hayvanların şişmiş cesetlerini gördüm. Öfke ve hüzün arasında bocaladım biraz, en sonunda öfke ve hüzün birleşip iki başlı zehirli<a id="GBS.0563.05"/> bir yılan gibi dişlerini geçirdi yüreğime...</p>
			<p>İntikam almayı filan düşünemiyordum, bu ezici keder yakıyordu içimi. Bir saniye olsun bırakmadı peşimi, savaş arifesinde içi içini yiyen bir asker gibi huzursuzdum. Nehre atlayıp akıntının tersine doğru yüzmeye başladım. Yorulunca arada nehrin iki yakasında uzanan ılgınların arasına giriyordum. Bir kokunun peşine düşmüştüm. Benzin ve yanmış domuz<a id="GBS.0564.01"/> cesetlerinden çıkan kokunun karışımıydı bu, bazen acı bir tütün kokusuyla ucuz bir <em>baijiu</em> kokusu da karışıyordu araya. Bu kokuyu bir gün boyunca takip ettikten sonra şeytanın cisimleşmiş hali olan o günahkâr motorlu teknenin görüntüsü sislerin arasından yavaş yavaş çıkan bir sahne gibi belirmeye başladı zihnimin derinliklerinde.</p>
			<p>Yaklaşık on iki metre uzunluğunda bir tekneydi bu. İki santim<a id="GBS.0564.02"/> kalınlığındaki çelik plakaların kaynakla birbirine kabaca tutuşturulmasıyla yapılmış, çelik mavisi, sivri köşelerinde yeşim taşı yeşili su otlarının asılı olduğu bir tekne işte. Pervanesini çalıştırmak için yirmi beygir gücünde dizel motor monte edilmişti üzerine. Kaba, hantal, çelikten yapılmış garip bir mahluk. Üzerinde on kişilik bir avcı takımıyla akıntının aksine doğru yol alıyordu. On avcıdan<a id="GBS.0564.03"/> normalde ilçede çalışan altısı mobilize askerler gibi adacığa gelip görevlerini başarıyla tamamladıktan sonra otobüse atlayıp ilçeye geri dönmüşlerdi, teknede liderleri Zhao Yonggang ve avcılar –Qiao Feipeng, Liu Yong ve Lü Xiaopo– kalmıştı sadece geriye. Nüfus patlaması, arazi kıtlığı, bitki örtüsünün tahribatı ve sanayi kirliliği gibi nedenlerden ötürü Gaomi Kuzeydoğu Bucağı’nda yabantavşanı<a id="GBS.0564.04"/> ve yabantavuğu gibi küçük canlıların hepsi neredeyse çoktan yok olmuş ve profesyonel avcıların çoğu da başka mesleklere yönelmişti, bu üçü istisnaydı ama, o zamanlar aslında eşeklerin öldürdüğü iki kurdun leşini sahiplenip muazzam bir üne sahip olmuşlardı bütün ilçede, ünlerine ün katan domuz katliamı sayesinde kahraman ilan edilmişlerdi ve bütün medya peşlerindeydi artık. Diao Xiaosan’ın ganimet<a id="GBS.0564.05"/> olarak taşıdıkları cesediyle birlikte elli kilometre uzaklıktaki ilçe merkezine yol alıyorlardı nehrin üzerinde. Böylesine hızlı bir tekneyle sabah çıktıkları yola akşam olmadan varırlardı. Ama bu seyahati bir zafer turuna çevirmeyi seçtiler nedense. Her köyde demir atıp sözde domuzlar kralının cesedini gösteriyorlardı köylülere. Diao Xiaosan’ın cesedini kıyıya taşıyıp boş bir alanda sergiliyorlardı<a id="GBS.0565.01"/> köylülerin daha yakından bakmaları için. Fotoğraf makinesi olan bazı zenginler fırsat bu fırsattır deyip aileleri ve yakın arkadaşlarının hatıra fotoğraflarını çekiyorlardı domuzlar kralının cesediyle. İlçe gazete ve televizyonundan gelen muhabirler bu zafer turunu başından sonuna kadar sıkı bir takibe alıp rapor ediyorlardı. Böylesine zengin bir atmosfer muhabirlerin saçma duygulanımlarla dolu<a id="GBS.0565.02"/> yazılar yazmasına vesile oluyordu. Ne “bütün köyün yataktan çıkmadığı” kaldı ne de “izleyicilerin yarattığı izdiham”. Lü Xiaopo, liderleri Zhao Yonggang’a izleyicilere bilet kesmeyi önerdi: İzlemesi bir yuan, fotoğraf çekmesi iki yuan, kralın azıdişlerine dokunurken fotoğraf çektirmesi üç yuan, kralın üzerine binip fotoğraf çektirmesi beş yuan, avcı takımı ve domuzlar kralının cesediyle birlikte<a id="GBS.0565.03"/> fotoğraf çektirmesi de on yuan. Qiao Feipeng ve Liu Yong’u baştan çıkarmaya yetmişti bu öneri ama Zhao Yonggang kesinlikle reddetti. Bir seksen boyunda, ince belli, geniş omuzlu, kolları normal bir insandan daha uzun, sol ayağı hafifçe topallayan, ince yüzlü ve çok azimli biri olan bu adam görünüşe göre gerçekten kahraman bir erkeğe benziyordu. Vardıkları her köyde köyün yerel kadrolarının sıcak misafirperverlikleri<a id="GBS.0565.04"/>nin tadını çıkarıyordu avcılar. Ziyafet sofrasında kadeh tokuşturuluyor, masada bir kuşsütü eksik oluyordu. Qiao Feipeng’in anlatmaya başladığı domuz avı Liu Yong ve Lü Xiaopo’nun araya girip süslediği ayrıntılarla zenginleştiriliyor, her seferinde biraz daha yağ ve sirke katılarak abartılıyor, her seferinde gerçek ve kurgu arasındaki mesafe giderek daralıyor, her seferinde içi<a id="GBS.0565.05"/> sıkılan Zhao Yonggang daha çok içiyor ve sarhoş olduktan sonra durup dururken alaycı kahkahalar atıp insana ne yapacağını şaşırtıyordu.</p>
			<p>Yukarıdaki ayrıntılı ziyafet sofrası betimlemeleri doğal olarak Mo Yan’ın yazdıklarından geliyor. Güpedündüz karaya çıkıp onların peşine takılamadığımdan sadece nehirdeyken olan biteni anlatabiliyorum ben.</p>
			<p>Turun son gecesi soğuk ve rüzgârlı bir geceydi,<a id="GBS.0566.01"/> neredeyse dolunay gibi yuvarlak olan ayın yüzü solgundu epey, sanki cıva zehirlenmesinden mustaripmiş gibi mavi yeşil bir solgunluktu bu ve aynı solgunluk giderek durgunlaşan nehrin üzerine de yansıyordu. Nehrin akışı gözle görülür bir şekilde durgunlaşmış ve yer yer ince bir buz tabakası kaplamıştı üzerini insanın gözünü acıtan mavi bir parıltıyla. Nehrin sol kıyısındaki ılgın ağaçlarının arasına<a id="GBS.0566.02"/> çömelip ağaçların yapraksız kalmış, çıplak dalları arasından ağaç gövdelerinden inşa edilmiş olan basit iskele üzerinde cereyan eden olayları izliyordum, tekne iskeleye yanaşıp demir attı birden. Gaomi Kuzeydoğu Bucağı’nın ilk kasabasıydı burası, adı da Eşek Hanı’ydı, yüz yıl önce eşek tacirlerinin toplandığı bir yer olduğundan ötürü bu adla anılıyordu. Kasabanın üç katlı mütevazı hükümet binası<a id="GBS.0566.03"/> ışıl ışıl parlıyordu, binanın dış cephesi sanki üzerine bir kat domuz kanı çekilmiş gibi duran koyu kırmızı tuğlalarla örülmüştü. Kahraman domuz avcıları için verilen ziyafet bu binanın geniş salonlarından birinde düzenlendi, arada sırada tokuşturulan kadehlerin çınlaması duyuluyordu dışarıdan. Binanın önündeki meydan da –Ximen köyünde bile bir tane vardı bundan, koskoca kasabada da olsundu artık–<a id="GBS.0566.04"/> ışıl ışıl parlıyordu ve gürültülü bir kalabalık toplanmıştı buraya, kasaba sakinlerinin Diao Xiaosan’ın cesedini ahlar ve ohlar eşliğinde izlemeye geldiğinden adım gibi emindim, bir de elinde polis copu olan bir bekçi olmalıydı kesin, bir yerlerden domuz kılından yapılan diş fırçasıyla fırçalanan kapkara dişlerin bile beyazladığını duymuş olan bir grup kara dişli genç, ağızlarından salyalar akıtan<a id="GBS.0566.05"/> büyük bir gıptayla bakıyordu domuzlar kralının yelesindeki tüylere.</p>
			<p>O akşam dokuz sularında sabrım meyvelerini vermeye başladı. Onlarca gürbüz delikanlı Diao Xiaosan’ın bir kapı kanadına koydukları cesedini şarkılar söyleyip ıslıklar çala çala iskeleye taşıyordu. Kırmızılar giymiş iki güzel genç kız ellerinde birer kırmızı fenerle yolu aydınlatırken arkalarından gelen saçı sakalı ağarmış ihtiyar<a id="GBS.0567.01"/> bir adam yürek sızlatan bir sesle, basit ama melodik ve çok sıkıcı sözleri olan bir mersiye düzerek gençlerin bu sözde cenaze alayına tempo tutarak adımlarını koordine ediyordu.</p>
			<p>“Ah domuzlar kralı –doğruca tekneye gidiyorsun– ah domuzlar kralı – doğruca tekneye gidiyorsun ah!”</p>
			<p>Diao Xiaosan’ın cesedi çoktan kokmaya başlamış ve görünüşe göre üzerinde taşındığı kapı kanadı kadar sertleşmişti,<a id="GBS.0567.02"/> soğuk hava cesedin tamamıyla çürümesine engel oluyordu. Cesedi tekneye yerleştirdiklerinde tekne suya daha da batıverdi birden. Ben, On Altı Numaralı Domuz, Kesik Kulak ve Diao Xiaosan arasında komuzlar kralı olmayı en çok hak edenin ihtiyar Diao olduğunu düşünüyorum aslında. Çoktan ölmüş olmasına rağmen teknenin üzerinde çömelmiş dururken sanki hâlâ hayattaymış gibi tüm heybetiyle duruyordu.<a id="GBS.0567.03"/> Ayın solgun ışınları heybetine heybet katıyordu, sanki her an ayağa kalkıp suya atlayacak ya da karaya zıplayacak gibi görünüyordu.</p>
			<p>Çoktan körkütük sarhoş olmuş olan dört avcı sonunda teşrif ettiler. Yerel kadroların desteğiyle sallana sallana iskelede yürüyorlardı. Onların yolu da fener taşıyan yine kırmızılar giymiş iki genç kız tarafından aydınlatılıyordu. Ahşap iskeleye on metre kadar<a id="GBS.0567.04"/> yakınlaşmıştım ben de, avcıların vücudundan yayılan içki ve sigara dumanı önümde uzanan havayı zehirlemişti bile. O sırada yatışmıştı içim, gözlerimin önünde cereyan eden hiçbir şeyin benimle bir alakası yokmuş gibi sakin bir tavır takınmıştım. Tekneye binmelerini izledim.</p>
			<p>Sağ salim tekneye bindikten sonra kendilerini uğurlamaya gelen kibar ev sahiplerine ikiyüzlü teşekkürlerini sundular,<a id="GBS.0567.05"/> iskelenin üzerindeki ev sahipleri de aynı şekilde teşekkür etti onlara. Sonra güzelce oturdular teknenin içine. Liu Yong motoru çalıştırmak için ipini çekti, muhtemelen soğuktan olacak çalışmadı motor, motoru çalıştırmak için ısıtmak gerekiyordu biraz. Pamuktan yaptığı bir meşaleyi benzine batırıp tutuşturdu hemen, meşalenin ay ışığını uzaklaştıran sarı alevleri Qiao Feipeng’in solgun yüzüyle yüzünün<a id="GBS.0568.01"/> içine göçmüş gibi duran ağzını, Lü Xiaopo’nun şişmiş yüzüyle kızarmış burnunu, Zhao Yonggang’ın sırıtkan yüzünü ve arkadaşım Diao Xiaosan’ ın azıdişleri kırılmış olan ağzını aydınlattı. İyice sakinleşmiştim artık, kutsal bir heykelin önünde duran yaşlı bir keşiş gibiydim sanki.</p>
			<p>Motor nihayetinde çalışınca geceyi ve ayı ürkütüverdi o korkunç gürültüsü. Tekne yavaş yavaş hareket etti. Nehir<a id="GBS.0568.02"/> kenarındaki ince buz tabakasının üzerinden çalımla iskeleye doğru yürüdüm, sanki avcıları uğurlamak için gelen kasaba sakinlerinden birinin yanında gelmiş olan evcil bir domuz gibi. Genç kızların ellerinde salınan iki kırmızı fenerin titrek ışığı havaya sıçradığım sırada tam da ihtiyacım olan o kahramanca atmosferi yaratıyordu.</p>
			<p>Hiçbir şey düşünmüyordum, tıpkı Mo Yan denilen o ufaklığın öğrendiği<a id="GBS.0568.03"/> şeyleri papağan gibi tekrarlaması gibiydi her şey, sadece harekete geçtim, eyleme geçmiştim işte, etrafımı saran o uyuşmuş, şekil değiştirmiş ve abartılmış şeylere karşı herhangi bir şey hissetmiyordum artık, ne bir düşünce ne de bir duygu vardı kafamın içinde, tamamen boş bir beyazlığa bürünmüştü beynim. Hafifçe sıçramıştım sadece, gerçekten de hafifçe sıçramıştım sadece, tıpkı geleneksel<a id="GBS.0568.04"/> Pekin Operası “Beyaz Yılanın Efsanesi”nin o çok romantik açılış sahnesindeki gibiydi her şey, güzel bir genç kıza dönüşmüş olan o beyaz yılanın tekneye yaptığı narin atlayış gibiydi. Kulaklarımın dibinde <em>jinghu</em>’nun o romantik melodisi çalıyordu, tekne hareket ettiğinde çalan gongun sesi gibi, Gaomi Kuzeydoğu Bucağı’nın o uzun nehriyle alakalı değil de Hangzhou’nun Batı Gölü’nde geçen romantik<a id="GBS.0568.05"/> bir hikâyeye girer gibi bir şeydi hissettiğim, insanların sonradan yorumlar yapacağı, efsaneleştirip üzerine şarkılar yazacağı, o şarkıları söylerken yine yorumlarda bulunacakları ve o şarkılar söylenirken yapılan yorumları efsaneleştirip bu kez de onları şarkılaştıracakları bir şeydi işte. Evet, o sırada ne bir şey düşünüyor ne de bir şey hissediyordum, rüyada gibiydim ve rüya gerçekliği kırıyordu.<a id="GBS.0569.01"/> Teknenin aniden battığını ve azgın suların kaldırdığı teknenin yavaşça yeniden yükseldiğini hissettim, teknenin etrafını saran su değildi artık, dört bir yana saçılan mavi cam kırıklarıydı gördüğüm, sessizlik hâkimdi havaya; ama aynı zamanda çok çok uzaklardan duyulan bir ses de vardı, bir insanın ya da bir domuzun suyun dibinden duyduğu, ta kıyıdan aşağılara yayılan bir ses. Mo Yan’ın yakın arkadaşısın<a id="GBS.0569.02"/> sen, lütfen söyle ona bu romanın gizini: Her büyük hikâyenin karakteri, gerçeği kavrama ve güçlü bir anlatım aracı eksikliği çektiği sırada onları suyun dibine batırıp öyle anlattırsın hikâyesini. Burası sessizliğin sesinin ülkesi, burası renksizliğin rengine boyanmış bir ortam, evet, doğru olan her şey burada, suyun dibinde gerçekleşir. Eğer benim sözümü dinlerse bir gün büyük bir yazar<a id="GBS.0569.03"/> olur. Bunları benim arkadaşım olduğun için söylüyorum sana; Mo Yan senin arkadaşın olduğundan ötürü benim de arkadaşım sayılır, bu dediklerimi söyle lütfen ona.</p>
			<p>Tekne yana yatınca Diao Xiaosan ayağa kalkacakmış gibi göründü birden. Ayın zihni de şimdi bu romanı yazan yazarınki gibi bomboş bir beyazlığa bürünmüştü. O sırada motorun üzerine eğilmiş olan Liu Yong balıklama nehrin içine düşünce<a id="GBS.0569.04"/> suyun mavi beyaz dalgaları cam kırıkları gibi sıçradı dört bir yana. Motor titremeye başladı, siyah dumanlar püskürttü, sesi iyice zayıflamıştı, yalan değil, kulaklarıma su kaçmış gibi az duyuyordum sesini. Lü Xiaopo’nun vücudu sallanmaya başladı, ağzını kocaman açmış sarhoş nefesini salıyordu, sonra arkaya düştü, vücudunun yarısı teknenin içinde kaldı, diğer yarısıysa teknenin dışında duruyordu,<a id="GBS.0569.05"/> teknenin sert çelik kenarı tam beline denk geliyordu, hemen ardından balıklama nehrin içine daldı, etrafa yine o sessiz cam kırıklarını andıran mavi beyaz sular sıçradı. Teknenin içinde zıplamaya başladım, iki yüz elli kiloluk cüssem iyice salladı o küçük tekneyi. Avcı takımının danışmanı, yıllar önce benimle bir münasebeti olmuş olan Qiao Feipeng’in iki bacağı birden çözüldü hemen, teknenin içine<a id="GBS.0570.01"/> diz çöküp secde etmeye başladı ardı ardına, bu haliyle çok komik görünüyordu. Hiçbir şey düşünmüyordum, zihnimin derinliklerinde dolanan o yıllanmış tahıl ve çürümüş kepeklerin bile peşine düşmedim, başımı indirip kaldırmamla onu tutup tekneden aşağıya atmam bir oldu. Hiç ses çıkmadı, cam kırıkları gibi etrafa sıçradı su yine. Sadece o yiğit Zhao Yonggang kalmıştı şimdi geriye, elindeki sopayı<a id="GBS.0570.02"/> kaldırdığı gibi –taze çam kokuyordu sopa galiba, düşünecek halim yoktu pek– kafama geçirdi. Beynimin içinden kulak zarlarıma uzanan bir ses duydum. Sopa ikiye ayrılmıştı, yarısı suya düştü, diğer yarısıysa onun elinde kaldı. Kafamın acıyıp acımadığını düşünecek zamanım yoktu, gözlerimi elindeki üzerinde ay ışığında açmış bir çiçek gibi duran maş fasulyesi taneleri olan o yarım sopaya dikmiştim. Sopa<a id="GBS.0570.03"/> direkt ağzıma doğru savrulunca hemen ağzımı açtım. Bir güzel ısırdım sopayı. O da sopayı geri çekmeye çalışıyordu. Tüm gücüyle hem de. Gerçekten de çok güçlüydü. Yüzünün, ayı gölgede bırakmak isteyen bir fener gibi kızardığını gördüm. Dişlerimi gevşettim birden ama birden öylesine yapıvermiştim bunu, planladığım bir şey değildi, sopa dişlerimden sıyrılır sıyrılmaz adam da gerileyerek tekneden aşağıya<a id="GBS.0570.04"/> yuvarlandı. İşte o sırada bütün sesler, bütün renkler ve bütün kokular üzerime çullandı birden.</p>
			<p>Nehre atlayınca metrelerce yükseğe su sıçrattım. Su soğuk ve yapışkandı, yıllanmış bir içkiyi andırıyordu. Dördünün birden suyun üzerinde süzüldüğünü gördüm. Liu Yong ve Lü Xiaopo çoktan körkütük sarhoş olmuştu zaten, ne herhangi bir uzuvlarını hareket ettirecek mecalleri ne de düşünebilecek beyinleri<a id="GBS.0570.05"/> kalmıştı geriye, bu yüzden onları öbür tarafa yollamak için yardım etmeme gerek bile yoktu. Aralarında insana benzeyen tek kişi olan Zhao Yonggang eğer sıkı bir mücadele verip karaya ulaşırsa yaşamasına izin verecektim. Qiao Feipeng hemen yanımda debeleniyordu, o mor burnunu suyun üzerinde tutup nefes almaya çalışırken çok iğrenç görünüyordu. Ön toynaklarımdan birini kaldırıp o kel kafasına<a id="GBS.0571.01"/> vurunca hareketsiz kaldı, kafası suyun içine girince kıçı çıktı bu kez sudan.</p>
			<p>Kendimi suyun akışına bırakıp nehrin aşağısına doğru süzüldüm, nehir ve ay ışığı birleşip gümüş rengi bir sıvı oluşturmuştu, sanki birazdan donuverecekmiş gibi duran eşek sütünü andırıyordu. Arkamda motorun deli gibi kükreyen sesini duydum, kıyıdansa şaşkın çığlıklar atan bir koronun sesi geliyordu. Birinin şöyle<a id="GBS.0571.02"/> bağırdığını duydum:</p>
			<p>“Ateş edin, ateş edin!”</p>
			<p>O altı asker eskisi ilçeye dönerken avcı takımının tüfeklerini de yanlarında götürmüştü, barış zamanıydı artık ve yabandomuzlarını öldürmek için böylesine gelişmiş silahları kullandıklarından dolayı bu planı yapanlar da cezalandırılmıştı.</p>
			<p>Suyun dibine dalıp bütün sesleri yukarıda ve arkamda bıraktım büyük bir romancı gibi.</p>
			 
			</article>
  <div style="display:none;"><a id="GBS.0571.03"/></div></body>
</html>