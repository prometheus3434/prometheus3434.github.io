<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter3-8"><div style="display:none;"><a id="GBS.0422.01"/></div>
<article class="chapter">
			<h1 class="chapter_num">28</h1>
			<h1 class="chapter_title">Hezuo’nun gönlü olmadan Jiefang’la evlendirilmesi</h1>
			<h1 class="chapter_title">Huzhu’nun güle oynaya Jinlong’a varması</h1>
			<p>İki ay geçmişti ama ne Lan Jiefang ne de Ximen Jinlong iyileşecek gibi görünüyordu. Huang’ların ikiz kızlarının akıl sağlığında da bazı sorunlar baş göstermeye başlamıştı. Mo Yan’ın romanında yazdığına göre; Jiefang harbiden kafayı yemiştin sen, Ximen Jinlong’sa sadece deli numarası yapıyordu.<a id="GBS.0422.02"/> Deli taklidi yapmak, utancı maskeleyen kırmızı bir duvaktır, bir kere taktınız mı bütün skandallar örtülüverir hemen. Biri delirince geriye söylenecek pek bir şey de kalmaz, değil mi? Ximen köyü Domuz Çiftliği o sıralarda ününün keyfini çıkarıyordu. Hasat başlamadan önce verilen kısa bir moladan istifade eden ilçe yönetimi, çiftliğin deneyimlerinden bir şeyler öğrenmek için Ximen köyü Domuz Çiftliği’ne<a id="GBS.0422.03"/> bir gezi daha düzenledi. Bu geziye sadece ilçeden değil, diğer ilçelerden de konuklar katıldı. Jinlong ve Jiefang’ın böylesine kritik bir anda delirmiş olması Hong Taiyue’nin iki kolunu birden tam da omuzlarından kesmeyle eşdeğerdi.</p>
			<p>Komün Devrim Komitesi’nden gelen bir telefonla Askerî Bölge Lojistik Bölümü’nün çiftliği gözlemlemek için bir heyet göndereceği bildirilmişti, yerel ve ilçeden<a id="GBS.0422.04"/> gelen üst düzey yetkililer de bizzat eşlik edeceklerdi heyete. Hong Taiyue bu durumla baş edebilmek için köyün en akıllı adamlarını çağırıp bir toplantı düzenledi. Mo Yan, Hong Taiyue’nin ağzında uçuk çıktığını ve gözlerinin kan çanağına döndüğünü yazar romanında. Ayrıca Lan Jiefang, senin <em>kang</em>’ın üzerine uzanıp boş gözlerle etrafa bakıp sinirleri kopmuş bir timsah gibi durmadan iki gözü iki çeşme<a id="GBS.0422.05"/> ağladığını ve çamurlu gözyaşlarının domuz besleme kabından taşan damıtılmış su gibi göründüğünü yazar. Bu sırada Jinlong da yan odada sanki az önce arsenik yemiş de ölümden dönmüş bir tavuk gibi olduğu yere mıhlanmış oturmaktaydı, biri içeriye girince başını kaldırıp deli gibi kıkırdıyordu.</p>
			<p>Mo Yan’ın romanına göre Ximen köyü Üretim Tugayı’nın liderleri üzgünce başlarını eğmiş, çaresiz bir<a id="GBS.0423.01"/> halde ne yapacaklarını düşündükleri zaman Mo Yan, göğsünde sanki bambudan bir zırh varmışçasına bir özgüvenle toplantı salonuna girmiş. Onun yazdıklarının hepsine güvenmemek gerek; ama romanlarında yazdıklarının çoğu abartılı ve asılsız şeyler, rüzgârın peşine düşüp gölgeleri yakalamak istiyor sonuçta ve yazdıkları sadece referans olarak kullanılabilir.</p>
			<p>Mo Yan’ın dediğine göre toplantı salonuna<a id="GBS.0423.02"/> girer girmez Huang Tong tarafından dışarı kışkışlanmış. Ama bizimki orayı terk edeceğine zıplayıp masanın üzerine çıkmış, masanın kenarına oturup iki lif kabağını andıran o kısa bacaklarını bir ileri bir geri sallamaya başlamış. Bu sırada çoktan yerel milis komutanı ve güvenlik şefi olmuş Panter Sun ayağa kalkıp Mo Yan’ı kulaklarından yakalamış. Hong Taiyue eliyle Panter Sun’a işaret edip onu<a id="GBS.0423.03"/> bırakmasını istemiş.</p>
			<p>“Genç adam, yoksa sen de mi delirdin?” demiş Hong Taiyue alay ederek, “Ximen köyünün nasıl bir feng shui’si var da senin gibi harika bir karakter yetiştirdi hiç bilmiyorum?”</p>
			<p>“Delirmedim,” diye yazar Mo Yan o kötü şöhretli “Domuz Yetiştirme Üstüne Öyküler” adlı kitabında, “benim sinirlerim kabak asması sarmaşığı gibi kalın ve serttir, rüzgârda bir ileri bir geri salınan<a id="GBS.0423.04"/> bir düzine kabak taşısa da kopmaz, dünyadaki herkes delirse dahi bir ben kalırım aklı başında.” Ardından şöyle ekler, “Sonra şaka yollu şöyle dedim, ‘Ama sizin taburun değerli iki komutanı çoktan kafayı yedi. Bunun sizi çok kötü bir duruma soktuğunu biliyorum, işte bu yüzden hepiniz kuyunun içine düşmüş maymun sürüsü gibi başınızı kaşıyıp duruyorsunuz.’”</p>
			<p>“Evet, bizi çok kötü bir duruma sokan<a id="GBS.0423.05"/> şey tam da bu,” dedi Hong Taiyue diye yazar Mo Yan, “bizler kuyuya düşmüş bir maymun sürüsü bile değiliz, daha da kötüsü çamura saplanmış bir eşek sürüsüyüz. Bizi bu durumdan kurtaracak iyi bir fikriniz var mı, Mo Yan Beyefendi?” Mo Yan’ın hikâyesi şöyle devam ediyor:</p>
			
			<blockquote>
			<p>Hong Taiyue ellerini göğsünde kavuşturup zeki bir komutanı onurlandıran bilge bir hükümdar gibi önümde eğildi ama asıl<a id="GBS.0424.01"/> amacı beni gülünç bir duruma düşürüp benimle dalga geçmekti. Böyle bir durumla başa çıkmanın en iyi yolu aptal numarası yapıp onların o sözde zekâsını bir ineğe sitar çalmaya ya da bir domuza şarkı söylemeye çevirmekti. Bir parmağımı uzatıp Hong Taiyue’nin en azından beş kış ve altı yazdır üzerinden çıkarmadığı ve bu kadar zamandır suya sabuna temas etmemiş olan askerî tuniğinin şişkin cebini<a id="GBS.0424.02"/> işaret ettim. “Ne?” dedi Hong Taiyue başını eğip cebine bakarak, “Sigara,” dedim, “cebinde bir paket Amber marka sigara var.” Amber marka sigaranın paketi üç nokta dokuz yuandı, o zamanın en pahalı sigarası olan Ön Kapı’yla eşdeğerdi bu, böyle pahalı bir sigarayı bir komün sekreteri bile idareli içerdi. Hong Taiyue paketi isteksizce çıkarıp bir sigara uzattı bana. “Gözünde x-ray mi var be ufaklık?<a id="GBS.0424.03"/> Bizim Ximen köyünde senin yeteneklerini göz ardı ediyoruz galiba.” Tiryaki gibi içmeye başladım sigarayı, üç duman halkası yapıp uzun bir duman bulutuyla birleştirdim, hemen ardından, “Hepinizin beni hor gördüğünü biliyorum,” dedim, “köpek boku kadar değeri olmayan küçük bir çocuğum gözünüzde ama çoktan on sekizime girdim ben, koca adam sayılırım artık, boyum kısa, yüzüm bebek gibi olabilir ama Ximen<a id="GBS.0424.04"/> köyünde benden akıllısını bulamazsınız!”</p>
			<p>“Öyle mi?” dedi Hong Taiyue gülerek, ardından etrafındakilere bakıp, “Senin on sekizine girdiğini ve bu kadar zeki olduğunu hiç bilmiyordum doğrusu,” diye devam etti. Etraftakiler de alaycı kahkahalar attılar.</p>
			</blockquote>
			
			<p class="margin">Mo Yan hikâyeye şöyle devam ediyor:</p>
			
			<blockquote>
			<p>Sigarayı içmeye devam ederken Jinlong ve Jiefang’ın delirmesinin duygusal nedenleri<a id="GBS.0424.05"/> olduğunu ve böyle bir hastalığın ilacı olmadığını, yapılabilecek tek şeyin eski bir şeytan çıkarma yöntemi olduğunu anlattım kusursuz bir mantık çerçevesinde. Jinlong’u Huzhu’yla, Jiefang’ı da Hezuo’yla evlendirmelisiniz, “ite kaka mutluluk” diye bir deyiş vardır, bence “mutluluğun itip kakması” denmeli ona, mutluluk şeytani ruhları ite kaka kapı dışarı eder.</p>
			</blockquote>
			
			<p class="margin">Şimdi iki erkek kardeşin<a id="GBS.0425.01"/> Huang’ların iki kızıyla aynı günde evlendirilmesi fikrini ortaya atanın Mo Yan olup olmadığını tartışmanın gereği yok hiç. Ama düğünler aynı gün yapıldı işte ve bütün sürece başından sonuna dek kendi gözlerimle şahit oldum. Her şey çok aceleye gelmiş olmasına rağmen Hong Taiyue, dizginleri eline alıp bu kişisel meseleyi resmî bir olay haline getirerek her şeyin sorunsuz ilerlemesini sağladı, köyün<a id="GBS.0425.02"/> bütün yetenekli kadınlarını seferber ederek düğünleri şamatalı bir festivale ya da büyük bir şölene çevirdi.</p>
			<p>Düğün tarihi ay takviminin dördüncü ayının on altıncı günüydü. O gece olağandışı parlaklıkta bir dolunay vardı, koskoca cüssesi ve kayısı bahçesini neredeyse ışığa boğan ışınlarıyla ay sanki düğüne özel olarak çağrılmış bir davetli gibi parlıyordu. Ayın üzerindeki oklar, antik çağlarda<a id="GBS.0425.03"/> aya yükselen karısının ardından delirip ayı vurmaya çalışan Okçu Houyi’nin fırlattığı oklardı. Ayın üzerindeki yıldızlı ve şeritli bayrakları da Amerikalı astronotlar dikmişti. Sizin düğünlerin şerefine domuz çiftliğindeki domuzların o günkü mönüsü de değiştirilmişti, havadaki içkiye batırılmış kırmızı tatlı patates yaprağı kokusuna darı ve siyah fasulye kokusu da karışıyordu. Domuzlar karınları<a id="GBS.0425.04"/> davul gibi şişene kadar tıkındı, hepsinin keyfi yerindeydi, kimi duvarın bir köşesine kıvrılıp uyuyor kimi de duvarın üzerine çıkmış avaz avaz şarkı söylüyordu. Peki ya Diao Xiaosan ne haldeydi acaba? Sessizce ayağa kalkıp onun ahırına bir göz attım duvarın üzerinden, o küçük aynayı duvara monte etmiş olduğunu keşfettim, sağ toynağına nereden bulduğunu bilmediğim yarısı kırık, kırmızı plastik bir<a id="GBS.0425.05"/> tarak geçirmiş, ensesindeki tüylerini tarıyordu aynanın karşısında. Son günlerde sağlığı epey yerindeydi bu herifin, yanakları etlenmiş, yüzüne can gelmişti, o uzun ve ürkütücü yüzü daha kısa duruyordu şimdi. O kaba derisini tararken çıkan ses yoruyordu insanı, derisinden kalkan ve kepeği andıran parçalar Japonya’nın İzu Yarımdası’nda sonbaharda görülen yaprak bitleri gibi süzülüyordu ay ışığı<a id="GBS.0426.01"/> altında. Bu herifin aynanın karşısına geçip tüylerini tararken yüzünde beliren kendini beğenmiş ifade âşık olduğunun kanıtıydı. Ama bunun karşılıksız bir aşk olduğundan adım gibi emindim, bırakın o güzeller güzeli genç Hudie Mi’yi, bir sürü çocuk doğurmuş olan yaşlı dişi domuzlar bile bakmazdı onun yüzüne. Diao Xiaosan  aynaya bakarken benim onu gözetlediğimin farkına varınca homurdanmaya başladı,<a id="GBS.0426.02"/> ardına bile bakmadan şöyle dedi:</p>
			<p>“Ağabeyciğim gözetlemene gerek yok! İnsanlar güzelliğin aşkına kapılırsa domuzlar da kapılır. Saçıma başıma çekidüzen veriyorum şunun şurasında, niye çekiniyorsun benden?”</p>
			<p>“Şu kol gibi uzamış iki azıdişin olmasa daha yakışıklı olurdun,” dedim sırıtarak.</p>
			<p>“Öyle bir şeyi hayatta yapmam,” dedi Diao Xiaosan büyük bir ciddiyetle, “o iki uzun azıdişim anamla<a id="GBS.0426.03"/> babamın yadigârı, onlara bir zarar gelsin istemem, hayırlı bir evlat olmanın ilk kuralı ana babaya saygıdır. Bu, insan ahlakıyla ilgili bir şey olmasına rağmen domuzlar için de geçerlidir. Hem beni bu iki uzun azıdişimle sevebilecek olan dişi domuz da vardır yani?”</p>
			<p>Diao Xiaosan’ın engin bir bilgi birikimi ve mükemmel bir belagat yeteneği vardı, onunla ağız dalaşına girsem hayatta kazanamazdım.<a id="GBS.0426.04"/> Suçluluk duygusuyla geri çekilirken geğirince ağzımın tadı kaçtı. Ön toynaklarımdan birini kaldırıp daha olgunlaşmamış bir kayısı kopardıktan sonra çiğnemeye başladım, dişlerim kamaştı, ağzım tatlandı hafiften. Ağacın dallarını eğmiş olan kayısıları görünce içimdeki üstünlük hissi daha da arttı. On güne, bilemedin iki haftaya kayısıların tümü olgunlaştığında Diao Xiaosan, seni kokuşmuş yaratık,<a id="GBS.0426.05"/> sen orada bir başına kokuşmaya devam ederken ölüverirsin umarım seni piç kurusu!</p>
			<p>Kayısıyı yedikten sonra yere uzanıp gücümü toparlarken düşünmeye başladım. Zaman kuş gibi uçup gidiyordu, çok geçmeden hasat başlayacaktı. Güney rüzgârı hafiften esiyor, bitki örtüsü yenileniyordu ve çiftleşmek için harika bir fırsattı bu. Kızışmış dişi domuzların kokusu hâkimdi havaya. Çiftleştirmek için otuz<a id="GBS.0427.01"/> tane, eli yüzü düzgün, genç dişi domuz seçmiş olduklarını biliyordum. Seçilmiş domuzların her biri ayrı bir ahıra konulmuş ve yemlerinin kalitesi ve porsiyonu da artırılmıştı. Vücutları yağ bağladıkça ciltleri geriliyor, gözlerindeki sevişme isteği gün geçtikçe daha da artıyordu, büyük çiftleşme mevsimi kapıdaydı yani. Çiftlikteki konumumun çok farkındaydım. Bu çiftleşme yarışmasında ben A köşesindeydim,<a id="GBS.0427.02"/> Diao Xiaosan da B köşesinde. Diao Xiaosan ancak ben çiftleşmekten yorulunca takımlarını çıkarıp sallayabilecekti. Çiftliktekilerin Diao Xiaosan’la benim hiç de sıradan domuzlar olmadığımızdan bile haberleri yoktu. Biz ikimiz akıllı, fiziksel olarak diğerlerinden üstün, duvarları aşıp çitleri yıkabilecek domuzlardık. Etrafta kimselerin olmadığı geceler ahırlarımızdan çıkıp hemen hemen aynı<a id="GBS.0427.03"/> sayıda çiftleşme şansı yakaladık. Hayvanlar âleminin kurallarına göre çiftleşmeden önce Diao Xiaosan’ı mağlup etmem gerekiyordu. İlk olarak da o seçilmiş dişi domuzlara hepsinin bana ait olduklarını anlatmam gerekiyordu, ardından da Diao Xiaosan’ı fiziksel ve psikolojik olarak yenip ona o dişi domuzların ne kadar âciz olduğunu göstermeliydim.</p>
			<p>İşte ben bu sorunu düşünürken devasa ay hafiften<a id="GBS.0427.04"/> yana eğilmiş olan o yaşlı kayısının ardına dinlenmeye çekildi. Bu ağacın o romantik kayısı ağacı olduğunu biliyorsundur sen. Kayısı ağacı çiçek açtığı zaman Ximen Jinlong, Huang Huzhu ve Huang Hezuo’nun ağacın tepesinde sevişmeleri sonradan çok ciddi sorunlara neden olmuştu. Her olayın iki yüzü vardır ama. Onların bu acayip ağacın üzerinde sevişmeleri senin delirmene yol açtı ama diğer taraftan<a id="GBS.0427.05"/> bakılınca, sevişme sonrası eşi benzeri görülmemiş bir bereket geldi işte bu ağaca. Ağacın üzerinde yıllardır sadece birkaç tane sembolik kayısı olmuştu o zamana kadar ama bu yıl öyle bereketli oldu ki dalları kayısı bolluğundan neredeyse yere değiyordu. Ağacın dalları kırılmasın diye Hong Taiyue dalların altına destek koymalarını bile emretti. Kayısılar genelde hasattan sonra olgunlaşır ama bu ağacın<a id="GBS.0428.01"/> meyveleri öyle eşşiz ki daha şimdiden altın sarısına bürünüp hoş kokular salmaya başlamıştı bile. Hong Taiyue kayısıları korumak için Sun Bao’dan gece gündüz birkaç milis dikmesini istedi ağacın altına. Silahlı milisler ağacın altında gece gündüz devriye geziyordu. Sun Bao milislere şöyle bir emir verdi: “Eğer kayısı çalmaya yeltenen olursa çekinmeden ateş edin, ölürse ölsün!” İşte bu yüzden bu<a id="GBS.0428.02"/> romantik ağacın meyvelerini görünce ağzımın suyu akmasına rağmen yanına gidip de başımı kaldırmaya bile cesaretim yoktu. Milisler saçma doldurdukları tüfekleriyle birini vurdular bile, şakası yok bu işin. Uzun yıllar öncesinde yaşamış olduğum o andan beri ne zaman bir tüfek görsem tir tir titriyorum korkudan. O sinsi Diao Xiaosan da doğal olarak böylesine düşüncesiz bir harekete kalkışmadı tabii.<a id="GBS.0428.03"/> Kayısı rengindeki devasa ay da ağacın tepesine oturunca ağacın zaten eğik olan dalları daha bir sarktı. Yarı deli bir milis hiç beklenmedik bir anda aya doğru ateş etti. Ay şöyle bir titredi, hiç yaralanmamıştı, artık daha bir yumuşak ışınlarını gönderirken çok eski bir haberi iletir gibiydi bana. Kulaklarıma çok dingin bir müzik çalındı birden, üzerlerinde ağaç yaprağı ve hayvan derisinden giysiler<a id="GBS.0428.04"/> olan bir grup insanın ay ışığı altında dans ettiğini gördüm. Kadınların belden yukarısı çıplaktı, memeleri iri, meme uçları kalkıktı. Milislerden biri daha ateş edince koyu kırmızı bir ateş topu püskürdü tüfeğin namlusundan, bir saçma tomarı sinek sürüsü gibi aya doğru süzülmeye başladı. Ay kısa bir an karardı, sonra yüzü kireç gibi bembeyaz oldu. Ağacın tepesinde birkaç kez zıpladıktan sonra<a id="GBS.0428.05"/> yavaş yavaş yukarıya doğru yükseldi. Yükselirken boyutu yavaş yavaş küçüldü ama ışıması giderek daha da parlak bir hal aldı. Ay yerden yaklaşık olarak yetmiş metre yükseldikten sonra orada öylece asılı kalıp kayısı bahçesine ve domuz çiftliğine nostaljik bir hüzünle baktı. Ay kalkıp düğüne teşrif etmişken onu en iyi içkiler ve altın kayısılarla ağırlamamız gerektiğini düşündüm, onu öyle memnun etmeliydik<a id="GBS.0429.01"/> ki kayısı bahçemizi her gece demir atacağı bir mekân olarak bellemeliydi ama yok, o iki pervasız milis durduk yere ateş etmişti ona, fiziksel bir hasar görmemişti ama kalbi kırılmıştı işte. Buna rağmen her yıl ay takviminin dördüncü ayının on altıncı günü Gaomi Kuzeydoğu Bucağı’nın Ximen köyü kayısı bahçesi dünya üzerinde mehtabın keyfini çıkarabileceğiniz en iyi yerdir. Ay burada hem çok<a id="GBS.0429.02"/> büyük hem de çok yuvarlak olur, hem aşk dolu hem de çok hüzünlüdür. Mo Yan denilen o ufaklık “Sırıkla Atlayan Ay” adlı fantastik romanında şöyle yazar:</p>
			
			<blockquote>
			<p>... O tuhaf yılların tuhaf günlerinde dört deli için domuz çiftliğinde büyük bir düğün töreni düzenledik. Sarı renkli bir kumaştan iki damatlık dikip iki gevrek hıyar gibi giydirdik o iki damadı, kırmızı bir kumaştan da iki gelinlik<a id="GBS.0429.03"/> dikip iki sulu turp gibi giydirdik o iki gelini. Düğün yemeğini sorarsanız, sadece iki çeşitti, yağda kızarmış hıyar sotesiyle yine yağda kızarmış turp sotesi. Biri domuz kesmeyi teklif etmişti ama Parti Sekreteri Hong karşı çıktı bu fikre. Bizim Ximen köyü yetiştirdiği domuzlarla ünlüdür, domuzlar bizim onurumuzdur, nasıl kıyarız onların canlarına? Parti Sekreteri Hong çok doğru bir karar vermiş.<a id="GBS.0429.04"/> Yağda kızarmış hıyar sotesi ve yine yağda kızarmış turp sotesiyle büyük bir ziyafet çektik kendimize. İçki çok kalitesizdi, hani şu büyük bir fıçının içine tatlı patates özü ve yirmi beş litre amonyağın boşaltılarak yapıldığı likörlerdendi. Taburun içki alma sorumlusunun tembelliği tutmuştu işte, fıçının içi bile temizlenmemiş, etrafı keskin bir kötü koku sarmıştı. Ama sorun değildi, çiftçiler de<a id="GBS.0429.05"/> tarlalardaki ekinler gibi alışıktı gübreye işte, amonyak kokulu içkiyi daha çok seviyorduk. Hayatımda ilk defa yetişkinlerle aynı masayı paylaşıyordum, on masanın en başta olanında oturuyordum, çaprazımda Parti Sekreteri Hong vardı. Bu nezaketin nedeninin harika fikrimden dolayı olduğunu biliyordum, o gün tabura koşturup zekâmın sadece küçük bir kırıntısı olan fikrimi açıkladığımda –aslında bunu<a id="GBS.0430.01"/> o kadar düşünmemiştim bile ya– bir daha bana tepeden bakamayacaklarını çok iyi biliyordum. İki kâse içkiyi mideme indirince zeminin yükseldiğini hissettim, vücudum sınırsız bir güçle donanmıştı sanki. Ziyafet sofrasından fırlayıp kayısı bahçesine koştum, üç metre çapında altın sarısı ayın yavaş yavaş üzeri kayısıdan geçilmeyen o meşhur ağacın üzerine indiğini gördüm. Ayın beni çağırdığı çok belliydi.<a id="GBS.0430.02"/> Hem Ay Tanrıçası Chang E’nin yaşadığı hem de yaşamadığı aydı bu, hem Yankilerin çıktığı hem de çıkmadığı aydı. Bir gezegenin ruhuydu bu. Ay, ben geldim! Bulutların üzerine basar gibi koşturuyordum, elimde kayısı ağacına doğru giderken kuyunun yanından aldığım, su taşımak için kullanılan, çınardan yapılmış hafif ve esnek bir sopa vardı. Sopayı göğsümün önünde mızrak taşıyan atlı bir savaşçı gibi<a id="GBS.0430.03"/> dümdüz tutuyordum. Sopayı aya saplamayacaktım, benim arkadaşımdı ay çünkü. Sopanın esnekliğinden faydalanıp ayın üzerine sıçrayacaktım. Üretim Tugayı’nda gönüllü olarak çalıştığım yıllar boyunca her gece <em>Referans Haberleri</em>’ni okumuştum, bir gün Sovyetler Birliği’nden Sergei Bubka adında bir atletin sırıkla yüksek atlamada 6.15 metreyi geçerek salon dünya rekorunu kırdığını okumuştum, sık sık Tarım<a id="GBS.0430.04"/> Lisesi’nin oyun alanına gidip gözlem de yapardım, bir keresinde Feng Jinzhong adında bir beden öğretmeninin Pang Kangmei adında yüksek potansiyeli olan bir kız öğrenciye yaptığı gösteriye tanık olmuştum kendi gözlerimle, alıştırma yaparken dizinden yaralandığı için Eyalet Beden Eğitimi ve Çalışma Tugayı’nın onu bizim liseye beden öğretmeni olarak gönderdiğini duymuştum Bölge Tedarik ve Pazarlama<a id="GBS.0430.05"/> Kooperatifi’nin eski müdürü ve şimdi de Beşinci Pamuk İşleme Tesisi’nin müdürü ve parti sekreteri olan Pang Hu’yla eskiden Bölge Tedarik ve Pazarlama Kooperatifi’nin satış bölümünde tarım aletleri satan ve şimdi de Beşinci Pamuk İşleme Tesisi kantininin muhasebeciliğini yapan Wang Leyun’un uzun bacaklı bir turnayı andıran kızları Pang Kangmei’nin kendi ağzından. Kesinlikle ayın üzerine sıçrayacaktım.<a id="GBS.0431.01"/> Çok yetenekli Pang Kangmei’nin hızla koşup sırığı kuma saplar saplamaz birden göğe yükselmesi gibi sıçrayıp aya fırlayacağımdan da çok emindim hem de. Kayısı ağacının tepesinde dinlenmeye çekilmiş ayın yüzeyinin çok yumuşak ve esnek olduğunu düşünüyordum nedense, aya inince hızla yukarı zıplayacaktım, ay da nazik bir tavırla yavaş yavaş taşıyacaktı beni. Düğüne gelenler de koşturup ayla beni<a id="GBS.0431.02"/> uğurlamaya geleceklerdi. Huang Huzhu da belki sıçrayıp benimle gelirdi, kim bilir? Kemerimi çıkarıp aşağıya sarkıtarak onun yakalamasını bekleyecektim, sonra tüm gücümle onu yukarıya çekecektim, ay da bizi yükseklere çıkaracaktı. Evlerin ve ağaçların yavaş yavaş küçüldüğünü, insanların çekirge gibi kaldığını görecektik, aşağıdan gelen çığlıklarını da duyabilirdik belki ama biz çoktan asılı kalmış<a id="GBS.0431.03"/> olacaktık o berrak boşlukta...</p>
			</blockquote>
			
			<p class="margin">Bu, kesinlikle saçma sapan bir romandı, Mo Yan’ın onca yıldan sonra alkolün etkisiyle kaleme aldığı halüsinasyonlardan ibaretti sadece. O akşam kayısı bahçesinde olanları benden daha net hatırlayan yok herhalde. Kaşlarını çatma sakın, konuşmaya hakkın yok senin, Mo Yan’ın romanında yazdıklarının yüzde doksan dokuzu yalan, yazdığı tek gerçek şey de şu:<a id="GBS.0431.04"/> Sen ve Jinlong, sarı kumaştan dikilmiş, taklit askerî tuniklerinizle gerçekten de iki gevrek hıyara benziyordunuz. Düğün yemeğinde olanları anlamamışsın, kayısı bahçesindekiler hakkındaysa en ufak bir fikrin yok. Diao Xiaosan şimdi Java Adası’nın etrafındaki ülkelerden birinde yeniden hayata gelmiş ya da belki de senin oğlun olarak yeniden doğmuş olsa bile o yaşlı cadının önceki hayatları unutturan<a id="GBS.0431.05"/> karışımına benim gibi kutsanmış bir şekilde dayanamamıştır, bu yüzden buradaki tek yetkili anlatıcı benim, benim dediklerim tarih olacak, yalanladıklarım da öyle.</p>
			<p>Mo Yan o akşam bir kâse içki içer içmez sarhoş oldu hemen, kaplan sırtlı, ayı belli Pars Sun Bao onu ensesinden tuttuğu gibi çürümüş saman yığınının içine fırlatınca kışın ölen Yimeng Dağı domuzlarının fosforlu kemikleri üzerinde<a id="GBS.0432.01"/> derin bir uykuya daldı, aya sırıkla atladığını muhtemelen orada fosur fosur uyurken rüyasında görmüştü işte. Gerçek şu ki –beni sabırla dinlemen gerekiyor– düğün yemeğine katılamayan o iki milis aya ateş edip onu kaçırdılar. Aya değmeyen saçma taneleri ağaca isabet edince bir sürü kayısı düşürdüler yere. Patır patır yere dökülen altın sarısı rengindeki kayısılar yerde kalın bir tabaka oluşturdu.<a id="GBS.0432.02"/> Kayısıların çoğu paramparça oldu, özleri dört bir yana sıçradı, kayısıların o tatlı kokusu ve barut kokusu birbirine karışıp domuzları baştan çıkarıyordu. Milislerin bu barbarca hareketine çok öfkelendim, orada üzgünce dikilip yavaş yavaş göğe yükselen ayı şaşkın bakışlarla izlerken gözümün önünden karanlık bir gölge geçti uçarcasına, hemen ardından zihnimde flaş gibi bir ışık parladı, ne olduğunu<a id="GBS.0432.03"/> hemen anladım, her şeyi çok net görebiliyordum artık, o kara Diao Xiaosan ahır duvarından atlamış ve şimdi de doğruca o romantik kayısı ağacına koşturuyordu. O ağacın kayısılarına dalmaya cesaret edemememizin nedeni iki milisin ellerindeki tüfeklerdi, milisler aya ateş ettikten sonra tüfeklerine barut koymamışlardı ve en az yarım saat sürerdi tüfeklerini tekrar doldurmaları, bu yarım saat de tıka<a id="GBS.0432.04"/> basa kayısı yememiz için yeter de artardı bize. Diao Xiaosan gerçekten de çok zeki bir domuzdu, benim dikkatimi dağıtmıştı bile. Pişman olunacak bir şey değildi bu ama. Geride kalmak istemediğimden ahırımdan fırladım hemen. Diao Xiaosan ağaca doğru koşturuyor, ben de hemen onun arkasından koşturuyordum. Diao Xiaosan’ı bir geçtim mi ağacın altına düşen kayısıların hepsi benimdi. Ama hemen ardından<a id="GBS.0432.05"/> gerçekleşen şey bana kendimi çok şanslı hissettirdi. Diao Xiaosan kayısıları yemeye başlamış ve ben de tam onun karnına tosluyordum ki sağ elinde sadece üç buçuk parmağı olan milisin ona kırmızı renkli ve etrafa altın sarısı kıvılcımlar saçan bir şey fırlattığını gördüm. Kötü, çok kötü, tehlike! Ön bacaklarımı sertçe yere basıp öne doğru fırlamamak için kendimi zor tuttum, bu halimle acil fren sistemini<a id="GBS.0433.01"/> kullanan bir Mercedes’i andırıyordum, olaydan çok sonra dizimin aşınmadan kanadığını anlayacaktım, sonra bir takla atıp o en tehlikeli bölgeden paçayı sıyırdım hemen. Şaşkınlık içinde o piç kurusu Diao Xiaosan’ın etrafa kıvılcımlar saçan havai fişeği bir köpek gibi ağzına alıp tüm gücüyle başını sallamasını izledim. O koca havai fişeği milislere iade etmek istediğini biliyordum ama ne yazıktır<a id="GBS.0433.02"/> ki havai fişeğin acelesi vardı, Diao Xiaosan daha başını sallarken havai fişek göz açıp kapamadan ağzından bir şimşek gibi fırlayıverdi. Dürüst olmak gerekirse Diao Xiaosan çok çevik davranmıştı bu kritik anda, sadece engin bir savaş deneyimi olan yaşlı bir asker, onun gibi soğukkanlı ve kahramanca durabilirdi, savaş filmlerinde sık sık görürüz bunu, yaşlı bir asker, düşmanın attığı el bombasını<a id="GBS.0433.03"/> yakalayıp onlara geri fırlatır, bu işin ustalığı havai fişeğin çok kısa olan fitilinin büyük bir trajediye yol açmamasındadır. Diao Xiaosan inlemeye bile fırsat bulamadan kendini yerde buldu. Yoğun bir duman bulutu kayısı ağacının altını doldurduktan sonra yavaş yavaş dört bir yana yayılmaya başladı. Yerde yatan Diao Xiaosan’ı görünce içim karmakarışık duygularla doldu birden, hem hayranlık duydum<a id="GBS.0433.04"/> ona hem üzüldüm, hem korktum hem de kendimi şanslı hissettim, açıkçası bu felaket benim başıma gelmediği için sevinmiştim de biraz, doğru dürüst bir domuzun hissetmemesi gereken bir duyguydu bu ama olmuştu işte ve bu konuda yapabileceğim hiçbir şey yoktu. Milisler birden koşmaya başladı, birkaç adım atmışlardı ki aniden durup arkalarına döndüler, birbirlerine baktılar, yüzlerinde uyuşmuş ve durgun<a id="GBS.0433.05"/> bir ifade vardı, sonra her zaman yaptıkları gibi çok yavaş hareketlerle Diao Xiaosan’ın yanına yaklaştılar. Bu iki çirkin ufaklığın şimdi çok huzursuz olduğunu tahmin ediyordum, Parti Sekreteri Hong Taiyue domuzların hazineler hazinesi olduğunu söyler dururdu çünkü, domuzlar o dönemin en belirgin politik simgesiydi, domuzlar Ximen köyü Üretim Tugayı’nın onuruydu ve çok büyük faydaları vardı,<a id="GBS.0434.01"/> bir domuz bile öldürülemezdi, hele ki Diao Xiaosan gibi damızlık bir domuzu –her ne kadar yardımcı bir rolde oynasa da– öldürmek çok büyük bir suçtu. İki adam iyice ağırlaşmış bakışlarıyla Diao Xiaosan’ın önünde dikiliyordu, telaşla başlarını eğip durumu değerlendirmeye koyulduklarında Diao Xiaosan inlemeye başlayıp yavaş yavaş oturur pozisyona geçti. Kafası bir çocuğun elindeki çıngırak gibi durmadan<a id="GBS.0434.02"/> sağa sola sallanırken bir horoz gibi derin derin nefes alıyordu. Ayağa kalkıp kendi etrafında bir tur attıktan sonra bacaklarında derman kalmayınca kıç üstü yere oturdu. Başının döndüğünü ve ağzında dayanılmaz bir acı duyduğunu anladım. Milislerin yüzlerine renk geldi birden. “Bunun bir domuz olabileceği aklıma gelmemişti,” dedi biri. “Ben de kurt sanmıştım,” dedi diğeri. “Kayısı yemek istiyordun<a id="GBS.0434.03"/> demek?” dedi ilk konuşan, “Bir sepet hazırlayıp senin ahıra yollayalım o zaman.” “Şimdi kayısı yiyebilirsiniz,” dedi ikincisi. Diao Xiaosan milislerin anlamadığı domuz dilinde acı acı sövdü: “Ananınkini yiyeceğim!” Tekrar ayağa kalkıp sendeleyerek ahırına doğru yürümeye başladı. İkiyüzlü bir tavırla onu karşılar gibi yapıp şöyle sordum: “Ağabey bir şeyin yok ya?” Soğuk bakışlarını üzerimde gezdirip<a id="GBS.0434.04"/> kanlı bir tükürük koyuverdikten sonra belli belirsiz mırıldandı: “Bu da bir şey mi be!.. Hay ninenin sarkmış memelerini senin!.. Ben Yimeng Dağı’ndayken kaç tane havan topuna göğüs gerdim ulan!..” Bu herifin kan tükürüp kızılcık şerbeti içtim, dediğini bilsem de dayanıklılık ve cesaretine hayran kalmıştım. Patlamanın etkisi hiç de hafif değildi, ağzından hâlâ duman çıkıyordu, ağzında mukoza<a id="GBS.0434.05"/> hasarı oluşmuş, soldaki korkunç azıdişinin yarısı kırılmış, yanaklarındaki tüylerin çoğu da yanmıştı. Ahır kapısının parmaklıklarını zorlayıp beceriksizce arasından geçmeye çalışacağını düşünüyordum ama hiç de öyle olmadı, kısa ve seri hareketlerle koşturup sıçradığı gibi ahırının içindeki çamurun içine iniverdi. Bu gece çok acı çekeceğinden emindim, kızışmış dişi domuzların kokusu ne kadar yoğun,<a id="GBS.0435.01"/> Hudie Mi’nin azgın çığlıkları ne kadar çekici olsa da tek yapacağı şey çamurun içine uzanıp rüya görmek olacaktı. İki milis özür diler gibi bir tavırla, onlarca kayısı toplayıp onun ahırına bırakınca hiç de kıskanmadım. Böyle ağır bir bedelin karşılığında birkaç kayısı yemeliydi sonuçta. Beni bekleyense kayısı değil, bir çiçek gibi açmış olan dişi domuzlardı, gülümseyen yüzleri ve kafalarına raptiye<a id="GBS.0435.02"/> saplanmış tırtıllar gibi kıvır kıvır salladıkları o küçük kuyruklarıyla dünya üzerindeki en lezzetli meyvelerdi onlar. Hele bir gece olsun, insanlar uykuya dalsın bir, benim mutlu yaşantım da o zaman başlayacak işte. Diao Kardeş, çok özür dilerim senden.</p>
			<p>Diao Xiaosan’ın yaralanması endişelerimi ortadan kaldırdıktan sonra gönül rahatlığıyla düğün yemeğine katılmaya gittim. Ay yetmiş metre yukarıdan<a id="GBS.0435.03"/> soğuk soğuk bana bakıyordu. Sağ ön toynağımı kaldırıp mağdur ve pırıl pırıl parlayan aya bir öpücük gönderdim, hemen ardından kuyruğumu kıvırdığım gibi bir göktaşı hızıyla domuz çiftliğinin kuzeyine, köyün ortasından geçen yolun yanına sıralanmış evlere doğru koştum. Doğudan batıya sıralanan bu on sekiz evde domuz çiftliği çalışanları yaşıyordu, burada hem domuz yemi yapılıyor hem pişiriliyor<a id="GBS.0435.04"/> hem de saklanıyordu, bunun dışında çiftliğin ofis odaları ve bir de onur odası vardı. En batıda yer alan üç oda yeni evli çiftler için düzenlenmişti. Ortadaki oda, ortak kullanılan salon, diğer ikisi de gelin odalarıydı. Mo Yan bir hikâyesinde şöyle yazar:</p>
			
			<blockquote>
			<p>Bu geniş ve ferah salona kare şeklinde on tane masa konulmuştu, masaların üzerinde tepsi tepsi yağda kızarmış hıyar sotesiyle yine<a id="GBS.0435.05"/> yağda kızarmış turp sotesi vardı, salonun kirişinde içeriyi kar beyazlığıyla aydınlatan bir lüks lambası asılıydı...</p>
			</blockquote>
			
			<p class="margin">Bu ufaklık gene uyduruyor, salon olsa olsa beş metre uzunluğunda ve dört metre genişliğindeydi, böyle bir yere on tane masa nasıl sığabilirdi ki? Ximen köyünü geçtim hani, tüm Gaomi Kuzeydoğu Bucağı’nda bile on tane yemek masasını yan yana koyup yüz kişiyi ağırlayabilecek<a id="GBS.0436.01"/> kadar geniş bir yer yoktu.</p>
			<p>Düğün yemeği evlerin önünde uzanan o uzun ve dar açık alanda verildi. Alanın bir köşesinde içine gelincik ve kirpilerin yuva yapmış olduğu çürümüş ağaç dalları ve küflenmiş otlar yığılıydı. Ziyafet masası da sadece bir tane kare masadan ibaretti. Kenarlarına çiçek desenleri oyulmuş, pelesenk ağacından yapılmış bir masaydı o da, Üretim Tugayı’nın ofisine yerleştirilmişti,<a id="GBS.0436.02"/> masanın üzerinde manyetolu bir telefon, mürekkebi kurumuş iki mürekkep şişesi ve cam kaplama bir gazyağı lambası vardı. Daha sonra en parlak günlerinde Ximen Jinlong bu masaya el koyup –Hong Taiyue bu hareketi despot bir toprak ağasının oğlunun yoksul ve orta sınıf köylülerden aldığı intikam olarak değerlendirecekti– aile yadigârı olarak büyük ve aydınlık bir ofise yerleştirecekti –ey gidi<a id="GBS.0436.03"/> ey, benim şu oğlumla övünsem mi yoksa ona ana avrat sövsem mi bir türlü bilemiyorum– tamam, tamam, tamam bunu da sonra anlatırım. İlkokuldan üzeri siyaha, ayakları sarıya boyanmış, iki kişilik öğrenci sıralarından getirdiler tam yirmi tane, masaların üzeri kırmızı ve mavi mürekkep lekeleri ve çakıyla kazınmış küfürlerle doluydu, bunun dışında kırmızıya boyanmış kırk tane bank da getirdiler ilkokuldan.<a id="GBS.0436.04"/> Sıralar ikişerli, banklar da dörderli şekilde yerleştirilince evlerin önündeki açık alan bir açık hava sınıfına benzedi. Ne lüks lambası ne de ampul vardı, Ximen Nao’nun pelesenk masasının tam ortasına yerleştirilmiş fırtınalarda kullanılan teneke kaplama bir fener vardı sadece, fenerin çamur sarısı ışığı pervane sürülerini üzerine çekiyor, tenekeye çarpan pervaneler patır patır ses çıkarıyordu.<a id="GBS.0436.05"/> Aslında çok gereksiz bir dekorasyondu bu, ay zaten dünyaya çok yaklaşmıştı ve bir kadının oya işleyebileceği kadar aydınlatıyordu geceyi.</p>
			<p>Kadını erkeği, yaşlısı genci yaklaşık yüz kadar insan dörderli bir şekilde karşılıklı oturuyordu. Leziz yemeklerin ve kaliteli içkinin ağırlığı hepsinin yüzünde heyecan ve kaygı karışımı bir ifade oluşturmuştu. Ama henüz kimse yemeye başlayamamıştı. Hong<a id="GBS.0437.01"/> Taiyue sıraların arkasında konuşma yapıyordu çünkü. Birkaç açgözlü ufaklık kimseler görmeden birkaç çörek tıkıştırdı ağızlarına.</p>
			<p>“Yoldaş komün üyeleri, bugün burada Lan Jinlong’la Huang Huzhu ve Lan Jiefang’la Huang Hezuo’nun evlenmesini kutlamak için toplandık, Ximen köyü Üretim Tugayı’nın seçkin gençleri olan bu çiftler domuz çiftliğinin yapımına olağanüstü katkılarda bulundular, her biri<a id="GBS.0437.02"/> örnek bir devrimci çalışandır, aynı zamanda geç evlenme için birer model de oluşturmuşlardır, sıcak alkışlarımızla onları kutlayalım hep beraber...”</p>
			<p>Çürümüş dalların arasına saklanmış, sessizce düğünü izliyordum. Ay da düğüne katılmak istemişti ama yok yere kovulduğundan ötürü sadece uzaktan izleyebilirdi olan biteni, onun parlak ışıkları sayesinde düğüne katılan her bir konuğun yüzünü en<a id="GBS.0437.03"/> ince ayrıntısına kadar görebiliyordum. Bakışlarım aslında o kare masanın etrafındakilere çevriliydi, arada kaçamak bakışlarla sıraların ardında duranları izliyordum. Kare masanın solundaki bankta Jinlong ve Huzhu oturuyordu. Jiefang ve Hezuo’ysa sağında. Huang Tong ve Qiuxiang’sa güneyde oturuyordu, sırtları bana dönük olduğundan yüzlerini göremiyordum. Masanın tam ortasında, yani onur konuğu için<a id="GBS.0437.04"/> ayrılmış olan yerde Hong Taiyue vardı, ayakta dikilmiş konuşma yapıyordu, Yingchun’sa başını önüne eğmiş, öyle oturuyordu. Yüzündeki ifadenin sevinç mi yoksa hüzün mü olduğunu söylemek çok zordu. Duygularının bu kadar karışık olması çok anlaşılabilir bir şeydi. Birden bu ziyafet sofrasında çok önemli bir karakterin eksik olduğunu hissettim, bizim Gaomi Kuzeydoğu Bucağı’nın meşhur bağımsız çiftçisi<a id="GBS.0437.05"/> Lan Lian. Lan Jiefang’ın öz, Ximen Jinlong’un da üvey babasıydı o, Jinlong’un resmî soyadı Lan’dı, yani senin babanın soyadı. İki oğlu birden evlenirken bir babanın orada olmaması görülmüş şey değildi!</p>
			<p>Eşek ve boğa olarak geçirdiğim yıllar boyunca Lan Lian’la neredeyse her gün sabahtan akşama kadar beraberdik ama ben domuz olduktan sonra birbirimize yabancılaşmıştık eski dostumla. Geçmişin<a id="GBS.0438.01"/> anıları zihnimin derinliklerinden sel gibi kabarınca içimde Lan Lian’ı tekrar görme arzusu filizlendi birden. Hong Taiyue konuşmasını bitirirken birbiri ardına sıra olmuş üç bisikletli girdi alana zillerini çalarak. Kimdi ki şimdi bu gelenler? Bölge Tedarik ve Pazarlama Kooperatifi’nin eski müdürü ve şimdi de Beşinci Pamuk İşleme Tesisi’nin müdürü ve parti sekreteri olan Pang Hu. Beşinci Pamuk İşleme<a id="GBS.0438.02"/> Tesisi, İlçe Çalışma Konseyi ve Huama adlı bir pamuk işleme şirketinin Gaomi Kuzeydoğu Bucağı’nda yeni kurdukları bir fabrikaydı, bizim Ximen köyü Üretim Tugayı’na sadece dört kilometre uzaklıktaydı, fabrikanın çatısını aydınlatan filament ampullerin parlak ışıltısı bizim Ximen köyünün setinin üzerinden bile açıkça görülüyordu. Karısı Wang Leyun eşlik ediyordu ona, kadını yıllardır görmemiştim,<a id="GBS.0438.03"/> öyle şişmanlamıştı ki hiçbir çıkıntısı kalmamıştı artık, her yeri aynı kalınlıktaydı, yüzünün kırmızılığından ve teninin parlaklığından çok iyi beslendiği belli oluyordu. Üçüncü kişiyse uzun, ince bir genç kızdı, daha ilk görüşte Mo Yan’ın romanlarından birinde bahsettiği Pang Kangmei adlı karakter olduğunu anladım onun, hani eşek olduğum zamanlar annesinin yardımına koşmasaydım neredeyse yolun<a id="GBS.0438.04"/> kenarında doğacak olan o kız çocuğuydu işte. Üzerinde kırmızı ekose bir gömlek vardı, örgülü kısa saçları fırça gibiydi, göğsünün önüne üzerinde kızıl harflerle “Çiftlik Akademisi” yazan beyaz bir rozet iliştirmişti. Pang Kangmei, İşçiler, Köylüler ve Askerler Üniversitesi’ne bağlı olan Çiftlik Akademisi’nin Ziraat Fakültesi’nin Hayvancılık Bölümü’nde okuyordu, babasından yarım baş, annesindense<a id="GBS.0438.05"/> tam bir baş uzun bir boyla orada bir kavak ağacı gibi dikiliyordu öylece. Yüzünde ölçülü bir tebessüm asılıydı. Öyle olmaya da hakkı vardı hani, o dönemde böyle sosyal statüsü olan bir ailenin genç kızı olmak demek Ay Tanrıçası Chang E kadar ulaşılmaz olmak demekti. Aynı zamanda Mo Yan denilen ufaklığın rüyalarının kadınıydı bu kız, onun bütün romanlarında karşımıza çıkan, adları farklı ama uzun bacaklı<a id="GBS.0439.01"/> olan bütün kadınlar odur. Meğer bu üçlü de sizin düğüne katılmak için yola çıkmış.</p>
			<p>“Tebrikler! Tebrikler!” Pang Hu ve Wang Leyun yüzlerinde kocaman bir gülümsemeyle orada bulunan herkesi tebrik etti.</p>
			<p>“Ooo, kimler gelmiş!” diye konuşmasını kesti Hong Taiyue, üzerinde durduğu tabureden atlayıp öne doğru telaşla iki adım attı, Pang Hu’nun elini sımsıkı tutup bir aşağı bir yukarı, bir sağa<a id="GBS.0439.02"/> bir sola sallayarak heyecanla, “Müdür Pang –yo yo yo– Parti Sekreteri Pang, Beşinci Pamuk İşleme Tesisi’nin fabrika direktörü Pang, nadir varlığınız bize onur verdi! Bizim Gaomi Kuzeydoğu Bucağı’na fabrika direktörü olarak atandığınızı yeni duyduğumuzdan ötürü sizi rahatsız etmek istemedik,” dedi.</p>
			<p>“İhtiyar Hong arkadaş olduğumuzu sanıyordum,” dedi Pang Hu gülerek, “köyde böylesine büyük bir<a id="GBS.0439.03"/> düğün düzenleyip beni çağırmıyorsunuz demek, bütün içkileri içeceğimden mi korktunuz yoksa?”</p>
			<p>“Hiç de değil, sizin gibi değerli bir konuk, sekiz kişinin taşıdığı bir tahtırevan göndersek bile teşrif etmez diye çekinmiştik,” dedi Hong Taiyue, “buraya kadar gelmeniz Ximen köyü için...”</p>
			<p>“Sizin zarif varlığınız bizim mütevazı evimize ışıltı katıyor,” diye araya girdi öndeki sıraların en sonunda<a id="GBS.0439.04"/> oturan Mo Yan. Onun bu süslü püslü sözü, Pang Hu’nun dikkatini çekmişti, özellikle de Pang Kangmei’nin dikkatini, şaşkınlıkla kaşını kaldırıp delici bakışlarla Mo Yan’ı süzmeye başladı. Etraftaki tüm bakışlar Mo Yan’ın üzerine çevrildi birden. Altın sarısı dişlerini göstererek gururla sırıtıyordu Mo Yan, onun bu halini ne kadar uğraşsam da anlatamam size. Bu ufaklık kendini gösterme fırsatını<a id="GBS.0439.05"/> asla kaçırmazdı.</p>
			<p>Fırsat bu fırsattır diyen Pang Hu, elini Hong Taiyue’ nin kıskacından kurtardı. Kurtardığı eli ve diğerini aynı anda sıcak bir tavırla Yingchun’a uzattı. Bu savaş kahramanının yıllarca cıvata sıkmak ve bomba atmaktan sertleşmiş olan elleri bir süredir daha kibar bir yaşam sürdürdüğünden ötürü beyazlamış ve daha yumuşaktı şimdi. Allak bullak olan ve bu jest karşısında minnet<a id="GBS.0440.01"/> duyan Yingchun o kadar etkilenmişti ki orada öylece durdu kaldı, dudaklarının titremesinden konuşamıyordu bile. Pang Hu, onun ellerini tutup hafifçe sallayarak, “Koca baldız, çok mutlu olmalısın,” dedi.</p>
			<p>“Mutluyum, mutluyuz, herkes çok mutlu...” diye mırıldandı Yingchun gözyaşları arasından.</p>
			<p>“Hep beraber mutluyuz, hep beraber!” diye araya girdi yine Mo Yan.</p>
			<p>“Koca baldız, Lan Ağabey<a id="GBS.0440.02"/> nasıl aranızda olmaz?” diye sordu Pang Hu gözleriyle sıralara oturmuş insanları tarayarak.</p>
			<p>Pang Hu’nun sorusu Yingchun’un dilini düğümledi, Hong Taiyue utançtan ne yapacağını şaşırdı. Mo Yan hiç vakit kaybetmeden araya girdi yine:</p>
			<p>“O mu, o şimdi ay ışığını fırsat bilip bir nokta altı dönümlük arazisini çapalamakla meşguldür muhtemelen!”</p>
			<p>Onun hemen yanında oturan Sun Bao, ayağına basmış<a id="GBS.0440.03"/> olacak abartılı bir tavırla keskin bir çığlık attı Mo Yan:</p>
			<p>“Ayağıma ne basıyorsun be?”</p>
			<p>“Kapa o kokuşmuş çeneni, kimse seni dilsiz olarak görmüyor!” diye fısıldadı Sun Bao sert bir tavırla, hemen ardından da bir çimdik attı kıçına. Mo Yan acı bir çığlık atarken o küçük yüzü kireç beyazına döndü.</p>
			<p>“Tamam, yeter artık!” diye bağırdı Pang Hu aradaki buzları eritmek için, sonra da yeni evlilere<a id="GBS.0440.04"/> en iyi dileklerini sundu. Jinlong aptal aptal sırıtıyordu, Jiefang sanki birazdan ağlayacak gibi duruyordu, Huzhu ve Hezuo kayıtsız görünüyorlardı. Pang Hu, kızı ve karısına dönüp, “Hediyeleri getirin,” diye seslendi.</p>
			<p>“Parti Sekreteri Pang, ta buralara kadar gelip zarif varlığınızla mütevazı evimize ışıltı kattığınız yetmiyormuş gibi bir de bizim için harcama yapmışsınız, ne gereği vardı canım?”<a id="GBS.0440.05"/> dedi Hong Taiyue.</p>
			<p>Pang Kangmei’nin elinde bir cam çerçeve vardı, çerçevenin bir köşesinde kızıl harflerle şöyle yazıyordu: “Devrimci bir çift olan Jinlong ve Huzhu’yu kutluyoruz.” Çerçevenin içindeki resim uzun cübbesi içinde, elinde bir bohça ve şemsiyeyle Anyuan’a, madencileri isyana teşvik etmeye giden Başkan Mao’yu betimliyordu. Wang Leyun’un elinde de aynı çerçeveden vardı, onun üzerindeyse,<a id="GBS.0441.01"/> “Devrimci bir çift olan Jiefang ve Hezuo’yu kutluyoruz,” diye yazıyordu yine kızıl harflerle, çerçevenin içinde üzerinde uzun yünlü bir palto olan Başkan Mao’ nun Beidaihe Sahili’nde ayakta dururken çekilmiş bir fotoğrafı vardı. Aslında Jinlong ve Jiefang’ın ayağa kalkıp hediyeleri almaları gerekiyordu ama bu iki ufaklık sanki oldukları yere mıhlanmış gibi yerlerinden kalkmıyorlardı. Hong<a id="GBS.0441.02"/> Taiyue, Huzhu ve Hezuo’yu ayağa kaldırıp hediyeleri kabul etmelerini istedi. Zaten hazır olda bekleyen iki kız kardeş çerçeveleri alır almaz Huang Huzhu, Wang Leyun’un önünde saygıyla eğildi, başını yukarı kaldırdığında gözleri yaşlarla dolmuştu. Üzerinde kırmızı bir ceketle kırmızı bir pantolon vardı, dizlerinin altına kadar inen uzun ve kalın saç örgüsünün ucu kırmızı bir kurdeleyle bağlanmıştı.<a id="GBS.0441.03"/> Wang Leyun onun saç örgüsünü sevgiyle okşarken, “Saçlarının kesilmesinden hiç hoşlanmıyor olmalısın, değil mi?” dedi.</p>
			<p>“Teyzesi,” dedi sonunda konuşma fırsatını bulmuş olan Qiuxiang, “sorun hoşlanıp hoşlanmaması değil, benim canım kızımın saçı diğerlerininkine benzemez, saçı kesilir kesilmez saç dipleri kanamaya başlıyor.”</p>
			<p>“Gerçekten de çok tuhaf bir şey bu, saçına dokunduğumda boşuna etimsi<a id="GBS.0441.04"/> bir doku hissetmemişim, altından kılcal damarlar geçiyor olmalı,” dedi Wang Leyun.</p>
			<p>Hezuo, Pang Kangmei’den çerçeveyi alırken önünde saygıyla eğilmedi, kireç gibi bir yüzle alçak sesle, teşekkürler, dedi sadece. Pang Kangmei elini dost bir tavırla ona uzatıp, “Mutluluklar dilerim,” dedi. Hezuo, onun elini sıkarken yüzünü yana çevirip ağlamaklı bir sesle, “Teşekkür ederim...” dedi.</p>
			<p>Hezuo,<a id="GBS.0441.05"/> dönemin popüler saç kesimi olan Ke Xiang modeli saçları, ince beli, esmer teniyle bana kalırsa Huzhu’dan çok daha güzeldi. Sen Lan Jiefang, onunla evlendirilerek hak ettiğinden fazlasını elde etmiş oldun, kendini oyuna getirilmiş hisseden sen değil de, o olmalıydı. Dünyadaki en iyi insan bile olsan, yüzünde yumruk büyüklüğünde mavi bir doğum lekesiyle seni görenleri korkudan öldürebilirdin. Cehennemin<a id="GBS.0442.01"/> Efendisi Yama’nın yanında çalışan bir görevli olmalıydın sen ama onun yerine dünyaya gönderilip bir memur oldun, memur olmasaydın belki de Hezuo’yu bu kadar hor görmezdin. Dünya işlerinin gerçekten de hiçbir mantıklı açıklaması yok.</p>
			<p>Hediyeler verildikten sonra Hong Taiyue, Pang Hu ve ailesi için üç kişilik bir yer ayarladı masada. “Sizler,” dedi sert bir ses tonuyla parmağıyla Mo Yan’ın oturduğu<a id="GBS.0442.02"/> yeri işaret ederek, “biraz yana kayın da misafirler için yer açılsın. Sen de bir bank kap gel.” Alanda kısa süren bir karmaşa yaşandı, yerlerinden olan misafirler söylenmeye başladı. Mo Yan elinde bir bankla geri döndü. Etrafı dört bankla çevrili olan kare masanın düzeni beşgeni andırıyordu şimdi, kendini gösterme fırsatını yine kaçırmadı Mo Yan: “Çağrılmadan gelen üç misafiriniz olsa bile<a id="GBS.0442.03"/> onlara saygıda kusur etmemelisiniz.” Çin Halk Cumhuriyeti Gönüllüler Ordusu’nun Kore Savaşı’na katılan kahramanlarından biri olan Pang Hu, onun dediğini tam olarak anlamamış gibi görünüyordu, Mo Yan’a diktiği bakışlarından şaşkınlık okunuyordu. Üniversite öğrencisi Pang Kangmei şaşkın ve neşeli bakışlarıyla, “Oo, demek ‘Değişimler Kitabı’nı<a class="si-noteref" epub:type="noteref" href="#f61" id="ref_f61">61</a> okudun?” diye sordu. “Büyük yetenekleri olan bir adam<a id="GBS.0442.04"/> olduğumu söyleyemem, çaresiz bir şekilde çok şey biliyorum,” diye karşılık verdi Mo Yan, Pang Kangmei’ye hiç çekinmeden. “Orada duracaksın işte küçük bey,” dedi Hong Taiyue, “Konfüçyüs’ün önünde ‘Üç İmli Klasik’<a class="si-noteref" epub:type="noteref" href="#f62" id="ref_f62">62</a> okunur mu hiç, bir üniversite öğrencisinin önünde okuduklarınla bilgiçlik taslama sakın.” “Çok ilginç ve bilgili biri aslında,” dedi Pang Kangmei başını sallayarak. Mo Yan tam konuşmaya<a id="GBS.0442.05"/> devam edecekti ki Sun Bao, Hong Taiyue’nin bir hareketiyle öne doğru atılıp dostça görünen bir tavırla Mo Yan’ın bileğini sıkıca tutup, “Hadi içki içelim, içsene biraz,” dedi gülerek.</p>
			<p>Hadi içelim, hadi içelim, hadi içelim! Beklemekten artık iyice sabırsızlanmaya başlayan açgözlü kalabalık hep birlikte ayağa kalkıp kadehlerini birbirine vurunca ortalık çınlamaya başladı. Hemen ardından paldır<a id="GBS.0443.01"/> küldür yerlerine oturup uzun süredir gözlemekte oldukları hedeflerine nişan aldılar yemek çubuklarıyla. Yağda kızarmış Çin böreği, salatalık ve turpun yanında gurmeler için özel olarak hazırlanmış lüks bir yiyecek gibi görünüyordu. Mo Yan’ın açgözlülüğü dünyaca ünlüydü ama o akşam kibarlığı tuttu nedense. Neden mi? Bunun nedenini Pang Kangmei’nin varlığına borçluyuz, masanın bir ucuna sürgün edilmesine<a id="GBS.0443.02"/> rağmen Mo Yan’ın kalbi hâlâ o kare masada atıyordu. Durmadan masanın o tarafına bakıyordu ruhu üniversite öğrencisi Pang Kangmei’nin kancasına takılmışçasına, bu durumu yazdığı aptal denemelerin birinde şöyle anlatır:</p>
			
			<blockquote>
			<p>Pang Kangmei’yi gördüğüm o an kalbim büyüdü birden. Her zaman birer peri kızı olarak gördüğüm Huzhu, Hezuo ve Baofeng birden çok sıradan güzelliklermiş gibi gelmeye başladı.<a id="GBS.0443.03"/> Pang Kangmei gibi bir güzelliği sadece Gaomi Kuzeydoğu Bucağı dışında bulabilirdiniz. İnce ve uzun bir vücut, güzel bir yüz, bembeyaz dişler, güzel bir ses ve insanın aklını başından alan hoş bir koku...</p>
			</blockquote>

			<p class="margin">Daha önce de belirttiğim gibi bir kâse içki Mo Yan’ın körkütük sarhoş olmasına yetiyordu, Sun Bao onu ensesinden tuttuğu gibi domuz kemiklerinin pek de uzağında olmayan yabani ot yığınının<a id="GBS.0443.04"/> içine fırlattı. Ana masadaysa yarım kâse içkiyi lıkır lıkır içen Jinlong’un gözlerine renk geldi birden. “Oğlum, yavaş içsene biraz!” diye endişeyle mırıldandı Yingchun. Hong Taiyue göğsünde bambudan bir zırh varmışçasına bir özgüvenle, “Jinlong geçmişte olanlar geride kaldı artık, bembeyaz bir sayfa var önünde şimdi, yeni hayatın bugünden itibaren başladı sayılır. Bundan sonra çıkacağın tüm<a id="GBS.0443.05"/> sahnelerde çok iyi şarkı söylemeni istiyorum benim için,” dedi. “Son iki aydır zihnimde sanki tıkanmış bir kanal vardı,” dedi Jinlong, “sersem bir uykudaydım sanki ama kendime geldim artık, uyandım uykudan.” Pang Hu ve karısına kadeh kaldırdı. “Parti Sekreteri Pang, Wang Teyze, düğünümüzü şereflendirdiğiniz ve bize verdiğiniz değerli hediyeler için çok teşekkür ederim.” Ardından kadehini Pang Kangmei’ninkiyle<a id="GBS.0444.01"/> tokuşturup, “Kangmei yoldaş, üniversite öğrencisi ve ileri düzeyde aydın bir insansınız, domuz çiftliğimize rehberlik edecek değerli fikirlerinize her zaman açığız. Kibarlığın lüzumu yok, düşüncelerinizi hiç çekinmeden söyleyebilirsiniz, Ziraat Fakültesi’nin Hayvancılık Bölümü’nde okuyorsunuz, eğer siz bir şey bilmiyorsanız, dünya üzerinde hiç kimse bu konu hakkında bir şey bilmiyor<a id="GBS.0444.02"/> demektir,” dedi. Jinlong’un deli taklidi yapıp aptalı oynama oyunu da bir son bulmuştu böylece. Kısa bir süre sonra Jiefang’ın deliliği de son bulacaktı. Her şeyi kontrol altına alabilme yeteneğine geri kavuşan Jinlong kiminle kadeh tokuşturması gerekiyorsa onunla kadeh tokuşturup kime teşekkür etmesi gerekiyorsa ona teşekkürlerini sunuyordu, en sonunda da resimdeki yılana ayak eklemek kadar gereksiz<a id="GBS.0444.03"/> bir hareketle Jiefang ve Hezuo’ya kadeh kaldırıp bir yastıkta kocayacakları, mutluluk dolu bir hayat diledi onlara. Hezuo içinde Başkan Mao’nun fotoğrafı olan çerçeveyi Jiefang’ın kucağına bırakıp ayağa kalktı, içki kâsesini iki eliyle tutuyordu. Ay birden otuz metre kadar sıçrayıp iyice küçüldü, aşağıya cıva gibi süzülen ışınları etrafı öyle bir aydınlatmaya başladı ki her şey tüm açıklığıyla<a id="GBS.0444.04"/> görülüyordu artık. Gelincikler ot yığını içindeki yuvalarından çıkıp ayın bu tuhaf parlaklığının altındaki manzarayı seyre koyuldu, birkaç cesur kirpi masaların altına girip yiyecek aramaya başladı. Bundan sonra anlatmasının olayın kendinden daha uzun sürdüğü bir şey yaşandı, Hezuo iki eliyle tuttuğu kâsenin içindeki içkiyi Jinlong’un yüzüne boca edip kâseyi masanın üzerine fırlattı. Misafirler bu<a id="GBS.0444.05"/> ani olay karşısında çok şaşırdı. Ay otuz metre kadar sıçrayınca yere vuran ışınları cıva gibi akmaya başladı toprağın üzerinde. Hezuo elleriyle yüzünü kapayıp ağlamaya başladı.</p>
			<p>Huang Tong: “Ah, bu çocuk!..”</p>
			<p>Qiuxiang: “Hezuo, ne yaptığını sanıyorsun?!”</p>
			<p>Yingchun: “Of, sizi bir şeyden anlamayan gençler sizi...”</p>
			<p>Hong Taiyue: “Parti Sekreteri Pang, hadi gelin size kadeh kaldırıyorum.<a id="GBS.0445.01"/> Ufak bir anlaşmazlık oldu galiba. Duyduğuma göre Pamuk İşleme Tesisi’ne sözleşmeli çalışan alacakmışsınız, Hezuo ve Jiefang adına konuşuyorum, çevre değişikliği ikisine de çok iyi gelecektir, bu olağanüstü gençlerin büyümeleri için bir şansa ihtiyacı var ne de olsa...”</p>
			<p>Huzhu önündeki içkiyi alıp kardeşinin yüzüne boca ederken, “Ne yaptığını sanıyorsun sen?” diye bağırdı.</p>
			<p>Şimdiye kadar<a id="GBS.0445.02"/> Huang Huzhu’nun bu kadar çok öfkelendiğini görmemiştim hiç, hatta onun bu kadar öfkelenebileceği aklımın ucundan bile geçmezdi. Küçük bir mendil çıkarıp Jinlong’un yüzünü silmeye çalıştı. Jinlong onu iterek kendinden uzaklaştırdı ama Huzhu elleri hâlâ havada bir halde üzerine gidiyordu yine onun. Zeki bir domuz olmama rağmen Ximen köyünün kızları, yaptıklarıyla aklımı allak bullak ediyordu. Bu sırada<a id="GBS.0445.03"/> Mo Yan ot yığınının içinden sürünerek kalkmış ve sanki ayakkabısının altına yay koymuş küçük bir çocuk gibi yaylana yaylana masanın yanına gelmişti, masaya yaslanıp bir kâse içki aldı, kâseyi havaya kaldırıp Li Bai’yi mi yoksa Qu Yuan’ı<a class="si-noteref" epub:type="noteref" href="#f63" id="ref_f63">63</a> mı taklit ettiğini bilmediğim bir tavırla avaz avaz şiir okumaya başladı:</p>
			<p>“Ay, ay kadehimi sana kaldırıyorum!”</p>
			<p>Ardından kâsenin içindeki içkiyi ayın<a id="GBS.0445.04"/> olduğu yöne doğru fırlattı, içki sudan yapılmış yeşil bir perde gibi süzüldü havada. Ay, ani bir şekilde aşağıya indi önce, hemen ardından yavaş yavaş yükselip normal yüksekliğinde durdu, gümüş bir tepsi gibi soğuk bakışlarla dünyayı izlemeye koyuldu.</p>
			<p>Aşağıdaysa düğün yemeği bitmiş ve insanlar yavaştan dağılmaya başlamıştı ama daha yapılacak çok şey vardı o gece ve zaman çok değerli olduğundan<a id="GBS.0445.05"/> bir ânını bile kaybetmek olmazdı. Eski dostum Lan Lian’ı görmeye gitmeyi düşünüyordum. Ay ışığı altında çalışmak gibi bir alışkanlığı olduğunu biliyordum onun. Boğa olduğum sıralar söylediği bir sözünü hatırladım birden: “Boğacığım, güneş onlarınsa ay da bizimdir. Komünün arazileri tarafından çevrilmiş o küçük arazimi gözüm kapalı bile bulurum ben.” O, bir nokta altı dönümlük küçük arazi, uçsuz<a id="GBS.0446.01"/> bucaksız okyanusta asla batmayacak olan bir kaya parçası gibiydi. Lan Lian inatçılığıyla eyalet çapında meşhur olmuştu çoktan, eşek ve boğa olarak onunla birlikte çalışmak şanlı bir onurdu benim için, benim gericiliğimin şanlı onuru. “Sadece kendine ait bir toprakla toprağın efendisi olabilirsin.”</p>
			<p>Lan Lian’ı görmeye gitmeden önce kendi ahırımın önünden geçtim gizlice. Hiç ses çıkarmadım. Diao<a id="GBS.0446.02"/> Xiaosan acıdan inliyordu durmadan, kötü yaralanmıştı. İki milis kayısı ağacının altına oturmuş, sigara içip kayısı yiyordu. Ağaçların gölgesi altında, beni görmelerinden sakınarak bir o yana bir bu yana zıplarken kendimi bir kırlangıç kadar hafif ve özgür hissediyordum. Bir düzine kadar sıçrayıştan sonra kayısı bahçesinden çıktım. İçi temiz su dolu olan, yaklaşık olarak beş metre genişliğinde<a id="GBS.0446.03"/> bir hendek çıktı karşıma sonra. Suyun yüzeyi ayna gibi pürüzsüzdü, ayın sudaki yansıması bana bakıyordu. Doğduğumdan beri suya girmemiştim ama içgüdülerim yüzmeyi bildiğimi söylüyordu bana. Ayın sudaki yansımasını rahatsız etmemek için hendeğin üzerinden atlamaya karar verdim. On metre kadar geri gidip derin derin nefes aldım, akciğerlerim oksijenle dolduktan sonra koşmaya başladım, hendeğin kenarındaki<a id="GBS.0446.04"/> beyaz topraktan oluşmuş ideal bir sıçrama rampası olan noktaya doğru var gücümle koşturdum, ön toynaklarım o sert toprağa değince arka bacaklarımı öne doğru itip yerden kaldırdım, vücudum bir havan topu gibi havada süzülüyordu işte. Suyun üzerinde esen serin esintinin karnımı okşadığını hissettim, ay suyun üzerinden göz kırptı bana, sonunda hendeğin karşısına varmıştım. Hendeğin kenarındaki<a id="GBS.0446.05"/> ıslak toprak arka bacaklarımı huzursuz etti biraz, bu olmasaymış her şey mükemmel olacakmış gibi hissettim. Güneyden kuzeye doğru uzanan o geniş, toprak yola girdim, yolun kenarındaki kavak ağaçlarının yaprakları ay ışığı altında parıldıyordu. Sonra doğudan batıya uzanan toprak yola girip doğuya doğru koşturdum, yolun kenarında küme küme yalancı çivit çiçeği vardı. Bir hendekten daha atlayıp kuzeye<a id="GBS.0447.01"/> yöneldim sonra. Nehrin setine varınca setin aşağısındaki toprak yoldan doğuya devam ettim. Üretim Tugayı’nın ektiği, çoğunluğunu olgunlaşmış buğdayların oluşturduğu, mısır ve pamuk gibi ekinlerin yanından geçtim hızla. Eski sahibimin arazisi hemen önümde uzanıyordu. Üretim Tugayı’nın arazileri arasında kalmış olan o daracık toprak parçasını gördüm. Solunda Üretim Tugayı’nın mısırları, sağındaysa<a id="GBS.0447.02"/> pamukları vardı. Lan Lian’ ın tarlasındaysa kılçıksız başakları olan buğday ekiliydi sadece. Düşük verim verdiğinden ötürü Üretim Tugayı uzun süredir ekmiyordu bu çeşit buğdayı. Lan Lian komündekiler gibi çeşitli kimyasallar ya da tarım ilaçları kullanarak suç işlemiyordu. Antik çağlardan kalma bir çiftçi örneğiydi o. Günümüzün bakış açısıyla söylersek organik tarım yapıyordu işte. Üretim Tugayı’nın<a id="GBS.0447.03"/> kullandığı tarım ilaçları haşereleri ve tarım zararlılarını onun tarlasına sepetliyordu. Sonunda gördüm onu. Eski dostum benim, yıllardır görüşmemiştik seninle, her şey yolunda mı? Ay, senden rica etsem biraz daha yaklaşıp daha bir parlasan olmaz mı, eski dostumu daha net görmek istiyorum da. Ay yavaş yavaş aşağıya indi, iyice şişirilmiş bir balonu andırıyordu şimdi. Nefesimi tutup öne doğru<a id="GBS.0447.04"/> ilerleyerek sessizce girdim buğday tarlasına. Onun tarlasıydı bu. Bu buğday türünün modası biraz geçmişse de gerçekten de çok iyi görünüyordu. Buğday başakları karnıma sürtüyordu. Ay ışığı renklerini sarıyla kahverengi arası bir renge çevirmişti. Üzeri yamadan geçilmeyen, benim çok iyi bildiğim, yerel kumaştan yapılmış, tek düğmeli bir ceket giyiyordu, beline beyaz bir kuşak bağlamıştı, darı saplarından<a id="GBS.0447.05"/> dokunmuş, koni şeklinde bir şapka vardı başında. Yüzünün çoğu şapkanın gölgesi altında kalmıştı, gölgenin içinde bile yüzünün pırıl pırıl parlayan mavi yarısını ve ışıl ışıl parlayan inatçı ve hüzünlü gözlerini görebiliyordum. Elinde ucuna kızıl bir bez parçası bağlamış olduğu uzun bir bambu sopa vardı. Sopayı sallayınca sopanın ucundaki bez parçası bir ineğin kuyruğunu sallaması gibi süpürüyordu<a id="GBS.0448.01"/> buğday başaklarını, başakların üzerindeki hamile tarım haşereleri de ağır belleriyle zar zor uçarak Üretim Tugayı’nın mısır ya da pamuk ekili olan tarlalarına kaçıyordu. Bu ilkel ve hantal yöntemle ekinlerini haşerelerden korumaya çalışırken haşerelerle değil de sanki komündekilerle gerçek bir savaş veriyor gibi görünüyordu. Eski dostum benim, eşek ve boğa olduğum günlerde seninle acı tatlı<a id="GBS.0448.02"/> zamanlarımız oldu ama halk komününün damızlık domuzuyum artık, sana yardım edemem. Buğday tarlana şöyle adamakıllı sıçıp tarlana organik gübre sağlayabilirim ama ya üzerine basarsan, bunun şimdi iyi mi yoksa kötü bir şey mi olacağını bilemedim. Halk komününün mısır saplarını ısırıp pamuklarını talan edebilirim ama bu da işe yaramaz, ne mısır ne de pamuk senin düşmanın çünkü. Eski dostum, elini çabuk<a id="GBS.0448.03"/> tut, fazla sallanma. Koskoca Çin’in tek bağımsız çiftçisi sensin, sabrın sonu selamettir. Başımı kaldırıp aya baktım, bana başını salladıktan sonra son sürat batıya doğru gitti ay. Vakit iyice geç oldu, ben de dönmeliyim artık. Tam buğday tarlasına dalmış geri dönerken Yingchun’un elinde bambu bir sepetle bana doğru koşturduğunu gördüm. Beline çarpan buğday başakları hışırdıyordu. Tarlada çalışan<a id="GBS.0448.04"/> kocasına yemek götürmek için geç kalmış olan bir kadının telaşı okunuyordu yüzünden. Ayrı yaşamalarına rağmen henüz boşanmamışlardı. Henüz boşanmamış olmalarına rağmen yatak odasının zevklerini tadamıyorlardı uzun süredir ve kalbimin derinliklerinde benim için bir teselliydi bu. Çok utanç verici bir düşünceydi bu, bir domuz olarak insanların cinsel hayatlarına karışmamalıydım ama bir zamanlar<a id="GBS.0448.05"/> onun kocası Ximen Nao olmuştum ben sonuçta. Vücudundan yayılan alkol kokusu tarlaların o soğuk havasına karıştı. Lan Lian’la arasında birkaç metre kala durup dikilmeye başladı, Lan Lian’ın sopayla haşereleri kovarken hafiften çıkmış kamburunu izliyordu. Sopa ileri geri sallanırken rüzgâr gibi ses çıkarıyordu. Çiyden ıslanmış kanatları ve hamilelikten ağırlaşmış karınlarıyla sarsak sarsak uçuyordu<a id="GBS.0449.01"/> haşereler. Lan Lian arkasında birinin olduğunu kesinlikle biliyordu ve bu gelenin Yingchun olduğunu da bildiğini düşündüm ama hemen kesmedi yaptığı işi, sopayı sallama hızını kesti yavaştan.</p>
			<p>“Babası...” Yingchun sonunda ağzını açmıştı.</p>
			<p>Sopa son bir-iki kez daha salındıktan sonra havada asılı kaldı. Lan Lian bir korkuluk gibi hiç hareket etmeden olduğu yerde dikiliyordu.</p>
			<p>“Çocuklar evlendi,<a id="GBS.0449.02"/> artık onlar için endişelenmeyi bırakabiliriz.” Yingchun sözünü bitirdikten sonra uzun uzun iç çekip, “sana bir şişe içki getirdim, ne olursa olsun ne de olsa senin oğlun o,” dedi.</p>
			<p>“Hım...” diye hırıltılı bir ses çıkarıp sopayı iki kez daha salladı Lan Lian.</p>
			<p>“Müdür Pang karısı ve kızıyla birlikte düğüne teşrif etti, çocuklara da içinde Başkan Mao’nun fotoğrafları olan birer cam çerçeve<a id="GBS.0449.03"/> hediye etti...” Yingchun biraz sesini yükseltip, “Müdür Pang Beşinci Pamuk İşleme Tesisi’nin başkanlığın terfi etmiş, Jiefang’la Hezuo’yu fabrikaya işçi olarak aldıracağına söz verdi, Parti Sekreteri Hong bizzat kendi rica etti bunu. Sekreter Hong, Jinlong, Baofeng ve Jiefang’a çok iyi davranıyor, aslında gerçekten de iyi bir adam o, babası, onun istediğini yapsak ha, ne dersin?” dedi içli bir sesle.</p><div style="display:none;"><a id="GBS.0449.04"/></div>
			<p>Sopa birden sallanmaya başladı yine, uçuşan birkaç haşere sopanın ucundaki beze çarpıp tok sesler çıkararak yere düştü.</p>
			<p>“Aman, tamam, konuşmamam gerekirdi zaten, kızma hemen,” dedi Yingchun, “ne istersen onu yap, herkes buna alıştı sonuçta. Ama çocukların evlendi be adam! Gecenin bir körü buraya gelip düğün içkisinden getireyim dedim sana, hemen geri döneceğim.”</p>
			<p>Ay ışığı altında pırıl<a id="GBS.0449.05"/> pırıl parlayan bir içki şişesi çıkardı Yingchun bambu sepetten, mantarı çıkardıktan sonra birkaç adım öne gidip şişeyi uzattı Lan Lian’ın arkasından.</p>
			<p>Sopa bir kez daha bıraktı sallanmayı, Lan Lian da olduğu yerde dondu kaldı. Gözlerinde parlak gözyaşları gördüm, sopayı kaldırıp omzuna attı, şapkasını hafiften geriye atıp batıya çekilmiş olan aya baktı bir süre, ay da doğal olarak hüzünlü bir<a id="GBS.0450.01"/> bakış attı ona. Şişeyi aldı ama arkasına dönmeden şöyle dedi:</p>
			<p>“Belki de sizler haklısınız, sadece ben hata ediyorumdur; ama kanım üzerine yemin ettim bir kere, hatalı da olsam sonuna kadar böyle gidecek bu.”</p>
			<p>“Babası, Baofeng de evlendikten sonra komünden ayrılıp seninle birlikte yaşamaya başlayacağım yeniden.”</p>
			<p>“Hayır, bağımsız çiftçi olmak demek, bu işi bir başına yapmak demektir,<a id="GBS.0450.02"/> kimseye ihtiyacım yok benim, ne Komünist Parti’ye ne de Başkan Mao’ya karşı değilim ben, halk komünü ve kolektifleşmeyle de bir alıp veremediğim yok, bağımsız bir çiftçi olarak tek başıma çalışmayı seviyorum sadece. Dünya üzerindeki bütün kargalar kara, neden bir tane de beyaz olmasın? İşte o beyaz karga benim!” Şişenin içindeki içkinin birazını aya doğru fırlatıp şimdiye kadar duymadığım tutkulu,<a id="GBS.0450.03"/> hüzünlü ve ıssız bir sesle şöyle haykırdı:</p>
			<p>“Ay, onlarca yıldır çalışırken bir sen eşlik ediyorsun bana, Tanrı’nın bana bahşettiği bir fenersin sen. Senin ışığında toprak sürüp çapa yaptım, senin ışığında tohum ekip fidan diktim ve yine senin ışığında hasat yaptım ben... Hiçbir şey demedin bana, ne kızdın ne kırıldın, sana büyük bir teşekkür borçluyum. Bu gece minnetimi göstermek için sana<a id="GBS.0450.04"/> sunuyorum bu içkiyi, ah ay, çok yoruldun be!”</p>
			<p>Havaya yayılan renksiz likör maviye boyanmış inci taneleri gibi dökülüyordu. Ay hafifçe titreyip Lan Lian’a göz kırptı. Şimdiye kadar hiçbir şey beni bu kadar derinden etkilememişti, güneşe methiyeler düzülen bu çağda aya karşı böylesine derin duygular besleyen biri de varmış meğer. Şişede kalan likörü kafasına dikti Lan Lian, ardından şişeyi omzuna<a id="GBS.0450.05"/> kaldırıp şöyle dedi:</p>
			<p>“Tamam, artık gidebilirsin.”</p>
			<p>Sopasını öne doğru sallayıp yürümeye koyuldu sonra, Yingchun yere diz çöktü, ellerini birleştirip aya doğru kaldırdı. Onun dans eden gözyaşlarına, ağarmış saçlarına ve titreyen dudaklarına vuruyordu ayın nazik ışınları...</p>
			<p>Bu iki âşık insanı görünce olası sonuçlarına filan aldırmadan pervasızca iki ayağım üzerine kalktım. Kalplerini<a id="GBS.0451.01"/> açıp benim kim olduğumu tahmin edeceklerine, en azından beni tuhaf bir canavar sanmayacaklarına inanıyordum. Ön toynaklarımı yumuşak ve elastik buğday başaklarıyla destekleyip buğday sapları arasında açılmış olan boşluklara basa basa yanlarına kadar gittim. Ön toynaklarımı birleştirip önlerinde saygıyla eğilirken domuz sesimle selamladım onları. Ağızları açık bir şekilde bana bakakaldılar, biraz şoke<a id="GBS.0451.02"/> olmuş, biraz da şaşkın görünüyorlardı. Ximen Nao’yum ben, dedim. Boğazımdan çıkan sesin insan sesi olduğuna adım gibi emindim, duymuştum çünkü ama hiçbir tepki vermediler bana. Çok uzun sürmüş gibi gelen bir zaman sonra Yingchun çığlığı bastı. Lan Lian sopasını bana doğrultup şöyle dedi:</p>
			<p>“Şeytan domuz, beni öldürmek istiyorsan buyur ama yalvarırım sana, ekinlerimi ezme sakın!”</p>
			<p>İçim sonsuz<a id="GBS.0451.03"/> bir hüzünle doldu birden, insanların ve hayvanların yolları uzun süre önce bir daha kesişmemek üzere ayrılmıştı çoktan, iletişim sıkıntısı çekiyorduk. Ön toynaklarımı indirip büyük bir hayal kırıklığıyla buğday tarlasının içinde kayboldum. Kayısı bahçesine yaklaşırken yavaş yavaş düzeldi ruh halim, dünya üzerindeki bütün canlıların kendi yazgısı vardı işte; doğum, yaşlılık, hastalık, ölüm, sevinç,<a id="GBS.0451.04"/> acı, ayrılık ve kavuşma nesnel yasalar tarafından belirlenir, geri dönüşü yoktur, damızlık bir domuzdum sonuçta ve damızlık bir domuzun sorumluluklarını yerine getirmeliydim. Lan Lian inatçılığıyla kalabalık kitlelerin dışında kalmıştı, benim için de geçerli bir şeydi bu, ben, On Altı Numaralı Damızlık Domuz büyük zekâmı, üstün cesaretimi ve olağanüstü fiziksel yeteneklerimi kullanarak dünyayı<a id="GBS.0451.05"/> sarsan bir şeyler yapmalıydım, bu domuz vücudumu insanlık tarihinin içine sokmalıydım bir şekilde işte.</p>
			<p>Kayısı bahçesine girdikten sonra Lan Lian ve Yingchun’u aklımdan çıkardım hemen. Neden mi? Çünkü Diao Xiaosan, Hudie Mi’yi baştan çıkarıp yatağa atmıştı bile, geriye kalan yirmi dokuz dişi domuzdan on dört tanesi ahırlarından kaçmıştı, ahırlarda kalan on beş tanesinden kimi başlarını ahır<a id="GBS.0452.01"/> kapılarının parmaklıklarına vuruyor kimi de aya doğru uluyordu, büyük çiftleşme mevsiminin önsözü yavaştan okunmaya başlamıştı işte.</p>
			<p>Başrol oyuncusu A daha sahneye çıkmadan onun yedeği olan B çoktan sahneye çıkmıştı bile. Hay ninesini, göz yumamam böyle bir şeye!</p>
			 
			</article>
		<div style="display:none;"><a id="GBS.0452.02"/></div><div style="display:none;"><a id="GBS.0452.03"/></div><section class="si-footnotes" epub:type="footnotes">
		<aside class="si-footnote" epub:type="footnote" id="f61"><a class="si-backref" href="#ref_f61">61</a><span class="si-footnote-text">. <em>Yi Jing</em>. <a href="https://eksisozluk.com/?q=%c3%a7in"><em>Çin</em></a> kültürünün temel eserlerinden kabul edilen dünyanın en eski bilgelik, <em>kehanet</em> kitabı. Kitaptaki insan ve doğayı tek bir <a href="https://eksisozluk.com/?q=kozmoloji"><em>kozmoloji</em></a> sistemi içinde birleştiren altmış dört simgesel <a href="https://eksisozluk.com/?q=heksagram"><em>heksagram</em></a>ın doğru yorumlanması durumunda günlük yaşamda geçerli sonuçlar çıkarılabileceği savunulur. Türkçeye <em>I Ching</em> adıyla çevrilmiştir. (Ç.N)</span></aside>
		<aside class="si-footnote" epub:type="footnote" id="f62"><a class="si-backref" href="#ref_f62">62</a><span class="si-footnote-text">. <em>San Zi Jing</em>. Konfüçyüs öğretilerine giriş yapmaları<div style="display:none;"><a id="GBS.0452.04"/></div> için çocuklara okutulan, 13. yüzyıla ait bir klasik. (Ç.N.)</span></aside>
		<aside class="si-footnote" epub:type="footnote" id="f63"><a class="si-backref" href="#ref_f63">63</a><span class="si-footnote-text">. İki büyük Çinli şair. (Ç.N.)</span></aside>
		</section>
  <div style="display:none;"><a id="GBS.0452.05"/></div></body>
</html>