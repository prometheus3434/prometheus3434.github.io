<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Yaşam ve Ölüm Yorgunu</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:ed47d798-c7b1-bfdc-2bb5-537360c88701"/>
	</head>
	<body xmlns:epub="http://www.idpf.org/2007/ops" epub:type="chapter" id="chapter4-10"><div style="display:none;"><a id="GBS.0664.01"/></div>
<article class="chapter">
			<h1 class="chapter_num">46</h1>
			<h1 class="chapter_title">Huang Hezuo’nun aptal kocasını şaşırtmaya yemin etmesi</h1>
			<h1 class="chapter_title">Hong Taiyue’nin halkı galeyana getirip hükümet binasında şamata çıkarması</h1>
			<p>Jinlong’un çılgın fantezisini görüşmek üzere yapılan toplantı öğleye doğru ancak bitti. Yaşlı Parti Sekreteri Jin Bian –babamın eşeğine nal çakmış olan o demirci ustası– Belediye Halk Komitesi başkan yardımcılığına terfi etmişti ve Pang Kangmei için kaçınılmaz<a id="GBS.0664.02"/> sonuçları olacaktı bunun. Bir savaş kahramanının kızıydı, üniversite mezunuydu, tabandan gelen zengin bir iş deneyimi vardı, kırk yaşında olmasına rağmen hâlâ çok çekici bir kadındı, üstleri tarafından sevilir, astları tarafından da desteklenirdi, başarılı olmak için ne gerekiyorsa ona sahipti yani. Toplantı çok çekişmeli geçmiş, kimse geri adım atmak istememişti. Pang Kangmei tokmağını<a id="GBS.0664.03"/> savurup son sözü söyledi: “Yapıyoruz! Başlangıç için üç yüz milyon yuan yatırım gerekli, bunu bankalara bırakıyoruz, yerli ve yabancı yatırımcıların ilgisini çekmek için de bir yatırım grubu oluşturmalıyız.”</p>
			<p>Toplantı boyunca çok huzursuzdum, sık sık tuvalete gitmeyi mazeret edip Xinhua Kitabevi’ne telefon etmeye gidiyordum. Pang Kangmei keskin bakışlarını üzerimde gezdirdi toplantı boyunca.<a id="GBS.0664.04"/> Yüzüme acı bir gülümseme takınıp karnımı işaret ederek sıyrılıyordum ama.</p>
			<p>Kitabevine tam üç kere telefon ettim. Üçüncüsünde boğuk sesli bir kadın öfkeden kuduran bir tavırla şöyle dedi:</p>
			<p>“Yine mi sen, arama artık, Kaymakam Yardımcısı Lan’ın sakat karısı tarafından dışarı çağrıldıktan sonra geri dönmedi bir daha!”</p>
			<p>Eve de telefon ettim ama bakan kimse olmadı.</p>
			<p>Toplantı salonunda oturduğum<a id="GBS.0664.05"/> koltuk sıcaktan iyice kızarmış bir ızgarayı andırıyordu. Yüzüm çok korkunç bir ifade almış olmalıydı. Zihnimde birbirinden trajik sahneler cirit atıyordu, en trajik olanı da karımın ilçenin ücra bir köşesinde ya da daha da kötüsü tam da kalabalığın ortasında Pang Chunmiao’yu öldürüp ardından intihar etmesiydi. Şimdi tam da şu an, cesetlerinin başına bir kalabalık toplanmış, Asayiş Bürosu’nun<a id="GBS.0665.01"/> polis arabaları da tiz sirenlerini çalarak son sürat olay mahalline gidiyor olmalıydı. Kaçamak bakışlarla elindeki öğretmen sopasıyla Ximen Jinlong’un planlarını gösterip büyük bir şevk ve kendine güvenle konuşan Pang Kangmei’ye bakarken uyuşmuş beynimden sadece şu geçiyordu: Bir dakika içinde, bir saniye içinde, yani her an, bu büyük skandalın haberi toplantı salonuna bir intihar bombası gibi<a id="GBS.0665.02"/> düşüp etrafa saçma ve uçan kanlı et parçaları saçabilir...</p>
			<p>Toplantı karmaşık anlamlara sahip alkışlar eşliğinde sona erdi. Kendimi umutsuzca toplantı salonunun dışına attım hemen. Birinin yüksek sesle yaptığı şeytani yorumu duydum ardımdan: “Kaymakam Yardımcısı Lan altına etti galiba.”</p>
			<p>Arabama doğru koşturdum. Şoförüm Hu beni görür görmez telaşla arabadan atladı ama o daha bana kapıyı<a id="GBS.0665.03"/> açamadan arabanın kapısını kendim açıp arabaya binmiştim bile.</p>
			<p>“Gidelim!” dedim sabırsızca.</p>
			<p>“Gidemeyiz!” dedi Hu, çaresizce.</p>
			<p>Gerçekten de gidemezdik, idari bölüm arabaları kıdem sıralamasına göre park etmişti, Pang Kangmei’nin gümüş renkli Crown Victoria’sı birinci sırada yer alıyordu, binanın sundurmasının en önünde duruyordu öylece. Onun arkasındansa kaymakamın Nissan’ı geliyordu,<a id="GBS.0665.04"/> Halk Siyasi Danışmanlık Konferansı başkanının siyah Audi’si ve Ulusal Halk Kongresi belediye şefinin beyaz Audi’si diye devam ediyordu sıra... Benim Volkswagen Santana’msa yirminci sıradaydı. Bütün araçlar rölantideydi, motorlar vınlıyordu durmadan. Kimileri benim gibi çoktan arabasına binmiş kimi de binanın girişinde dikilip dingin bir konuşmaya dalmıştı, Pang Kangmei’yi bekliyordu yani herkes.<a id="GBS.0665.05"/> Binanın salonundan içten kahkahaları yükseliyordu Pang Kangmei’nin, onun bu içten kahkahalarına dayanamıyordum, onun o bir bukalemununki gibi uzun olan dilini tuttuğum gibi binadan dışarı sürüklemek istiyordum. Sonunda dışarı teşrif etti hanımefendi. Üzerinde, göğsüne gümüş gibi parlayan bir broş iliştirdiği yüksek yakalı, safir mavisi bir elbise vardı. Dediğine göre bütün takıları sahteymiş. Chunmiao<a id="GBS.0666.01"/> bir keresinde bana ablasının bir kovayı doldurabilecek kadar çok takısı olduğunu söylemişti öylesine. Chunmia, canım aşkım benim, nerelerdesin? Tam da sabırsızlıktan kendimi arabadan dışarı atıp caddeye koşmaya başlayacaktım ki Pang Kangmei arabasına biniverdi. Araba alayı binayı terk ederken kapının iki yanında duran korumalar hazır ola geçip sağ kollarını kaldırarak selamladılar alayı. Arabaların<a id="GBS.0666.02"/> hepsi sağa doğru dönerken şoförüm Hu’ya telaşla sordum hemen:</p>
			<p>“Nereye gidiyoruz?”</p>
			<p>“Ximen Jinlong’un düzenlediği ziyafete,” dedi Hu, büyük, kırmızı ve yaldızlı bir davetiyeyi bana doğru uzatırken.</p>
			<p>Toplantıdayken yanımdakilerden birinin kulağıma doğru şöyle homurdandığını hatırladım birden belli belirsiz: “Neyi tartışıyoruz ki burada ziyafet bizi hazır beklerken.”</p>
			<p>“Arabayı döndür,”<a id="GBS.0666.03"/> dedim telaşla.</p>
			<p>“Nereye gidiyoruz?”</p>
			<p>“Ofise geri dönüyoruz.”</p>
			<p>Pek bir gönülsüz görünüyordu. Böyle ziyafetlerde şoförlerin sadece harika yemeklerin tadına bakmakla kalmayıp aynı zamanda hediyelerle ihya edildiklerini de biliyordum. Yönetim Kurulu Başkanı Jinlong da hediye vermede eli açıklığıyla meşhurdu Gaomi ilçesinde. Hu’ yu teselli etmek ve bu davranışıma bir bahane uydurmak için şöyle<a id="GBS.0666.04"/> dedim hemen: “Ximen Jinlong’la benim aramdaki ilişkinin farkındasındır herhalde.”</p>
			<p>Hu cevap vermedi, U dönüşü yapıp ofisime doğru sürmeye başladı arabayı. Şansa bakın ki o gün Nanguan’da kurulan pazara denk geldim; bisikletliler, traktör sürenler, eşek arabalılar, yayalar derken Millet Caddesi iğne atsan yere düşmez bir kalabalıkla dolup taşmıştı. Hu durmadan kornaya bassa da trafiğin akışı<a id="GBS.0666.05"/> içinde yavaş yavaş ilerlemekten başka çaremiz kalmamıştı.</p>
			<p>“Anasını sattığımın trafik polisleri bir yerlerde içip duruyordur şimdi!” diye alçak sesle sövdü Hu.</p>
			<p>Onu duymazdan geldim. Trafik polislerinin içki sorununu düşünecek halde değildim şimdi. Araba hükümet binasının kapısına yanaştı sonunda. Bir anda yerden bitmişçesine türeyen bir kalabalık sardı arabamın etrafını.</p>
			<p>Paçavralar<a id="GBS.0667.01"/> giymiş birkaç yaşlı kadın arabamın önüne oturup elleriyle yeri döverken bir yandan da gözyaşı içermeyen çığlıklar atıyorlardı. Sahne alan sihirbazları andıran birkaç orta yaşlı adam üzerinde “Toprağımı Geri Ver”, “Kahrolsun Yozlaşmış Memurlar” yazan afişler açmışlardı. Ağlayan yaşlı kadınların arkasına diz çökmüş olan bir düzine kadar adam gördüm sonra, ellerinde üzerine çeşitli yazılar yazmış oldukları<a id="GBS.0667.02"/> beyaz çarşaflar vardı. Arabamın arkasında duran birkaç adamın koyunlarından çıkardıkları el ilanlarını kalabalığa dağıttıklarını gördüm sonra. Kültür Devrimi’ndeki Kızıl Muhafızlar’ın ya da köyde yapılan cenaze törenlerinde çalışan profesyonel yas tutucuların ölünün ruhu için yakılan sahte paraları dağıtması gibi büyük bir el alışkanlığıyla dağıtıyorlardı ilanları. Kalabalık sel gibi üzerimize<a id="GBS.0667.03"/> çullanıp arabayı ortalarına aldı. Dostlarım şu anda etrafı sarılmayı hak etmeyen tek insanın etrafını sarıyorsunuz. Hong Taiyue’nin kar beyazı kafasını gördüm birden, koluna girmiş iki gençten destek alarak girişin doğusundaki çam ağacının yanından doğruca arabanın önüne geliyordu, yere diz çökmüş olan köylülerle ağlaşan yaşlı kadınların arasında durdu. O küçücük alan görünüşe göre onun için özel<a id="GBS.0667.04"/> olarak ayrılmıştı. Organize olmuş, planlı ve programlı bir şekilde dilekçe vermeye gelmiş olan bir gruptu bu. Çetebaşı da Hong Taiyue’ydi doğal olarak. Halk komününün ruhunu ve babamın bağımsız bir çiftçi olmak için gösterdiği inadı deli gibi özlemişe benziyordu, Gaomi Kuzeydoğu Bucağı’nın bu iki eksantrik adamı, ışığını dört bir yana yaymaya çalışan iki devasa ampulü ya da göklerde salınan biri<a id="GBS.0667.05"/> kızıl diğeri siyah iki bayrağı andırıyordu. Arka cebinden yılların etkisiyle iyice sararmış ama kenarından hâlâ dokuz tane bakır halka sarkan ve bir ineğe ait olan kalça kemiğini çıkarıp önce havaya kaldırdı, hemen ardından da yere indirdi, bu hareketi o kadar ustalıkla yineledi ki sonunda “hua la la, hua la la” diye ritmik bir ses çıkarmayı başardı kemikten. Bu kemik onun şanlı tarihinin önemli<a id="GBS.0668.01"/> bir parçasıydı, bir askerin düşmanına karşı kullandığı kılıç gibiydi aynı. Bu kemiği sallamak en büyük yeteneğiydi onun. Şakımak da öyle:</p>
			
			<article class="poem">
			<p class="verse">“Hua lang lang, hua lang lang” diye şakırken<br/>kalça kemiği ben de başlarım şarkıma.</p>
			<p class="verse">Bugün nereden başlasam söze acaba?<br/>Ximen Jinlong’un deli saçması planından mı yoksa...</p>
			</article>
			
			<p class="margin">Avluya daha çok insan doluştu, sesleri şelale gibi çağıldadı,<a id="GBS.0668.02"/> birden susuverdiler ama.</p>
			 
			<article class="poem">
			<p class="verse">Gaomi Kuzeydoğu Bucağı’nda<br/>rüya gibi manzarası olan bir köy var derler Ximen adında.</p>
			<p class="verse">Bu köyün yüz dönümlük kayısı bahçesinde domuzlar yetiştirilirmiş meşhur dünya çapında.</p>
			<p class="verse">Hasat bol, hayvanlar semiz olur,<br/>Başkan Mao’nun devrimci çizgisi güneş gibi parıldarmış orada!</p>
			</article>
			
			<p class="margin">Şarkının sözleri buraya geldiğinde Hong Taiyue elindeki kemiği havaya atıp<a id="GBS.0668.03"/> kendi etrafında döndü, herkesin görmesi için elini arkasına uzatıp kemiği daha yere düşmeden usta bir hareketle havada yakaladı sonra. Havaya atılan kemik bu süreç boyunca durmadan o kendine has melodisini söyledi sanki canlı bir varlıkmışçasına. Harika! Coşkulu kalabalık neşeyle tezahürat yaptı, ardından birbirine geçen bir alkış tufanı koptu. Yüzündeki ifade dramatik bir değişim geçiren Hong<a id="GBS.0668.04"/> Taiyue şöyle devam etti:</p>
			
			<article class="poem">
			<p class="verse">Bu köyün zalim toprak ağası Ximen Nao,<br/>ardında beyaz gözlü kurda benzeyen bir piç bırakmış.</p>
			<p class="verse">Bu küçük piç kurusunun adı Jinlong’muş, küçüklüğünden beri ağzı iyi iş yapan<br/>sahtekârın biriymiş.</p>
			<p class="verse">Komünist Gençlik Birliği’ne sızmış önce,<br/>sonra da ta partinin içine.<br/>Otoriteyi hiçe sayıp parti sekreteri olduktan sonra karşı atağa geçmiş delirmiş gibi.</p>
			<p class="verse">Tarım<a id="GBS.0668.05"/> arazilerini parselleyip bağımsız çiftçilere dağıttıktan sonra<br/>halk komününün mallarına gelmiş sıra.</p>
			<p class="verse">Toprak ağalarının, zengin köylülerin,</p>
			<p class="verse">karşıdevrimcilerin ve kötü unsurların ahmak şapkalarını çıkarttıktan sonra</p>
			<p class="verse">Öküz Hayaletleri ve Yılan Ruhları’nı mutluluktan uçuruvermiş.</p>
			<p class="verse">Bunları söylerken içim kan ağlıyor,</p>
			<p class="verse">gözyaşlarım ve sümüklerim bir olmuş</p>
			<p class="verse">yanaklarımdan akıyor iki<a id="GBS.0669.01"/> sıra...</p>
			</article>
			
			<p class="margin">Kemiği yine yukarıya fırlattı, kemiği sağ eliyle yakalarken sol eliyle sol gözünün gözyaşlarını sildi; kemiği yine yukarı fırlatıp bu kez sol eliyle yakalarken sağ eliyle de sağ gözünün gözyaşlarını sildi. Kemik, beyaz bir gelincik gibi iki eli arasında sıçramaya başladı sonra. Bir alkış tufanı koptu hemen. Polis arabalarının siren sesini iyice bastırdı bu tufan. Hong Taiyue<a id="GBS.0669.02"/> artan bir öfkeyle devam etti şakımaya:</p>
			
			<article class="poem">
			<p class="verse">Hain bir plan daha yaptı bu ufaklık<br/>1991 yılına gelindiğinde.</p>
			<p class="verse">Köylüleri köyden kovup<br/>dönüştürecekti köyü tatil köyüne.</p>
			<p class="verse">On bin dönümlük tarım arazisini yok edip golf sahası, kumarhane, genelev ve hamama dönüştürecek, sosyalist Ximen köyümü<br/>çevirecekti emperyalist bir oyun bahçesine.</p>
			<p class="verse">Yoldaşlarım, sevgili köy halkı bağrınızı dövüp düşünün<a id="GBS.0669.03"/> bir hele, zaman sınıf mücadelesi zamanı değil de ne?</p>
			<p class="verse">Ximen Jinlong’u öldürmek caiz değil midir? Bakmayın onun parasına, cakasına, arkasındaki</p>
			<p class="verse">tüm kodamanlara, kardeşi Jiefang kaymakam<br/>olsa da bizler gücümüzü bir birleştirdik mi gericilerin kökünü kurutur,<br/>silip süpürürüz hepsini...</p>
			</article>

			<p class="margin">Kalabalıktan bir kükreme duyuldu, kimi sövüyor kimi gülüyor, kimi ayaklarıyla yeri dövüyor kimi<a id="GBS.0669.04"/> de olduğu yerde zıplıyordu, hükümet binasının önünde tam bir karmaşa yaşanıyordu. Aslında bir yolunu bulup arabadan inmeyi ve dost bir köylü olarak kalabalığı uzaklaştırmayı düşünüyordum. Ama Hong Taiyue şakırken arada beni, Jinlong’un kapı gibi destekçilerinden biri ilan etmişti işte. Arabadan dışarı adamımı attığım anda iyice körüklendikten sonra daha da kızışan bu kalabalıkla karşı karşıya gelirsem<a id="GBS.0669.05"/> başıma gelebilecekleri düşünmek bile istemiyordum. Yüzümü gizlemek için güneş gözlüğü takıp koltuğuma yaslanarak polisin gelip kalabalığı dağıtmasını beklemekten başka bir şey gelmiyordu elimden. Bir düzine kadar polisin coplarını sallayarak kalabalığı dağıtmaya geldiğini gördüm; hayır, şimdi onlar da kalabalığın içine karışmış ve etrafı sarılmış bir halde duruyorlardı.</p>
			<p>Güneş gözlüğümü düzeltip<a id="GBS.0670.01"/> başıma mavi bir turist şapkası geçirerek, yüzümdeki mavi doğum lekesini elimden geldiğince saklamaya çalışarak işte, arabanın kapısını açtım.</p>
			<p>“Kaymakam bey, sakın arabadan inmeyin,” dedi Hu telaşlanarak.</p>
			<p>Arabadan iner inmez belimi büktüğüm gibi doğruca öne doğru fırladım. Uzatılmış bir bacağa takılınca kendimi kelimenin tam anlamıyla yere uzanmış buldum birden. Gözlüğümün sapı kırılmış,<a id="GBS.0670.02"/> şapkam da uçup gitmişti. Yüzüm öğle güneşinin iyice pişirdiği beton zemine değince dudaklarım ve burnum acıdı. Aşırı bir çaresizliğin pençesine düşmüştüm, orada öylece ölmek kolay bir kurtuluş yolu olabilirdi, görev başında şehit düşmüş bir memur bile olabilirdim böylece ama çok geçmeden Pang Chunmiao’ yu düşünmeye başladım, onun yüzünü son bir kez görmeden ölemezdim, çoktan ölmüş olsa bile en azından<a id="GBS.0670.03"/> cesedini görmek istiyordum. Ayağa kalkmayı başardığımda dört bir yanımı şimşek gibi çakan kükremeler almıştı.</p>
			<p>“Lan Jiefang bu, mavi yüzlü! İşte Ximen Jinlong’un arkasındaki kodaman bu!”</p>
			<p>“Yakalayın şunu, kaçmasına izin vermeyin sakın!”</p>
			<p>Gözlerim karardı birden, sonra kör eden bir parlaklığa büründü her şey, etrafımı saran yüzler sanki az önce su verilmiş olan nallar gibi bükülmeye başladı<a id="GBS.0670.04"/> etrafa çelik mavisi kıvılcımlar saçarak. Birinin kollarımı arkadan sıkıca büktüğünü hissettim. Burnum kaşınmaya başladı, sanki iki tane böcek tırmanıyordu üstdudağıma. Biri kıçıma diz atıyor, biri baldırlarımı tekmeliyor, bir başkası da omurgamı yumrukluyordu tüm gücüyle. Burnumdan damlayan kanın beton zemine düşer düşmez kara bir dumana dönüştüğünü gördüm.</p>
			<p>“Jiefang gerçekten de sen misin<a id="GBS.0670.05"/> bu?” Yukarıdan bir yerlerden gelen çok tanıdık bir ses duydum, odaklanıp kendimi toparlamalıydım hemen, dönen başımı düşünmeye, bulanık gözlerimi yeniden keskin bir şekilde görmeye zorlamalıydım. Hong Taiyue’nin acı ve nefret dolu olan yüzünü gördüm sonra. Her nasıl olduysa burnum ekşimeye, gözyuvalarım ısınmaya ve gözlerim dolmaya başladı birden, sıkıntıya düştüğün anda en yakınını görmek gibi bir<a id="GBS.0671.01"/> şeydi bu işte, hıçkıra hıçkıra sızlanmaya başladım: “Amcacığım söyle de bıraksınlar beni...”</p>
			<p>“Bırakın onu çabuk, bırakın dedim size!..” diye bağırdığını duydum onun, bir yandan da elindeki kemiği bir orkestra şefinin batonu gibi sallarken, “Şiddete başvurmayın, barışçıl bir gösteri yapıyoruz burada!”</p>
			<p>“Jiefang, kaymakam yardımcısısın sen, halkı temsil ediyorsun, Ximen köyü sakinleri adına<a id="GBS.0671.02"/> dik durup Ximen Jinlong’un şeytani planına engel olmalısın,” dedi Hong Taiyue, “baban da gelip dilekçe verecekti ama anan hastalandığından ötürü gelemedi.”</p>
			<p>“Hong Amca, Jinlong’la aynı anadan doğmuş olmamıza rağmen küçüklüğümüzden beri bir değil mizacımız, bunu sen de çok iyi biliyorsun,” dedim, sonra burnumdaki kanı silip şöyle devam ettim: “Onun planına ben de sizin kadar karşıyım, bırakın<a id="GBS.0671.03"/> da gideyim artık.”</p>
			<p>“Duydunuz mu?” dedi Hong Taiyue elindeki kemiği sallayıp, “Kaymakam Yardımcısı Lan da bizi destekliyor!”</p>
			<p>“Şikâyetlerinizi üstlerime ileteceğim ama şimdi burayı terk etmeniz gerek hemen,” dedim önümdeki insanları itip ciddi bir tavırla, “kanuna karşı geliyorsunuz şimdi!”</p>
			<p>“Bize teminat verecek bir şey imzalamadan salmayalım onu!”</p>
			<p>Bu beni öyle öfkelendirmişti ki<a id="GBS.0671.04"/> uzanıp Hong Taiyue’ nin elindeki kemiği kaptım, pala gibi sallayarak kalabalığın üzerine yürüdüm, kemik birinin omzuna, başka birinin de kafasına denk geldi, biri şöyle bağırdı kalabalığın içinden: “Kaymakam adam dövüyor!” Dövüyorsa dövüyor, bir hata işliyorsa işliyor, benim durumumda olan biri için doğru ve yanlış gibi bir şeyin önemi yoktu artık, kaymakam olup olmamam umurumda bile değil, yol açın<a id="GBS.0671.05"/> bana çabuk. Kemiği sallayıp kendime yol açıyordum, kuşatmayı yarıp binanın içine girdim sonunda, merdivenleri üçer üçer çıkıp üçüncü kattaki ofisime vardım. Penceremden aşağıdaki parlak kafalara bakarken tok patlama sesleri duydum birden, havaya yükselen pembe dumanları görünce polisin göz yaşartıcı gaz kullandığını anladım, kalabalık birbirine girdi, kemiği elimden bırakıp pencereyi kapadım hemen,<a id="GBS.0672.01"/> dışarıda olanlar şimdilik beni ilgilendirmiyordu. İyi bir memur değildim ben, halkın acılarından çok kendi derdimin peşine düşmüştüm, hatta bu yoksul insanların hükümete karşı dilekçe vermesini izlemekten zevk aldığım bile söylenebilirdi, hani başkasının zararına sevinme, diye bir şey vardır ya, işte öyle hissediyordum, Pang Kangmei ve yandaşları temizlerdi artık bu pisliği. Telefonu kaptığım<a id="GBS.0672.02"/> gibi kitabevini aradım ama açan olmadı telefonu. Eve telefon ettim ardından, oğlum açtı telefonu. Kafamın tasını attıran son şey oldu bu, sakinleşmeye çalıştım, olabildiğince sakin bir tonla şöyle dedim oğluma:</p>
			<p>“Kaifang telefonu annene versene!”</p>
			<p>“Baba, annemle aranızda neler oluyor?” diye sordu mutsuz bir sesle.</p>
			<p>“Yok bir şey,” dedim, “telefonu annene versene sen!”</p>
			<p>“Evde değil,<a id="GBS.0672.03"/> köpeğim de beni almaya gelmedi,” dedi oğlum, “yemek bile yapmamış, sadece not bırakmış.”</p>
			<p>“Ne notu?”</p>
			<p>“Dur da okuyayım sana,” dedi, “‘Kaifang, kendine yiyecek bir şeyler hazırlarsın, eğer baban telefon ederse Millet Caddesi’ndeki Kızıl marka acı biber sosu satan dükkânda olduğumu söylersin ona.’ Ne demek istemiş?”</p>
			<p>Ona herhangi bir açıklamada bulunmadım. “Oğlum, şimdi açıklayamam sana.”<a id="GBS.0672.04"/> Telefonun ahizesini elimden fırlattım, gözlerimle ofisi tarayınca çalışma masamın üzerinde duran kemiği gördüm, yanıma bir şey almam gerektiğine dair belli belirsiz bir his vardı içimde ama bu şeyin ne olması gerektiğine karar veremiyordum. Telaşla merdivenlerden indim, kapının önünde tam bir kargaşa yaşanıyordu, kalabalık o burun yakan, göz acıtan dumandan korunmak için birbirine iyice yaklaşmıştı,<a id="GBS.0672.05"/> öksürükler, küfürler ve çığlıklar bir olmuş havaya yükseliyordu. Kapının önündeki karmaşa bitecek gibi görünüyordu ama dışarıda başka bir karmaşa başlamak üzereydi. Burnumu kapayıp aşağıya indikten sonra binanın kuzeydoğusundaki küçük bir kapıdan çıkıp caddenin paralelindeki başka bir caddeden doğuya doğru koşturdum, sinemanın yanından dericilerin olduğu Pijiang <em>hutong</em>’una dalıp oradan da güneye<a id="GBS.0673.01"/> yönelip Millet Caddesi’ne çıktım yine. Pijiang <em>hutong</em>’unun iki yanına sıralanmış huzursuz ayakkabı tamircileri hükümet binasından kaçan Kaymakam Yardımcısı Lan’la binanın önündeki karmaşanın bir ilgisi olduğunu anlamış olmalılardı. İlçe sakinleri Pang Kangmei’yi sokakta görseler tanımazlardı muhtemelen ama ilçede beni tanımayan insan yoktu hemen hemen.</p>
			<p>Millet Caddesi’nde gördüm onu, onun yanına<a id="GBS.0673.02"/> çömelmiş olan köpeği de gördüm, seni piç kurusu seni! Caddenin üzerindeki kalabalık çok düzensiz bir şekilde ilerliyordu, trafik kuralları diye bir şeyin olduğu umurlarında bile değildi, araçlar ve insanlar birbirine geçince kulağı sağır eden korna sesleri yankılanmaya başladı. Seksek oynayan küçük bir çocuk gibi seke seke geçtim karşıya. Kimileri fark etti beni ama çoğunun haberi bile olmadı<a id="GBS.0673.03"/> varlığımdan. Nefes nefese kalmış bir halde karşısına dikildim. Gözlerini ağaca dikmişti ama, seni piç kurusu, sen gözlerini dikmiş bana bakıyordun, gözlerinde terk edilmiş bir ifade vardı.</p>
			<p>“Ne yaptın ona?” diye tersledim onu.</p>
			<p>Dudaklarını büzdü, yanaklarındaki kaslar titriyordu, yüzünde soğuk bir gülümseme belirdi, sırıtıyordu resmen ama gözlerinde en ufak bir hareket bile olmadı, ağaca<a id="GBS.0673.04"/> bakıyordu hâlâ.</p>
			<p>İlk gördüğüm şey ağacın gövdesindeki o kara ve yağlı lekeler oldu, daha yakından bakınca ağacın üzerinde kımıldayan sinekler olduğunu anladım onların, hem de sineklerin en mide bulandırıcı türü olan yeşil başlı sineklerdendi bunlar. Daha dikkatli bakınca ağacın gövdesinde iki kelimelik bir yazıyla üç ünlem işaretinin olduğunu fark ettim. Kan kokusunu alınca başım dönmeye gözlerim<a id="GBS.0673.05"/> kararmaya başladı, bayılacaktım neredeyse, en korktuğum şey başıma gelmişti işte. Onu öldürüp kanıyla da bu sloganı yazmıştı. Yine de güçlü durmaya çalışıp şöyle sordum ona:</p>
			<p>“Ne yaptın ona?”</p>
			<p>“Bir şey yapmadım,” dedi ağacın gövdesine iki tekme atıp tekmeden ürken sinekler insanın içine büyük korku düşüren vızıltılarla uçmaya başladı, üzerinde ıslak bir yara bandı olan işaretparmağını kaldırıp<a id="GBS.0674.01"/> şöyle dedi: “Benim kanım bu, kendi kanımla bunu yazıp senden ayrılmasını istedim ondan!”</p>
			<p>Üzerimden büyük bir yük kalkmış gibi hissediyordum ama yorgunluk çöktü üzerime birden, kendimi tutamayıp yere çömeldim, ellerim tavuk pençesi gibi seğiriyordu, cebimden bir sigara çıkarıp yaktıktan sonra derin derin içime çektim. Sigara dumanının bir yılan gibi beynimin içine girip beynimin içindeki kanallarda<a id="GBS.0674.02"/> kıvrılarak ilerlediğini hissedince mutlu ve rahatlamış bir ruh haline girdim. Sinekler ağaçtan uzaklaştığında ağacın gövdesine yazılmış olan o pis slogan trajik bir hamleyle gözlerimin önüne fırlamıştı birden ama çok geçmeden geri dönen sinekler üzerini tekrar kapatınca tanınmayacak, okunaksız bir hale geldi yine...</p>
			<p>“Ona dedim ki,” dedi karım bana bakmadan, tekdüze ve uyuşmuş bir tonda, “eğer<a id="GBS.0674.03"/> senden ayrılırsa kimseye hiçbir şey söylemeyeceğimi söyledim, ağzımı bile açmam bu konuda. Başka birine âşık olup onunla evlenebilir, çocuk doğurup mutlu mesut bir yaşam sürebilir. Eğer senden ayrılmazsa ikimiz de ölene dek yakasını bırakmam!” Sonra ardına dönüp yara bandı yapıştırdığı parmağını bana doğru uzattı, gözleri parlıyordu, köşeye sıkıştırılmış bir köpek gibi tiz bir sesle bağırarak,<a id="GBS.0674.04"/> “Şu gördüğün parmağı yine ısırıp sizin o çirkin ilişkinizi hükümet binasının kapısına, Parti Komitesi’nin kapısına, Halk Siyasi Danışmanlık Konferansı’nın kapısına, yerel Halk Kongresi’nin kapısına, polis karakolunun kapısına, mahkemenin kapısına, savcılığın kapısına, tiyatronun kapısına, sinemanın kapısına, hastanenin kapısına, her ağacın ve her duvarın üzerine yazıp bütün ilçeye ifşa ederim...<a id="GBS.0674.05"/> Ta ki vücudumdaki bütün kan çekilene kadar!”</p>
			 
			</article>
  <div style="display:none;"><a id="GBS.0674.06"/></div></body>
</html>