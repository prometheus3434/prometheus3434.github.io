<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>8</title>
</head>

<body>
  <h1 class="h11">8</h1>

  <p class="p1"><span class="t10">SARI KASIRGA</span></p>

  <p class="p4">&nbsp;</p>

  <p class="p4"><span class="t11">U</span>yandığım zaman, günün ilk ışıkları odanın içine yayılmıştı ve telefon hâlâ çalıyordu... Açtım; yeryüzünün en tatlı sesi:</p>

  <p>&mdash; Hello mister Mayk, diye konuştu. Hatırladınız mı beni?...</p>

  <p>&mdash; Seni unutmağa imkân var mı?...diye sırıttım. Seni bir gören, ömrünün sonuna kadar unutamaz... Ne var ne yok bebek?...</p>

  <p>&mdash; İyilik Mayk... diye tatlı tatlı konuştu Cecilia; neler yaptınız bakalım dünden beri?</p>

  <p>&mdash; Bazı ufak tefek işler gördüm, ehemmiyetsiz şeyler...</p>

  <p>&mdash; Ya bu akşam Mayk?...</p>

  <p>&mdash; Bu akşam, emrinize amadeyim güzelim... Zaten söz verdim sana... Kaçta buluşuruz Cecilia!...</p>

  <p>&mdash; Kaçta mı?...Dur bakayım Mayk, saat 20 iyi mi?...</p>

  <p>&mdash; İyi ya... Tam 20'de şu halde... Nerede buluşuyoruz?...</p>

  <p>&mdash; 42'nci sokakta sakin bir yer biliyorum... Orada buluşalım; "The Cabin.." de. Saat tam 20'de bekleyeceğim seni... Tamam mı?...</p>

  <p>&mdash; Tamam Mayk... Saat 20'de o halde...</p>

  <p>Telefonu kapadım...</p>

  <p>Keyfimden üç adet parende attım yatağın içinde.</p>

  <p>Sonra da, giyinir giyinmez sokağa fırladım...</p>

  <p>Bir ıslık tutturmuş yürüyordum ki, olduğum yerde çakılıverdim birden bire...</p>

  <p>Bir Cafe-bar'ın önünden geçiyordum bu sırada...</p>

  <p>Açık kapıdan içeri bakınca, bir masada üç kişinin oturduğunu gördüm... Yana çekildim hemen... Ve bir müddet içerisini gözetledim.</p>

  <p>Vay namussuz vay...</p>

  <p>Cüret diye buna derler işte!...</p>

  <p>Sağında ablak suratlı, pardesülü, şapkalı bir herif... Solunda da, tanımadığım, esmer bir kadın, ablak suratlı herifin anlattıklarını dikkatle dinliyor... Ve, o...</p>

  <p>Başı hafifçe öne doğru eğilmiş, dalmış gitmiş...</p>

  <p>Ne mel'anet düşündüğünü tanrı bilir...</p>

  <p>Bir an, kırkbeşliğe asılıp, herifin beynine iki kurşun göndermek geldi içimden... Sonra, kapının önünden hızla geçerek, büronun yolunu tuttum... Ablak suratlı herifin hali aklımdan çıkmıyordu. Sol elini ileri doğru uzatmış. Bir şey parçalayacakmış gibi bükmüştü parmaklarını...</p>

  <p>Büroya gelince:</p>

  <p>&mdash; Şu emlakçının defterini ver hele... dedim Velda'ya.</p>

  <p>Kız, defteri uzatınca bazı notlar aldım. Vaziyet gitgide bütün bütün matrak bir hâl almağa başlıyordu. Öğleye doğru bürodan ayrıldım. İçimde, biraz hareket yapmak için önüne geçilmez bir arzu vardı. Huyum kurusun, böyle anlarımda, ya 90 kilometreyle viraj almalıyım, yahut da dövüşmeliyim. Cebimde Kent Gallico hergelesinin defterinden alınmış üç beş adres var ki, akşama kadar nasıl olsa oyalar beni!...</p>

  <p>Boşuna bir oyalanma da olmayacak bu! Bu cenabet işin birkaç püf noktası daha var ki, onlar da birkaç hergelenin çenesi dağıldıktan sonra aydınlanacak...</p>

  <p>Çin mahallesinin yolunu tuttum doğruca. Çing-Ting'in pansiyonuna gelince, 3'üncü kata çıktım. 8 numaralı odanın kapısını açar açmaz içeri daldım. Hugh, bir divana uzanmış uyukluyor, Williams ise masanın başında viski çekiştiriyordu.</p>

  <p>Şeytan çarpmışa döndüler beni görünce. Bir iskemle çekerek oturdum.</p>

  <p>&mdash; Ne oldu? dedim. Yeni bir haber var mı?...</p>

  <p>&mdash; Az evvel buradaydı... diye kekeledi Williams...</p>

  <p>&mdash; Biliyorum... diye sırıttım. Az evvel gördüm onu!...</p>

  <p>&mdash; Buradaydı... diye tekrarladı Hugh. İstediği neticeyi elde edemediği, yani sizi temizlemediğimiz için küplere bindi!...</p>

  <p>&mdash; Farkındayım... Arpacı kumrusu gibi pis pis düşünüyordu teres... Demek, beni cehenneme göndermek için plânlar kuruyormuş... Alacağı olsun hergelenin... Şimdi iyi dinleyin beni... Yeni bir şeyler hazırlıyor bu herif... Elbette size de talimat verecektir bu iş hakkında... Akşama doğru uğrayacağım tekrar... Bu gece yeni bir numara yapacağı muhakkak... Ne olduğunu öğreneceksiniz.. Ben de öğrenmek istiyorum bunu...</p>

  <p>Ayağa kalkarken:</p>

  <p>&mdash; Şunu da unutmayın ki, diye ilave ettim. İkinizi birden cehenneme göndermek fikri, hâlâ kafamın içinde dönüp dolanıyor. Ona göre ayarlayın kendinizi...</p>

  <p>Çin-Ting pansiyonundan ayrılınca, caddeye çıktım, bir taksi çevirdim:</p>

  <p>&mdash; Madison Avenue'ye... dedim şoföre. Bas bakalım gaza!...</p>

  <p>Az sonra, Madison Avenue'nin bir köşesinde arabayı durdurdun. 405 No'lu apartmandan içeri daldım. 16'ncı kata çıkınca, 6 No'lu dairenin önüne geldim. Kapının yanındaki zile dokundum, az sonra, açık saçık bir sabahlık giymiş, kızıl saçlı bir yosma beni kapıda karşıladı:</p>

  <p>&mdash; Ebenezer Hall denen herif burada mı? diye sordum kadına. Eğer buradaysa, onunla üç beş lâf etmek isterim...</p>

  <p>Yosma, şaşırdı bu lâfım üzerine:</p>

  <p>&mdash; Sen de kimsin?. diye kekeledi. Hall'den böyle bahsetmek için yürek ister...</p>

  <p>&mdash; Bende istediğinden âlâsı var... diye sırıttım. Boş lâfı bırak da şu herife söyle gelsin...</p>

  <p>Kapıyı itip içeri girdim, holde bir koltuğa kuruldum, bir sigara çıkarıp yaktım... Neye uğradığını şaşıran yosmaya:</p>

  <p>&mdash; Haydi bebek... Vaktim yok benim... Daha şu senin Ebenezer gibi üç beş hergele var ki, onlara da uğramam gerekiyor...</p>

  <p>Yosma, bütün bütün afallamış olduğu halde, dipteki odalardan birine doğru yürüdü, az sonra Ebenezer bulunduğum yere geldi:</p>

  <p>&mdash; Kısa konuşup gideceğim dedim. Peşin pazarlık edelim seninle, soracaklarıma tam cevap vereceksin. Ne bir eksik, ne bir fazla...</p>

  <p>Herif, iri yarı bir şeydi, üzerinde iyi bir terzi elinden çıktığı belli şık bir elbise vardı... Herifi tanımasanız işleri yolunda bir banker zannedersiniz... Halbuki, çalınan taşlar üzerine iş gören hergelenin biridir Ebenezer...</p>

  <p>&mdash; İşte canına susayan biri... diye sırıttı herif. Kendi ayağıyla ölüme gelen bir biçâre...</p>

  <p>&mdash; Ben de senin için aynı şeyi düşünüyorum... diye sırıttım. Boş lâfı bırak da soracaklarıma cevap ver...</p>

  <p>Herif, keyifli keyifli sırıtıyordu... Beni tanımadığı meydanda... Ama, ben ne mal olduğunu öğrenmişim bu herifin... Ciğerine kadar biliyorum keratayı... Ona gelince... O da, az sonra öğrenecek beni!...</p>

  <p>&mdash; Sen galiba aklını kaçırmışsın ahbap... diye konuştu herif. Yahut da beni tanımıyorsun... Tanısaydın, benimle böyle konuşulamayacağını öğrenirdin hiç değilse!...</p>

  <p>&mdash; Senin gibilerle nasıl konuşulması gerektiğini asıl ben bilirim... Milletten yürüttüğünüz pırlantaları yontup yontup başkalarına sattığını ve birer vesile ile asıl taşları sahteleriyle değiştirmek gibi numaralar yaptığını biliriz...</p>

  <p>Herif, deliye döndü bu lafım üzerine...</p>

  <p>Elini iç cebine atarken, bacaklarına doğru bir dalış yaptım, tabancasını çıkarmağa vakit bulamadı hergele... Bir müddet, alt alta, üst üste boğuştuk... Bu arada iki defa kolumu kaptırdım ve kurtarmak hiç de kolay olmadı... Japonlardan öğrendiğim bütün oyunların karşılığını biliyordu hergele... Ama, bende öyle numaralar vardı ki...</p>

  <p>Nihayet, ikimiz de soluyarak doğrulduk:</p>

  <p>&mdash; Gel bakalım... diye sırıttım. Şu işi bir an evvel bitirelim de rahat rahat oturup iki lâf edelim...</p>

  <p>&mdash; Geberteceğim seni... diye homurdanarak üzerime atıldı. Çiy çiy yiyeceğim seni.</p>

  <p>&mdash; Demir leblebi gibi midene otururum. Diye sırıttım yana çekilirken... Durumunu hiç de iyi görmüyorum Hall...</p>

  <p>Herif yaklaşınca çenesine esaslı bir yumruk salladım ama, oturtamadım iyice... Sıyırdı geçti hafif tertip... Bu, büsbütün kudurttu onu... Kolunun bütün kuvvetiyle öyle bir kroşe çıkardı ki, eğer bunu da savuşturmasaydım, şu anda, yerinde yeller esiyordu Mayk Hammer kulunuzun...</p>

  <p>&mdash; Belâ mısın be herif?...diye kükredi Hall.. Cehennemi boylayacaksın biçare...</p>

  <p>&mdash; Herif dediğin aynen senin gibidir!... diye sırıttım. Belâ olup olmadığıma gelince adamına göre değişir bu... Bazıları için hiç de belâ değilim ben...</p>

  <p>Hall, öfkesinden kudurmuş bir halde, en yakındaki iskemleyi kaptığı gibi havaya kaldırdı. Bre aman, iş şakalıktan çıkıyor... Eğer herifi zararsız hale getirmezsem kafamı dağıtacak yolu yok...</p>

  <p>&mdash; Cehennemi boylamak meselesine gelince... diye devam ettim. Oraya zatınız gideceğiniz için, dostlarınıza da Mayk Hammerin selâmlarını söylemeyi unutmayın...</p>

  <p>Herif, şöyle bir an duraladı bu lâfım üzerine...</p>

  <p>İskemleyi kavradığı elleri havada kaldı..</p>

  <p>Bu vaziyette, midesi tabak gibi meydandaydı...</p>

  <p>Yarı gücümü sağıma vererek, yumruğumu midesine gömdüm... Ellerindeki iskemleyi bıraktı, iki kat oldu ve öğürmeye başladı... İkinci bir sağ kroşeyle herifin çenesini buldum... Olduğu yerde bir kere döndükten sonra yere uzanıverdi...</p>

  <p>Bütün bunlar olup biterken, bir köşede irileşmiş gözlerle bizi seyreden yosmaya:</p>

  <p>&mdash; Bir kova su boşalt tepesinden aşağı da kendine gelsin... diye sırıttım. Konuşması lâzım çünkü...</p>

  <p>&mdash; Öldü mü?...Ona ne yaptınız?...diye korkuyla sordu yosma..</p>

  <p>&mdash; Ne diyorsam onu yap... diye homurdandım... Bu herifte kolay kolay ölecek göz var mı?...Olsa olsa çenesinden hayır kalmamıştır... Kendi istedi bunu... Getir şu suyu hele...</p>

  <p>Masanın üzerindeki sürahiyi aldı geldi, herifin başından aşağı boca ettim suyu... Gözlerini araladı, aval aval bakındı bir müddet...</p>

  <p>&mdash; Davran bakalım Ebenezer... diye homurdandım, konuş bakalım...</p>

  <p>&mdash; Kimsin sen?...diye sordu...</p>

  <p>&mdash; Söyledik ya... Mayk Hammer adlı biri...</p>

  <p>&mdash; Benden ne istiyorsun?...</p>

  <p>&mdash; Soracağım bazı şeylere cevap vermeni... Hem, verdiğin cevaplar da doğru olacak... Sahtesini kabul etmiyoruz... Haydi Hall.. Aklını başına devşir de soracaklarıma cevap ver...</p>

  <p>Güçlükle yerinden doğruldu, bir koltuğa çöktü... Kızıl saçlı yosma, bu arada viski bardağı dayadı herifin ağzına... Biraz kendine gelir gibi oldu hergele... Yakasını gevşettikten sonra:</p>

  <p>&mdash; Nedir soracakların?...diye homurdandı..</p>

  <p>Bazı şeyler sordum herife...</p>

  <p>Aldığım cevaplar da, hayli işime yaradı..</p>

  <p>İki üç yere daha uğradım ama, bu, birkaç hergelenin çenesini dağıtmaktan başka şeye yaramadı... İstim üstündeydim... Olup bitenler, hele bundan sonra olacak işler, sinirlerimi eni konu germişti...</p>

  <p>Harika sarışın Cecilia'nın beni bekleyeceği yere gitmeden evvel, Çin mahallesine uğradım... Williams'la Hugh, orada, Çing-Ting pansiyonundaydılar...</p>

  <p>Ölüm korkusu, herifleri oldukları yere perçinlemişti... Kolay mı, can pazarı bu!...</p>

  <p>&mdash; Ne oldu? diye sordum girer girmez.</p>

  <p>&mdash; Yine geldi.. dedi Williams...</p>

  <p>&mdash; Bize yeni bir iş teklif etti... diye konuştu Hugh.</p>

  <p>&mdash; Ne çeşit bir iş?...</p>

  <p>&mdash; Bir mücevher işi... Sonunda çok para olan bir iş... Bir cesedi Hudson nehrine atacakmışız... Sonunda çok para alacakmışız!...</p>

  <p>&mdash; İnandınız mı beyinsiz keratalar... Öyle anasının gözü hin oğlu hin bir heriftir ki o, işini gördürdükten sora, tutar sizi de Hudson&rsquo;a sallandırıverir... İnandınız mı bu masala...</p>

  <p>&mdash; Kabul ettik, mecburduk... dedi Williams.. Eğer kabul etmeseydik...</p>

  <p>&mdash; Eğer kabul etmeseydiniz, sizi en az beşer yıl Şeytan adasında sürüm sürüm süründürecek bazı suçlarınızı polise bildirecekti... Bununla tehdit etti sizi değil mi?...Yapar mı yapar hem... Bu heriften her şey umulur... Pırıltılı taşlar uğruna, babasını bile ipe verir o... Böyle ayarsız bir hergele...</p>

  <p>&mdash; Ne yapmamız lâzım? diye sordu Hugh...</p>

  <p>&mdash; Gitmezsiniz... dedim. Gitmezsiniz, çünkü bu herifle girişeceğiniz her iş, sizi biraz daha elektrikli sandalyeye veya gaz odasına yaklaştırır...</p>

  <p>Elektrikli sandalye lafını duyunca renkleri kül gibi oldu hergelelerin...</p>

  <p>&mdash; Anlatın bakalım... diye devam ettim. Kimi, hangi kadını öldürecek...</p>

  <p>&mdash; Mis Marlowe adında bir kadınmış... Bazı kıymetli taşlar satmak bahanesiyle celbedecek kadını... Hesabını görecek sonra da... Kadın, bazı pırlantalarla gidecek oraya... Değiş tokuş yapmak için... Bu bahaneyle çağırdı kadını...</p>

  <p>&mdash; Ne zaman olacakmış bu iş?...</p>

  <p>&mdash; Bu gece... Ne zaman olacağını Tanrı bilir... Kadın geceyi orada geçirecek...</p>

  <p>&mdash; Vay namussuz vay... diye homurdandım. Sistemli, plânlı, eni konu profesyonel bir katil köpoğlusu. Canına okuyacağım onun... Beynini dağıtacağım namussuzun... Siz de, yerinizden kıpırdamayın tabansız keratalar. Size evvelce verdiği emri yerine getirmekte devam edin, yani buradan ayrılmayın...</p>

  <p>Saate bir göz attım: 19.30...</p>

  <p>Bu heriflerle çene çalarak vakit kaybedecek değildim... Cecilia beni beklemek üzere "The Cabin"e gelecekti nerdeyse... Ve, böyle yorucu bir günden sonra bu sarışın bebekle dalga geçmeği hakketmiştim çoktan... Öğreneceğimi de, öğrenmiştim zaten...</p>

  <p>&mdash; Dediklerimi unutmayın... diye tembihledim çıkmadan önce. Bu heriften binde bir ihtimalle de olsa paçayı kurtarabilirsiniz ama, benden asla..</p>

  <p>Çin mahallesinin dar, yamru yumru ve çoğu loş sokaklarını geçtikten sonra, ışıklı caddeye çıktım, bir taksi çevirerek atladım:</p>

  <p>&mdash; Broadway'a... dedim herife. "The Cabin" kokteyl salonunda duracaksın.</p>

  <p>Yola koyulduk...</p>

  <p>Kafamın içi uğul uğul...</p>

  <p>Ve, bu gece olanlar olacak...</p>

  <p>Vaktinde yetişmeliyim...</p>

  <p>Yoksa birtakım kıymetli taşlar uğruna cenneti boylayacak şu Mis Marlow...</p>

  <p>Vaktimiz var daha...</p>

  <p>Yarı gecede gerçekleştirecek menhus plânını çünkü... Ve, yarı geceye daha epey zaman var... Bir çok işler sıkıştırılabilir bu zamana... Cecilia ile sevişilebilir meselâ... Yahut dörder dakikadan üç round dövüşülebilir... Veya, altınızda esaslı bir araba oldu mu, yüzlerce kilometreyi normalden daha az bir zamanda kat edebilirsiniz...</p>

  <p>Bunları düşünüyordum ki, şoför:</p>

  <p>&mdash; "The Cabin..." dedi. Geldik Mister...</p>

  <p>Parasını vererek herifi savdım...</p>

  <p>En yakın telefon kulübesine gittim önce... Bizim külüstürün bulunduğu garajı açtım, makinist Bob'u istedim, az sonra karşımızdaydı bizim oğlan:</p>

  <p>&mdash; Beni dinle Bob... dedim. Bol benzin koy bizim külüstüre... Sonra yağ da koy yeteri kadar... Ve, "The Cabin"in önündeki parking'e bırak onu... İhtiyacım olacak ona bu gece... Anladın mı dediklerimi?</p>

  <p>&mdash; Anladım Mister Mayk... Broodway'de değil mi bu "The Cabin..." dediğiniz yer...</p>

  <p>&mdash; Tamam... Şimdilik eyvallah Bob...</p>

  <p>Bu işi de hallettikten sonra, Cecilia'nın beni bekleyeceği kokteyl salonuna daldım. Hemen de tenhaydı salon... Bir yandan da, Cecilia gibi bir bebeğin, böyle sıkışık bir zamana rastlamasına da içerliyordum... Kötü bir tesadüftü bu gerçekten... Ne halt edeyim ki, başka çâre yok...</p>

  <p>Dipte bir masaya çöktüm, saate bir göz attım. On dakika var bebeğin gelmesine...</p>

  <p>Bir viski söyledim ve beklemeğe koyuldum...</p>

  <p>Az sonra, salonun kapısından göründü Cecilia...</p>

  <p>Hey Tanrım... Ne gelişti o!...</p>

  <p>Birçok kadın beklemişimdir böyle şimdiye kadar...</p>

  <p>Ve, birçok kadın gelmiştir böyle...</p>

  <p>Ama, bunların hiçbiri Cecilia'nın yerini tutamaz... Hiçbiri...</p>

  <p>Salona göz gezdirince beni gördü ve bulunduğum tarafa doğru yürüdü... Masama yaklaşınca doğruldum ve göğsünü bütün çıplaklığıyla meydana koyan açık tuvaleti içinde bu şahane güzelliği seyre koyuldum...</p>

  <p>Aptallaştığımı gören Cecilia:</p>

  <p>&mdash; Ne o?...Pek şaştınız Mister Mayk... diye tatlı tatlı güldü. Garip bir şey mi var bende?...</p>

  <p>&mdash; Harikulâde birşey var... diye sırıttım. Mark Antuan&rsquo;da Kleopatra&rsquo;yı gördüğü zaman bu hâle gelmiştir...</p>

  <p>&mdash; Oh çok şakacısınız Mayk.. diye güldü.. Karşılıklı oturduk...</p>

  <p>&mdash; Az kaldı gelemiyordum, diye konuştu Cecilia. Bir baş ağrısı ki, sormayın... Sizi bekletmemek için kalktım geldim... Mamafih, iyiyim şimdi... Siz ne âlemdesiniz Mayk?</p>

  <p>&mdash; Bütün günü seni düşünmekle geçirdim... diye sırıttım... Bütün günü...</p>

  <p>&mdash; Ne içiyoruz?...diye sordu gülerek.</p>

  <p>&mdash; Viskiden şaşma... dedim. Güzel gecelerin başlangıcında daima viski içmeli...</p>

  <p>Garsona iki viski söyledim, karşılıklı kadeh kaldırırken, kol saatime göz ucuyla baktım:</p>

  <p>20.15...</p>

  <p>Köşede, küçük bir caz vardı...</p>

  <p>Ağır bir slow'a başlayınca, salonun ışıkları söndü:</p>

  <p>&mdash; Dans edelim Mayk... dedi, Cecilia. Dansa bayılırım ben...</p>

  <p>&mdash; Kalkalım... dedim. Bazı ahvalde hiç de kötü bir şey değildir şu dans denen nesne?</p>

  <p>Piste doğru yürüdük... Kollarımın arasına aldım Cecilia'yı... Böyle harikulâde bir sarışının kollarımın arasında bulunması, keyfimden deli ediyordu beni... Mübarek dans etmiyor, bir duman gibi kıvrılıp bükülüyor kollarımın arasında...</p>

  <p>Kolay kolay unutulamayacak güzellerden Cecilia...</p>

  <p>Bir tanıyan, kırk yıl tiryakisi olup çıkar.</p>

  <p>Dans sona erdikten sonra yerlerimize döndük...</p>

  <p>&mdash; Senin kollarının arasında bulunmak insanın aklını başından alıyor Mayk!... Demez mi?...</p>

  <p>Ne hâle geldiğimi varın siz tahmin edin..</p>

  <p>&mdash; Benim söylemeğe hazırlandığım lâfları konuştun... diye sırıttım... Sen insanı deli edersin bebek...</p>

  <p>Masanın altında, dizlerini dizlerime sürtmeğe başladı... Bakışları bir tuhaflaşmıştı. Burun delikleri, ihtirasla kalkıp iniyordu... Kadınların bu halini pek iyi bilirim ben...</p>

  <p>Birer viski daha yuvarladık...</p>

  <p>Saat 20.45...</p>

  <p>Mesut neticeye bir an evvel ulaşmak istediği her hâlinden belli Cecilia'nın...</p>

  <p>Ben de aynı fikirdeydim onunla!...</p>

  <p>"Neticeye bir ân evvel ulaşmak!.."</p>

  <p>&mdash; Kalkalım Mayk... diye soludu Cecilia ikinci viskiden sonra. Götür beni... Daha yalnız, daha sakin bir yere götür beni...</p>

  <p>Durdu ve ilâve etti:</p>

  <p>&mdash; Böyle bir yer biliyorum Mayk... Bana gidelim... Bol viski var evde... Baş başa olacağız orada... Baş başa... Yalnız, gidelim Mayk...</p>

  <p>&mdash; Gidelim... dedim... Baş başa kalalım Cecilia... Doğrusu yapılacak en akıllıca hareket bu bebek...</p>

  <p>Hesabı ödedim, kalktık, dışarı çıkınca, az ilerideki parking'e bir göz attım. Bob, dediğim yere bırakmıştı bizim külüstürü.</p>

  <p>&mdash; Gel Cecilia... dedim. Benim araba parking&rsquo;te... Pek lüks bir şey değildir ama, ne de olsa işe yarar bazı bazı...</p>

  <p>Arabaya doğru yürüdük, kapısını açtım bizim külüstürün, girip direksiyona geçtim, Cecilia da yanıma oturdu... Ve oturur oturmaz çıplak kollarıyla sarılıverdi bana... Neye uğradığımı şaşırdım önce... Dudakları benimkileri örttü. Uzun uzun öpüştük...</p>

  <p>Hayatımda pek az kadının, böyle Cecilia gibi, bir dişi kaplan ihtirasıyla kucakladığını sanıyorum...</p>

  <p>&mdash; Mayk... Oh, Mayk... diye inledi. Gidelim bir an önce...</p>

  <p>&mdash; Ya, başka ne yapacağız ki?...dedim, gaza bastım, yola koyulduk...</p>

  <p>Şu anda kafamdan geçenleri Cecilia bilseydi...</p>

  <p>&mdash; Sağdaki sokaktan Mayk...</p>

  <p>Sağdaki sokağa saptım... Yolları Cecilia tarif ediyor...</p>

  <p>Black Walley'e doğru gidiyoruz... Evi o civarda demek ki Cecilia'nın...</p>

  <p>Dar, karanlık bir sokaktan, süratli gitmeğe imkân olmadığı için, yavaş yavaş ilerliyorduk...</p>

  <p>Bir elektrik fenerinin aydınlığı altında, ıslak sokak bomboş uzanıyor...</p>

  <p>Bir köşe döndüm ve... Frene bastım, araba zınk... diye stop etti...</p>

  <p>Köşeden üç kişi peyda olmuştu. Farların ışığında, ellerindeki tabancalar pırıl pırıl parlıyor hergelelerin. Şapkalarını gözlerine kadar indirmişler. İri yarı üç herif. Dudaklarında pis sırıtışlar. En öndeki arabaya yaklaştı:</p>

  <p>&mdash; İn bakalım aşağı, diye kalın, hırıltılı bir sesle konuştu. İn, yoksa delik deşik ederim seni...</p>

  <p>Cecilia, korkudan irileşmiş gözlerle bana sokulmuştu.</p>

  <p>&mdash; Kim bunlar Mayk? diye sordu. Ne istiyorlar bizden?...</p>

  <p>&mdash; Anlayacağım, dedim, herife döndüm. Geliyorum, dedim...</p>

  <p>Arabanın kapısını açar açmaz öyle bir fırlayış fırladım ki, bütün vücudumla beraber, kafamı midesine gömdüm en öndekinin.</p>

  <p>Herif, yere yuvarlanırken, tabancası elinden fırladı, kaldırımın üzerine uzanıverdi teres!...</p>

  <p>&mdash; Var mı başka iştahlısı? dedim heriflere dönerek. Canına susayan beri gelsin!...</p>

  <p>Hırsımdan ne halt ettiğimin farkında değildim. Heriflerin ellerindeki, değil uçlarına susturucu takılmış 11.25'likler, hafif makineli tüfekler bile olsa, tereddütsüz atılırdım.</p>

  <p>Geride duran, iri yarı herif, ağzından köpükler saçarak, kudurmuş bir hayvan gibi saldırdı. Gecenin bu sessiz saatinde mahalleyi ayağa kaldırmamak ve polisin dikkatini çekmemek için, silâhlarını kullanmağa niyet etmedikleri anlaşılıyordu ki, bu da benim işime yarıyordu...</p>

  <p>İri yarı herif üzerime gelirken, suratının ortasına yumruğu yapıştırdım. Burun falan kalmadı herifte. Tekmil yamyassı oldu suratı. İnim inim inleyerek kaldırıma yığıldı teres!...</p>

  <p>Bu arada, en geride duran herif de yaklaşmış bulunuyordu iyice. Ayı gibi bir şeydi. Bundan daha irisini Central Park'taki hayvanat bahçesinde bile bulamazsınız.</p>

  <p>&mdash; Gel bakalım, diye homurdandım. Mideni en az bir ay işlemeyecek hâle getireyim senin de...</p>

  <p>&mdash; Geberteceğim seni!...</p>

  <p>Diye kükreyerek, üzerime atıldı herif. Yağmurun altında boğuşmaya başladık. Bu, ötekilerine benzemiyor. Ringlerde eldiven çürütmüş bir boksör olduğu ayak oyunlarından belli. Ağır sıklette dövüştüğüne de kalıbımı basarım...</p>

  <p>Yaradana sığınıp midesine bir yumruk gömdüm. Suratıma bakıp tatlı tatlı sırıtmaz mı?...</p>

  <p>Bu gibi ahvalde, Jimmy MacLarnine gibi dövüşeceksin. Boksa az buçuk meraklı olanlar, bu, yirmi yıl evvelinin ünlü tüy sıklet boksörünü hatırlarlar. Pire gibi çevik, sarı bir oğlandı Jimmy. Hatta bir gün, bir iddia üzerine, dev gibi bir ağır sıklete karşı ringe çıkardılardı Jimmy'yi. Oğlan, ayak oyunlarına başlayınca, ağır sıklet apıştı kaldı. Ringin bir köşesine sıkıştıramıyordu ki Jimmy'yi, hesabını görsün...</p>

  <p>Jimmy de, açık buldukça yapıştırıyordu yumruğu. Herifin midesine midesine veriştirip geri çekiliyordu; şimdi benim yaptığım gibi...</p>

  <p>Ben yumrukları veriştirdikçe, herif keyfe geliyor bayağı. Uzun zamandır antrenman yapmamış olmanın veya ringden uzak kalmanın acısını mı çıkarmak istiyor ne?...Bir ara kora kor girdik...</p>

  <p>"Brek" dedikten sonra, ayrılırken, çenesinin ucuna, Mac Larnine stilinde bir aparkat çıkardım. Kendi de beğendi bunu. Lâkin buna öyle esaslı bir swing&rsquo;le cevap verdi ki, yaslanmak için, ring halatı aradım etrafımda.</p>

  <p>Yağmuru falan unutmuş, keyifle dövüşüyorduk. Vaktim olsaydı daha da uzatırdım ama, yapılacak yığınla iş var bu gece.</p>

  <p>Formunda değilsin babalık, dedim herife. Mamafih deminki swing için seni tebrik ederim. Bir bak bakalım, şu bizim direkt nasıl?...</p>

  <p>Tam eskiv edeceği sırada bir solla girerek elini yana ittim, sağla, öyle esaslı, teknik şiir gibi bir direkt çıkardım ki, nakavt oldu herif. Tatlı tatlı sırıtarak kaldırımın üzerine yığılırken:</p>

  <p>&mdash; Bu iş de böylece bitti, dedim kendi kendime. Amma da hareketli bir gece ha... Can, baş üstüne böylesi...</p>

  <p>Arabaya doğru yürüdüm. Cecilia beni şaşkın şaşkın süzüyordu. Eni konu ıslanmıştım bu arada. Kapıyı açtım, direksiyona kuruldum...</p>

  <p>Çenemin sızısından gayri sıkıntım yoktu. Joe Louis'in bile böyle sıkıntıları olmuştur.</p>

  <p>&mdash; Mayk, diye sıcak sıcak konuştu Cecilia, Mayk, heriflerin hepsini tepeledin ha?...</p>

  <p>&mdash; Olacağına bak, diye sırıttım. Tepeledim zahir, Kafam kızdı mı, hiç şakam yoktur hani...</p>

  <p>&mdash; Ama, onlar üç kişiydiler...</p>

  <p>&mdash; Olsun; üç veya beş. Fark etmez.</p>

  <p>&mdash; Ne istediler senden Mayk?...</p>

  <p>&mdash; Kim bilir? Belki sade onlarca bilinen bir sebep vardır. Eni konu ıslandım Cecilia. Basıp gidelim buradan. Sen şu yolu tarif et hele...</p>

  <p>Üstüm başım sırılsıklam. Gel gör ki kurutmağa falan da vakit yok. Saate bir göz attım: 21.30...</p>

  <p>Zaman var daha ve bu zamanın içine neler sığdırılır neler. Köşe başlarını kollaya kollaya, kazasız belâsız Lenox Avenue'ye geldik nihayet. Büyük bir binanın önünde indik...</p>

  <p>&mdash; Burada otururum, dedi Cecilia. 11'inci katta. Girelim Mayk!...</p>

  <p>Asansör bizi 11'inci katta bırakınca, koridoru yürüdük, 23 numaralı dairenin önünde duran Cecilia, çantasından çıkardığı küçük bir anahtarla kapıyı açtı. İçeri girdik... Nedense, bir pansiyonun iğreti havası vardı burada...</p>

  <p>&mdash; Şömineyi yakayım, elbiselerini kurut, dedi Cecilia. Hastalanacaksın Mayk.</p>

  <p>Önümde durdu. Garip parıltılarla dolu gözlerini, gözlerime dikti, kollarını boynuma doladı:</p>

  <p>&mdash; Mayk, diye soludu. Mayk, tanıdığım erkeklerin en müthişisin sen...</p>

  <p>Yarı aralık nemli dudaklarını dudaklarıma yapıştırdı. Bir alev dalgası bütün vücudumu kapladı sanki. Bu sarışın kasırgaya tutulmamak için, taş olması lâzım insanın... Bir müddet böyle kaldık...</p>

  <p>Cecilia'yı kollarımın arasında sıkarken duyduklarımı anlatabilmem için yıllanmış bir ruhiyatçı olmak lâzım. Benim ise şu anda ne ruhlarla, ne de ruhçularla uğraşacak hâlim yok. Saatler geçip gidiyor. Cecilia, beni kolay kolay bırakacağa benzemiyor. Göğsü ihtirasla inip kalkarken, bakışlarında aynı tuhaf pırıltılar yanıp sönüyor.</p>

  <p>&mdash; Soyun Mayk, dedi. Çıkar üzerindekileri! Ateşi yakacağım, üşüyorum Mayk! Sarıl bana!...</p>

  <p>&mdash; Her iki işi bir arada nasıl yapabilirim ki? Diye sırıttım. Önce hangisinden başlayacağız?...</p>

  <p>Omuzuma doladığı kollarını çekti. Ahenkli bir yürüyüşle şömineye doğru gitti, kuru odunları tutuşturdu:</p>

  <p>&mdash; Şimdi de soyun Mayk, diye ihtiras dolu bir sesle konuştu. Çıkar üzerindekileri!.</p>

  <p>Ceketi çıkardım, koltuklardan birinin üzerine bıraktım. Cecilia, gözleri parlayarak:</p>

  <p>&mdash; Ver onu bana Mayk, dedi Kurutayım şöminenin önünde. E,. Şey.. Şu askını da çıkar Mayk. Gömleğini ver. Oraya kadar yağmur işlemiş...</p>

  <p>Bizim emektar kırkbeşliğin muhafazasıyla beraber asılı durduğu askıyı da çıkardım ve olduğu gibi uzattım. Bizim kırkbeşliği takım taklavat eline geçirince bir tuhaflaştı birdenbire Cecilia. Silâhı kılıfından çıkarıverdi, şimşek gibi bir hareketle... Ve bana doğrultarak, kinden kısılmış bir sesle:</p>

  <p>&mdash; Kıpırdama Mayk, diye konuştu. Küçük bir hareket yapayım deme. Günlerden beri bu ânı kolluyordum Mayk!...</p>

  <p>&mdash; Biliyordum, diye sırıttım. Başlangıçtan beri farkındaydım bunun..</p>

  <p>&mdash; Gebereceksin, diye devam etti. Bu sefer kurtuluş yok Mayk. Ne tuhaf değil mi?...Kendi silâhınla hem de. Ucuna susturucu takılmış emektar kırkbeşliğinle. Göbeğine ateş edeceğim Mayk. Senin usulündür bu...</p>

  <p>&mdash; Ağlatacaksın beni; diye sırıttım tekrar. Pek acıklı bir sahne bu. Biçare Mayk Hammer, bir yosmanın eliyle cenneti boyluyor. Asıl bakalım tetiğe. Bir an evvel olsun bitsin bu iş...</p>

  <p>Bir kahkaha koyuverdi yosma. Montrose-New York yolunda duyduğum şeytan gülüşü idi bu...</p>

  <p>&mdash; Canın cehenneme Mayk!...</p>

  <p>Dedikten sonra, tetiğe dokundu. Dokundu ama, nafile. Bir "Çıt!" sesi çıktı namludan kurşun yerine... Cecilia, elindeki silâha dehşetle bakarken:</p>

  <p>&mdash; Böyle bir halt edeceğini bildiğim için, silâhı boşalttım evvelden, diye konuştum. Bir punduna getirip onu ele geçireceğini tahmin etmiştim. Partiyi kaybettin bebek...</p>

  <p>Hırsından delirecek hâle geldi yosma...Kolunun bütün gücüyle fırlattı kırkbeşliği...</p>

  <p>Bizim emektarı havada yakalayarak, pantolonumun cebinden çıkardığım şarjörü sürdüm hemen. Bu sefer, yosmanın tam göbeğine doğrulmuş bulunuyordu bizim kırkbeşliğin namlusu!...</p>

  <p>&mdash; Geç, otur şu koltuğa bakalım, dedim Cecilia'ya. Kendi tarzımda yargılamalıyım seni cehenneme göndermeden önce. Mamafih, eğer uslu durursan fikrimi değiştiririm belki de...</p>

  <p>Deminki kin ışıltısının yerine bir ümit parıltısı vardı Cecilia'nın gözlerinde. Elleriyle koltuğun kenarını tutarak, yavaş yavaş oturdu:</p>

  <p>&mdash; Öyle karışık, meret bir iş ki, neresinden başlayacağını kestiremiyor insan... diye konuştum. Şeytan gelse içinden çıkamaz... Monkey Kane denen bir itoğlu iti üzerime saldırtarak başladınız işe... New York'un en kalabalık caddesinde üzerime ateş açtı hergele... Açtı da tutturamadı kurşunları... Bırak ki, biz de tutturamadık... Bu arada zavallı Hawkins'in siyah Opel'ine atlayıp, içindekileri öldürmekle tehdit ederek paçayı kurtardı namussuz.. Sonra da New-Jersey asfaltı üzerinde, içindekileri öldürüp, arabayı parçalayarak bir kaza süsü verdi cinayetine... Ben, Monkey Kane hergelesini araya durayım, peşimi gölgem gibi takibe koyuldunuz bu sefer... Monkey'in yerini yurdunu bilen birisini ele geçirmek için gittiğim batakhanede, üzerime ateş açtılar... Kim miydi bu... Bunu da biliyorum, hiç merakın olmasın... Ve bütün bunlar, Mangnum'a ait pırlantayı East Bank'tan yürütebilmek için birer hazırlıktı... Beni cehenneme gönderdikten sonra, rahat rahat görecektiniz işlerinizi... Bütün bu olup bitenlerden sonra, ortalıkta birtakım hergeleliklerin, bazı numaraların döneceğini hissetmiştim.</p>

  <p>East Banktaki soygunculuk ve Mangnum'a ait kıymetli taşın çalınması, hislerimde yanılmadığımı gösterdi... East Bank'ın müdürü Horace Sullivan anlattı hırsızlığın nasıl yapıldığını: Pek garip bir şeydi bu: Ne alârm zilleri çalmış ne de kimsenin haberi olmuştu, nasıl oluyordu bunlar? Akıl alır gibi değil... Çünkü, her şeyi aylarca evvel tertiplemişti namussuz... Mangnum'un bu belâlı taşı East Bank'ın emânet kasasına bıraktığını haber aldığı günden beri... Hırsızlık esnasında alârm zilleri çalmamıştı. Çünkü, gece bekçisini elde etmişti namussuz... Kuvvetli bir pistonla, eski kasa hırsızı John, (yani öldürülen gece bekçisi) East Bank'a gece bekçisi olarak yerleştirilmişti... Bu işe tavassut eden kimse, herifin ne mal olduğunu bilmiyordu... Taşın çalındığı gece, tayin edilen saatte, o, East Bank'a geldi... John, kapıyı içeriden açtı ona... Doğruca emanet dairesine gittiler... John, bankadaki hizmeti(!) esnasında boş durmamış, pırlantanın bulunduğu kasanın şifresini öğrenmişti... Öğrenmeseydi bile mesele değildi bu... John, her çeşit kasayı kolayca açardı... Nitekim şifreyi öğrenmiş bulunan John, en küçük bir zorluğa rastlamadan kasayı açtı... Monkey Kane ve John, taşın haşmetli duruşu karşısında, bir müddet gözleri kamaşarak bakakaldılar... Öbürü, direktifleri veren hergele, elebaşı, bu işi Monkey'e havale etmiş, beni gebertmek zevkini de kendine ayırmıştı.. Tam Jones hergelesinin ağzından lâf alacağım sırada, bulunduğum batakhanede üzerime bir kurşun yollayıp basıp giden de oydu... Monkey, pırlantayı aşırırken, o inine çekilmişti bile...</p>

  <p>Neyse... Ona da sıra gelecek... Monkey'le John'a dönelim... Pırlantanın büyülü ışıltısı karşısında bir müddet kendilerinden geçtiler enayiler... Kocaman bir servet, az ötelerinde duruyordu... Monkey, pırlantayı aldı. Pazarlığa göre, John, pırlantayı Monkey'e teslim eder etmez, 1.000 dolar alacaktı... Bu parayı istedi John... Karşılığı da bir kurşun oldu bu isteğinin... Elebaşı olacak hergelenin de talimatını yerine getirmiş oluyordu bu suretle Monkey: On bin dolar yerine, ölüm!...</p>

  <p>Pırlantayı alarak, geldiği gibi, hiçbir maniaya rastlamadan çıktı gitti Monkey...</p>

  <p>&mdash; Mayk...Dinle beni...</p>

  <p>&mdash; Lâfımı bitirmedim ki daha... diye sırıttım. Yargılamayı sona erdirmedim ki!...En can alacak yerine geldik hem... Dinle de için açılsın... Pırlantanın çalınmasından bir gün sonra, East Bank'ın birinci derecede hissedarı ve müdürü biçare Horace Sullivan, yel yepelek, yelken kürek çıkageldi!...Mangum'a ait pırlantanın çalınmasıyla deliye dönmüştü biçare.. Yana yakıla anlattı bana hâdiseyi... Daha başlangıçta huylandım Cecilia... Bu meret işte Monkey denen hergelenin parmağı olduğu gün gibi aşikârdı... Monkey'i ele geçirmeğe de can attığım cihetle kabul ettim bu işi... Yoksa barut kokuları arasında hoşça vakit geçirmek varken, tutup da böyle Nat Pinkerton&rsquo;vari işlere girişir miydim ben?...</p>

  <p>&mdash; Mayk... Beni dinle...</p>

  <p>&mdash; Sen beni dinle asıl... Bak ki, neler anlatacağım... İşi üzerimize aldıktan sonra da, gırtlağımıza kadar belâya battık tekmil. Archibald MacWilliams adıyla tehdit mektupları mı almadık!... Şu biraz evvel kaldırıma uzattıklarım gibi bizi cehenneme göndermeğe heveslenenler mi olmadı?...Ne numaralar, ne numaralar!... Bu arada, Skippy denen mendeburla da çatışıyoruz... Herifi benim apartmanda bülbüle çevirdim... Canının acısından aklını kaçırdı biçâre, benden intikam almağa kalktı, Houston hergelesi ve diğer arkadaşlarının canına mal oldu bu... Karmakarışık anlatıyorum ya, sen sıraya koyarsın artık... Çünkü, senin başının altından çıkıyor bunların yarısı!... Ve sonra New-Yorkta ne kadar pırlanta üzerine iş yapan hergele varsa elimizden geçti birer birer... Bianco Gonzales bunlardan biriydi... Akıllı herif... Vazgeçmiş bu çeşit kirli, gizli kapaklı işlerden... Namuslu olmuş... Faydası dokundu bana bayağı... Kent Gallico denen itin adresini verdi bana... Harlem&rsquo;de, sözde Emlâk komisyonculuğu yapan, fakat aslında gangsterlere gizlenecekleri yerler temin eden uğursuzun biri... Numara yapmağa kalktı bana teres, bir kurşunda işini gördüm... Herifin çekmecesinde ele geçirdiğim bir defter, bana Monkey'in adresini öğretmiş oldu; Broadvay 42'nci sokak...</p>

  <p>&mdash; Mayk, Mayk... Dinle beni diyorum... Sadece!...</p>

  <p>&mdash; Can alacak yerine geldik değil mi? Gittim oraya... Gittim ki, Monkey Kane nalları dikeli günler olmuş... Cavlağı çekmiş biçâre... Biri gelip temizlemiş herifi... Biri... Sen... Monkey'i sen öldürdün Cecilia!...</p>

  <p>&mdash; Mayk...</p>

  <p>&mdash; Dur ki anlatayım. Pırlantayı ele geçirdikten sonra, kalleşlik etmişti Monkey... Taşın büyüsüne kapılmış, alıkoymuştu onu... Geri vermeyecek, bir punduna getirip taşı elden çıkardıktan sonra da, basıp gidecekti... Kim kime şikâyet eder böyle bir hırsızlığı?...Monkey, şefe kazık atmıştı... Pırlantayı ele geçirmek lâzımdı.. Bu işi sen görecektin!...</p>

  <p>&mdash; Mayk!...</p>

  <p>&mdash; Sus rezil... Sana düşüyordu bu iş... Monkey'in sana karşı zaafı olduğunu biliyordun... Nasıl olsa eline geçirecektin taşı... Çünkü bu derece iri bir pırlantayı çabucak elden çıkaramayacağını biliyordun... Bu, yüreğinize su serpmişti biraz.. Bir gün, tuttun Monkey'in apartmanına, daha doğrusu gizlendiği apartmana gittin... Hem de tek başına... Herifin sana öteden beri yakınlık göstermesi, işine yarayacaktı... Ama, umduğun gibi gitmedi işler... Günlerden beri, kafese kapatılmış vahşi hayvan gibi apartmanda kapalı kalan Monkey'in gözleri dönmüştü. Çabucak su koyuverdi herif... Senin ise, aklın fikrin pırlantadaydı... İşi vücudunla halledemeyeceğini anlayınca, herifi açıktan açığa tehdide başladın, taşı sana vermezse, polise gammazlayacağını söyledin... Herif deliye döndü bu lâfın üzerine, saldırdı, boğuşmaya başladınız... Atik davranarak iki kurşunda herifin canına okudun... Ağır yaralıydı öldü sandın.. Sonra da korktun... Dar ağacı, gaz odası, elektrik sandalyesi gözlerinin önünde geçit resmi yapmağa başladı... Hemen oradan uzaklaştın. Olanlar, sen gittikten sonra oldu asıl... Senin istediğin şey. Ağır yaralı olan Monkey, öleceğini anlamıştı, pırlantayı son bir defa daha görmek istedi. Gizlediği yerden çıkardı, avucuna aldı, doya doya seyretti onu, sonra da... Nalları dikti herif... Avucunda milyonlar olan bir "hiç" haline geliverdi Monkey... Evet, Monkey'in avucunda milyonluk bir taş... Ve... Katilin saçları vardı... Senin saçların Cecilia!...</p>

  <p>&mdash; Mayk... Dinle ki...</p>

  <p>&mdash; Geç bebek... Şimdiye kadar yığınla yosma kıvrandı karşımda böyle... Hiçbiri sağ değil bugün... Midelerindeki kurşunla beraber toprağı boyladılar. Karıştırma lâfı.. Ne diyorduk?...Evet... Cavlağı çekti Monkey... Benim onu ziyaret ettiğimi de öğrendiniz... Ve sonra gölge gibi peşime düştün... Mister Edgar'ın Montrose'daki villâsından dönerken, adamlarınızın yardımıyla yolumun üzerine ağacı devirdikten sonra, bana ateş eden de sendin... Şeytan gülüşlü kaltak seni...</p>

  <p>&mdash; Mayk... Çok param var benim... Dinle...</p>

  <p>&mdash; Paranı kendine sakla kaltak.. Bozdurur bozdurur harcarsın cehennemde...</p>

  <p>Saate bir göz attım: 22.30...</p>

  <p>Bir buçuk saat var daha...</p>

  <p>Ferah ferah yetişirim oraya... Biri var ki tehlikede... Biri var ki kurtarılması lâzım. Benim, tayyare motoru takılmış külüstürle bir saatte ferah ferah alırım o yolu..</p>

  <p>&mdash; Ayağa kalk... dedim sarışına. Olduğun yerde şöyle bir dön bakalım...</p>

  <p>Sesimin yumuşaklığı, ona ümit vermişti... Tepeden tırnağa, bütün dişiliğini takınmış olduğu halde kalktı, kadınlığıyla beni tongaya düşürüp paçayı kurtarmaktaydı tek ümidi... Bir defilede gece tuvaleti teşhir eden usta bir manken gibi olduğu yerde ağır ağır döndü. Bu sırada, ben 45'liğe kurşunları sürmüştüm. Yüz yüze geldiğimiz zaman, tetiğe dokunuverdim; yanılmayan kurşun, değişmeyen hedefi bir kere daha buldu. Gözleri dehşetle irileşti önce... Kurşunun açtığı yere şaşkın şaşkın bakmağa başladı. Tam göbeğinin üstünde dalga dalga yayılan kana... Elleri oraya doğru giderken, yüzü ızdırapla gerildi. Dizleri yavaş yavaş büküldü ve... Uzanıverdi yere...</p>

  <p>Böyle sahnelere alışık olduğum için, hiç heyecanlanmadım... Şömineye doğru yürüdüm. Bu arada bizim ceket de kurumuştu, giyindim, kırkbeşliği yerine sallandırdım, şapkamı aldım, dışarı çıktım... Parking'te duran külüstüre atladım, en yakın dükkânın önünde durdum. Her cins mal satan dükkânlardandı. Bakkaliye kısmına geçtim, tezgâhtaki herife:</p>

  <p>&mdash; Bir but sar... dedim. En kuvvetlisinden dört kutu da fare zehiri!...</p>

  <p>Herif şaşkın şaşkın suratıma bakarken:</p>

  <p>&mdash; Zehir kuvvetli olmalı... diye ilâve ettim. Bir fare tanıyorum ki, nah, dana gibi!...</p>

  <p>&mdash; Hiç merak etmeyin, bir fili bile öldürür... diye teminat verdi herif...</p>

  <p>İstediklerimi paket edince, aldım, dışarı çıkınca, külüstüre atladığım gibi, Miller Highway yolu üzerinden kuzeye yöneldim... Manhattan'ı geçtikten sonra karşı kıyıya geçtim köprüden... İkinci Highway ve ver elini Montrose...</p>

  <p>Saat 22.45...</p>

  <p>Gazı köklemişim ki, uçacak bizim külüstür neredeyse... Kilometre taşları birbiri peşine takılıyor... Ve ben, düşünüyorum... İşin sonuna geldik... Bir macera da böylece sona eriyor... Yenisine bakalım... Asfaltı yutuyor adeta benim külüstür... Halbuki, dış görünüşü hiç de belli etmiyor mübareğin!...</p>

  <p>Bir saatlik yolu 50 dakikada aldık...</p>

  <p>Hayaletlere yakışır villânın yakınlarına gelince, arabayı stop edip ağaçların arkasına gizledim, paketi açtım, butu çıkardım, fare zehiri kutularını açarak, etin arasına boca ettim... Bu iş sona erince, yavaş yavaş yaklaştım bahçe kapısına doğru... Villânın pencerelerinden dışarı taşan ışıkların altında bahçe ıssızdı... Yalnız, demir kapıya yakın yerde bir köpek kulübesi vardı... İçindeki canavar, homurdanmağa başladı ayak seslerim üzerine... Kulübeden çıkmasını bekledim, az sonra, iri bir bulldog, eğri bacakları üzerinde yalpalayarak kulübeden çıktı... İçine dört kutu fare zehirini doldurduğum butu fırlattım, hırlayarak atıldı, iki dakikanın içinde yaladı yuttu... Dört dakika sonra da kuyruğu titretti bütün bütün...</p>

  <p>Önce bahçe kapısını ihtiyatla yokladım. Zil tertibatı yoktu, cereyan da verilmemişti. Aralıktı üstelik... Öyle ya, şu anda cehennemin yolunu yarılamış olan biri dönecekti sözde... Villânın etrafını dönerek, Mister Edgar&rsquo;ın kıymetli evraklarını çalan hırsızın girdiği pencerenin önüne geldim, içeri bir göz attım ki, manzara şu:</p>

  <p>Mister Edgar, sırtında robdöşambır&rsquo;ı olduğu halde, iri bir kelebeğin suratından ne çeşit bir keyif duyduğu açıkça okunuyor herifin... Az ötede de esmer bir kadın... Elleri kolları bağlanmış, ağzı tıkaçlanmış... Gözleri dehşetten irileşmiş... Kadının iki yanında da, ablak suratlı vekilharç Archie Desmond'la, bir gözü kör uşak... Pencere aralık... Daha ne halt edecek diye bekliyorum... Köşeye doğru yürüdü Edgar, oradan küçük bir çekmece aldı, açtı, masanın üzerinde duran ve ışığın altında pırıl pırıl parlayan pırlantalarla süslü bir kolyeyi çekmeceye koydu... Bu kolye, bu geceki kurbanı Mis Barbara'ya aitti hiç şüphe yok... Elleri bağlı, ağzı tıkaçlı, gözleri dehşetten irileşmiş kadındı, Mis Barbara...</p>

  <p>&mdash; İyi bir iş... diye pis pis sırıttı. Edgar hergelesi. Şimdi bütün mesele kadını yok etmekte... Bu işi ikiniz yapacaksınız... Sıra sizin...</p>

  <p>Herifler, korkudan bayılacak hâle gelen kadını kollarından tutarken, alçak pencereye sıçradım, pencereye bütün vücudumla abanarak cam kırıklarıyla beraber içeri daldım...</p>

  <p>&mdash; Şimdi sıra bende!... diye sırıttım, kırkbeşliği Edgar Vangham hergelesine doğrultarak. Sıra bende şimdi!...</p>

  <p>Bu gelişim, topunu şaşkına çevirmişti heriflerin:</p>

  <p>&mdash; Silâhları çıkın ortaya bakalım... diye kükredim. Canını seven dediğimi yapsın...</p>

  <p>Herifler silâhlarını halının üzerine bıraktılar... Tek göz uşağa:</p>

  <p>&mdash; Çöz şu kadını... dedim. Ağzındaki tıkacı da çıkar...</p>

  <p>Herif, dediklerimi yaptı, bağlarından kurtulan kadına:</p>

  <p>&mdash; Şöyle yanıma gelin Mis Barbara... dedim. Bu heriflerden mümkün olduğu kadar uzak durmalı...</p>

  <p>Korkulu bir rüyadan uyanır gibi, büyük bir şaşkınlık içinde, sendeleyerek yanıma geldi Mis Barbara... Esaslı bir esmerdi, olgun bir meyve...</p>

  <p>&mdash; Oturun Mis Barbara Marlowe, dedim. Geçmiş olsun.. Sizler de oturabilirsiniz... Ve sen, beni iyi dinle Edgar Vangham... Yarı kalmış bir hikâyeyi tamamlayacağım şimdi... Baş tarafını, az önce muhterem üvey kızınız Mis Cecilia'ya anlatmıştım... Üvey kızın ya...</p>

  <p>Sizin gibi üç aile daha olsa bu dünya batar be... Cecilia'nın anası da malın gözüydü... Tipik bir cani... Tencere yuvarlanmış misali... Birbirinizi nasıl da bulmuşsunuz... Cecilia da anasının huylarını aynen almıştı... Dinleyin bu hikâyeyi siz de Mis Barbara... Sonudur ama, yine de hayli enteresandır... Baş tarafını da, yolda anlatırım... Bu hikâyenin sonu, seni ilgilendirir Vangham.. Mangum'a ait pırlantayı yürütmek için bir zemin hazırlamak üzere beni cehenneme göndermeği kurdunuz... Monkey ıskaladı, bu defa sen şansını denemek istedin. Pub Bar denen batakhanede, boğuntuya getirip, kapıdan ateş açtın, Jones cehennemi boyladı... Sonra şu Archie Desmond denen suç ortağını, vekilharcınmış gibi bana gönderdin... Maksadın, dönüşte canıma okumaktı. Bu işi de Cecilia yapacaktı.. Mangum'a ait pırlanta işinde yaya kalmanın acısı da bu suretle çıkacak, yapacağın yeni işler için de Mayk Hammer gibi bir mâni ortadan kalkacaktı... Neyse, davetini kabul ettim Edgar... Hem de memnun oldum davetinden. Çünkü er geç çalınan pırlanta meselesinde elebaşılık eden kerata, gelip bulacaktı beni... Onu bekliyordum... Sendin bu Edgar... Geldim ve okuduğun masalı dinledim. Kenya... Altın damarı... Tropikal iklimde, dört başı mamur bir macera... Ölen bir beyaz adam... Altın damarının yerini gösteren harita... İki korkunç düşman... Tehlikeli yolculuklar... Ne hikâyeydi o be!... Bundan daha iyisini, Tarzan'ın yaratıcısı Sir Rice Bourrougs bile düzenleyemez... Yutmadık ama, yuttuk göründük... Kelebek koleksiyonu ha... Bir koleksiyonun daha var ki, en önemlisi o sence... Bir iptilân daha var hergele; mücevherat koleksiyonu yapmak...</p>

  <p>Bu yüzden kolladın Mangnum'un pırlantasını. Bu yüzden işledin bunca rezaletleri teres...</p>

  <p>Edgar Vangham, rengi kül kesilmiş, beni dinliyordu... Serçe parmağını kımıldatacak hâl kalmamıştı namussuzda...</p>

  <p>&mdash; Ne var ki, o buraya ilk geldiğim gece birçok şey gözümden kaçmadı... diye devam ettim. Bir kere, bahçede, az evvel kuyruğu titreten köpek havlayıp duruyordu... Öyleydi de, neden hırsızlığın yapıldığı gece de havlamamıştı?...Bu bir... Sonra, şu senin kelebek koleksiyonu maskesi altında, biçare hayvanlara ettiğin eziyet de, ne cins bir herif olduğunu anlatmağa kâfi geldi bana... Ama, sen, zekândan emin olduğun ve beni enayi yerine koyduğun için, bunları ıska geçeceğimi sanıyordun... Kenya hikâyesinin altından, iki adet de, uydurma ve korkunç (!) düşman çıktı...</p>

  <p>Aslında uçkurlarını bağlamaktan aciz iki biçare. Çin mahallesinde sürünen iki zavallı. William Peck'le, Hugh Carter... Ben, gidip onları arayacak, bulacak ve bu suretle seni tehlikeden (!) kurtarmış olacaktım... Aslında sen, onlara beni görür görmez öldürmeleri için talimat vermiştin... Koca domuz seni... Buldum onları... Beni görür görmez dizlerinin bağı çözüldü hergelelerin... Her ne biliyorlarsa, söylediler tekmil... Hayli işime yaradı bu herifler... Yalnız bunlar mı?...Daha nicelerini musallat ettin başıma... Hepsinin de üstesinden geldik evvel Allah Skippy, Houston, Monkey Kane, John... Hepsi senin adamlarındı bunlar... Sora sora öğrendik hepsini... Ve sen, kerata, kendinden o kadar emindin ki, ininden çıkıp, New York'un göbeğine kadar sokulmak cüretini bile gösterdin... Seni, şu vekilharcın pozundaki haydutla beraber gördüm... Yanınızda da Mis Barbara Marlowe vardı... O anda, seni kırkbeşliğimle delik deşik etmemek için sarfettiğim gayreti Tanrı bilir... Soluğu Çin mahallesinde aldım hemen, William'la Hugh'u biraz sıkıştırınca, her şeyi öğrendim. Villâna davet etmiştin Mis Marlow'u,.. Mücevher alım satımı dümenine getirip, onu haklayacak ve yanında bulunan pırlanta kolyeye konacaktın... Bu arada için de rahattı. Çünkü, şahane sarışın, üvey kızın Cecilia'da, bizim hesabı görmekle meşgul bulunacaktı beri yanda... Sen de Mis Marlov'u temizleyecek ve Hudson nehrine sarkıtıverecektin... Senin yüzünden başım az belâya girmedi. Altı gün hastahanede mecburi kalafata bile çekildik. Gel gör ki, her işin bir sonu vardır... Bu maceranın olduğu gibi, senin de sonun geldi Edgar... Yalnız seni gebertmeden önce, içini açacak bir haber vereyim. Cecilia, yani üvey kızın... Yâni karı-koca hayatı yaşadığınız şahane sarışın, şu anda, beni cehenneme göndermek için tertibat aldığı apartmanda, cavlağı çekmiş bulunuyor...</p>

  <p>O ana kadar, kadere rıza gösteriyormuş gibi süklüm püklüm duran Edgar, deliye döndü bu lâfım üzerine... Olduğu yerden bir çelik gibi fırlayarak, az evvel kör uşağın yere bıraktığı tabancaya saldırdı... Benim de istediğim buydu zaten...</p>

  <p>Mis Marlow'u kolundan çektiğim gibi yere çömelttim... Edgar, gözleri yuvalarından fırlamış, silâhı elinde olduğu halde, ağzından köpükler saçarak:</p>

  <p>&mdash; Onu öldürdün ha?. Diye uludu. Nasıl yaptın bunu... Ona nasıl kıydın?...</p>

  <p>&mdash; Ne varmış ki?...Alt tarafı anası gibi öldürücünün biri!...diye konuştum gizlendiğim yerden...</p>

  <p>Herifçioğlu, silâhını ateşledi bu lâfım üzerine...</p>

  <p>Tetiğe asılıverdim ben de...</p>

  <p>Olduğu yerde sendeledi Edgar...</p>

  <p>Bir daha asıldım, bu defa, boylu boyunca uzandı yere köpoğlu... Ve, Archie Desmond'la, kör uşak kaçmağa yeltendiler bu arada...</p>

  <p>Olduğum yerden fırlayarak kapıda yetiştim onlara.. Önce Archie'nin ensesine dokunuverdim kırkbeşliğin kabzasıyla... Gık diyemeden yıkıldı... Sonra da kör uşağın yakasına yapıştım... Zaten tek gözlü... Neresine vuracaksın?...Korkudan hazan yaprağı gibi titriyordu herif.</p>

  <p>&mdash; Sana ilişmeyeceğim.. diye sırıttım. Polisle başın belâya girecek nasıl olsa... Onlar aklını başına getirir senin...</p>

  <p>Vay canına... Bu arada Mis Barbara Marlow'la meşgul olamamıştık... Hâlâ koltuğun arkasında gizlenmişti kadın:</p>

  <p>&mdash; Mis Barbara, oradan çıkabilirsiniz.. dedim. Harp bitti...</p>

  <p>Üstünü başını düzelterek ayağa kalkarken:</p>

  <p>&mdash; Oh... Tanrım... Ne gece... Ne gece!... diye söylendi..</p>

  <p>Alıcı gözüyle şöyle bir baktım. Hiç de fena değil!...</p>

  <p>&mdash; Gidelim buradan... dedim, yapılacak iş kalmadı artık... Benim külüstürle sizi New York'a götürürüm... Çıkmadan evvel mücevherlerinizi almayı da unutmayınız!...</p>

  <p>Dışarı çıktık, arabayı gizlediğim yerden çıkardım, direksiyona geçtim. Mis Barbara da yanıma oturdu... Bir kokusu var ki, aklını başından alıyor insanın...</p>

  <p>Arabayı işletirken:</p>

  <p>&mdash; Nasıl oldu da bu heriflerin eline düştünüz?. Diye sordum.</p>

  <p>&mdash; Mücevher mübadelesi yapacaktık!...diye tatlı tatlı konuştu. Bilir miyim böyle olacağını?...</p>

  <p>&mdash; Bilemezsiniz!...diye sırıttım. İnsanları anlayabilmek için kazıklanmak lâzım ilk evvel...</p>

  <p>Yola koyulduk...</p>

  <p>Montrose-New York asfaltı üzerine yağmur dökülüyordu...</p>

  <p class="p0"><span class="t14">&nbsp;</span></p>

  <p class="p0"><span class="t14">S O N</span></p>
</body>
</html>
