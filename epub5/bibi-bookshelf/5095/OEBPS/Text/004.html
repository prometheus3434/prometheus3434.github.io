<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>2</title>
</head>

<body>
  <h1 class="h11">2</h1>

  <p class="p1"><span class="t10">NEW YORK KURTLARI!</span></p>

  <p class="p4">&nbsp;</p>

  <p class="p4"><span class="t11">B</span>lack Valley, bakımsız sokakları, eski kâgir binaları, daima ıslak kaldırımlarıyla, her türlü sefaletin kaynaştığı bir semtidir New York'un.</p>

  <p>Burada, en azılı katillerden, anasının gözü gangsterlere kadar yığınla hergeleyi ve onları tanıyan bir alay suç ortağını bulabilirsiniz. Bizim meslekten biri için buralara, hele geceleyin dalmak, belâyı satın almakla müsavidir. Çünkü, işleri güçleri karanlık işlerden para kazanmak olan bu herifler aralarında yabancı birini gördüler mi (Hele o yabancı polis olursa!) al görmüş İspanyol boğazına dönerler!...</p>

  <p>Şehrin göbeğinde işlenen suçların failleri, bu mezbelede, kendilerine emin bir barınak bulmuş olurlar. Monkey'i değilse bile, onu tanıyanlardan birini bulmak mümkündü burada!...</p>

  <p>Black Valley'in en civcivli yerine gelince, en bayağısından fahişelerin, sözüm ona konsomatrislik yaptıkları Pub Bar'a daldım.</p>

  <p>Basık tavanlı bar; sigara dumanı, sarhoş kahkahası ve bir alay anasının ipini satmış hergeleyle doluydu. Bar Amerikana doğru yürüdüm. Dipteki akordsuz piyanonun önüne oturmuş bir zenci, Güney havası tutturmuştu. Uzun ayaklı iskemlelerden birine tüner tünemez, gözlerinin altı mor halkalarla çevrili bir yosma damladı...</p>

  <p>&mdash; Hello centilmen, diye yayvan yayvan konuştu. Bir viski; sadece bir tek. Sonra nereye istersen giderim seninle...</p>

  <p>&mdash; Bas bakalım, diye homurdandım. Safra istemiyoruz...</p>

  <p>Yosmanın gitmeğe niyeti yok. Asıldıkça asıldı. Çaresiz, iki viski söyledim, etrafı kolaçan etmeğe başladım. Bet suratlı birtakım herifler ve şu yosmaya benzer birtakım kadınlar. Hepsi de malın gözü. Köşede, sırtı bana dönük bir herif var ki, ha babam, önündeki viski şişesini bardağına boşaltıp yumuluyor. Tamam, Jones hergelesi bu. Ta kendisi. Korkak olduğu için büyük işlere girişmez de gangsterlere yardakçılık eder. Monkey'in yerini bildiğine kalıbımı basarım.</p>

  <p>Ayakta uyuklayan yosmaya:</p>

  <p>&mdash; Bir viski daha içmek istersen, şu dipteki herife söyle, buraya gelsin, dedim. Onunla konuşacak üç beş lâfım var...</p>

  <p>Gösterdiğim tarafa bakan yosma:</p>

  <p>&mdash; Kolay, diye sırıttı. Evvelâ viskiyi yuvarlayalım.</p>

  <p>Kadehi önüne sürdüm, bir yudumda boşalttı, eliyle havadan bir selâm verdikten sonra, sallana sallana Jones hergelesinin oturduğu masaya gitti, kulağına bir şeyler söyledi.</p>

  <p>Bar Amerikana dayanmış bekliyordum. Jones, geriye döndü, beni görünce, tekrar olduğu yere çöktü hergele... Başlangıç hiç de fena değildi. Korktuğuna bakılırsa, iş vardı bu herifte...</p>

  <p>Neden sonra kendini toparlayarak ayağa kalkan Jones, sallana sallana bulunduğum tarafa geldi:</p>

  <p>&mdash; Gel bakalım, diye sırıttım. Tüne şuraya hele... Üç beş lâf edeceğiz seninle Jones.</p>

  <p>Herif, bir anda ayılmıştı sanki.</p>

  <p>&mdash; Benden ne istiyorsun? diye sordu.</p>

  <p>&mdash; Patlama; anlayacaksın, diye homurdandım. Yalnız hatırında olsun, martaval atmağa kalkarsan takma diş kullanmak zorunda kalırsın. Bunu unutma!...</p>

  <p>&mdash; Sor bakalım, diye yutkundu. Biliyorsam cevap veririm!...</p>

  <p>&mdash; Bileceksin, dedim. Monkey Kane'dir sormak istediğim. Geçen gece, durup dururken bir kabadayılık etti teres. Şimdi de tavşan gibi saklanıyor itoğlu it. Nerede saklanıyor? İşte, bunu sen söyleyeceksin.</p>

  <p>Rengi kül gibi oldu Jones'in. Boğuk bir sesle:</p>

  <p>&mdash; Bilmiyorum, diye konuştu. Haberim bile yok bunlardan...</p>

  <p>&mdash; Bildiğin hâlinden belli, diye homurdandım. Şimdi bu Monkey hergelesi, gizlendiği kovukta kriz geçiriyordur. Eroin denen musibeti bulamazsa deli divane olur teres. Bu gibi ahvalde de senden iyi yardımcı bulunamaz. Söyle Jones; nerede barınıyor Monkey?</p>

  <p>Herif, imdat arar gibi sağına soluna baktıktan sonra:</p>

  <p>&mdash; Bilmiyorum, diye kekeledi. Aylar var ki görmedim onu. Nerede olduğundan haberim yok!...</p>

  <p>&mdash; Günah benden gitti, diye sırıttım. 42'inci caddedeki dişçiyi tavsiye edebilirim Jones. Yaptığı takma dişlerin, hakikilerinden ayırt edilmediğini, oraya gönderdiklerim söyler...</p>

  <p>Hafifçe yerimden doğruldum.</p>

  <p>&mdash; Durun, diye soludu Jones. Burada olmaz. Eğer ispiyonluk ettiğimi haber alırsa kalbura çevirir beni Monkey...</p>

  <p>&mdash; O hâlde, dışarı çıkalım, orada anlatırsın, dedim.</p>

  <p>Viskinin parasını çinko kaplı tezgâhın üzerine fırlattım.</p>

  <p>&mdash; Yürü bakalım, dedim Jones'e. Sokak nasıl olsa ten...</p>

  <p>Lâfım ağzımda kaldı. Salonda patlayan silâh sesiyle, barın içini aydınlatan tek iri ampulün sönmesi bir oldu...</p>

  <p>Kendimi boylu boyunca yere atarak döşemeye yapıştım.. İsabet etmişim, çünkü aynı anda bir alev fışkırdı bulunduğum tarafa doğru... Ve, Jones, vücudunun bütün ağırlığıyla üzerime yıkıldı...</p>

  <p>Barın içi, bir anda mahşer gününe dönmüştü...</p>

  <p>Karanlıkta, yosmaların çığlıkları, heriflerin küfürlerine karışıyordu...</p>

  <p>Nihayet, bir petrol lâmbasının yardımıyla yeni bir ampul takıldı, etraf aydınlanınca, Jones'in yerde upuzun yattığını gördüm... Yarım metre kadar ötemde bulunuyordu, bir kurşun kafatasını param parça etmişti...</p>

  <p>Monkey'in yeni bir marifetiydi bu...</p>

  <p>Demek ki peşimi kolluyor, beni adım adım takip ediyordu namussuz... Önce, konuşmasına mâni olmak için Jones'i, sonra da beni temizleyecekti...</p>

  <p>Bar'daki panik biraz durulunca, herifin nereden ateş ettiğini araştırdım; Kapı tarafından gelmişti kurşun... Monkey, kapıdan içeri girer girmez, bulunduğumuz yeri kestirdikten sonra, önce elektriği söndürmüş, sonra da Jones'i zımbalamıştı...</p>

  <p>Vay itoğlu it vay!...</p>

  <p>Ölümüne susamış hergele... Er geç elime geçecek şu Monkey... Şap gibi yandı ondan sonra...</p>

  <p>Şaşkın şaşkın bakınan barmene:</p>

  <p>&mdash; Dışarıdan giren oldu mu? diye sordum. Ateş eden herif eğer burada olsaydı tüymek isteyecekti ateş ettikten sonra... Buna yemin edebilirdim, çünkü barın küçük kapısının öyle kendine has tuhaf bir gıcırtısı var ki, her şeye rağmen işitmemek mümkün değil...</p>

  <p>&mdash; Galiba... Evet, kapı iki defa öttü... diye konuştu tezgâhın gerisindeki. İki defa... Yani, demek oluyor ki, herif kapıyı açtı, ateş etti ve çekip gitti...</p>

  <p>Bu haltı işlemeden önce de içerisini iyiden iyiye kafasına yerleştirdiği muhakkak... Yoksa, karanlıkta hedef tutturmak için insanda kedi gözü olması lâzım.</p>

  <p>Bir meçhul daha var ortada. Nasıl oluyor da ışığın söndüğü anda, Jones'e de ateş ediliyor?...Şu halde, bu herifler iki kişi... Biri bir kurşunda salonu kararttıktan sonra, öbürü Jones'i temizledi...</p>

  <p>Yapılacak iş kalmamıştı artık...</p>

  <p>Jones konuşamazdı, çekip gitmek düşüyordu bize... Gerisi polisin bileceği iş...</p>

  <p>Herifi, iskemlenin arkalığına yasladıktan sonra:</p>

  <p>&mdash; Konuş... diye kükredim. Konuş Skippy...</p>

  <p>Skippy denen hergeleyi, iki saatten beri, apartmanımda kendi usullerime göre sorguya çekmeme rağmen, herifin konuşmağa niyeti yok gibi... Üstelik biz Pat'ın adamları kadar da nazik davranmıyoruz herife karşı... Skippy'yi Chinatown'da enseledim... Monkey gibilerinin başyardımcısıdır bu herif... Sıkıda kalan ne kadar gangster varsa, silâh, para, hatta kadın, hep bu Skippy denen hergele vasıtasıyla temin eder...</p>

  <p>Sayısını unuttuğum yumruklardan birini daha salladım, başı yana kaykıldı:</p>

  <p>Monkey'in nerede olduğunu bilmiyorum... diye inledi...</p>

  <p>&mdash; Cavlağı çekmeden önce, Jones'de öyle söylüyordu... diye homurdandım. Sen bilmeyeceksin de kim bilecek bunu?...</p>

  <p>&mdash; Houston bilir... diye soludu herif. Houston Red... Batı bölümünde, Bessie'nin pansiyonunda bulabilirsin onu... Son zamanlarda bir iki Monkey'le beraber görmüştüm onu...</p>

  <p>Herifin yakasına yapıştığım gibi ayağa kaldırdım, bir iki salladıktan sonra:</p>

  <p>&mdash; Gideceğim dediğin yere Skippy... diye homurdandım. Ama eğer bana numara yapıyorsan, sonunu sen düşün...</p>

  <p>Ayakta güç belâ durabilen herifi, lavaboya doğru sürükledim, musluğu açarak, kendini toparladı... Rastgele bir havlu uzatarak:</p>

  <p>&mdash; Kır bakalım şimdi... diye sırıttım. Eğer hergelenin biri yine cadde ortasında şakalaşmazsa, akşama oradayım...</p>

  <p>Skippy, suratıma öyle bir bakışla baktı ki, bir yumruk daha kondurmamak için kendimi güç zapt ettim...</p>

  <p>Herif, suratını ovuşturarak defolup gittikten sonra, koltuğa çöktüm... Yerini yurdunu öğrenmezsem deli olurdum şu Monkey denen hergelenin... Hem de, mümkün mertebe çabuk olmalıydı bu iş...</p>

  <p>Telefon çaldı bu sırada, açtım, Velda:</p>

  <p>&mdash; Merhaba Patron... diye konuştu; Hemen gelsen fena olmaz... Seninle görüşmek için sabırsızlanan biri var burada...</p>

  <p>&mdash; Kimmiş o?. diye sordum, sesini ancak duyulur şekilde yavaşlatarak:</p>

  <p>&mdash; Acayip herif... diye devam etti. Adını söylememekte ısrar ediyor... Yalnız seninle konuşabilirmiş... Şişman kısa boylu bir adam. Bırak lâfı da gel Mayk...</p>

  <p>Telefonu kapar kapamaz dışarı fırladım, az sonra bürodaydım, kapıyı açan Velda:</p>

  <p>&mdash; Nerelerdesin Mayk?. diye konuştu; Herif baygınlıklar geçiriyor içerde... İlle de seni istiyor... Mister Mayk, diyor başka bir şey demiyor...</p>

  <p>Şapkamı vestiyere astıktan sonra odaya doğruldum, kapıyı açıp içeri girer girmez, telâşı yüzünden okunan tıknaz bir adam, yerinden fırlayarak:</p>

  <p>&mdash; Mayk Hammer siz misiniz?...diye soludu. Mister Mayk Hammer?...</p>

  <p>&mdash; Öyle olması iktiza eder... dedim. Hele şöyle oturalım da sakin sakin konuşalım...</p>

  <p>Adam, parmaklarını, sinirli sinirli çıtlatıyordu... Karşımdaki koltuğa bir boş çuval gibi çöktükten sonra, başını avuçları arasına alarak:</p>

  <p>&mdash; Mahvoldum... diye hıçkırdı; Mahvoldum Mister Mayk?...</p>

  <p>&mdash; Niye mahvoluyormuşsunuz? diye sordum. Anlatın da, biz de anlayalım...</p>

  <p>&mdash; Mahvoldum, diye konuştu tekrar. Bana, ancak siz yardım edebilirsiniz mister Mayk!...Ben East Bank'ın birinci derecede hissedarlarındanım. Oh, affedersiniz, size kendimi tanıtmayı unuttum. Sullivan... Horrace Sullivan... Oh, çok müthiş bir şey oldu mister Mayk...</p>

  <p>Adamcağız, oturduğu koltukta, bir daha kendinden geçti. Omuzları sarsıla sarsıla ağlıyordu biçare...</p>

  <p>Horace Sullivan... Hatırlıyordum bu ismi. Özel bir banka olan East Bank'ın kurucularındandı. New York'un tanınmış iş adamlarından biri...</p>

  <p>Yıllarca New York borsasında büyük başarılar ve kazançlar sağlamış bir iş adamını bu hâlde görmek insanı şaşırtıyordu.</p>

  <p>&mdash; Sâkin olun mister Sullivan, diye konuştum. Başlangıçta felâket addedilen bir çok şeylerin, aslında öyle olmadıklarını çok gördük. Şimdi şu sizin felâket dediğiniz şeyi anlatın ki...</p>

  <p>&mdash; Mister Howard Mangnum'a ait pırlanta, diye hıçkırdı adamcağız. Bu pırlanta... Oh, gerçek bir felâket mister Mayk...</p>

  <p>Howard Mangnum'a gelince, bu da değil sadece New York'un, bütün Amerika&rsquo;nın sayılı milyarderlerinden biri...</p>

  <p>&mdash; Dediklerinizden hiçbir şey anlamadım, diye konuştum. Bu vaziyet karşısında anlaşabilmemiz gittikçe güçleşiyor. Biraz sakin olun mister Sullivan...</p>

  <p>Ben bu lâfları ettiğim sırada, Velda, elinde dolu bir bardak viskiyle odadan içeri girdi. Şu Velda, öyle anlayışlı kızdır ki, bütün dünyada, arasanız bir eşini daha bulamazdınız belki...</p>

  <p>Bardağı kızın elinden alır almaz, adamcağıza uzattım:</p>

  <p>&mdash; Çekin şunu mister Sullivan. Halis Skoç viskisidir. Kendinizi toparlamanıza yardım eder...</p>

  <p>Ben de meraklanmağa başlamıştım hani. Adamcağız, viskiyi bir dikişte bitirdikten sonra:</p>

  <p>&mdash; Çalındı bu pırlanta, diye konuştu. Bankanın emanet kasalarından birinde mahfuzdu!...</p>

  <p>Mesele, yavaş yavaş anlaşılıyordu. Sullivan'ın hissedarı bulunduğu East Bank'ın emanet kasasından kıymetli bir taş çalınmıştı. Howard Mangnum'a aitti bu taş...</p>

  <p>&mdash; Meseleyi gizli tutuyoruz, diye devam etti Sullivan. Polise haber vermedik. Eğer bu iş meydana çıkarsa, hem bankanın itibarı sarsılır, hem de mister Horace Magnum gibi bir müşteriyi kaybetmiş oluruz.</p>

  <p>&mdash; Ne yapmamı istiyorsunuz peki?</p>

  <p>&mdash; Bu taşı bulunuz mister Mayk...</p>

  <p>Mister Sullivan bunu öyle büyük bir tabiilikle söylemişti ki, gayri ihtiyari, şaka yapıp yapmadığını anlamak için, dikkatle suratına baktım...</p>

  <p>&mdash; Bulunuz bu taşı mister Mayk,diye devam etti adam. On beş gün sonra, karısına doğum gününde hediye etmek üzere almağa gelecek mister Mangnum. Eğer, taş gününde iade edilmezse mahvolurum...</p>

  <p>Adamın öyle perişan bir hâli vardı ki, baktıkça yüreği parçalanıyordu insanın.</p>

  <p>&mdash; Pırlanta ne zaman çalındı?</p>

  <p>&mdash; Dün gece mister Mayk; yarı geceye doğru...</p>

  <p>Yarı geceye doğru. Yani Pub Bar'da, Monkey hergelesinin üzerime ateş açtığı saatte...</p>

  <p>Kafamın içi aydınlanıverdi birden bire.</p>

  <p>Monkey hergelesinin cehenneme göndermek istemesinden sonra aldığım tehdit telgrafı ve Magnum'a ait pırlantanın çalınması, bana zincirleme gibi göründü. Yakından yakına birbirleriyle ilgiliydi bu işler. Monkey, işini sağlama bağlamayı; beni temizledikten sonra, East Bank'a uğramayı düşünmüştü.</p>

  <p>Birinciyi başaramamıştı ama, ikinci işi kıvırmıştı hergele. Şimdi ben bu Monkey denen deyyusa diş bilemem de ne halt ederim?</p>

  <p>&mdash; East Bank gibi bir bankadan nasıl oluyor da böyle kıymetli bir taşı çalabiliyorlar? dedim. Hem de emanet kasasından. Hayli karışık iş mister Sullivan...</p>

  <p>&mdash; Karışık bir iş... Gece bekçisini öldürmüşler. Tehlike anında çalan sinyallerin tellerini kesmişler. Hâdiseyi, nöbet değiştirmeğe gelen gündüz bekçisi haber almış. Kendisine, bankaya ait sırların dışarı aksettirilmemesi tembih edildiğinden ilk olarak bana anlattı. Başka kimse de bilmiyor hâdiseyi. Gece bekçisinin ölümü için, bir kaza olduğunu ileri sürdük. Silâhını kurcalarken bir kazaya uğradığını söyledik polise. Polis, işin yalnız bu tarafını biliyor. Taşın çalındığından ise, kimsenin haberi yok... Kimsenin...</p>

  <p>Sullivan'ın karmakarışık anlattığı şeyler, işi olanca çıplaklığı ile meydana koyuyordu.</p>

  <p>&mdash; Kimden şüpheleniyorsunuz? diye sordum. İçeride bulunanlardan biri yapmıştır bu işi bence...</p>

  <p>&mdash; Hiç kimseden. Zaten hepsi eski memurlar. Hepsine itimat edilebilir. Bekçilere gelince... Bunlardan yalnız bir teki, diğerlerine nazaran yeniydi. Dört ay falan oluyor gireli...</p>

  <p>&mdash; Öldürülen gece bekçisi! Ne diyorsunuz mister Mayk? Ele geçirebilecek miyiz mister Magnum'un pırlantasını? Bu işi üzerinize alacaksınız değil mi?...</p>

  <p>&mdash; Almasına alırız, dedim. Zaten işimiz bu bizim. Ne var ki, bu on beş günlük zaman meselesi var orta yerde. Bunu garanti edebilmek için, bir dedektiften ziyade kâhin olması lâzım insanın...</p>

  <p>&mdash; Oh; evet mister Mayk. On beş gün içinde pırlanta geri gelmeli. Onu mister Magnum'a iade edebilmeliyiz. Ancak bu suretle bir rezaletin önüne geçilebilir. Beş bin dolar teklif ediyorum bu iş için mister Mayk!...</p>

  <p>&mdash; Hele şu işi halledelim de... Nasıl bir pırlantaydı bu? Şeklini şemalini anlatın biraz!...</p>

  <p>&mdash; Gayet iri, yüksek bir kıratta... Oh, tarif edilir gibi değil... Ha, durun bakayım, bir fotoğrafı olacak yanımda. Evet, işte, buyurun mister Mayk...</p>

  <p>Sullivan'ın uzattığı küçük fotoğrafa baktım. Altı köşeli bir taş. Bir roketten ne kadar anlarsam, pırlantadan da o kadar anlarım. Ama, anlamak istediğim bazı şeyler var ki, işime yarayacak.</p>

  <p>&mdash; Fotoğrafa bakılırsa iri bir şey olacak, dedim. Bu hâliyle satılması pek mümkün değil gibi...</p>

  <p>&mdash; Öyledir... Ancak parçalanmak suretiyle elden çıkarılabilir. Fakat, o zaman da değerinden kaybeder. Hem, böyle kıymetli bir taşı parçalamak işini, her kuyumcu kolay kolay üzerine almaz...</p>

  <p>Bir sigara yaktım, bir tane de Sullivan'a uzattım. Adamcağız biraz sükûnet bulmuş gibiydi ama, elleri hâlâ titriyordu...</p>

  <p>Oldukça karışık işti bu...</p>

  <p>Monkey denen hergelenin de parmağı vardı muhakkak. Zaten gırtlağımıza kadar belâya gömülüyüz. Bir eksik veya fazla fark etmez...</p>

  <p>Cevabımı merakla bekleyen Sullivan'a:</p>

  <p>&mdash; Bir şeyler yapmağa çalışacağım, dedim. Doğrusu pek benim janrım değil ama, bir deneyeceğim... Böylesi de bulunsun defterde...</p>

  <p>Adam, sevinçle ayağa kalkarken:</p>

  <p>&mdash; Bir daha ne zaman sizi rahatsız edeyim? diye sordu.</p>

  <p>&mdash; Ya büroda, ya evdeyimdir, dedim. Her iki yerin telefon numarası da rehberde yazılı...</p>

  <p>Sullivan; pırlanta şimdiden yerine konmuş gibi sevinç içinde çıktı gitti.</p>

  <p>Bir koltuğa çöktüm ben de. Pırlantayı bulamasak bile, bir kaç hergelenin daha canına okuyup hoşça vakit geçireceğiz. Sadece bu tarafı için, bu meret işle meşgul olunmağa değer. Hele Monkey gibi bir an evvel eşekler cennetine göndermek için sabırsızlandığım bir hergele de işe karışmışsa...</p>

  <p>Odaya giren Velda:</p>

  <p>&mdash; Ne oldu? diye sordu.</p>

  <p>&mdash; Oldu, diye sırıttım. Aldık üzerimize işi...</p>

  <p>Velda, bir müddet şaşkın şaşkın suratıma baktıktan sonra:</p>

  <p>&mdash; Ne? diye sordu. Şaka etmiyorsun ya Mayk?...</p>

  <p>&mdash; Gayet ciddi lâf ediyorum. İşi üzerime aldım...</p>

  <p>Velda, kahkahalarla gülmeğe başladı ben böyle söyleyince. Omuzları sarsıla sarsıla, canı gönülden güldü. Sükûnet bulduktan sonra:</p>

  <p>&mdash; Olur şey değil, diye konuştu. Sana bir pertavsızla bir pipo lâzım. Sherlock Holmes'in izinden yürümek için bir bunlar eksik. Çalınmış bir pırlantanın peşine düşmek ha? Ömürsün Mayk! Adamcağızla tam da alay edecek zamanı bulmuşsun...</p>

  <p>&mdash; Alay ettiğim falan yok kızım. Dinle beni; üzerime ateş açan Monkey hergelesinin işi bu. Zaten herifin peşindeyim ben... Onu ele geçirince, zümrüt müdür, pırlanta mıdır, ne karın ağrısıysa, onu da ele geçirmiş olacağım. Mesele bu...</p>

  <p>&mdash; Haydi hayırlısı. Peki, bu Monkey çantada keklik mi yani?...</p>

  <p>&mdash; Değil ama, olacak. Hem de bu gece.</p>

  <p><span class="t1">&nbsp;</span></p>
</body>
</html>
