<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><span style="font-weight:bold;font-style:italic;">Cennet</span></h3>

  <p>Oturduğu yerden adeta nefesini tutarak önü sıra uzayan manzaraya bakıyordu. Büyüklü küçüklü tepeler yeşil yamalı yamaçları ve çıplak boz başlarıyla dalga dalga ovalara iniyor; incecik çay yatakları derelere, dereler tarlalara yürüyor; ince ip gibi dolanan yollar tepeleri tırmanıyordu. Ovalara gizlenmiş, kahverengi birer siluetten ibaret iki komşu köy, bu uzaklıktan bakıldığında, incecik, dolambaçlı bir yolla birbirine bağlanan, birkaç haneden ibaret iki komşu semt gibi görünüyordu. Meğer küçücük, daracık dünyalarmış; iki komşu mahalle sadece. Eskiden, çok eskiden, delikanlı bile denmeyecek bir yaştayken bu yükseklikten baktığında, o komşu köy bile ulaşılması zor, ötelerde sadece belli belirsiz seçilen kasabaysa çok uzak, yabancı bir dünya gibi görünürdü gözüne. Gitme hayalini kurabildiği uzak iki memleket.</p>

  <p>Nice yeşillikler görmüş, nice ormanlara, nice gür çam ve ıhlamur ağaçlarına, nice bakımlı çiçek bahçelerine alışmış olan bu göz, şimdi yeşilcimrisi tepelikleri, güneşin altında yaldızlanan kayaları içi geçerek izlerken diline 'güzel' sözcüğü takılıyordu. Bir iki ay içinde nefes aldırmayacak sıcaklarda, otların sarıya, kahverengiye dönüşüp kendini yağız bir bozkıra bırakacağı bu iklimde, bu mayıs sabahında, öbek öbek kavaklarıyla, ötelerde yeşil başaklı tarlalarıyla, çıplak başlı tepecikleriyle güzeldi. Ama yaz da olsa, güz de kış da olsa bahar da, güzel bulacaktı. Üzerinde çığlık çığlığa dolanıp duran kartalın kayalara düşen, korkutucu olması gereken gölgesi bile güzeldi. Cennet varsa öte dünyada, böyle bir yerde böyle bir an olmalı diye geçirdi içinden. Cennet insanın iliklerine sinmiş çocukluk kokularını alabildiği, o kokular yumağında bir an bayılırcasına coştuğu böyle bir yer olmalıydı.</p>

  <p>Ama cennetin de cehennemin de, tıpkı gerçek yaşamda olduğu gibi bir süresi vardı demek. İşte üzerine oturduğu taş, kalçalarına batıyor, bir yerlere yasıanma ihtiyacıyla kıvranıyor, sırtına ağrılar saplanıyordu. Artık yavaş yavaş yükselen güneş, rahatsız edecek kertede tepeye tırmanmaya başlamıştı. Sırtını güneşe vermek başka, başını dayamak başka bir şeydi. Işınlar çıplak alnına ve yüzüne iğnelercesine batmaya başlamıştı.</p>

  <p>Ellerini dizlerine bastırarak destek aldı, ayağa kalktı, ağrılar saplanan belini iki eliyle kavrayarak iyice gerinip arkaya döndü.</p>

  <p>"Yaşlandık" dedi kendi kendine, "hem yaşlandık hem de rahata alıştık."</p>

  <p>Biraz önce kendisini buraya getiren dar patikayı takip ederek, yavaş yavaş evlerin durduğu düzlüğe doğru yürümeye başladı. Yayla bu yukarıdan, olduğu gibi ayağının altındaydı. Taş, toprak sıvalı iki eski yayla evi son yıllarda inşa edilen ahşap kulübelerin yanında, üst üste istiflenmiş taşlardanibaret harabeleri andırıyordu. Çatısında güneş enerjisi sisteminin bir kısmı görülen kendi evlerinin önündeki akasya ağaçları, iki yıl içinde nasıl da hızlı boy vermişlerdi, şimdi beyaza kesmiş çiçekleriyle evin önünü kapatmışlardı. 'Henüz birbirine epey uzak mesafelerdeki beyaz badanalı, önlerinde ağaçları yükselen diğer evlerle kalınsa keşke' diye iç geçirdi. Ama biliyordu ki birkaç yıl sonra, buralara yeni evler yapılacak, evlerin arasındaki yeşillikler ortadan kalkacak, sadece yaz aylarında kullanılan ama kurak, kirli bir köy alanına dönüşecekti.</p>

  <p>Şu kısacık mesafede ayağına dolanan çalılar arasından bayır aşağı ilerledikçe, yorulduğunu, yüzünü, alnını ter bastığım hissetti. İki adım sonra bir ağaç kümesinin durduğu düzlüğe vardığında durdu, alnındaki boncuk boncuk terleri sildi, yüzünde sanki gittikçe ağırlaşan gözlüğünü çıkarıp gömleğinin cebine koydu. Orada öylece dikilip kendini dinlediğinde, belli belirsiz kulağına çalınmış olan mırıltılar belirginleşti. Birazdan bir kahkaha yükseldi, bunun Sevil'in mi Aysu'nun mu yoksa Meltem'in mi olduğunu çıkaramadı. Genç, diri, cıvıl cıvıl bir kadın kahkahası... Sesler ağaçların arkasındaki otlaktan geliyordu. Yürüdü, iri gövdeli ağacın dibine konmuş tabureye oturdu. Çimenliklerin bir kısmı ve seslerini işittiği çocuklarının karartıları geniş çapta karşıdaki ağacın arkasında kaybolmuştu. Oturduğu tabureden yana kaydı.</p>

  <p>Şimdi, beşi birden, bir sis perdesinin ardında karşısındaydılar. Hangi karartı hangisinin, bu miyop gözlerle seçemiyordu. Ama işte Aysu, Aysu'nun nişanlısı Serdar (Hoş, nişanlı filan değillerdi de, karısıyla bu işin adını böyle koymayı uygun bulmuşlardı. Yoksa Aysu'nun evlenmeye karar verdik deyip ilk kez dün tanıştırmak üzere buraya, şu yaylaya getirdiği Serdar'la ne bu evliliğin ne zaman gerçekleşeceğini açmaya niyetliydi ne de Serdar'ın ailesinin kız istemek için kapılarını çalıp çalmayacağından bahis vardı), Aziz, Meltem ve Sevil, bayır aşağı uzayan çimenlerde sere serpe oturmuşlardı. Tıpkı Almanlar gibi diye düşündü. Bahar gelir gelmez, güneş yüzünü göstermeyegörsün, çırılçıplak soyunup kendilerini şehrin içinde bulabildikleri çimenlere atan, güneşe hasret, güneş delisi Almanlar gibi. Onlardan farkları, bunların giyinik olmalarıydı belki. Giyinikler miydi ki? Bu mesafede, bu bozuk gözlerle bunu bile seçemiyordu ki. Belli mi olur, yıllar önce şu bayırlarda mayolarını giyerek güneşlenen Almanya'dan gelmiş iki gençle karşılaşmıştı köylüler de, yıllar yılı bir efsane gibi anlatıp durmuşlardı. 'Hoş, öyle olsa ne çıkar' diye fikir değiştirdi; ona kalsa çocukları da mayolarını giysindi, doya doya genç bedenlerini güneşe versinlerdi. Ama şu yaylada tek ev, tek hane de onlarınki değildi ki.</p>

  <p>Seslerini buradan daha iyi işitiyordu şimdi, dikkat kesildiğinde ne konuştuklarını bile anlayabiliyordu. Böyle arkadan oturup, şu ağaçların gölgesinin serinliğinde, adeta güneşlenmek için çayırlara uzanmış olan kızını, oğlunu, onların arkadaşlarını ve torununu bir sis perdesinin ardından izlemek ve dinlemek öyle keyifliydi ki.</p>

  <p>"Şu aşağıdaki iki köy...Hangisi sizin?"</p>

  <p>Soruyu soran Meltem'di.</p>

  <p>Ses çıkmadı kimseden. Nerden bilecekler, ne Aysu ne de Aziz o köyde doğmadılar ki. Bu baharda kalkıp şu yaylaya gelmeleri bile yeterince şaşırtıcıydı zaten, diye fikir yürütürken gömleğinin cebindeki gözlüğünü çıkarıp taktı. Beşi de, üzerlerine geçirdikleri şort ya da eşofmanlarla sere serpe uzanmış, başlarını yayladan aşağıya, kayaların altındaki iki köye çevirmişlerdi.</p>

  <p>Biraz sonra Aysu eliyle yayladan aşağıyı işaret ederek "Buraya en yakın olanı, sağ taraftaki... Hani şu, yolun başında, biraz tek başına duran iki katlı binanın olduğu köy var ya. Orası işte. Eskiden o evin yerinde köyün okulu varmış. Köyün nüfusu göçlerle azaldığı için okul kapanmış. Yıllar sonra, yaşını başını alan, eline biraz para geçenler geri döndü. O eski okulu misafirhane yaptılar."</p>

  <p>Ağzı kulaklarında, kızının anlattıklarını dinliyordu şaşkınlıkla. Nereden, ne zaman öğrenmişti kızı bu köyde olup bitenleri? Ne bu köyde ne de kasabada olup bitenler kızının hiçbir zaman ilgisini çekmemişti ki. Ne zaman buradan söz açılsa, "Sizin köyünüz..." diye söze başlardı, doğduğu kasabayı bile sahiplenmediğini, orada olup bitenlerle hiçbir zaman ilgilenmemiş olduğunu biliyordu kızının. Bunun için can kulağıyla, bugüne kadar hep köklerine yabancılaşmış olduğuna inandığı kızını dinlemeye koyuldu.</p>

  <p>Aysu kısa bir sessizlikten sonra "Babam on sekiz yaşına kadar bu köyde yaşamış" diye başladığında, öyle heyecanındı ki. Bir an yerinden kalkıp yanlarına gitmek ve sohbetlerine karışmak, eskilerden, çocukken bu yaylada çobanlık yaptığı zamanlardan, uzaklardan gelen kurt seslerinden, geceleri yıldızların parlaklığından söz etmek geldi içinden. Ama hemen vazgeçti bundan. Kızının anlatacaklarını merak ediyordu. Nasıldı kendi hikâyesini başkalarının ağzından dinlemek, hele öz kızından içinde yer almadığı geçmiş bir yaşamı dinlemek?</p>

  <p>Aysu, "Babam sonraları da babaannemle birlikte kasabaya taşınmış. Annemle evlendikten sonra da hepten kasabaya yerleşmiş" dedi ve yine sustu. Aysu'nun konuşmaya devam etmesini bekledi ama suskunluk uzayıp gidiyordu. Ne anlatmasını bekliyordu ki? Babasının bu çevre köylerde ve kasabalarda iki şeyle ünlü olduğunu mu? Kızı biliyor muydu onun "Kızılbaş'ın Dölü" lakabıyla, bir de pehlivanlığıyla tanınmış olduğunu. Yaz şenliklerinde, kimsenin sırtını yere vuramadığı güreşçiliğini, sonra nice kayaları, nice dağı barutlarla yerle bir ettiğini? Ama Aysu susmuştu ve belli ki babası ve geldiği köy hakkında anlatacakları birkaç kelimeden ibaretti. Yine de devam etmesini, konuşmayacaksa bile diğerlerinin bu yaşamın detayını öğrenmek için başka sorular sormasını diledi. Ama hayır, kimse bir şey sormuyordu, herkes kendi dünyasına çekilmiş, tembel tembel güneşin tadını çıkarıyordu. Birden kızdı içinden, kızının yüzündeki güneş gözlüğüne, kalçası kalçasına değen Serdar denilen şu züppenin hemen yanında, dirseklerini yere dayayıp yatışına, Meltem'in Aziz'in bacağına başını yaslayışına... Şımarık birer züppeye dönüştü çocuklarım, diye söylendi. Atalarına, köklerinin bulunduğu bu topraklara uzak...</p>

  <p>Onca sessizlikten sonra, torunu Sevil "Bence bu yayla çok güzel. Tıpkı..." ama devamını getiremedi. Türkçeyi yarım yamalak konuşabilen, şivesi tıpkı bir Almanınkini andıran Sevil, uygun kelimeleri bulmakta zorlanıyordu. "Tıpkı tatil köyü gibi" diye sonlandırdı sözünü. Oğlu Aziz'in ise "Ama yine de çok fazla kalınmaz burada" diye cevap verdiğinde ise iyiden iyiye sinirlendi.</p>

  <p>'Tek bir çocuğum vardı, geçmişini önemsemiş, anlattıklarımı ilgiyle dinlemiş, eski yoksulluklarımızı tanımış... O da Süheyla'ydı' diye iç geçirdi. Bir tek Süheyla'ydı kasabada, şu köyde ölen bir yaşlının ardından kendisi gibi üzülmüş, dostunu düşmanını adlarıyla bilmiş, bildiklerini kendisiyle paylaşmış, şu doğadaki otları, börtüyü böceği tanımış, buraları özlemiş ve hep memleketi olarak bellemiş olan... Bir tek Süheyla'ydı kendisine en yakın çocuğu, o da işte şu aşağıdaki köyün mezarlığında yatıyordu. İki buçuk yıldır oradaydı, etleri çoktan kurtlara yem olmuş, çürüyüp toprağa karışmış olmalıydı.</p>

  <p>İçinde, bir kez daha kızının ölümünden sonra zaman zaman kendisini bulan, bütün varlığını teslim alan acı yükseldi. O acıyla bakışlarını bir an torununa çevirdi. Beş yaşından itibaren annesinden uzakta büyüyen, Süheyla'nın ilk kocasının kininden, kederinden sadece kendilerinden değil, memleketinden de uzaklaştırdığı şu çocuk benziyor muydu annesine? Uzun, siyah saçları iki yandan omuzlarına dökülen, elmacıkkemikleri çıkık, solgun beyaz tenli, körpecik genç bir kızdı torunu ve bu mesafeden bakınca, annesinin yüz çizgilerini taşıyordu. Kızının uzun bir süredir neredeyse unutmuş olduğu dalgın, solgun yüzünü, iri gözlerini görür gibi oldu. Bu yüz, Süheyla'yı defnedip evlerine döndükten sonra bir süre düşlerine girmişti, bazen kederle, bazen susarak, bazen de tıpkı çocukluğunda sırrını vermek istercesine kendisine sokularak... Bir keresinde kısaca konuşmuştu da kendisiyle. "Baba, biz niye küstük ki?" demişti. Düşünde ağlayarak uyanmıştı. Bu, öyle acı gelmişti ki kendisine, günlerce ne o acıyla gülümseyen yüz ne de 'Baba biz neden küstük ki?' sözleri çıkmamıştı aklından. Ama o günden sonra da Süheyla bir daha görünmemişti.</p>

  <p>Sevil başını öne eğdiğinde, Süheyla'nın yüzü yitti; ama yine de bütün varlığıyla buradaydı, sanki şu aşağıdaki mezarlıktaki ruhu bu yukarılara kadar çıkmış, kızının başını çevirirken, saçlarını yana atarken, ağırlığını diğer dizine vermek için oturuşunu değiştirirken bütün hareketlerine sinmişti. Torunu oturuşunu değiştirip saçlarını geriye ittiğinde Süheyla'nın yüzünü değil, daha çok Şevket'in kara gözlerini görür gibi oldu. Konuşmak için ağzını açtığındaysa, meraklı, toy bir genç kıza dönüştü yeniden.</p>

  <p>"Teyze, siz Serdar Abi'yle nasıl tanıştınız?"</p>

  <p>Bunu o da merak etmişti. Sormuştu da Aysu'ya. Kızı ise, işyerinden diyerek kısacık bir cevap vermişti. Oysa o sohbet etmek istemişti, kızının kendisine uzun uzun anlatmasını, bu oğlanı ilk kez gördüğünde ne hissettiğini, Serdar'ın ilk kez kendisine nasıl açıldığını anlatmasını istemişti. Merak etmişti.</p>

  <p>"Biraz karışık" dedi Aysu.</p>

  <p>"Kahvede" diye cevap verdi Serdar ve uzandığı yerden doğruldu, elini hemen yanında oturan Aysu'nun omzuna attı. Bu delikanlının kızına böyle teklifsizce dokunması zoruna gidiyordu. Onların ne yaptıklarını bilmek başka, görmek başka diye düşündü. Görmek istemiyordu, hayır.</p>

  <p>Yeniden eski yerine kaydığında ağacın gövdesinin ardında kayboldular.</p>

  <p>En iyisi kalkmak, şimdi uygunsuz bir şeyler görürsem ya, diye söylendi kendi kendine. Ama kalkamadı. Ne anlatacağını merak ediyordu. Aslında merak ettiği, bu oğlanla kızının nasıl tanıştıkları da değildi, nasıl yaşadıklarıydı, neye neşelenip neye güldükleri, bazen elinden kayıp gittiğini sandığı, sanki hiçbir yeniliğine, hiçbir kuralına akıl sır erdiremediği, ama bir yandan da hep küçümsemiş olduğu bu dünyayı nasıl kavradıklarıydı.</p>

  <p>Aysu'nun ne dediğini duyamadı ama onay vermiş olmalıydı ki Serdar konuşmaya devam etti:</p>

  <p>"Biz aslında aynı işyerinde çalışıyorduk ama birbirimizden haberimiz yoktu. Arada bir kahvede de karşılaşıyorduk, fakat ben hep Aysu'nun bir sevgilisi var sanıyordum."</p>

  <p>"Senin ilişkin kesin vardı ama" diye çıkıştı Aysu.</p>

  <p>"Vardı da, krizliydi, zorlaya zorlaya yürüyordu."</p>

  <p>"Eee?" diye sabırsızca sordu Meltem. "Sonra?"</p>

  <p>"Yılbaşı akşamıydı. Acayip soğuk bir hava. Şehre iki eski fakülte arkadaşım gelmiş, hani aile muhabbetine girmeden önce, çocuklarla buluşmaya karar vermişiz. Neyse, Ankara'yı bilmezsiniz siz, Yüksel Caddesi diye bir yer var."</p>

  <p>"Yok canım ben biliyorum Yüksel Caddesi'ni. Aysu Ablamla çok gittik biz oraya. Bir kahve vardı, böyle uzun saçlı tipler takılırdı. Kızları da fena değildi."</p>

  <p>"Aziiiiz" diye çapkınca uyardı Meltem Aziz'i.</p>

  <p>"Yaşşa, aynen o kahveydi. Yalnız antrparantez, o kahve geçen yıl kapandı."</p>

  <p>"Aa, niye?"</p>

  <p><span style="font-style:italic;">"Mensch,</span> Aziz Dayı! Bıraksana ya, ne güzel anlatıyordu" diye çıkıştı Sevil.</p>

  <p>"Etrafta yapılan diğer bar ve kafelerle yarışamadı. Zaten şimdi o sokağa gelsen tanımazsın. İşportacılarla doldu taştı" diye cevap verdi Serdar. Sonra devam etti:</p>

  <p>"Nerde kalmıştım? Ha, buz gibi bir hava... Kahveye girdik, ama kahvenin içi inanılmaz dolu, oturulacak tek boş masa yok. Arkalara doğu yürürken, bir çift iri göz benden yana bakıyor. Oysa tanıdık bir yüz, yabancı gelmiyor ama ilk kez bana bakarken görüyorum. Öyle güzel bakıyor ki, inanılmaz. O saat âşık oldum. Yalnız işin kötü yanı, kızın bana baktığı filan yokmuş, sadece dalmış gitmiş."</p>

  <p>"Ay Serdar, amma detayına girdin" diye söylendi Aysu.</p>

  <p>"Ne o, kardeşinden mi utandın?"</p>

  <p>"Neyse, tamam devam et."</p>

  <p>"Meğer lavaboya giden bir kız arkadaşını beklerken, sıkıntıdan dalıp dalıp gitmiş, ben de bana bakıyor zannediyorum."</p>

  <p>"Canan mıydı o beklediği kız?" diye yeniden araya girdi Aziz.</p>

  <p>"Canan ya. Maşallah, sen de Alamanyalarda yaşıyorsun ama tanımadığın yer, tanımadığın adam yok sefil başkentimizde."</p>

  <p>"Bir ara her yıl bizimkilerle ben de gelirdim Ankara'ya. Beş haftayı nasıl geçireceksin, arada bir Aysu Ablama takılırdım ben de. Sahi Canan ne yapıyor?"</p>

  <p>Aysu keyifsiz ses tonuyla dudak bükercesine yanıt verdi kardeşine: "Ya, Canan'la pek görüşmüyoruz artık. Eski nişanlısı Cengiz'le barıştı, evlendiler. Şimdi Bursa'dalar, iki ay önce bir kızları olduğunu duydum."</p>

  <p>"Of ya, Canan muhabbetini yapacaksınız şimdi. Serdar Abi, devam etsene anlatmaya" diye sözlerini kesti Meltem.</p>

  <p>"Neyse, Canan gelir gelmez bu güzel gözlü kız hemen ayağa fırladı, eh biz de boşalan yerlerine geçtik. Ama kader bizi başka biçimde birleştirecekmiş... Tam sandalyeye oturuyordum ki, kalçamda sert bir cisim..."</p>

  <p>"İşte çocuklar, tanıştırayım enişteniz! Kendisi her şeyi ince ince anlatmakla ünlüdür."</p>

  <p>"Sen de hiç konuşmamakla ünlüsün hanımefendi, biliyor muydun? Aslında niye anlatıyorum bunu? İki yıldır o defteri bana göstermedin. O kadar merak ettiğim halde, bir satır bile okumadın. Hiç olmazsa ne yazdığım söyle yahu. Bu kadar da giz olmaz ki."</p>

  <p><span style="font-style:italic;">"Was für ein Heft denn?"</span> diye sordu Sevil, sonra hemen düzeltti: "Ne defteri?"</p>

  <p>"Kalınca bir defter, içinde el yazısıyla bir sürü şey yazılmıştı. O zamanlar henüz adını bilmediğim ama kendisine tav olduğum Aysu'nun defteri... Defteri öylesine karıştırdım. Hani üzerinde bir adres, telefon melefon olsa, dert değil. Ama yok. Zar , iOkunabilen bir el yazısı... Sadece şöyle bir cümleyi çözdüğümü. hatırlıyorum: <span style="font-style:italic;">Benim hikâyem burada başlamıyor.</span> Defteri kaptığım gibi arkalarından koştum, sağa gittim, bir sürü yol yürüdüm, yoklar. 'Sonra geri döndüm, şansımı bir de kahvenin diğer tarafında deneyeyim dedim. Tam vazgeçmiş, kahveye geri dönüyordum ki kalabalığın arasından caddeye doğru yürürlerken gördüm onları."</p>

  <p>"Vay be, büyük aşk da böylece başladı yani!?"</p>

  <p>"Yok canım. Büyük aşk aylar sonra başladı" dedi Aysu buruk, mahcup bir ses tonuyla.</p>

  <p>"Aynen öyle oldu. O kadar arkasından koşturdum, defteri büyük bir hevesle ve heyecanla takdim ettim o akşam hanımefendiye, ama o sadece teşekkür etti, sonra çekip gitti. Sonraki günlerdeyse sanki yer yarıldı içine girdi. Haftalarca kahveye gidiyorum yok, eskiden işyerinde gözüme çarpardı, arada bir yemekhanede görürdüm, yok. Yok babam, yok. Hani adını sanını bilsem, hiç değilse Bakanlık'ta hangi birimde çalıştığını öğreneceğim. Onu da bilmiyorum ki."</p>

  <p>"Vay be, ee nerdeydin Aysu Abla?" diye sordu Meltem.</p>

  <p>Aysu hemen cevap vermedi. Uzun bir sessizlikten sonra, "Ablam ölmüştü Meltemciğim" dedi üzgün ve kısık bir sesle.</p>

  <p>Sevil'in de, Meltem'in de kikirdemeleri kesildi, sanki herkes soluksuz kalmışçasma ortalığı bir ölüm sessizliği kapladı. Ne diğerleri ne de merakla konuşmalara kulak kesilmiş olan Sabri Bey, şimdi Aysu'yla Serdar'ın aşklarının nasıl başladığını, ilk kez nerede nasıl karşılaştığını merak etmiyordu. Merak edilen aşk hikâyesine ölümün gölgesi düşmüştü.</p>

  <p><span style="font-style:italic;">"Seltsam</span>... Ne garip, annem ölmeseydi, belki de şimdi burda olmazdık Annemin cenazesine gelmesem, <span style="font-style:italic;">wer weift,</span> belki sizleri bir daha hiç görmezdim" dedi Sevil sesi titreyerek.</p>

  <p>"Doğru" diye cevap verdi Aysu. "Ablam, şu aşağıdaki mezarlıkta yatmasa, kimsenin aklına şu yaylada bir ev yapmak gelmezdi herhalde. Hele annem, hayatta evinden çıkıp iki, üç ayını burada geçirmezdi."</p>

  <p>Belli ki, ölümün, yaşamın o hem inanılmaz içiçeliğine hem de çelişkilerine akıl sır erdirmek istercesine sessizleşen çocuklarıyla birlikte o da dalıp gitti. Karısını düşündü. Süheyla'yı gömdükleri o karlı kış gününde, herkesin mezarlığı boşaltmaya başladığı bir anda, onun karla kaplanmış mezarlar arasında nasıl gezindiğini, küçük mezarların taşlarını tek tek nasıl temizlediğini görür gibi oldu. Onu öyle izlerken Süheyla'nın acısına dayanamayıp delirdiğini zannetmişti. Meğer biri henüz bebek, diğeri dört yaşındayken ölmüş olan öbür iki kızının mezarlarını arıyormuş. Şimdilerde ise rahatlamıştı karısı. "Şükriye, ne zaman ki Süheyla'ninkiyle birlikte o küçük kızların mezarını da yaptırdık, sanki ait oldukları yere, toprağa en sonunda kavuşmuşlarcasma kabullendi kızlarının ölümlerini. Üçünün acısını çeke çeke, mezarlarında doyasıya ağlaya ağlaya, yaslarını tuta tuta en sonunda rahatladı." O ise karısının bu durumunu ancak şimdi şimdi kavrıyordu.</p>

  <p>Kavrıyordu da, yine de kimsenin kimseye sonsuza dek ağlamadığını, aslında karısının kızlarının mezarındaki ağlamalarının daha çok kendine, yaşlanmışlığına, yavaş yavaş ölüme yaklaşmaya başlamasına, en önemlisi de kızları için bir zamanlar fazla gözyaşı dökmemiş olmanın vicdan azabına ağlıyordu. Tıpkı kendisinin, kızını düşünürken kendi kendisiyle boğuşması gibi. İşte, Süheyla'nın kendi kızı bile, annesi ölmeseydi bir daha ailesinden kimseyi görmemiş olabileeeğinin hesabını yapıyordu. Kim bilir, Aysu, kim bilir, Aziz kendi hangi acılarıyla ablalarının arkasından ağlamışlardı. Belki de hasta bir abladan kurtuldukları için rahatlamışlardı. Tıpkı, hasta, varlığıyla sürekli suçunu yüzüne vurmuş olan bir kızın yokluğunda zaman zaman kendi kendini rahat bir nefes alırken yakalaması gibi.</p>

  <p>Aziz'in sesiyle düşüncelerinden sıyrıldı. Herkesin üzerine sinmiş kasvetli havayı dağıtmak istercesine, en neşeli sesiyle devam etti.</p>

  <p>"Ee, Aysu Abla? 'Benim hikâyem burada başlamıyor' diye yazmışsın o deftere. Sonraki cümle neydi?"</p>

  <p>"Al sana bir meraklı daha" dedi Aysu. Sesi kızgın değildi, sevecen, yumuşak bir tonla çıkışıyordu kardeşine. "Sen, içinden geçen her şeyi anlatıyor musun en yakınındakilerine, sevdiklerine? O da öyle bir şey işte. Sesli düşünmemek için deftere yazıyordum ben de."</p>

  <p>"Bence haksızlık ediyorsun Aysu" dedi Serdar. "Çünkü o sana çok özelmiş gibi zannettiğin duygular, yaşamla ilgili düşünceler, yaşamın akışıyla ilgili kesintiler... Pek çoğumuz için geçerli bunlar. Ben de zaman zaman yersizlik, yurtsuzluk duygusuna kapılıyorum. Mesela, acaba, on altısında üniversiteyi kazanıp Ankara'ya gelmesem, küçük Anadolu kentinde ailemin yanında kalsam nasıl biri olurdum, ya da Ankara'ya değil de, ne bileyim, İstanbul'a gitseydim, mühendislik değil de bir ara kafaya koyduğum gibi denizci olacağım diye tuttursaydım, hayatım nasıl gelişirdi? Senin yazdıklarını okurken o sıralarda ben de böyle şeylerle meşguldüm."</p>

  <p>Aysu Serdar'ın sözünü kesti.</p>

  <p>"Hani sen sadece ilk cümleyi okumuştun? Yalancı!" diye çıkıştı ama sevecen ses tonunu Serdar'a karşı da değiştirmedi. "Belli ki tek cümleyle kalmamışsın Serdar Bey. Peki, söz, bir gün sana veririm o saçma sapan karalamaları."</p>

  <p>"Bana anlatsan da olur, ille de okumam gerekmez ki aşkım."</p>

  <p>Ama Aysu Serdarın söylediklerini duymamış olmalıydı. Serdar daha cümlesini bitirmemişti ki, sevinçle ayağa fırladı. "Abimler geliyor" diye bağırdı.</p>

  <p>Sabri Bey, oğlu Yaşar'ın arabasının homurtusunu yeni işitiyordu. Geri döndü, tam arkasında, dumanı tüten evlerine doğru kırmızı bir otomobil yanaşıyordu. Otomobil yaklaştı, sonra evin önündeki ağaçların arkasında kayboldu. Motor homurtusu kesildi.</p>

  <p>Gençler şimdi kalkmış, seri adımlarla eve doğru yürüyorlardı. Aysu'nun hemen yanı başında yürüyen Serdar'ı biraz daha alıcı gözlerle süzdü. Aysu'dan birkaç santimetre ancak uzundu. Dikkat etmezse, şimdiden kendini belli eden göbeği birkaç yıl içinde iyice büyüyecekti. Onun Aysu'yu canı gönülden sevdiğine karar verdi, ama Aysu'nun sevgisi konusunda emin değildi.</p>

  <p>'Aman sen de' dedi kendi kendine, 'gönül işi bu, teraziye vurup tartması mı olurmuş?' Arkasına dönüp yeniden çimenlere baktı. Aslında her bir yaşam, her bir nesil, şartlar ne kadar kadar değişirse değişsin, özünde tekerrürden ibaretti, hepsi birbirinin aynısıydı.</p>

  <p>Aşağılardaki çimenlik, sanki rüzgârın esişini bir tek o alıyormuşçasına, yaprağın dahi kımıldamadığı bu dingin ve durgun havada, kocaman dalgalar halinde koyu yeşilden açık yeşil bir örtüye dönüşerek hareketleniyordu. Tıpkı elli yıl önceki gibi.</p>
</body>
</html>
