<html xmlns="http://www.w3.org/1999/xhtml">
	<head>
		
		<title>yeredusen</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="indentmetin">Bir topraktım. Küçük de olsa bir ülke...</p>
				<p class="indentmetin">Tanrılarım sakalsızdı üstelik.</p>
				<p class="indentmetin">Dökme demirden, alçı kalıptan,</p>
				<p class="indentmetin">abanoz yontmadan bir sürüsü.</p>
				<p class="indentmetin">Diklemesine içine bakarlar, içinde büyürlerdi insanın</p>
				<p class="indentmetin">kalbini avutarak saydam elleriyle.</p>
				<p class="indentmetin">İğ sızısı verirdi çentilmiş gözler.</p>
				<p class="indentmetin">Boynuzlar, pençeler, kedi bıyıkları</p>
				<p class="indentmetin">katlanması kolay batmaklardı içime.</p>
				<p class="indentmetin"> </p>
				<p class="indentmetin">Eskiden efsunluydum ben.</p>
				<p class="indentmetin">Tanrı artığı yongaları</p>
				<p class="indentmetin">çarpılmadan süpürdüydüm evimden.</p>
				<p class="indentmetin">Yere düşmeden önce bine bölünürdü bir duam.</p>
				<p class="indentmetin">Bir duamdı</p>
				<p class="indentmetin">kızböcekleri gibi havayı kaplayan.</p>
				<p class="indentmetin"> </p>
				<p class="indentmetin"> </p>
				<p class="indentmetin">Bir oğlumdu tekgöz. Unutkan kocamdan doğurduğum.</p>
				<p class="indentmetin">Kuyruklu bir harfti gözevindeki. Y miydi, S miydi ne,</p>
				<p class="indentmetin">bir el yazısıydı yüzünü kilitleyen.</p>
				<p class="indentmetin"> </p>
				<p class="indentmetin">Oğluma ad vermedim hiç. Güya kendiliğinden oluşacaktı.</p>
				<p class="indentmetin">Hani bir kirpik uzar, çiğ ışıkta kırpışıverir göz,</p>
				<p class="indentmetin">zamanla koyulaşır billuru...</p>
				<p class="indentmetin">Sandım ki bir ad ansızın sarmalayacaktı onu</p>
				<p class="indentmetin">eğreti tanrının eline düşmezden önce.</p>
				<p class="indentmetin"> </p>
				<p class="indentmetin">Oğlumdu tekgöz, bir tanem!</p>
				<p class="indentmetin">Tek gözü yetmezmiş gibi çocukken</p>
				<p class="indentmetin">körlüğü oynar, çoğa yorardı kendini</p>
				<p class="indentmetin">kimsecikler bakmadığı halde.</p>
				<p class="indentmetin">Gözünden başladı masumiyeti kirlenmeye.</p>
				<p class="indentmetin"> </p>
				<p class="indentmetin">Büyümek kederli. Şiddet dolu. Büyümek,</p>
				<p class="indentmetin">köşeli bir vicdan beslemek karnında</p>
				<p class="indentmetin">bir türlü yerine sığdıramadığın.</p>
				<p class="indentmetin">Ey yüce Tanrı! Şiş göbek, palabıyıklı!</p>
				<p class="indentmetin">Bizim orada bir adam, bir nehri sahiplenmeden önce</p>
				<p class="indentmetin">yoktun sen.</p>
				<p class="indentmetin">O günden sonra her gün bir altın yedi kocam.</p>
				<p class="indentmetin">Hayata açılan hepi topu dokuz deliği vardı</p>
				<p class="indentmetin">ikisini birden altınla tıkadı!</p>
				<p class="indentmetin"> </p>
				<p class="indentmetin">Kocamı dağlar kadar sevdim ben.</p>
				<p class="indentmetin">Ölüsünü böldüm böldüm</p>
				<p class="indentmetin">dipdiri bağrıma gizledim.</p>
				<p class="indentmetin">Yine de bu dünyayı beğenmedim.</p>
				<p class="indentmetin">Oğlumdan bir oğul, onun oğlundan bir oğul,</p>
				<p class="indentmetin">onun oğlunun oğlundan</p>
				<p class="indentmetin">yeni bir oğul doğuruncaya</p>
				<p class="indentmetin">ve gökyakut bir bakışa kavuşuncaya</p>
				<p class="indentmetin">bütün kocalarımı dağlara gömeceğim.</p>
				<p class="indentmetin"> </p>
				<p class="indentmetin">Küt diye yere düşse de her duam</p>
				<p class="indentmetin">bu âlemden vazgeçmeyeceğim.</p>
		</div>
		<div class="calibre1" id="calibre_pb_50"/></body>
</html>