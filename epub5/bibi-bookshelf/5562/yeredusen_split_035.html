<html xmlns="http://www.w3.org/1999/xhtml">
	<head>
		
		<title>yeredusen</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="indentmetin">senin küçüklüğünü anımsarım Yâşur.</p>
				<p class="indentmetin">çocukların diken ve taş yağmuru dehşetli oyunlarından kaçıp</p>
				<p class="indentmetin">çayırlara doğru koşar, koşar</p>
				<p class="indentmetin">daha uzağa gitmeyi bir türlü göze alamaz</p>
				<p class="indentmetin">seni evcilliğe çağıran bu dünyaya geri dönerdin.</p>
				<p class="indentmetin"> </p>
				<p class="indentmetin">daima dönerdin Yâşur.</p>
				<p class="indentmetin">boyunduruğu sever yükünü hafife alırdın.</p>
				<p class="indentmetin">sabrın insanların birlikte yaşarkenki sabrı gibiydi</p>
				<p class="indentmetin">gelecekte bir gün, çivileneceği haçı sırtında taşıyacak</p>
				<p class="indentmetin">zeytin gözlü bir adamın üzgün başını andırırdı başın.</p>
				<p class="indentmetin"> </p>
				<p class="indentmetin">sen daha bir tayken ben bir su damlasıydım,</p>
				<p class="indentmetin">henüz yeryüzünde zamanını doldurmamış bir çiy.</p>
				<p class="indentmetin"> </p>
				<p class="indentmetin">o zamanlar</p>
				<p class="indentmetin">terli sırtın büyücek bir böceğin kabuğu denli zifirî, parlaktı.</p>
				<p class="indentmetin">karanlıktan alırdın güzelliğini,</p>
				<p class="indentmetin">soğuk kış gecelerinde seni görünmez kılan</p>
				<p class="indentmetin">tılsımlı bir yanlışlığın vardı.</p>
				<p class="indentmetin"> </p>
				<p class="indentmetin">sanki ilahîydin, sanki başka bir dünyaya,</p>
				<p class="indentmetin">hiç olmamış bir yere gidip</p>
				<p class="indentmetin">günün ilk ışıklarıyla tekrar belirendin.</p>
				<p class="indentmetin">gece adlı bir ülkeye giderdin hep</p>
				<p class="indentmetin">gece adlı bir gezegene belki.</p>
				<p class="indentmetin"> </p>
				<p class="indentmetin">şimdi çamur rengisin, bacakların ne sıska!</p>
				<p class="indentmetin">yoluk yelelerin tel tel ıslak, karnın davul gibi şiş,</p>
				<p class="indentmetin">sağrında irine kesmiş derin yaralar...</p>
				<p class="indentmetin">soluk al, al hadi, ciğerinde ılıt buzlu sözlerimi.</p>
				<p class="indentmetin">çok uzak bir yerden döne döne geliyorum sana,</p>
				<p class="indentmetin">başka tanelerle kümelenerek</p>
				<p class="indentmetin">ve bulutun bildik bütün ömürleri aşan yaşıyla.</p>
				<p class="indentmetin"> </p>
				<p class="indentmetin">söyle bana! topu topu kaç kişi var tanıdık</p>
				<p class="indentmetin">şu adamsı kadından,</p>
				<p class="indentmetin">bu yas tutmayı bilmeyen cahil delikanlıdan başka?</p>
				<p class="indentmetin"> </p>
				<p class="indentmetin">onlarsız öl Yâşur</p>
				<p class="indentmetin"> </p>
				<p class="indentmetin">bırak bu kez senin ölümün üstüne kafa yorsunlar azıcık.</p>
				<p class="indentmetin">tane tane yeryüzüne eğilen kışın ortasında</p>
				<p class="indentmetin">senin kimselere ilenmeyen soylu ölümünle</p>
				<p class="indentmetin">umarsızlığın soğuk denizinde</p>
				<p class="indentmetin">kalsınlar yapayalnız.</p>
				<p class="indentmetin"> </p>
				<p class="indentmetin">sensizliğin ne değersiz bir an olduğunu</p>
				<p class="indentmetin">ve gençliğinden beri her horlanmaya</p>
				<p class="indentmetin">bu güzelim ölüm uğruna boyun eğdiğini anlasınlar.</p>
				<p class="indentmetin">üstlen onların acılarını, yaralarınla şifa bulsunlar.</p>
				<p class="indentmetin"> </p>
				<p class="indentmetin">sen ki</p>
				<p class="indentmetin">neşeli kişnemelerle, nal sesleriyle çoğalan bir sevinç,</p>
				<p class="indentmetin">sorgusuz bir dosttun.</p>
				<p class="indentmetin">yazılacak en güzel hayvanlar kitabının ilk sayfası.</p>
				<p class="indentmetin">söz veriyorum, kurtlanmadan çürüyeceksin burada</p>
				<p class="indentmetin">bir taş sessizliğinde bekleyecek kemiklerin.</p>
				<p class="indentmetin">ağrı çeken herkesin özlediği fildişi bir uyku olacaksın.</p>
				<p class="indentmetin">taneyim Yâşur, bin tane</p>
				<p class="indentmetin">en az senin kadar eşsiz, senin kadar çoğul</p>
				<p class="indentmetin">erimek nedir bilirim, dönüşmek, oluşmak, biçim biçim değişip</p>
				<p class="indentmetin">her keresinde soyunuk kalmak...</p>
				<p class="indentmetin">sen de öylesin.</p>
				<p class="indentmetin"> </p>
				<p class="indentmetin">kürküne karşın insanı baştan ayağa çırılçıplak hissettiren</p>
				<p class="indentmetin">gövden,</p>
				<p class="indentmetin">karların içinde dokunaklı bir biçimde uzanırken</p>
				<p class="indentmetin">ve derini geren kaburgaların</p>
				<p class="indentmetin">bir dokunuşta dışarı fırlayacakmışçasına belirirken,</p>
				<p class="indentmetin"> </p>
				<p class="indentmetin">bu görüntünün bir vicdanı yumuşatma olasılığını</p>
				<p class="indentmetin">unutma sakın.</p>
				<p class="indentmetin"> </p>
				<p class="indentmetin">unutma Yâşur, bundan sonrası akağan bir körlük de olsa</p>
				<p class="indentmetin">ben hep yanındayım.</p>
				<p class="indentmetin">hissediyor musun tam başına düştüm,</p>
				<p class="indentmetin">alnındaki tarçın rengi akıtmadayım şimdi.</p>
				<p class="indentmetin"> </p>
				<p class="indentmetin">sıcaksın</p>
				<p class="indentmetin">öldürücü sıcaklığın</p>
				<p class="indentmetin">ağzından koyu sarı köpükler boşalıyor</p>
				<p class="indentmetin">nasıl da güzelsin, kanlı gözlerindeki dehşet ne de hakiki.</p>
				<p class="indentmetin">gel Yâşur, sev beni.</p>
				<p class="indentmetin"> </p>
				<p class="indentmetin">son kez bir cümle kur benim için</p>
				<p class="indentmetin">bir at kedere dönüşebilir mi,</p>
				<p class="indentmetin">söyle hadi.</p>
		</div>
		<div class="calibre1" id="calibre_pb_36"/></body>
</html>